२३० 
मीमांसानयमञ्जर्याम् इति प्रतिषेधलिङ्गादपि सौमिक सधर्मकं प्रणयनं विज्ञायते । तस्मात्प्रणयतिशब्दो धर्मातिदेशक इति पूर्वपक्षः । 
सिद्धान्तस्तु-नात्र सौमिक सधर्मकं प्रणयनं विधीयते, प्रणयतिशब्दो न सुबन्तः, अग्निहोत्रशब्दवत् क्रियासामानाधिकरण्याभावात् । ततश्च सौमिकप्रण यननामत्वाभावात् परशब्दः परत्र विद्यत इति सादृश्यमाश्रित्य धर्मप्रापकत्वमस्य न वक्तुं शक्यते। किन्तु प्राकृतमेव प्रणयनमत्र कीर्त्यत इति स्वीकर्तव्यम् । तेन चोदकतः प्राप्तस्य प्रणयनस्यानुवादकमिदं 'द्वयोः प्रणयन्ति' इति । अनुवादश्च न निष्प्रयोजनः, येन वाक्यस्यानर्थक्यं स्यात् । चोदकेन चतुर्वपि पर्वसु प्रणयने प्राप्ते द्वयोरेव तत्कर्तव्यं न चतुएं इति परिसंख्याफलकः । न च परिसंख्यास्वीकारे न चतुएं प्रणयनं द्वयोरेव तदिति तदा ययोः प्रणयनं नास्ति न तत्राहवनीयो भवेत् । आहवनीयाभावे च तत्र होमाभावः 'द्वयोः प्रणयन्ति' इत्यस्य स्वार्थपरित्यागः, न प्रणयन्तीति परार्थस्वीकारः, चोदकतः प्राप्तानां बाधश्चेति दोषत्रयञ्च स्यादिति वाच्यम्, गृहमेधीयाज्यभागन्यायेन आर्थीपरिसंख्यायां सर्वस्यास्य परि हारात् । तथाहि-गृहमेधीयेष्टौ चोदकत आज्यभागयोः प्राप्तौ सत्यां 'आज्यभा गौ यजति' इति पुनः श्रवणस्याङ्गान्तरपरिसङ्ख्यापरत्वमाश्रितम् तथैव 'द्वयोः प्रणयन्ति' इति पुनः श्रवणस्याङ्गान्तरपरिसङ्ख्यापरत्वे न पूर्वोक्तो दोषः, नापि दोषत्रयस्यावसरः । ननु गृहमेधोयन्याय आरादुपकारकाङ्गस्थल एव प्रवर्तते। प्रणयनन्तु सन्नित्योपकरकम्, अतो न तन्न्यायविषयत्वसम्भवः। होमस्याप्यति देशाभावेन प्रणयनमदृष्टार्थं स्यात् । तस्मान्न परिसङ्ख्याविधिरित्यानर्थक्य तदवस्थमेवेति चेत्-अस्तु हि 'उत्तरवेद्यामग्नि निदधाति' इत्युत्तरवेद्यधिकरण काग्निनिधिानरूपगुणार्थं पुनः श्रवणम् नानर्थक्यं वाक्यस्य भविष्यति । नेदं युक्तम्-सर्वत्र गुणविधिस्थले गुणिनमुच्चार्य गुणा विधीयन्ते । यथा दघ्ना जुहोति' 'व्रीहिभिर्यजेत' 'व्रीहीन प्रोक्षति''यदाहवनीये जुहोति' इत्यादौ गुणिनं याग होम द्रव्यं वोच्चार्य गुणा विधीयन्त इति दृश्यते । प्रकृते च 'उपात्र वपन्तीति उत्तर वेद्या उत्पत्तिः. तदधिकरणकाग्निनिधानस्य वाक्यान्तरेण विधिरिति वैषम्येण गुणार्थं पुनः श्रवणं न युक्तम् । अस्तु तर्हि 'तस्माद् द्वाभ्यामेति' इत्यर्थवादार्थं पनः श्रवणम। विना विधिना नार्थवादस्य स्वरूपलाभः । तस्मादि' ति चार्थ वादः । तदर्थोऽयं 'द्वयोः प्रणयन्ति' इति । तस्मात् 'द्वयोः प्रणयन्ति' इति चोदकतः प्राप्तस्यानुवाद एव न सौमिकधर्मविधायक इति ॥ 
इति द्वयोः प्रणयन्त्यधिकरणम् 
प्रणयनस्य मध्यमपर्वनिवेशित्वाधिकरणम् । एवन्तावद्भाष्यकारैः चतुभिस्सूत्रै रेकमधिकरणं व्याख्यायावशिष्टस्त्रि भिस्सूत्रैरधिकरणान्तरं व्याख्यातम् । अस्मिन्नधिकरणे विषयवाक्यं तदेव 
सप्तमाध्यायस्य तृतीयः पादः 
२३१ 'द्वयोः प्रणयन्ति' इति । पूर्वस्मिन्नधिकरणे 'प्रणयन्ति' इति पदं चोदकप्राप्त-, प्रणयनस्यानुवादकमिति निर्णीतम् । अस्मिन्नधिकरणे 'द्वयोः' इत्यस्य विचारः । किं द्वयोरिति प्रथमान्त्यपर्वणोर्बोधकः ? उत मध्यमयोः पर्वणोः ? इति सन्देहः । 
तत्र 'न वैश्वदेव उपवपन्ति न शुनासीरीये' इति निषधेन प्रथमान्त्ययोः पर्वणोरुत्तरवेदिप्रसक्तिरनुमीयते, प्राप्ति विना निषेधायोगात् । निषेधेन चोत्तर वेदिः प्रथमान्त्ययोः पवणोरस्तीति ज्ञाते तत्सत्तया च प्रणयनम् प्रणयनेन विना नाग्निः, अग्निना च प्रणयनम् इति परम्परया प्रथमोत्तमयोः प्रणयनमनुकीर्त्यते 'द्वयोःप्रणयन्ति' इत्यनेन । तस्माद् 'द्वयोरित्यनेन प्रथमीत्तमयोः पर्वणोर्ग्रहणमिति पूर्वपक्षः। 
_ सिद्धान्तस्तु-मध्यमयोरेव प्रणयनम् । 'द्वाभ्यामेति' इत्यर्थवादे ‘एति' इतिपदेन गमनरूपोऽर्थस्स्पष्ट: । द्वाभ्यां पर्वभ्यां एति गच्छतीत्यर्थस्सम्पद्यते । गमनञ्च पद्भ्यां भवति । तत्र 'ऊरू वा एतद्यज्ञस्य यद्वरुणप्रधासाः साकमेधाश्च' इति मध्यमयो: पर्वणोः गतिसाधनीभूतोरुत्वेन संस्तवात् इदमेव 'द्वाभ्यामेति' इत्यर्थवादस्य प्रयोजनम्, यद्वशेन प्रणयनमिदं मध्यमयोर्व्यवतिष्ठते इति निश्चे तव्यं भवति । तथा च यज्ञपुरुषः यस्मात्कारणात् वरुणप्रधाससाकमेधरूपोरु भ्यामेति, तस्माद् द्वयोः मध्यमयोः पर्वणोः प्रणयन्ति इति समुदितार्थो निर्गलति। एतादृशप्रयोजनसिध्यर्थेमेव 'द्वयोः प्रणयन्ति' इति पुनः श्रवणं पूर्वमर्थवादार्थ मिति व्यवस्थापितम् । ननु भवतु पुनः श्रवणमर्थवादार्थम्, अर्थवादश्च मध्य मयोः प्रणयनव्यवस्थार्थः एवं व्यवस्थाया एव किं प्रयोजनम् ? इति चेदुच्यते 'उत्तरवेद्यामग्नि निदधाति' इति वाक्यान्तरविहिताप्युत्तरवेदिः सन्निधानादे तत्प्रणयनाङ्गं भवति इति मध्यमयोरेव पर्वणोः सा व्यवतिष्ठते, अन्यथा प्रकरणा विशेषाच्चतुर्वपि पर्वसु चोदकप्राप्ताग्निनिधानसम्भवात् सर्वपर्वगताग्निनि धानाङ्गं स्यात् । तदेवमर्थवादमुखेनोत्तरवेद्यामग्निविधानस्य मध्यमयोरुपसंहारः पूनः श्रवणप्रयोजनमिति सिध्यति । ननूत्तरवेदिप्रतिषेधस्य 'न वैश्वदेव उपव पन्ति' इत्यादेः किं प्रयोजनम् ? अग्निनिधानस्य मध्यमपर्व विषयत्वेन व्यव स्थायां जातायां प्रतिषेधोऽनर्थक एवेति चेदुच्यते -उत्तरवेदेः प्रापकतया 'उपात्र वपन्ति' 'उत्तरवेद्यामग्नि निदधाति' इति वाक्य द्वयं विद्यते। तत्र उपात्र वपन्ति इति किञ्चित्पर्व समारभ्य नाधीतमिति चतुर्वपि पर्वसु उत्तरवेदिप्रापकमि त्येकः पक्षः । वरुणप्रघासावान्तरप्रकरणाधीतमित्यपरः पक्षः । 'उत्तरवेद्यामग्नि निदधाति' इति वाक्यन्तु 'द्वयोः प्रणयन्ति' इत्यस्य सन्निधौ पठितम् । अस्यां स्थितौ 'न वैश्वदेव उपवति' इति प्रतिषेधः अनारभ्यवादेन चतुर्वपि पर्वसु प्राप्ताया उत्तरवेद्याःआद्यन्तयोनिषेधकत्वेन चरितार्थो भवति। उत्तरवेद्यामग्नि निदधाति' इत्यनेन प्राप्ताया उत्तरवेद्याः प्रतिषेधः कर्तुं न शक्यते, शास्त्रप्राप्त त्वाद्विकल्पप्रसङ्गात् । यदि 'उपात्र वपन्ति' इत्यस्य वरुणप्रधासावान्तरप्रकरण गतत्वमङ्गीक्रियते तदा प्रतिषेधस्य प्रतिषेध्याभावादानर्थक्यं भवेत् । प्रतिषधस्य 
२३२ 
मीमांसानयमञ्जर्याम् गतिस्तु कल्पनीयव। का गतिः कल्प्यतामिति जिज्ञासायाम् महाप्रकरणादवा न्तरप्रकरणं बलीयः, तथापि तत्र प्रतिषेधस्यानर्थक्यप्रसक्तौ आनर्थक्यप्रतिहताना विपरीतं बलाबलमिति न्यायेनावान्तरप्रकरणान्महाप्रकरणस्य प्राबल्यमङ्गीकृत्य चतुर्वपि पर्वसूत्तरवेदेः प्राप्तिरिति स्वीकृत्य प्रथमान्त्ययोः पर्वणोः उत्तरवेदि प्रतिषधेन 'न वैश्वदेव' इत्यादिवाक्यस्य सार्थक्यं साधनीयम् । ततश्च 'द्वयोः प्रणयन्ति' इत्यत्र 'द्वयोः मध्यमयोरिति सिध्यतीति। 
वातिककारास्तु-सूत्रसप्तमेकाधिकस्णपरत्वेन स्वीकृत्य तत्र त्रेधा संशयमुपस्थाप्याधिकरणमारचयन्ति। 'द्वयोः प्रणयन्ति' इत्यत्र किम् प्राकृतं प्रणयनम् ? उत सौमिकम् आहोस्वित् अपूर्वमिदं प्रणयनम्' इति सन्दिह्य प्राकृतं सौमिकमिति पूर्वपक्षयित्वा अपूर्व प्रणयनमिदं विधीयत इति सिद्धान्तितवन्तः । प्राकृतं दार्शपर्णमासिकं प्रणयनं गार्हपत्यापादानकमाहवनीयोत्पादकत्वेन क्रियते। तदत्र चोदकतः प्राप्नोति । तदनुवादकमिदं द्वयोः प्रणयन्ति' इत्युक्त प्रयोजना भावादनकमिदं भवेत् । अतो नायं पक्ष उपादेयः । यदि सौमिकप्रणयनस्य सधर्म कस्य विधायकमित्युच्येत तदा सोमस्य चातुर्मास्यानाञ्च प्रकृतिविकृतिभावा भावात् तत्रत्यप्रणयनस्योपस्थि त्यभावेनायमपि पक्षोऽनुपादेयः । तहि 'द्वयोः प्रण यन्ति'इत्यस्य किं कार्यमिति जिज्ञासायाम्-अपूर्व प्रणयनान्तरम् आहनीयापादा नक विधीयत इति वक्तव्यम् । एवं च वरुणप्रधाससाकमेधपर्वणो: दर्शपूर्णमास विकृतित्वन् दर्शपूर्णमासगतगाहं पत्यापादानकं प्रणयनं प्राप्नोति एवं 'द्वयोः प्रणयन्ति' इति वाक्यविहिताहवनीयापादानकं प्रणयनमपि भवति । तदिद प्रणयनं 'उरू वा एतद्यज्ञस्य' इत्याद्यर्थवादबलेन मध्यमयोरेव पर्वणोः 'द्वयोः प्रणयन्ति' इत्यनेन विधीयते। आहवनीयापादानकमिदं प्रणयनं अध्वर्यप्रति प्रस्थातारावुभौ कुरुतः-'आहवनीयाद् द्वावग्नी प्रणयतोऽध्वयुः प्रतिप्रस्थाता च' इति शाखान्तरचनात् । बौधायनादि कल्पसूत्रानुसारेण प्रणयनमिदं साकमेधेऽपि भवति । अतः प्राकृतप्रणयनानुवादकत्वं 'द्वयोः प्रणयन्ति' इत्यस्य नोपपद्यते । ततश्च प्राकृतप्रणयनान्तरम् आहनीयापादानकं प्रणयनान्तरमनेन विधीयते । प्रणयनं कस्मिन् देशे ? इत्येपक्षायां उत्तरवेद्युत्पत्तिविनियोजकविधिभ्यां विधीयते 
मध्यमयोरेव पर्वणोरिति ।। 
इति प्रणयनस्य मध्यमपर्वनिवेशित्वाधिकरणम् 
स्वरसामाधिकरणम् पूर्वस्मिन्नधिकरणेऽनामत्वात् प्रणयति शब्दस्यानतिदेशकत्वमुक्तम् अस्मिन्नधिकरणे तदपदादः प्रस्तूयते । अत्र विषयवाक्यानि सन्ति त्रीणि । 'द्वौ स्वरसामानौ'काय एककपालः' 'मैत्रावरुण्यामिक्षा' इति । अष्टरात्रेऽहर्गणे पृष्ठयः षडहः द्वौ स्वरसामानौ' इत्यहः क्लृप्तिः । आग्रयणं काय एक कपालः' आनुब न्ध्यायां 'मैत्रावरुण्यामिक्षा' इति वाक्येषु स्वरसामैककपालामिक्षाशब्दाः । अत्रैतेषां धर्मा न विहिताः एवं गवामयने 'त्रयस्स्वरसामानः' वैश्वदेवे 'द्यावापृ 
सप्तमाध्यायस्य तृतीयः पादः 
२३३ थिव्य एककपालः' तत्रैव 'वैश्वदेव्यामिक्षा' इमे सधमंकाः श्रुताः। तथाहि गवामयनं संवत्सरसाध्यं सत्रं सत्रात्मकद्वादशाहस्य विकृतिः । पूर्वषण्मासाः पूर्व पक्ष इति, उत्तरषण्मासा उत्तरं पक्ष इति व्यवहारः । अनयोः पक्षयोर्मध्ये दिवा कीयं नामाहः विषवदह इत्यपि कथ्यते । दिवाकीय॑स्योभयतः त्रयस्त्रयः स्वर सामानः प्रथमषण्मासेषु यान्यानुलोम्येनानुष्ठीयन्ते तान्येव उत्तरषण्मासेषु प्रातिलोम्येनानुष्ठेयानि भवन्ति । तत्र दिवाकार्त्यस्यान्हः पूर्व त्रयस्वरासारमानः उत्तरं च त्रयस्स्वरसामानः तदेवीच्यते दिवाकीत्यमभितः त्रयः स्वरसामानः' इति । पूर्वं पश्चाश्च्च स्वरसामानो भवन्ति । स्वराणि सामानि येषामन्हां तान्य हानि स्वरसामानि । तेषामन्हाम् उक्थ्यसंस्थाकत्वम् सप्तदशर्तोमकत्वञ्च विशेषेण विहितम् । एवमतिग्राहग्रहाणा सन्तततया ग्रहणञ्च विहितम् । अष्ट रात्राहर्गणे 'पृष्ठयः षडहः द्वौ स्वरसामानौ' इति श्रूयते। एकैकस्मिन् दिने समाप्यमानास्सोमयागाः एक दिनमारभ्य द्वादशदिनपर्यन्तमनुष्ठेया द्विरात्र त्रिरात्रं चतूरात्रमित्यादयोऽहर्गणा इति व्यवह्रियन्ते। तत्राष्ट रात्रे ह्यहर्गणे पृष्ठस्तोत्रयुक्तानि षडहानि, पृष्ठयषडहशब्दवाच्यानि । पृष्ठस्तोत्राणि रथन्तर बहत्-वैरूप-वैराज-शक्विर-रैवतारव्यस्सामभिः क्रियन्ते । एकैकस्मिन्दिने क्रमश एककसामसाधनकस्तोत्रं क्रियते । एतेषु स्तोत्रेपु क्रमशः त्रिवत् पञ्चदश सप्त दर्शकविंशत्रिणव त्रयस्त्रिंशत्स्तोमा भवन्ति । पृष्ठयषडहानन्तरं द्वौ स्वरसामानौ भवत इत्यष्टरावस्याहःक्लुप्तिः। 
चातुर्मास्येषु वैश्वदेवपर्वणि द्यावापृथिवीदेवताक एककपालद्रव्यको यागो विहितः । तत्रत्या विशेषधर्माः-अवदानेन विना सर्वस्य पुरोडाशस्य होमः, हयमानस्य पुरोडाशस्य पर्यावर्तनं यथा न भवेत्तथा होम इत्यादयः । आग्रयणे 'काय एकपालः' इति क देवताकैककपालपुरोडाशद्रव्यकयागो भवति । तत्र न केऽपि धर्मा आम्नाताः । तथैव वैश्वदेवपर्वणि 'वैश्वदेव्यामिक्षा' इति यागं विधाय केचन धर्मा आम्नाताः आनुबन्ध्यायाः स्थाने 'मैत्रावरुण्यामिक्षा' इति यागो विहितः। 
अत्राष्ट रात्र श्रुतः स्वरसामशब्दः किं गावामयनिकस्वरसामधर्मातिदे शकः ? उन न?, एवमाग्रयणे श्रत एककपालशब्दो वैश्वदेविकैककपालधर्मा तिदेशको न वा ? एवं आमिक्षाशब्देऽपि संशयः। 
तत्र स्वरसंज्ञकानि सामानि एषामिति स्वरसामशब्दो गवामयनेऽष्ट रात्रे च तुल्यवाद्गुणविधिपरः । एवमेकपालामिक्षाशब्दावपि गुणविधिपरौ। तस्माद्वैष्णवशब्दवत् न धर्मातिदेशको नामत्वाभावादिति पूर्वपक्ष: 
या सिद्धान्तस्तु - स्वरसामादिशब्दा धर्मग्राहकाः । नामत्वाभावेऽपि लिङ्ग तादृशमुपलभ्यते येन धर्मग्राहकत्वमभ्युपगन्तव्यं भवति । अष्टरात्रे पृष्ठ्यषडहे त्रिवृदादयः षट्स्तोमाः प्राक्प्रदर्शिताः। तेषु तृतीयदिनस्तोमः सप्तदशः तत्र धूयते–'यत् तृतीयं सप्तदशमहः त्रयत्रिंशस्य स्थानमभिपर्याहरति षडुत्तराणां 
२३४ 
मीमांसानयमञ्जर्याम् स्तोमानां अव्यवायाय त्रयाणां सप्तदशानां अन चीनत्वाय' इति । अस्यार्थः अष्ट रात्रीयपृष्ठयषडहे यत् तृतीयमहः तत्सप्तदशस्तोमकम् । तत् त्रयस्त्रिंशस्यान्हः स्थानमभिपर्याहरन्ति-त्रयस्त्रिंशदनन्तरं नयन्ति-त्रयस्त्रिंशदनन्तरमुत्कर्ष कुर्वन्तीत्यर्थः । तृतीयस्थाने कर्तव्यं यत्सप्तदशमहस्तत् त्रयस्त्रिशत्स्थानादनन्तरं कर्तव्यमिति यावत् । एवमनुष्ठाने को लाभ इत्यत्राह-स्तोमानामव्यवायाय सर्वेषां तुल्यं षट् सङ्ख्यया ब्यवधानं सिध्येत् । त्रिवत् +६=पञ्चदश १५ + ६-एकविंशः २१+६=त्रिणवः २७+६ त्रयस्त्रिंशत् इति । तदूर्व सप्तदशः अष्टरात्रे विहितौ द्वौ स्वरसामानौ । तयोः सप्तदशस्तोम इति त्रयस्सप्तदशाः अन्वञ्चतया भवन्ति । तदिदं गावामयनिकधर्मग्राहकत्वे सत्येवोपपद्यते । 
तथाऽऽग्रयणे एककपालं विधाय यत्सर्वहुतं करोति सा त्वेका परिचक्षा, हुतोऽहुतः पर्यावर्तते सा द्वितीया, आज्यस्यैव द्यावपृथिव्यौ यजेत' इति श्रुतम् । अयमर्थः-वैश्वदेवे एककपालस्य सर्वहोमः, होमसमये पुरोडाशस्यापर्यावर्तनम् श्रुतम् । एककपालं जुह्वां निक्षिप्य न होमः क्रियते । तथा सति पुरोडाशस्य पर्यावर्तनं कदाचिद्भवेत् । अतः शिक्यायां पुरोडाशं निक्षिप्य हस्तेनाध्वर्युर्जुहोति पर्यावर्तन माभूदिति । तदिदं सर्वहोमम् अपर्यावर्तनञ्चानद्याग्रयणे अतिषिध्यते । प्राप्तस्यव प्रतिषधो भवति । प्रतिषधबलात् वैश्वदेवतः प्राप्तिरङ्गीकार्या । अनेन लिङ्गेन धर्मग्राहकत्वमेककपालस्य सिध्यति। परिचक्षा निन्दा। एककपालस्य प्रतिषघ तत्स्थाने आज्येन व यागः कर्तव्यः । वैश्वदेवे अभिक्षायागानन्तरं वाजि नयागः क्रियते। तस्यानुबन्ध्यायां प्रतिषेधः-'न वाजिनेन प्रचरन्ति' इति । अनेन लिङ्गन धर्मग्राहकत्वमामिक्षायास्सिध्यति इति ॥ 
माहाम इति स्वरसामाधिकरणम् 
वै 
299OPS 
संस्कारानतिदेशाधिकरणम् नामातिदेशप्रसङ्गात् संस्कारातिदेशश्चिन्त्यते। 'वासो ददाति' 'अनो ददाति' इति श्रूयते । अत्र वासश्शब्दस्यानश्शब्दस्य च किं वानतक्षणादिक्रियाना मत्वम् ? उत जातिवांचित्वम् ? इति सन्देहः । क्रियानामत्वे वानादिकं कृत्वा वासो निष्पाद्य वासो दातव्यम् । जातिवाचित्वे यथासिद्धं वासो दातव्यमिति फलफलिभावः। 
तत्र 'वासो वयति' इति प्रयोगे वासश्शब्दस्य जात्यभावेऽपि वानादिक्रिया वचनत्वदर्शनात् क्रियावचनत्वं युक्तम् । न च 'वासो जीर्णम्' इति प्रयोगे विन ष्टायामपि क्रियायां वासश्शब्दस्य दर्शनात् विनिगामनाविरहेण जातिवाचित्वं किं न स्यादिति वाच्यम्, तथापि वानक्रियायाः प्राथम्यात् तत्पूर्वकत्वाच्च जातेमख्यातिक्रमे कारणाभावात् क्रियाप्रवृत्तिनिमित्त एव वासश्शब्दः । एव मनश्शब्दोऽपीति पूर्वपक्षः। 
सिद्धान्तस्तु-पाचकादिशब्दवन्नात्र धातुविभागादिना क्रियावाचकत्वम्, 
२३५ 
सप्तमाध्यायस्य तृतीयः पादः अखण्डेनैव शब्देन क्रियामभिधाय तदुपहिताभिधाने गौरवम् क्रियावचनत्वे विनष्टायां तस्यां प्रयोगो न स्यात् । न चेह यूपवत् क्रियाजन्यमदृष्टमस्ति । तस्माज्जातिप्रवृत्तिनिमित्तको वासश्शब्दोऽनश्शब्दश्च । 'यदुक्तं वयनावस्थायां प्रयोग इति, तदानीमपि जात्यर्हतया प्रयोगसम्भवात् न दोषः। तस्माज्जाति प्रवृत्तिनिमित्ता वासःप्रभृतयश्शब्दा इति ॥ 
। इति संस्कारानतिदेशाधिकरणम् 
१२ गर्गत्रिरात्रीयाज्यदोहाधिकरणम् गर्गत्रिरात्रं नाम त्रिदिनसाध्यस्सोमयागः । तत्र श्रयते-'अग्निम्पनिधाय स्तुवीत' इति । उद्गातृप्रभृतयो यदा आज्यदोहसामगानाय प्रवर्तन्ते तदाऽग्नि पुरतो निधाय स्तुयुरित्यर्थः । अत्राग्निशब्दः किं संस्कारवाची? उत जातिवाचीति सन्देहः । सन्देहस्य बीजम्-यदिदं स्तवनं कर्म तद्वैदिकम् । वैदिकञ्च कर्माधान सिद्धाग्निसाध्यम् । यागहोमादिकं आधानसंस्कृताग्नावेवानुष्ठीयते । स्तोत्रञ्च न यागो होमो वा । यागहोमरूपत्वाभावेऽपि स्तोत्रस्य वैदिकत्वं तावदस्ति । अतस्स न्देहः किमाग्निशब्दः आधानसिद्धाग्निप्रापकः ? उत लौकिकाग्निप्रापकः' इति । यद्यपि विहाराधिकरण द्वादशद्वितीयप्रथमे वैदिकस्य लिङ्गात् न लौकिककार्या र्थतेति वक्ष्यते, तथापि वैदिकाग्निसाध्यं यद्यत् कर्म तत्तदर्थता लिङ्गादवगतेति उपनिधानार्थताऽध्यवसीयत इति संस्कृताग्निविषयत्वेन गम्यते । ततश्च संस्कृत एवाग्निरुपनिधेयः । न च 'यदाहवनीये जुहोति' 'गार्हपत्ये हवींषि श्रपयति' इत्ये वमाहवनीयादीनां प्रयोजननिर्दशेनाकाङ्क्षाशान्तेः न लिङ्गादन्यत्र विनियोग इति वाच्यम्, तेषां वचनानां होमादय आहवनोयादिष्वेवेति व्यवस्थार्थतयाहवनीया दोनां कार्यान्तरार्थत्वेऽप्यविरोधात् । तस्मात्संस्कृताग्नेरेवोपनिधानमिति पूर्वपक्षः। 
सिद्धान्तस्तु-यदाहवनीयादिवाक्यानामाधानवाक्योत्पन्नाग्न्यपेक्षित प्रयो. जननिर्देशपरत्वे सम्भवत्यनपेक्षितव्यवस्थार्थत्वकल्पनमयुक्तम् अपेक्षितविधि नैवार्थात व्यवस्थाया अपि सिद्धेः । तस्मान्न प्रयोजनाकांक्षावशात् वैदिकाना मुपधानं, नापि 'अग्निमुपनिधाये' ति विधिबलादग्निशब्दस्य जातिमात्रवचनत्वेन तज्जातीययत्किञ्चिदुपनिधानेऽपि विधेः चरितार्थत्वात् । किञ्च साक्षाद्ववचनं विना वैदिकानामन्यत्र नयनासम्भवात् । श्रूयते हि-'विवा एष इन्द्रियेण वीर्येणय॑ते यस्याहिताग्नेरग्निरपक्षायति' इति तस्माल्लौकिक एवोपनिधेयः । लौकिकाग्निस्सर्वार्थो भवति । तस्य वैदिकाग्निवन्निर्देशो न भवति इति लौकिक एवोपनिधेय इति ॥ 
इति गर्गत्रिरात्रीयाज्यदोहाधिकरणम् 
१३ 
उपशययूपाधिकरणम् । पश्वेकादशिनी यूपकादशिनीति एकादशिनी द्विविधा। तत्र पश्वेकाद 
२३६ 
मीमांसानयमञ्जर्याम् शिन्यां एकस्मिन् यूपे एकादश पशवो नियुज्यन्ते। यूपैकादशिन्यान्तु एकादश यूपाः पशवश्चैकादश । एककस्मिन् यूपे एकैकः पशुनियुज्यते, यूपैकादशिन्यां श्रूयते 'द्वादश उपशयः, उपशयो यूपो भवति' इति । एकादशयूपानाम् उप-समीपे शेत इत्युपशयः काष्ठम् । स एव यूपः । अत्रोपशये यूपधर्माः जोषणाष्टाश्रीकरणादयः किं संस्कारा भवन्ति ? न वेति संशयः । 
दृष्टादृष्टसंस्कारगणे यूपशब्दं प्रयुञ्जते साम्प्रदायिकाः। उपशयेऽपि 'उपशयो यूपो भवतीति यूपशब्दप्रयोगस्य सत्वात् अत्रत्ययूपशब्दो धर्मग्राहक: 
अग्निहोत्रशब्दवदिति पूर्वपक्षः । 
सिद्धान्तस्तु-पशुनियोजनकार्याय संस्कृतो यूपः खन्यते। उपशये च न पशुबध्यते । पशुनियोजनं मुख्य कार्यं यूपस्य । तच्चात्र नास्ति । संस्कृतस्योत्तर त्रोपयोग आवश्यकः । संस्कृतस्य यूपस्योपयोगस्तु पशुबन्धने । उपशयस्य यूपवत्सं स्कार यदि भवेयुः तदा तस्योपयोगः को वा भवेत् । छेदनतक्षणादयः कतिपये सन्तीति तत्र यूपशब्दः प्रयुक्तः। तस्मात्सस्कारग्राहको न भवतीति । 
इत्युपशययूपाधिकरणम् 
१४ 
पृष्ठोपस्थानाधिकरणम् चयने 'पृष्ठरुपतिष्ठते' इत्याम्नायते । नामधेयपादे पृष्ठशब्दः स्तोत्रनामेति स्थितम् । पृष्ठस्तोत्रस्य 'रथन्तरे प्रस्तूयमाने समुद्रं मनसा ध्यायेत्' इत्यदयो धर्मा विहिताः। तेषां धर्माणामत्रत्यः पृष्ठशब्दो ग्राहको न वेति संशयः। तदर्थं कि पृष्ठशब्दः कर्मवाचकः ? उत मन्त्रवाचकः ? इति निर्णेतव्यम् । प्रथमपक्षेऽग्नि समीपे स्थित्वा पृष्ठसदृशः कर्मभिरग्न्युपकारं भावयेत् इति बोधः, द्वितीयपक्षे बृहद्रथन्तरादिपृष्ठस्तोत्र साधनकः 'अभित्वाशूर' इत्यादिभिर्मन्त्रैः समीपे स्थि त्वाऽग्निमभिध्यायेदिति वाक्यार्थः।। 
तत्र नामधेयपादे पृष्ठशब्दो गुणिनिष्ठगुणाभिधानात्मकानां रथन्तरादि सामसाध्यानां स्तोत्राणां नामधेयमिति साधितत्वात् अत्रोपतिष्ठत इत्यनेन प्रकरणान्तराधिकरणन्यायेन विधोयमानेऽपूर्व कर्मणि प्रयुज्यमानः तत्सादृश्य मग्निहोत्रशब्दवत् तस्मिन् कर्मणि विद्यते। ननु 'ऐन्या गार्हपत्यमुपतिष्ठते' इत्यत्र ऐन्द्रीमन्त्रेण गार्हपत्यमभिदध्यात् इति वचनव्यक्तिर्यथ तथात्रापि पृष्ठ सदशैः कर्मभिः अग्निमभिदध्यायेदिति वचनव्यक्ति राश्रयणीया । सा च न सम्भ वति, पृष्ठ सदशकर्मणां मन्त्रकरणिकायामभिधानक्रियायां करणत्वासम्भवात् । अतः पृष्ठशब्दो मन्त्रवचन इत्यङ्गीकर्तव्यमिति चेन्न; यद्यत्राभिधानं विधीयेत तदा समीपस्थित्यर्थकस्योपतिष्ठतेः अभिधाने लक्षणा भवेत्, तथा स्तोत्रवचनस्य पृष्ठशब्दस्य मन्त्रेषु लक्षणा, मत्पक्षे तु पृष्ठशब्दस्यैव धर्मे लक्षणेति लाघवात् । ऐन्द्रया गार्हपत्यमित्यत्र तु पदद्वयलक्षणाभावात् तिष्ठतिमात्रे लक्षणायामपि न दोषः । तदयमर्थः-समोपे स्थित्वा पृष्ठसदृशैः कर्मभिः अग्न्युपकारं भावये 
सप्तमाध्यायस्य तृतीयः पादः 
३३७ दिति सिध्यति। ननु आत्मनेपदोपपत्तये पृष्ठशब्दो मन्त्रवचनः उपतिष्ठति श्चाभिधानवचन इत्यङ्गीकार्यमिति चेत्–न, आत्मनेपदम् 'अकर्मकाच्च' इति वा 'व्यत्ययो बहुलम्' इति वाऽऽश्रित्य समर्थयितुं शक्यत्वात् । तस्मात्पृष्ठशब्दो धर्मातिदेशक इति पूर्वपक्षः। 
_ सिद्धान्तस्तु-अत्र ‘उपतिष्ठते' इत्यात्मनेपदम् 'अकर्मकाच्च' इत्यनु शासनप्रयुक्तं न सम्भवति। 'पृष्ठरुपतिष्ठते' इत्यस्य समीपे 'बृहद्रथन्तराभ्यां पक्षौ' 'यज्ञायज्ञियेन पुच्छम्' इति श्रुतस्य वाक्यस्य उपतिष्ठतिपदमनुषज्य 'पक्षी उपतिष्ठते' 'पुच्छमुपतिष्ठते' इत्यर्थो वक्तव्यः । अस्य सङ्गतिर्न स्यात् यद्युपतिष्ठतिरकर्मकस्स्यात् । अत 'उपान्मन्त्रकरणे' इत्यनुशासनेनैवात्मनेपद मुपपादनीयम् । 'व्यत्ययो बहुलम्' इत्यस्य सत्यां गतौ न प्रवृत्तिः । अतस्स र्वथा आत्मनेपदानुपपत्तेः पृष्ठसाधनमन्त्रकरणकाभिधानविधिरित्यङ्गीकार्यम् । आत्मनेपदोपपत्तिर्यथा सिद्धान्ते तथा पूर्वपक्षेऽपि भवितुमर्हति । सिद्धान्ते पृष्ठ साधनभूतैर्मन्त्रैः अग्निसमीपे स्थित्वाऽग्निमभिदध्यादिति वाक्यार्थपर्यवसानम् । ततश्च समीपस्थितिसाध्याभिधानकरणानां मन्त्राणां समीपस्थितावपि करणत्व मस्तीत्यात्मनेपदोपपत्तिः, तथा पूर्वपक्षेऽपि पृष्ठसदृशैः गुणिनिष्ठगुणाभिधा नात्मकैः कर्मभिः अग्निसमीपे स्थित्वाऽग्न्युपकारं भावयेदिति वाक्यार्थपर्यव. सानम् इत्यात्मनेपदोपपत्तिः यद्यप्युभयोस्तुल्या, तथापि पूर्वपक्षे पृष्ठशब्दस्य मन्त्रपरत्वाभावात् समीपस्थितेः मन्त्रकरणकत्वं न सिध्यति । अतस्स्वरसत आत्मनेपदोपपत्तिर्यथा सिद्धान्ते न तथा पूर्वपक्षे पृष्ठशब्दस्य पृष्ठसदृशकर्मपर त्वात् । पूर्वपक्षे गौणी वृत्तिः सिद्धान्ते लक्षणा गौणोतो लक्षणा ज्यायसी। सिद्धाण्ते उपतिष्ठतिः समीपस्थितिवचनः, नाभिधानलक्षकः । आत्मनेपदेनाभि धानमनुमोयते। तच्चाभिधानं मन्त्रकरणकम् । तदेवात्र विधीयते । न चवं मन्त्रस्योपस्थानशेषत्वं न स्यात् अभिधानशेषत्वमेव स्यात्, ततश्च 'पष्ठरुपति ष्ठते' इति समभिव्याहारानुपपत्तिरिति वाच्यम्, फलभाव्यकभावनायां यागस्येव पृष्ठानां शेषत्वसम्भवात् । भावनाभाव्ये फले करणभूतोऽपि यागः भावनायां करणत्वेनान्वेति तथा समीपस्थितिसाध्याभिधानकरणभूता मन्त्राः समीपस्थिती करणं भवन्तीति 'पृष्ठरुपतिष्ठते' इति समभिव्याहारः उपतिष्ठतेश्च मन्त्र करणकेऽर्थे वृत्तिश्चोपपद्यते । यथा वा ज्योतिष्टोमे दीक्षणीयादयो यागाः पुरुष. संस्कारका अपि ज्योतिष्टोमस्य फलजननसामर्थ्याधायकत्वेन तच्छेषभूता भवन्ति तथा समीपस्थितिसाध्याभिधानकरणभूता मन्त्राः समीपस्थितौ करणं भवन्ति। तस्मात् 'पृष्ठरुपतिष्ठते' इत्यभिधानविधिरेव, न धर्मग्राहकः । लोकेऽपि गुरौ राजनि वा समागते आगच्छन्तु आगच्छन्तु सुस्वागतम् इत्येवमु च्चारयन्तो लोकास्समीपं गच्छन्ति । एतादृशमेव मन्त्रोच्चारणपूर्वक अग्नेस्समी पगमनं विधत्ते, न धर्मग्राहकत्वमस्येति ॥ 
इति पृष्ठोपस्थानाधिकरणम् इति मीमांसानयमञ्जयां सप्तमाध्यायस्य तृतीयः पादस्समाप्तः 
सप्तमाध्यायस्य चतुर्थः पादः 
अनुमितवचनातिदेशाधिकरणम् तृतीये पादे सापवादो नामातिदेशो विचारितः । अश्मिश्चतुर्थेऽनुमित वचनातिदेश श्चिन्त्यते। नामातिदेशे तद्वत् इत्येव कल्पनीयमासीत्, अस्मिस्तु वचनमेव कल्पनीयं भवतीति तृतीयपादानन्तर्यम् । अत्र यावन्ति काम्यकर्म विधायकानि 'सौर्यं चरुं निर्वपेद् ब्रह्मवर्चसकामः' इत्यादीनि वाक्यानि तानि सर्वाण्युदाहरणम् । एतेषु प्रथमं धर्माकांक्षा (इतिकर्तव्यताकांक्षा) अस्ति न वेति निश्चित्य तदनन्तरमतिदेशः केषामिति विचारः कर्तव्यः । अतः प्रथमं धर्मा कांक्षाऽस्ति न वेति चिन्त्यते। सौर्य यागोऽनुपदिष्टधर्मकः । अत्र धर्माणामुपदेश एव नास्ति। यदि धर्मा उपदिष्टा भवेयुस्तदा तेषां भाव्याकाङ्क्षा प्रधानन्य चेत्थम्भावाकाङ्क्षति उभयाकाङ्क्षारूपप्रकरणसम्भवः । प्रकरणेनैषामपूर्वार्थत्वं धर्माणां सिध्यति । अत्र च प्रकरणं न सम्भवति। दर्शपूर्णमासयोस्तु धर्मा विहिताः, अतस्तत्रोभयाकाङ्क्षा सम्भवति । अथ तहिं 'सौर्यं चरुं निर्वपेद्ब्रह्म वर्चसकामः' इति वाक्यस्य का गतिरिति चेत्-दर्शपूर्णमासयोरेव गुणविधित्वेन वाक्यस्य गतिः कल्प्यताम् । एवंगुणोपेतदर्शपूर्णमासानुष्ठानेन ब्रह्मवर्चसफलं भावयेदिति । दर्शपूर्णमासयोनिर्वापो वर्तते हविषः। स निर्वाप एवमनुष्ठीयताम् ब्रह्मवर्चसफलप्राप्तये इति वाक्यं नेतुं शक्यते । एवमङ्गीक्रियमाणे दर्शपूर्णमासा तिरिक्तापूर्वाभावात् इहातिदेशचिन्तव नोदेति इति चेन्न; अत्र निर्वपतेर्यागपर त्वात् । द्वितीयतृतीयपञ्चमाधिकरण निर्वपतेर्यागपरत्वस्य जैमिनिना सिद्धा न्तितत्वात् 'सौर्य चळं निर्वपेत्' इत्यत्र द्रव्यदेवतासम्बन्धस्य सत्वात् 'निर्वपेत्' इति 'यजेत' इत्यर्थे वर्तत इति न्यायः प्रदर्शितः । अतो याग एवायम्, न निर्वाप मात्रम् । यागविधिरिति सिद्धेऽपूर्वमस्तीति सिद्धं भवति । यागस्तु स्वजन्यापूर्व द्वारैव फलसम्पादको भवति । ततश्च सौर्ययागेन कथमपूर्व सम्पादनीयमित्या काङ्क्षा भवत्येव । आकांक्षाशमनाय धर्माणामतिदेश आवश्यकः । उत्तरत्र करि व्याणविचारार्थमिदं सूत्रम् । 
नाम इत्यनुमितवचनातिदेशाधिकरणम् । अतिदेश आवश्यक इति सिद्धे सौर्यवाक्येन द्रव्यदेवतासम्बन्धानुमितयागे आख्यातवाच्यभावनायाः भावनास्वाभाव्येन किमित्याकाङ्क्षायां फलम्, केनेति साधनाकाङ्क्षायां धात्वर्थेन यागेनेति, कथम्भावाकाङ्क्षायां दार्शपौर्णमा सिकधर्माणां तदर्थत्वेन प्रकरणस्य नियामकत्वादत्र प्राप्तिर्न वक्तुं शक्यत इति 
सप्तमाध्यायस्य चतुर्थःः पादः 
.२३९ स्थालीपाकादिस्मार्तकर्मधर्माणामग्निस्थापनादीनामतिदेशेन प्राप्तिमङ्गीकृत्या काङ्क्षायाश्शमनं कर्तव्यमिति पूर्वपक्षे प्राप्ते । 
सिद्धान्तोऽभिधीयते-वैदिकत्वसामान्येन वैदिकधर्माणामेवातिदेश उचितः स्थालीपाकादीनां दर्शपूर्णमासादीनाञ्चाग्निसाध्यत्वं समानम्, तथापि स्थाली पाकादयः औपासानाग्नौ क्रियन्ते, दर्शपूर्णमासादयस्तु आधानसिद्धगार्हपत्याहव नीयादिष्वनुष्ठीयन्ते । स्थालीपाके एक एवाग्निः, दर्शपूर्णमासादौ तु त्रयोऽग्नयः । अधर्मकाः सौर्यादीष्टयः त्रेताग्निसाध्यत्वेन दर्शपूर्णमासवद्विहिताः । सौर्ययागस्या धर्मकत्वात् धर्माकाङ्क्षा तु विद्यते । सा चाकाङ्क्षा पूरणीयैव । अन्यथा साका 
क्षं वाक्यमप्रमाणं स्यात् । अस्यां स्थितौ सादृश्यमादाय धर्माणां प्राप्तिरङ्गी. कर्तव्या। सादृश्यञ्चाधानसिद्धाग्निमत्वेन कल्पयितुमुचितम्, नौपासनाग्निम -त्वेन। तत्र चायमाधारः यत् सौर्यादिषु कर्मसु दार्शपौर्णमासिकाङ्गान्यनूद्य केचन धर्मविशेषा विहिता उपलभ्यन्ते । यथा सौर्येष्टौ 'प्रयाजे प्रयाजे कृष्णल जुहोति' पशौ 'पृषदाज्येनानयाजान् यजति' इत्यादयः । दर्शपूर्णमासयोः प्रयाजा अन याजाश्चाज्यद्रव्यका विहिताः सौर्यादिगतप्रयाजादयो दर्शपूर्णमासगतप्रयाजा दीनेव बुद्धावपस्थापयन्ति । स्थालीपाके च न प्रयाजादीनां सम्बन्धः । अतस्सौ. र्येष्टौ प्रयाजदर्शनं दर्शपूर्णमासाभ्यां स्वस्य विद्यमानं सादृश्यमवबोधयतीति वैदिकानामेव धर्माणामतिदेशः कल्पनीयः। ततश्च यथा दर्शपर्णमासाभ्यामपर्व कृत्वा फलं सम्पादितम्, तथैव सौर्य यागेनापूर्वं कृत्वा फलं सम्पादनीयमिति वैदिकधर्माणामेवातिदेशं इति ।। 
इति सौर्येष्टौ वैदिकधर्मातिदेशाधिकरणम् 
गावामयनिकत्र्यहाधिकरणम् पूर्वस्मिन्नधिकरणे विकृतिषु वैदिकीतिकर्तव्यतवानुष्ठेयेति निश्चितम् । सा चेतिकर्तव्यताऽष्टमाध्याये निश्चिता भविष्यति । सम्प्रति प्रसङ्गाच्चोदक नामातिदेशयोः प्राबल्यदोर्वल्यविचारः प्रस्तोष्यते । यत्र नामातिदेशस्य चोदना लिङ्गातिदेशस्य च प्राप्तिः तत्र यदि धर्मा विरुद्धा भवेयुः तदा के ग्राह्याः के च त्याज्या इति निर्णय आवश्यक इति विचारः क्रियते। 
_ 'प्रजाकामा गवामयनमुपेयुः' इति संवत्सरसाध्यं सत्रं विधाय श्रयते 'ज्योतिर्गौरायुरिति व्यहा भवन्ति' इति एकाहा अपि ज्योतिः गौः आयुरिति क्रतवो विहिताः ये च ज्योतिष्टोमविकृतयः। 'गणेषु द्वादशाहस्य' इति गवामयनस्य द्वादशाहविकृतित्वम् । ज्योतिष्टोमादपि धर्मा आगता: द्वादशाहादपि। तत्र येऽविरुद्धा धर्माः तत्र न सन्देहः । ये च विरुद्धाः तत्र सन्देहः । ज्योतिष्टोमात व्यूपसदः द्वादशाहाच्च द्वादशोपसद इति विरोधः। अनिदिष्टधर्मकेषु ऋतूषु अनुमितवचनेनाति देश इति न्यायः प्रदर्शितः तन्न्यायेन द्वादशाहिकधर्मा एवाति 
२४० 
मीमांसानयमञ्जर्याम् तिदिश्यन्ते न ज्यौतिष्टोमिकाः। द्वादशाहिकधर्माणां भूयस्त्वात् भूयोऽनुग्रहस्य कर्तव्यत्वादिति पूर्वपक्षे प्राप्ते 
सिद्धान्तोऽभिधीयते--नामातिदश एवोचितः, नाम्नः प्रत्यक्षत्वात् अनु मितवचनस्य च कल्प्यत्वाद्भूयोऽनुग्रहापेक्षया मुख्यानुग्रहों युक्तः 'अथ ज्यातिः अथ गौः अथायः' इत्युत्युत्पत्तिवाक्यानि । एतेषु ज्योतिरादीनि पदानि नाम धेयानि । एतेषु फलं न श्रूयते। फलवच्च 'प्रजाकामास्सत्रमुपेयुः' इति । अनेन फलसम्बन्धो बोध्यते । केषां फलसम्बन्ध इत्यपेक्षायां ज्योतिरादिकर्मणामिति वक्तव्यम् । फलसम्बन्धावसरे नाम्नां मुख्यत्वं प्रतीयते । फलसम्बन्धोत्तरकालमेव इतिकर्तव्यताकांक्षा विस्पष्टमुदेति । अतो नाम्नां मुख्यत्वं सिध्यति । तस्मा न्नामातिदेश एव बलीयानिति ज्यौतिष्टोमिकधर्मा एव ग्राह्या इति ।। 
इति गावामयनिक व्यहाधिकरणम इति वेदविशारद मीमांसाकेसर्याधुपाधिभूषितानां म० म० श्री चिन्न स्वामिशास्त्रिचरणानाम् अन्तेवासिना पट्टाभिरामशास्त्रिणा प्रणीतायां मीमांसानयमञ्जर्याम् सप्तमाध्यायस्य चतुर्थः पादस्समाप्तः 
॥ सप्तमाध्यायश्च समाप्तः ॥ 
अष्टमोऽध्यायः तत्र प्रथमः पादः 
विशेषातिदेशप्रतिज्ञाधिकरणम् सप्तमे सामान्यातिदेशो निरूपितः । अष्टमे विशेषातिदेशो निरूप्यते। ननु निविशेषं न सामान्यम्' इति न्यायेन सामान्ये विशेषस्यापि सत्वाद् विशेषातिदेशविचार एव भवतु किं सामान्यातिदेशविचारेण प्रयोजनमिति चेदुच्यते-अनुपदिष्टधर्मकेषु सौर्यादिषु किमेतेष्वितितव्यताऽन्यतः प्राप्यते न वेति जिज्ञासा भवति । कुतश्चित् प्रमाणात् सामान्यतः प्राप्यत इति निश्चिते किं लौकिकात्कर्मण उत वैदिकादिति संशयो भवति । वैदिकत्वसामान्याद्वेदि कादेवेति निश्चिते कस्य धर्माः क्व प्रवर्तन्त इति विशेषजिज्ञासोदेति । तदनुरो धेन विशेषचिन्ता कर्तव्यैव। 
तत्र किमेकस्मिन् सौर्यादिकर्मणि दर्शपूर्णमास-ज्योतिष्टोमादिसर्वकर्म भ्योऽतिदेशः ? उतैकस्मात्कर्मणोऽतिदेश इति संशयः । ननु सप्तम चतुर्थ द्विती धिकरणे लौकिकी वैदिकी चेति उभे अपीतिकर्तव्यते सह किमिति न प्रवर्तते इत्याशङ्कय एकयेतिकर्तव्यतया निराकाङ्क्षत्वात् नेतरस्याः प्रवृत्तिरिति शङ्का परिहता। अतस्तन्न्यायेन न वैदिक सर्वकर्मातिदेश शङ्कावकाश इति चेत्सत्यम् समुच्चयाभावेऽपि विशेषाग्रहात् विकल्पेन सर्वकर्मातिदेशो भवत्विति विशेष शङ्कायामुच्यते-नियतैवैका प्रवर्तते । नियमाभावेऽव्यवस्थितश्शास्त्रार्थस्स्यात् । तस्माद्विशेषातिदेश चिन्ता कर्तव्या। 
_ इति विशेषातिदेशप्रतिज्ञाजिकरणम् 
सादृश्यार्द्धर्मातिदेशाधिकरणम् कस्य धर्माः कस्मिन् प्रवर्तन्त इत्यत्र चिह्नमस्मिन्नधिकरणे निदिश्यते। अतो नात्र संशयस्य पूर्वपक्षस्य च प्रयोजनम् । 'सौर्य चळं निवपेद् ब्रह्मवर्चस कामः' इत्यत्र भावनाया आकाङ्क्षात्रये जाते साध्यसाधनयोर्वाक्य एव सत्त्वात् स्वसन्निधौ धर्मानाम्नानात् इतिकर्तव्यताकाक्षामात्रमस्ति। तस्याः पूरणन्तु कर्तव्यम् । तदर्थं सौर्य वाक्यं स्वसदृशं वाक्यं बुद्धौ सन्निधापयति । तद्धितेन देवतानिर्देशकत्वस्यौषधद्रव्यकत्वस्यैकदेवताकत्वस्य च साम्यादाग्नेयवाक्यमेव बुद्धाधारूढं भवति । तेन चांशत्रयोपेतभावनाया उपस्थितिर्जायते। स्ववाक्ये 
२४२ 
मोमांसानयमञ्जर्याम् फलकरणयोस्सत्वेनानपेक्षितत्वात् असम्बन्ध सति अपेक्षितकथम्भावांशः आका 
ङ्क्षासन्निधियोग्यताभिस्सम्बध्यते। 'शाब्दो ह्याकाङ्क्षा शब्देनैव पूर्यते' इति न्यायात् आकाङ्कितकथम्भावबोधकस्सन्बन्धः क्लुप्तः प्रकृतिवच्छब्दः सौर्य विधिवाक्यशेषतां प्रतिपद्यते। ततश्च यथाऽग्न्याधान प्रयाजादिदृष्टादृष्टाङ्गो पकृतेनाग्नेययागेन स्वर्गस्सम्पाद्यते तथा सौर्य यागेन ब्रह्मवर्चसफलं भावयेत् सम्पादनीयमिति सौर्यवाक्यार्थः पर्यवस्यति । तदेवमुपमानेनोपस्थितादाग्नेय वाक्यादेव सौर्येण कथम्भावस्सम्बध्यते । ननु भाष्यकारैः 'अनुमानाद् बुद्धौ सन्नि. धापयति अभिधानवत्' इत्यनुमानं धर्मग्राहकं प्रमाणं निर्दिष्टम् कथमुपमाना दित्युच्यत इति चेत् नः; अनु पश्चान्मानमित्युपमानार्थकत्वात् । अनुमानाद्धर्म प्राप्तिरिति स्वीक्रियमाणेऽनेके दोषा भवेयुः । प्रथमपादे भाष्यकारैरुपमानस्य पृथक्प्रमाणत्वेन कृतस्य निर्देशस्यासङ्गतिस्स्यात् । तस्मादुपमानमेवात्र धर्मग्रा हकम् ॥ 
इति सादृश्याद्धर्मातिदेशाधिकरणम् 
सोमे ऐष्टिकधर्मानतिदेशाधिकरणम् सदृशादेव कर्मणो धर्मातिदेश इति निरूपितम् । सर्वेष्वनुपदिष्टधर्मकेषु स्वसादृश्यं क्वास्तीति विचार्य प्रकृतिविकृतिभावो निश्चेतव्य इति सिद्धे शिष्य बुद्धिवेशद्यार्थमुत्तरः प्रपञ्चः। अस्मिन्नधिकरण सादृश्यादेवेति नियम आक्षिप्यते। सोमयागे किमष्टिकविध्यन्तः प्रवर्तते न वेति सन्देहः। 
तत्र सोमे दीक्षणीयातिथ्यादय इष्टयः अग्नीषोमोयादिपशवः अवमथे ष्टिरेवमादयोऽनुष्ठीयन्ते । एतेषु ऐष्टिकविध्यन्तः प्रवर्तत एव । मध्येऽनुष्ठीय मानसोमेऽपि ऐष्टिकविध्यन्तः प्रवर्तताम् 'तस्यैकशतं प्रयाजानुयाजाः' इति तच्छब्देन सोमयागं परामृश्य तत्र प्रयाजानूयाजकीर्तनं ऐष्टिकविध्यन्तं गमयति । यद्यपि सोमे सोमक्रयणादयः पदार्था आम्नाताः, तैरैवेतिकर्तव्यताकाङ्क्षा शान्ता भवितुमर्हति, तथापि साङ्ग्रहणीष्टौ आमनहोमानामाम्नातत्वेऽपि नेष्टेरितिकर्तव्यताकाङ्क्षा शाम्यति तद्वदत्रापि कतिपयाङ्गानामाम्नातत्वेऽपि आकाङ्क्षा न शाम्यतीत्यैष्टिकविध्यन्तः प्रवर्तत इति पूर्वपक्षः। 
सिद्धान्तस्तु-सोमापेक्षितसन्निपत्योपकारकाण्यङ्गानि सोमक्रयाभिषव ग्रहग्रहणादीन्यङ्गानि कात्स्न्येनोपदिष्टानि सन्ति । तैरेवेतिकर्तव्यताकाङ्क्षा शान्तेति नातिदेश ऐष्टिकविध्यन्तस्य । साङ्ग्रहण्यान्तु अपेक्षिताङ्गानाम्नानादस्ति इतिकर्तव्यताकाङ्क्षा। न चाकाङ्क्षाभावेऽवि लिङ्गदर्शनाद्धर्मप्रवृत्तिस्स्या दिति वाच्यम् । 'तस्यैकशत' इत्यादिदर्शनं आनर्थक्यतदङ्गन्यायेन परम्परा सम्बन्धेऽपि तस्ये' ति षष्ट्युपपत्तेः । अतो ऐष्टिको विध्यन्तस्सोमे न प्रवर्तते इति। 
इति सोमे ऐष्टिकधर्मानतिदेशाधिकरणम् 
अष्टमाध्यायस्य प्रथमः पाद: 
२४३ 
इष्टीनां दर्शपूर्णमासप्रकृतिकत्वाधिकरणम् सादश्याद्धर्मप्राप्तिरिति 'यस्य लिङ्गमर्थसंयोगादभिधानवत्' इति द्वितियाधिकरणे उक्तम् । तस्यैव शिष्यहितार्थं तत्प्रपञ्च आरभ्यते । 'सौर्य चरुं निर्वपेद् ब्रह्मवर्चसकामः' 'ऐन्द्राग्नमेकादशकपालं निर्वपेत्' इत्यादयोऽनुपदि. ष्टधर्मका इष्टयः श्रुताः । तासामितिकर्तव्यताकाङ्क्षायाम् उपदिष्टधर्मकात्क मणो धर्मान् गृहीत्वाऽऽकाङ्क्षा पूरयितव्या। तत्रोपदिष्टधर्मका दर्शपूर्णमासौ ज्योतिष्टोमश्च सन्ति । सादृश्यं यत्र वर्तते तस्माद्धर्मा ग्राह्याः । ज्योतिष्टोमया गस्तु अव्यक्तः तस्मादङ्गप्राप्तिरिति पूर्वपक्षोऽतिमन्दस्स्यात् । तस्माद् दर्शपूर्ण मासत एव धर्मा ग्राह्याः निर्वपतिशब्दघटित्व तद्धितेन देवताप्रतिपादकत्वेषधि प्रभवद्रव्यकत्वसाश्यमादाय दर्शपूर्णमासविकृतित्वमेव सौर्यादोष्टीनाम् । यावत्य इष्टयोऽनुपदिष्टधर्मकास्तासां सर्वासां दर्शपूर्णमासौ प्रकृतिः । विशेषविचारोऽग्रे वतिष्यते ॥ 
इतीष्टीनां दर्शपूर्णमासप्रकृतिकत्वाधिकरणम् 
दक्षपशोः दर्शपूर्णमासप्रकृतिकत्वाधिकरणम् 'अग्नीषोमीयं पशुमाल भेत' इति श्रुतम् । अत्र दाशिकविध्यन्तः कि प्रव. तते ? उत न? इति संशयः। तत्र यथा दर्श वेद्यादयस्सन्निपत्योपकारकाः पदार्था आम्नातास्तथा पशोरप्याम्नात त्वेन कृत्स्नोपदेशादाकाङ्क्षाभावेन नातिदेशः । नन पाकरणनियोजनादीनां सन्निपव्योपकारकाणां सत्वेऽप्यारादुपकारकाणामभा वेनाकाङ्क्षासत्वादतिदेशो भवेदिति चेन्न, 'उपाकृत्य पञ्च जुहोति' इत्यादीनां बहुलमारादुपकारकाणामुपदेशात् । न च 'स्रौवाधारमाधार्य जुह्वा पशुमनक्ति' इति दार्शपौर्णमासिकाधारानुवादेन पश्वजनदर्शनेन दार्शपौर्णमासिक विध्यन्ता तिदेशः प्रतीयत इति वाच्यम् । तस्यात्र विशिष्टविधित्वकल्पनात् । नानेन वाक्येन दार्शपौर्णमासिकाधारमनद्यते, किन्तु तद्विशिष्टपश्वजनविधानमिति स्वीक्रियते। तेन न दोषः । तस्मान्न पशौ दार्शिकविध्यन्त इति पूर्वपक्षः । 
सिद्धान्तस्तु-श्रुतद्रव्यदेवतत्वेन 'ऐन्द्रं दध्यमावास्यायाम्' इतिवत् अग्नी षोमीयं पशुम्' इति पशुयागेऽपि व्यक्त चोदनतया दर्शपूर्णमाससादृश्यं तावत्प्र. तीयते। ततश्च पशुयागः न सोमप्रकृतिक इति सिध्यति । 'एकादशप्रयाजान् यजति' 'एकादशानूयाजान् यजति' 'स्रौवमाधार्यं जुह्वा पशुमनक्ति' इत्यादि दाशिकाङ्गानां दर्शन पशावुपलभ्यते । तेन चोदनालिङ्गातिदेशसम्भावनाऽस्तीति सिद्धं भवति। किन्तु आकाङ्क्षायां सत्यामेवातिदेशः पदार्थानां भवति । असत्यामाकांक्षायां नातिदेशः । पशौ कतिपयसन्निपत्याङ्गनामाम्नाने सत्यपि देवताह्वानादीनां दृष्टोपकारकाणामभावेन तद्विषयकाकाङ्क्षा स्यादेव ।