001	वैशम्पायन उवाच
001a	विदुरेणैवमुक्तस्तु धृतराष्ट्रो जनाधिपः
001c	प्रीतिमानभवद्राजा राज्ञो जिष्णोश्च कर्मणा
002a	ततोऽभिरूपान्भीष्माय ब्राह्मणानृषिसत्तमान्
002c	पुत्रार्थे सुहृदां चैव स समीक्ष्य सहस्रशः
003a	कारयित्वान्नपानानि यानान्याच्छादनानि च
003c	सुवर्णमणिरत्नानि दासीदासपरिच्छदान्
004a	कम्बलाजिनरत्नानि ग्रामान्क्षेत्रानजाविकम्
004c	अलंकारान्गजानश्वान्कन्याश्चैव वरस्त्रियः
004e	आदिश्यादिश्य विप्रेभ्यो ददौ स नृपसत्तमः
005a	द्रोणं सङ्कीर्त्य भीष्मं च सोमदत्तं च बाह्लिकम्
005c	दुर्योधनं च राजानं पुत्रांश्चैव पृथक्पृथक्
005e	जयद्रथपुरोगांश्च सुहृदश्चैव सर्वशः
006a	स श्राद्धयज्ञो ववृधे बहुगोधनदक्षिणः
006c	अनेकधनरत्नौघो युधिष्ठिरमते तदा
007a	अनिशं यत्र पुरुषा गणका लेखकास्तथा
007c	युधिष्ठिरस्य वचनात्तदापृच्छन्ति तं नृपम्
008a	आज्ञापय किमेतेभ्यः प्रदेयं दीयतामिति
008c	तदुपस्थितमेवात्र वचनान्ते प्रदृश्यते
009a	शते देये दशशतं सहस्रे चायुतं तथा
009c	दीयते वचनाद्राज्ञः कुन्तीपुत्रस्य धीमतः
010a	एवं स वसुधाराभिर्वर्षमाणो नृपाम्बुदः
010c	तर्पयामास विप्रांस्तान्वर्षन्भूमिमिवाम्बुदः
011a	ततोऽनन्तरमेवात्र सर्ववर्णान्महीपतिः
011c	अन्नपानरसौघेन प्लावयामास पार्थिवः
012a	सवस्त्रफेनरत्नौघो मृदङ्गनिनदस्वनः
012c	गवाश्वमकरावर्तो नारीरत्नमहाकरः
013a	ग्रामाग्रहारकुल्याढ्यो मणिहेमजलार्णवः
013c	जगत्सम्प्लावयामास धृतराष्ट्रदयाम्बुधिः
014a	एवं स पुत्रपौत्राणां पितॄणामात्मनस्तथा
014c	गान्धार्याश्च महाराज प्रददावौर्ध्वदेहिकम्
015a	परिश्रान्तो यदासीत्स ददद्दानान्यनेकशः
015c	ततो निर्वर्तयामास दानयज्ञं कुरूद्वहः
016a	एवं स राजा कौरव्यश्चक्रे दानमहोत्सवम्
016c	नटनर्तकलास्याढ्यं बह्वन्नरसदक्षिणम्
017a	दशाहमेवं दानानि दत्त्वा राजाम्बिकासुतः
017c	बभूव पुत्रपौत्राणामनृणो भरतर्षभ
