001	वैशम्पायन उवाच
001a	व्युषितायां रजन्यां तु धृतराष्ट्रोऽम्बिकासुतः
001c	विदुरं प्रेषयामास युधिष्ठिरनिवेशनम्
002a	स गत्वा राजवचनादुवाचाच्युतमीश्वरम्
002c	युधिष्ठिरं महातेजाः सर्वबुद्धिमतां वरः
003a	धृतराष्ट्रो महाराज वनवासाय दीक्षितः
003c	गमिष्यति वनं राजन्कार्त्तिकीमागतामिमाम्
004a	स त्वा कुरुकुलश्रेष्ठ किञ्चिदर्थमभीप्सति
004c	श्राद्धमिच्छति दातुं स गाङ्गेयस्य महात्मनः
005a	द्रोणस्य सोमदत्तस्य बाह्लीकस्य च धीमतः
005c	पुत्राणां चैव सर्वेषां ये चास्य सुहृदो हताः
005e	यदि चाभ्यनुजानीषे सैन्धवापसदस्य च
006a	एतच्छ्रुत्वा तु वचनं विदुरस्य युधिष्ठिरः
006c	हृष्टः सम्पूजयामास गुडाकेशश्च पाण्डवः
007a	न तु भीमो दृढक्रोधस्तद्वचो जगृहे तदा
007c	विदुरस्य महातेजा दुर्योधनकृतं स्मरन्
008a	अभिप्रायं विदित्वा तु भीमसेनस्य फल्गुनः
008c	किरीटी किञ्चिदानम्य भीमं वचनमब्रवीत्
009a	भीम राजा पिता वृद्धो वनवासाय दीक्षितः
009c	दातुमिच्छति सर्वेषां सुहृदामौर्ध्वदेहिकम्
010a	भवता निर्जितं वित्तं दातुमिच्छति कौरवः
010c	भीष्मादीनां महाबाहो तदनुज्ञातुमर्हसि
011a	दिष्ट्या त्वद्य महाबाहो धृतराष्ट्रः प्रयाचति
011c	याचितो यः पुरास्माभिः पश्य कालस्य पर्ययम्
012a	योऽसौ पृथिव्याः कृत्स्नाया भर्ता भूत्वा नराधिपः
012c	परैर्विनिहतापत्यो वनं गन्तुमभीप्सति
013a	मा तेऽन्यत्पुरुषव्याघ्र दानाद्भवतु दर्शनम्
013c	अयशस्यमतोऽन्यत्स्यादधर्म्यं च महाभुज
014a	राजानमुपतिष्ठस्व ज्येष्ठं भ्रातरमीश्वरम्
014c	अर्हस्त्वमसि दातुं वै नादातुं भरतर्षभ
014e	एवं ब्रुवाणं कौन्तेयं धर्मराजोऽभ्यपूजयत्
015a	भीमसेनस्तु सक्रोधः प्रोवाचेदं वचस्तदा
015c	वयं भीष्मस्य कुर्मेह प्रेतकार्याणि फल्गुन
016a	सोमदत्तस्य नृपतेर्भूरिश्रवस एव च
016c	बाह्लीकस्य च राजर्षेर्द्रोणस्य च महात्मनः
017a	अन्येषां चैव सुहृदां कुन्ती कर्णाय दास्यति
017c	श्राद्धानि पुरुषव्याघ्र मादात्कौरवको नृपः
018a	इति मे वर्तते बुद्धिर्मा वो नन्दन्तु शत्रवः
018c	कष्टात्कष्टतरं यान्तु सर्वे दुर्योधनादयः
018e	यैरियं पृथिवी सर्वा घातिता कुलपांसनैः
019a	कुतस्त्वमद्य विस्मृत्य वैरं द्वादशवार्षिकम्
019c	अज्ञातवासगमनं द्रौपदीशोकवर्धनम्
019e	क्व तदा धृतराष्ट्रस्य स्नेहोऽस्मास्वभवत्तदा
020a	कृष्णाजिनोपसंवीतो हृताभरणभूषणः
020c	सार्धं पाञ्चालपुत्र्या त्वं राजानमुपजग्मिवान्
020e	क्व तदा द्रोणभीष्मौ तौ सोमदत्तोऽपि वाभवत्
021a	यत्र त्रयोदश समा वने वन्येन जीवसि
021c	न तदा त्वा पिता ज्येष्ठः पितृत्वेनाभिवीक्षते
022a	किं ते तद्विस्मृतं पार्थ यदेष कुलपांसनः
022c	दुर्वृत्तो विदुरं प्राह द्यूते किं जितमित्युत
023a	तमेवंवादिनं राजा कुन्तीपुत्रो युधिष्ठिरः
023c	उवाच भ्रातरं धीमाञ्जोषमास्वेति भर्त्सयन्
