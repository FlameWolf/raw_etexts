001	वैशम्पायन उवाच
001a	ततस्ते भरतश्रेष्ठाः समाजग्मुः परस्परम्
001c	विगतक्रोधमात्सर्याः सर्वे विगतकल्मषाः
002a	विधिं परममास्थाय ब्रह्मर्षिविहितं शुभम्
002c	सम्प्रीतमनसः सर्वे देवलोक इवामराः
003a	पुत्रः पित्रा च मात्रा च भार्या च पतिना सह
003c	भ्राता भ्रात्रा सखा चैव सख्या राजन्समागताः
004a	पाण्डवास्तु महेष्वासं कर्णं सौभद्रमेव च
004c	सम्प्रहर्षात्समाजग्मुर्द्रौपदेयांश्च सर्वशः
005a	ततस्ते प्रीयमाणा वै कर्णेन सह पाण्डवाः
005c	समेत्य पृथिवीपालाः सौहृदेऽवस्थिताभवन्
006a	ऋषिप्रसादात्तेऽन्ये च क्षत्रिया नष्टमन्यवः
006c	असौहृदं परित्यज्य सौहृदे पर्यवस्थिताः
007a	एवं समागताः सर्वे गुरुभिर्बान्धवैस्तथा
007c	पुत्रैश्च पुरुषव्याघ्राः कुरवोऽन्ये च मानवाः
008a	तां रात्रिमेकां कृत्स्नां ते विहृत्य प्रीतमानसाः
008c	मेनिरे परितोषेण नृपाः स्वर्गसदो यथा
009a	नात्र शोको भयं त्रासो नारतिर्नायशोऽभवत्
009c	परस्परं समागम्य योधानां भरतर्षभ
010a	समागतास्ताः पितृभिर्भ्रातृभिः पतिभिः सुतैः
010c	मुदं परमिकां प्राप्य नार्यो दुःखमथात्यजन्
011a	एकां रात्रिं विहृत्यैवं ते वीरास्ताश्च योषितः
011c	आमन्त्र्यान्योन्यमाश्लिष्य ततो जग्मुर्यथागतम्
012a	ततो विसर्जयामास लोकांस्तान्मुनिपुङ्गवः
012c	क्षणेनान्तर्हिताश्चैव प्रेक्षतामेव तेऽभवन्
013a	अवगाह्य महात्मानः पुण्यां त्रिपथगां नदीम्
013c	सरथाः सध्वजाश्चैव स्वानि स्थानानि भेजिरे
014a	देवलोकं ययुः केचित्केचिद्ब्रह्मसदस्तथा
014c	केचिच्च वारुणं लोकं केचित्कौबेरमाप्नुवन्
015a	तथा वैवस्वतं लोकं केचिच्चैवाप्नुवन्नृपाः
015c	राक्षसानां पिशाचानां केचिच्चाप्युत्तरान्कुरून्
016a	विचित्रगतयः सर्वे या अवाप्यामरैः सह
016c	आजग्मुस्ते महात्मानः सवाहाः सपदानुगाः
017a	गतेषु तेषु सर्वेषु सलिलस्थो महामुनिः
017c	धर्मशीलो महातेजाः कुरूणां हितकृत्सदा
017e	ततः प्रोवाच ताः सर्वाः क्षत्रिया निहतेश्वराः
018a	या याः पतिकृताँल्लोकानिच्छन्ति परमस्त्रियः
018c	ता जाह्नवीजलं क्षिप्रमवगाहन्त्वतन्द्रिताः
019a	ततस्तस्य वचः श्रुत्वा श्रद्दधाना वराङ्गनाः
019c	श्वशुरं समनुज्ञाप्य विविशुर्जाह्नवीजलम्
020a	विमुक्ता मानुषैर्देहैस्ततस्ता भर्तृभिः सह
020c	समाजग्मुस्तदा साध्व्यः सर्वा एव विशां पते
021a	एवं क्रमेण सर्वास्ताः शीलवत्यः कुलस्त्रियः
021c	प्रविश्य तोयं निर्मुक्ता जग्मुर्भर्तृसलोकताम्
022a	दिव्यरूपसमायुक्ता दिव्याभरणभूषिताः
022c	दिव्यमाल्याम्बरधरा यथासां पतयस्तथा
023a	ताः शीलसत्त्वसम्पन्ना वितमस्का गतक्लमाः
023c	सर्वाः सर्वगुणैर्युक्ताः स्वं स्वं स्थानं प्रपेदिरे
024a	यस्य यस्य च यः कामस्तस्मिन्कालेऽभवत्तदा
024c	तं तं विसृष्टवान्व्यासो वरदो धर्मवत्सलः
025a	तच्छ्रुत्वा नरदेवानां पुनरागमनं नराः
025c	जहृषुर्मुदिताश्चासन्नन्यदेहगता अपि
026a	प्रियैः समागमं तेषां य इमं शृणुयान्नरः
026c	प्रियाणि लभते नित्यमिह च प्रेत्य चैव ह
027a	इष्टबान्धवसंयोगमनायासमनामयम्
027c	य इमं श्रावयेद्विद्वान्संसिद्धिं प्राप्नुयात्पराम्
028a	स्वाध्याययुक्ताः पुरुषाः क्रियायुक्ताश्च भारत
028c	अध्यात्मयोगयुक्ताश्च धृतिमन्तश्च मानवाः
028e	श्रुत्वा पर्व त्विदं नित्यमवाप्स्यन्ति परां गतिम्
