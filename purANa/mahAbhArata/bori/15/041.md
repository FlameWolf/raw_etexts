BR-15-02-041-001	वैशम्पायन उवाच
BR-15-02-041-001a	ततस्ते भरतश्रेष्ठाः समाजग्मुः परस्परम्
BR-15-02-041-001c	विगतक्रोधमात्सर्याः सर्वे विगतकल्मषाः
BR-15-02-041-002a	विधिं परममास्थाय ब्रह्मर्षिविहितं शुभम्
BR-15-02-041-002c	सम्प्रीतमनसः सर्वे देवलोक इवामराः
BR-15-02-041-003a	पुत्रः पित्रा च मात्रा च भार्या च पतिना सह
BR-15-02-041-003c	भ्राता भ्रात्रा सखा चैव सख्या राजन्समागताः
BR-15-02-041-004a	पाण्डवास्तु महेष्वासं कर्णं सौभद्रमेव च
BR-15-02-041-004c	सम्प्रहर्षात्समाजग्मुर्द्रौपदेयांश्च सर्वशः
BR-15-02-041-005a	ततस्ते प्रीयमाणा वै कर्णेन सह पाण्डवाः
BR-15-02-041-005c	समेत्य पृथिवीपालाः सौहृदेऽवस्थिताभवन्
BR-15-02-041-006a	ऋषिप्रसादात्तेऽन्ये च क्षत्रिया नष्टमन्यवः
BR-15-02-041-006c	असौहृदं परित्यज्य सौहृदे पर्यवस्थिताः
BR-15-02-041-007a	एवं समागताः सर्वे गुरुभिर्बान्धवैस्तथा
BR-15-02-041-007c	पुत्रैश्च पुरुषव्याघ्राः कुरवोऽन्ये च मानवाः
BR-15-02-041-008a	तां रात्रिमेकां कृत्स्नां ते विहृत्य प्रीतमानसाः
BR-15-02-041-008c	मेनिरे परितोषेण नृपाः स्वर्गसदो यथा
BR-15-02-041-009a	नात्र शोको भयं त्रासो नारतिर्नायशोऽभवत्
BR-15-02-041-009c	परस्परं समागम्य योधानां भरतर्षभ
BR-15-02-041-010a	समागतास्ताः पितृभिर्भ्रातृभिः पतिभिः सुतैः
BR-15-02-041-010c	मुदं परमिकां प्राप्य नार्यो दुःखमथात्यजन्
BR-15-02-041-011a	एकां रात्रिं विहृत्यैवं ते वीरास्ताश्च योषितः
BR-15-02-041-011c	आमन्त्र्यान्योन्यमाश्लिष्य ततो जग्मुर्यथागतम्
BR-15-02-041-012a	ततो विसर्जयामास लोकांस्तान्मुनिपुङ्गवः
BR-15-02-041-012c	क्षणेनान्तर्हिताश्चैव प्रेक्षतामेव तेऽभवन्
BR-15-02-041-013a	अवगाह्य महात्मानः पुण्यां त्रिपथगां नदीम्
BR-15-02-041-013c	सरथाः सध्वजाश्चैव स्वानि स्थानानि भेजिरे
BR-15-02-041-014a	देवलोकं ययुः केचित्केचिद्ब्रह्मसदस्तथा
BR-15-02-041-014c	केचिच्च वारुणं लोकं केचित्कौबेरमाप्नुवन्
BR-15-02-041-015a	तथा वैवस्वतं लोकं केचिच्चैवाप्नुवन्नृपाः
BR-15-02-041-015c	राक्षसानां पिशाचानां केचिच्चाप्युत्तरान्कुरून्
BR-15-02-041-016a	विचित्रगतयः सर्वे या अवाप्यामरैः सह
BR-15-02-041-016c	आजग्मुस्ते महात्मानः सवाहाः सपदानुगाः
BR-15-02-041-017a	गतेषु तेषु सर्वेषु सलिलस्थो महामुनिः
BR-15-02-041-017c	धर्मशीलो महातेजाः कुरूणां हितकृत्सदा
BR-15-02-041-017e	ततः प्रोवाच ताः सर्वाः क्षत्रिया निहतेश्वराः
BR-15-02-041-018a	या याः पतिकृताँल्लोकानिच्छन्ति परमस्त्रियः
BR-15-02-041-018c	ता जाह्नवीजलं क्षिप्रमवगाहन्त्वतन्द्रिताः
BR-15-02-041-019a	ततस्तस्य वचः श्रुत्वा श्रद्दधाना वराङ्गनाः
BR-15-02-041-019c	श्वशुरं समनुज्ञाप्य विविशुर्जाह्नवीजलम्
BR-15-02-041-020a	विमुक्ता मानुषैर्देहैस्ततस्ता भर्तृभिः सह
BR-15-02-041-020c	समाजग्मुस्तदा साध्व्यः सर्वा एव विशां पते
BR-15-02-041-021a	एवं क्रमेण सर्वास्ताः शीलवत्यः कुलस्त्रियः
BR-15-02-041-021c	प्रविश्य तोयं निर्मुक्ता जग्मुर्भर्तृसलोकताम्
BR-15-02-041-022a	दिव्यरूपसमायुक्ता दिव्याभरणभूषिताः
BR-15-02-041-022c	दिव्यमाल्याम्बरधरा यथासां पतयस्तथा
BR-15-02-041-023a	ताः शीलसत्त्वसम्पन्ना वितमस्का गतक्लमाः
BR-15-02-041-023c	सर्वाः सर्वगुणैर्युक्ताः स्वं स्वं स्थानं प्रपेदिरे
BR-15-02-041-024a	यस्य यस्य च यः कामस्तस्मिन्कालेऽभवत्तदा
BR-15-02-041-024c	तं तं विसृष्टवान्व्यासो वरदो धर्मवत्सलः
BR-15-02-041-025a	तच्छ्रुत्वा नरदेवानां पुनरागमनं नराः
BR-15-02-041-025c	जहृषुर्मुदिताश्चासन्नन्यदेहगता अपि
BR-15-02-041-026a	प्रियैः समागमं तेषां य इमं शृणुयान्नरः
BR-15-02-041-026c	प्रियाणि लभते नित्यमिह च प्रेत्य चैव ह
BR-15-02-041-027a	इष्टबान्धवसंयोगमनायासमनामयम्
BR-15-02-041-027c	य इमं श्रावयेद्विद्वान्संसिद्धिं प्राप्नुयात्पराम्
BR-15-02-041-028a	स्वाध्याययुक्ताः पुरुषाः क्रियायुक्ताश्च भारत
BR-15-02-041-028c	अध्यात्मयोगयुक्ताश्च धृतिमन्तश्च मानवाः
BR-15-02-041-028e	श्रुत्वा पर्व त्विदं नित्यमवाप्स्यन्ति परां गतिम्
