001	जनमेजय उवाच
001a	वनवासं गते विप्र धृतराष्ट्रे महीपतौ
001c	सभार्ये नृपशार्दूले वध्वा कुन्त्या समन्विते
002a	विदुरे चापि संसिद्धे धर्मराजं व्यपाश्रिते
002c	वसत्सु पाण्डुपुत्रेषु सर्वेष्वाश्रममण्डले
003a	यत्तदाश्चर्यमिति वै करिष्यामीत्युवाच ह
003c	व्यासः परमतेजस्वी महर्षिस्तद्वदस्व मे
004a	वनवासे च कौरव्यः कियन्तं कालमच्युतः
004c	युधिष्ठिरो नरपतिर्न्यवसत्सजनो द्विज
005a	किमाहाराश्च ते तत्र ससैन्या न्यवसन्प्रभो
005c	सान्तःपुरा महात्मान इति तद्ब्रूहि मेऽनघ
006	वैशम्पायन उवाच
006a	तेऽनुज्ञातास्तदा राजन्कुरुराजेन पाण्डवाः
006c	विविधान्यन्नपानानि विश्राम्यानुभवन्ति ते
007a	मासमेकं विजह्रुस्ते ससैन्यान्तःपुरा वने
007c	अथ तत्रागमद्व्यासो यथोक्तं ते मयानघ
008a	तथा तु तेषां सर्वेषां कथाभिर्नृपसन्निधौ
008c	व्यासमन्वासतां राजन्नाजग्मुर्मुनयोऽपरे
009a	नारदः पर्वतश्चैव देवलश्च महातपाः
009c	विश्वावसुस्तुम्बुरुश्च चित्रसेनश्च भारत
010a	तेषामपि यथान्यायं पूजां चक्रे महामनाः
010c	धृतराष्ट्राभ्यनुज्ञातः कुरुराजो युधिष्ठिरः
011a	निषेदुस्ते ततः सर्वे पूजां प्राप्य युधिष्ठिरात्
011c	आसनेष्वथ पुण्येषु बर्हिष्केषु वरेषु च
012a	तेषु तत्रोपविष्टेषु स तु राजा महामतिः
012c	पाण्डुपुत्रैः परिवृतो निषसाद कुरूद्वहः
013a	गान्धारी चैव कुन्ती च द्रौपदी सात्वती तथा
013c	स्त्रियश्चान्यास्तथान्याभिः सहोपविविशुस्ततः
014a	तेषां तत्र कथा दिव्या धर्मिष्ठाश्चाभवन्नृप
014c	ऋषीणां च पुराणानां देवासुरविमिश्रिताः
015a	ततः कथान्ते व्यासस्तं प्रज्ञाचक्षुषमीश्वरम्
015c	प्रोवाच वदतां श्रेष्ठः पुनरेव स तद्वचः
015e	प्रीयमाणो महातेजाः सर्ववेदविदां वरः
016a	विदितं मम राजेन्द्र यत्ते हृदि विवक्षितम्
016c	दह्यमानस्य शोकेन तव पुत्रकृतेन वै
017a	गान्धार्याश्चैव यद्दुःखं हृदि तिष्ठति पार्थिव
017c	कुन्त्याश्च यन्महाराज द्रौपद्याश्च हृदि स्थितम्
018a	यच्च धारयते तीव्रं दुःखं पुत्रविनाशजम्
018c	सुभद्रा कृष्णभगिनी तच्चापि विदितं मम
019a	श्रुत्वा समागममिमं सर्वेषां वस्ततो नृप
019c	संशयच्छेदनायाहं प्राप्तः कौरवनन्दन
020a	इमे च देवगन्धर्वाः सर्वे चैव महर्षयः
020c	पश्यन्तु तपसो वीर्यमद्य मे चिरसम्भृतम्
021a	तदुच्यतां महाबाहो कं कामं प्रदिशामि ते
021c	प्रवणोऽस्मि वरं दातुं पश्य मे तपसो बलम्
022a	एवमुक्तः स राजेन्द्रो व्यासेनामितबुद्धिना
022c	मुहूर्तमिव सञ्चिन्त्य वचनायोपचक्रमे
023a	धन्योऽस्म्यनुगृहीतोऽस्मि सफलं जीवितं च मे
023c	यन्मे समागमोऽद्येह भवद्भिः सह साधुभिः
024a	अद्य चाप्यवगच्छामि गतिमिष्टामिहात्मनः
024c	भवद्भिर्ब्रह्मकल्पैर्यत्समेतोऽहं तपोधनाः
025a	दर्शनादेव भवतां पूतोऽहं नात्र संशयः
025c	विद्यते न भयं चापि परलोकान्ममानघाः
026a	किं तु तस्य सुदुर्बुद्धेर्मन्दस्यापनयैर्भृशम्
026c	दूयते मे मनो नित्यं स्मरतः पुत्रगृद्धिनः
027a	अपापाः पाण्डवा येन निकृताः पापबुद्धिना
027c	घातिता पृथिवी चेयं सहसा सनरद्विपा
028a	राजानश्च महात्मानो नानाजनपदेश्वराः
028c	आगम्य मम पुत्रार्थे सर्वे मृत्युवशं गताः
029a	ये ते पुत्रांश्च दाराश्च प्राणांश्च मनसः प्रियान्
029c	परित्यज्य गताः शूराः प्रेतराजनिवेशनम्
030a	का नु तेषां गतिर्ब्रह्मन्मित्रार्थे ये हता मृधे
030c	तथैव पुत्रपौत्राणां मम ये निहता युधि
031a	दूयते मे मनोऽभीक्ष्णं घातयित्वा महाबलम्
031c	भीष्मं शांतनवं वृद्धं द्रोणं च द्विजसत्तमम्
032a	मम पुत्रेण मूढेन पापेन सुहृदद्विषा
032c	क्षयं नीतं कुलं दीप्तं पृथिवीराज्यमिच्छता
033a	एतत्सर्वमनुस्मृत्य दह्यमानो दिवानिशम्
033c	न शान्तिमधिगच्छामि दुःखशोकसमाहतः
033e	इति मे चिन्तयानस्य पितः शर्म न विद्यते
