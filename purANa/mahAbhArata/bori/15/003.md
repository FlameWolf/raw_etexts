001	वैशम्पायन उवाच
001a	स राजा सुमहातेजा वृद्धः कुरुकुलोद्वहः
001c	नापश्यत तदा किञ्चिदप्रियं पाण्डुनन्दने
002a	वर्तमानेषु सद्वृत्तिं पाण्डवेषु महात्मसु
002c	प्रीतिमानभवद्राजा धृतराष्ट्रोऽम्बिकासुतः
003a	सौबलेयी च गान्धारी पुत्रशोकमपास्य तम्
003c	सदैव प्रीतिमत्यासीत्तनयेषु निजेष्विव
004a	प्रियाण्येव तु कौरव्यो नाप्रियाणि कुरूद्वह
004c	वैचित्रवीर्ये नृपतौ समाचरति नित्यदा
005a	यद्यद्ब्रूते च किञ्चित्स धृतराष्ट्रो नराधिपः
005c	गुरु वा लघु वा कार्यं गान्धारी च यशस्विनी
006a	तत्स राजा महाराज पाण्डवानां धुरन्धरः
006c	पूजयित्वा वचस्तत्तदकार्षीत्परवीरहा
007a	तेन तस्याभवत्प्रीतो वृत्तेन स नराधिपः
007c	अन्वतप्यच्च संस्मृत्य पुत्रं मन्दमचेतसम्
008a	सदा च प्रातरुत्थाय कृतजप्यः शुचिर्नृपः
008c	आशास्ते पाण्डुपुत्राणां समरेष्वपराजयम्
009a	ब्राह्मणान्वाचयित्वा च हुत्वा चैव हुताशनम्
009c	आयुष्यं पाण्डुपुत्राणामाशास्ते स नराधिपः
010a	न तां प्रीतिं परामाप पुत्रेभ्यः स महीपतिः
010c	यां प्रीतिं पाण्डुपुत्रेभ्यः समवाप तदा नृपः
011a	ब्राह्मणानां च वृद्धानां क्षत्रियाणां च भारत
011c	तथा विट्शूद्रसङ्घानामभवत्सुप्रियस्तदा
012a	यच्च किञ्चित्पुरा पापं धृतराष्ट्रसुतैः कृतम्
012c	अकृत्वा हृदि तद्राजा तं नृपं सोऽन्ववर्तत
013a	यश्च कश्चिन्नरः किञ्चिदप्रियं चाम्बिकासुते
013c	कुरुते द्वेष्यतामेति स कौन्तेयस्य धीमतः
014a	न राज्ञो धृतराष्ट्रस्य न च दुर्योधनस्य वै
014c	उवाच दुष्कृतं किञ्चिद्युधिष्ठिरभयान्नरः
015a	धृत्या तुष्टो नरेन्द्रस्य गान्धारी विदुरस्तथा
015c	शौचेन चाजातशत्रोर्न तु भीमस्य शत्रुहन्
016a	अन्ववर्तत भीमोऽपि निष्टनन्धर्मजं नृपम्
016c	धृतराष्ट्रं च सम्प्रेक्ष्य सदा भवति दुर्मनाः
017a	राजानमनुवर्तन्तं धर्मपुत्रं महामतिम्
017c	अन्ववर्तत कौरव्यो हृदयेन पराङ्मुखः
