001	जनमेजय उवाच
001a	दृष्ट्वा पुत्रांस्तथा पौत्रान्सानुबन्धाञ्जनाधिपः
001c	धृतराष्ट्रः किमकरोद्राजा चैव युधिष्ठिरः
002	वैशम्पायन उवाच
002a	तद्दृष्ट्वा महदाश्चर्यं पुत्राणां दर्शनं पुनः
002c	वीतशोकः स राजर्षिः पुनराश्रममागमत्
003a	इतरस्तु जनः सर्वस्ते चैव परमर्षयः
003c	प्रतिजग्मुर्यथाकामं धृतराष्ट्राभ्यनुज्ञया
004a	पाण्डवास्तु महात्मानो लघुभूयिष्ठसैनिकाः
004c	अनुजग्मुर्महात्मानं सदारं तं महीपतिम्
005a	तमाश्रमगतं धीमान्ब्रह्मर्षिर्लोकपूजितः
005c	मुनिः सत्यवतीपुत्रो धृतराष्ट्रमभाषत
006a	धृतराष्ट्र महाबाहो शृणु कौरवनन्दन
006c	श्रुतं ते ज्ञानवृद्धानामृषीणां पुण्यकर्मणाम्
007a	ऋद्धाभिजनवृद्धानां वेदवेदाङ्गवेदिनाम्
007c	धर्मज्ञानां पुराणानां वदतां विविधाः कथाः
008a	मा स्म शोके मनः कार्षीर्दिष्टेन व्यथते बुधः
008c	श्रुतं देवरहस्यं ते नारदाद्देवदर्शनात्
009a	गतास्ते क्षत्रधर्मेण शस्त्रपूतां गतिं शुभाम्
009c	यथा दृष्टास्त्वया पुत्रा यथाकामविहारिणः
010a	युधिष्ठिरस्त्वयं धीमान्भवन्तमनुरुध्यते
010c	सहितो भ्रातृभिः सर्वैः सदारः ससुहृज्जनः
011a	विसर्जयैनं यात्वेष स्वराज्यमनुशासताम्
011c	मासः समधिको ह्येषामतीतो वसतां वने
012a	एतद्धि नित्यं यत्नेन पदं रक्ष्यं परंतप
012c	बहुप्रत्यर्थिकं ह्येतद्राज्यं नाम नराधिप
013a	इत्युक्तः कौरवो राजा व्यासेनामितबुद्धिना
013c	युधिष्ठिरमथाहूय वाग्मी वचनमब्रवीत्
014a	अजातशत्रो भद्रं ते शृणु मे भ्रातृभिः सह
014c	त्वत्प्रसादान्महीपाल शोको नास्मान्प्रबाधते
015a	रमे चाहं त्वया पुत्र पुरेव गजसाह्वये
015c	नाथेनानुगतो विद्वन्प्रियेषु परिवर्तिना
016a	प्राप्तं पुत्रफलं त्वत्तः प्रीतिर्मे विपुला त्वयि
016c	न मे मन्युर्महाबाहो गम्यतां पुत्र मा चिरम्
017a	भवन्तं चेह सम्प्रेक्ष्य तपो मे परिहीयते
017c	तपोयुक्तं शरीरं च त्वां दृष्ट्वा धारितं पुनः
018a	मातरौ ते तथैवेमे शीर्णपर्णकृताशने
018c	मम तुल्यव्रते पुत्र नचिरं वर्तयिष्यतः
019a	दुर्योधनप्रभृतयो दृष्टा लोकान्तरं गताः
019c	व्यासस्य तपसो वीर्याद्भवतश्च समागमात्
020a	प्रयोजनं चिरं वृत्तं जीवितस्य च मेऽनघ
020c	उग्रं तपः समास्थास्ये त्वमनुज्ञातुमर्हसि
021a	त्वय्यद्य पिण्डः कीर्तिश्च कुलं चेदं प्रतिष्ठितम्
021c	श्वो वाद्य वा महाबाहो गम्यतां पुत्र मा चिरम्
022a	राजनीतिः सुबहुशः श्रुता ते भरतर्षभ
022c	सन्देष्टव्यं न पश्यामि कृतमेतावता विभो
023a	इत्युक्तवचनं तात नृपो राजानमब्रवीत्
023c	न मामर्हसि धर्मज्ञ परित्यक्तुमनागसम्
024a	कामं गच्छन्तु मे सर्वे भ्रातरोऽनुचरास्तथा
024c	भवन्तमहमन्विष्ये मातरौ च यतव्रते
025a	तमुवाचाथ गान्धारी मैवं पुत्र शृणुष्व मे
025c	त्वय्यधीनं कुरुकुलं पिण्डश्च श्वशुरस्य मे
026a	गम्यतां पुत्र पर्याप्तमेतावत्पूजिता वयम्
026c	राजा यदाह तत्कार्यं त्वया पुत्र पितुर्वचः
027a	इत्युक्तः स तु गान्धार्या कुन्तीमिदमुवाच ह
027c	स्नेहबाष्पाकुले नेत्रे प्रमृज्य रुदतीं वचः
028a	विसर्जयति मां राजा गान्धारी च यशस्विनी
028c	भवत्यां बद्धचित्तस्तु कथं यास्यामि दुःखितः
029a	न चोत्सहे तपोविघ्नं कर्तुं ते धर्मचारिणि
029c	तपसो हि परं नास्ति तपसा विन्दते महत्
030a	ममापि न तथा राज्ञि राज्ये बुद्धिर्यथा पुरा
030c	तपस्येवानुरक्तं मे मनः सर्वात्मना तथा
031a	शून्येयं च मही सर्वा न मे प्रीतिकरी शुभे
031c	बान्धवा नः परिक्षीणा बलं नो न यथा पुरा
032a	पाञ्चालाः सुभृशं क्षीणाः कन्यामात्रावशेषिताः
032c	न तेषां कुलकर्तारं कंचित्पश्याम्यहं शुभे
033a	सर्वे हि भस्मसान्नीता द्रोणेनैकेन संयुगे
033c	अवशेषास्तु निहता द्रोणपुत्रेण वै निशि
034a	चेदयश्चैव मत्स्याश्च दृष्टपूर्वास्तथैव नः
034c	केवलं वृष्णिचक्रं तु वासुदेवपरिग्रहात्
034e	यं दृष्ट्वा स्थातुमिच्छामि धर्मार्थं नान्यहेतुकम्
035a	शिवेन पश्य नः सर्वान्दुर्लभं दर्शनं तव
035c	भविष्यत्यम्ब राजा हि तीव्रमारप्स्यते तपः
036a	एतच्छ्रुत्वा महाबाहुः सहदेवो युधां पतिः
036c	युधिष्ठिरमुवाचेदं बाष्पव्याकुललोचनः
037a	नोत्सहेऽहं परित्यक्तुं मातरं पार्थिवर्षभ
037c	प्रतियातु भवान्क्षिप्रं तपस्तप्स्याम्यहं वने
038a	इहैव शोषयिष्यामि तपसाहं कलेवरम्
038c	पादशुश्रूषणे युक्तो राज्ञो मात्रोस्तथानयोः
039a	तमुवाच ततः कुन्ती परिष्वज्य महाभुजम्
039c	गम्यतां पुत्र मैव त्वं वोचः कुरु वचो मम
040a	आगमा वः शिवाः सन्तु स्वस्था भवत पुत्रकाः
040c	उपरोधो भवेदेवमस्माकं तपसः कृते
041a	त्वत्स्नेहपाशबद्धा च हीयेयं तपसः परात्
041c	तस्मात्पुत्रक गच्छ त्वं शिष्टमल्पं हि नः प्रभो
042a	एवं संस्तम्भितं वाक्यैः कुन्त्या बहुविधैर्मनः
042c	सहदेवस्य राजेन्द्र राज्ञश्चैव विशेषतः
043a	ते मात्रा समनुज्ञाता राज्ञा च कुरुपुंगवाः
043c	अभिवाद्य कुरुश्रेष्ठमामन्त्रयितुमारभन्
044a	राजन्प्रतिगमिष्यामः शिवेन प्रतिनन्दिताः
044c	अनुज्ञातास्त्वया राजन्गमिष्यामो विकल्मषाः
045a	एवमुक्तः स राजर्षिर्धर्मराज्ञा महात्मना
045c	अनुजज्ञे जयाशीर्भिरभिनन्द्य युधिष्ठिरम्
046a	भीमं च बलिनां श्रेष्ठं सान्त्वयामास पार्थिवः
046c	स चास्य सम्यङ्मेधावी प्रत्यपद्यत वीर्यवान्
047a	अर्जुनं च समाश्लिष्य यमौ च पुरुषर्षभौ
047c	अनुजज्ञे स कौरव्यः परिष्वज्याभिनन्द्य च
048a	गान्धार्या चाभ्यनुज्ञाताः कृतपादाभिवन्दनाः
048c	जनन्या समुपाघ्राताः परिष्वक्ताश्च ते नृपम्
048e	चक्रुः प्रदक्षिणं सर्वे वत्सा इव निवारणे
049a	पुनः पुनर्निरीक्षन्तः प्रजग्मुस्ते प्रदक्षिणम्
049c	तथैव द्रौपदी साध्वी सर्वाः कौरवयोषितः
050a	न्यायतः श्वशुरे वृत्तिं प्रयुज्य प्रययुस्ततः
050c	श्वश्रूभ्यां समनुज्ञाताः परिष्वज्याभिनन्दिताः
050e	सन्दिष्टाश्चेतिकर्तव्यं प्रययुर्भर्तृभिः सह
051a	ततः प्रजज्ञे निनदः सूतानां युज्यतामिति
051c	उष्ट्राणां क्रोशतां चैव हयानां हेषतामपि
052a	ततो युधिष्ठिरो राजा सदारः सहसैनिकः
052c	नगरं हास्तिनपुरं पुनरायात्सबान्धवः
