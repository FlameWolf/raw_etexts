BR-15-02-044-001	जनमेजय उवाच
BR-15-02-044-001a	दृष्ट्वा पुत्रांस्तथा पौत्रान्सानुबन्धाञ्जनाधिपः
BR-15-02-044-001c	धृतराष्ट्रः किमकरोद्राजा चैव युधिष्ठिरः
BR-15-02-044-002	वैशम्पायन उवाच
BR-15-02-044-002a	तद्दृष्ट्वा महदाश्चर्यं पुत्राणां दर्शनं पुनः
BR-15-02-044-002c	वीतशोकः स राजर्षिः पुनराश्रममागमत्
BR-15-02-044-003a	इतरस्तु जनः सर्वस्ते चैव परमर्षयः
BR-15-02-044-003c	प्रतिजग्मुर्यथाकामं धृतराष्ट्राभ्यनुज्ञया
BR-15-02-044-004a	पाण्डवास्तु महात्मानो लघुभूयिष्ठसैनिकाः
BR-15-02-044-004c	अनुजग्मुर्महात्मानं सदारं तं महीपतिम्
BR-15-02-044-005a	तमाश्रमगतं धीमान्ब्रह्मर्षिर्लोकपूजितः
BR-15-02-044-005c	मुनिः सत्यवतीपुत्रो धृतराष्ट्रमभाषत
BR-15-02-044-006a	धृतराष्ट्र महाबाहो शृणु कौरवनन्दन
BR-15-02-044-006c	श्रुतं ते ज्ञानवृद्धानामृषीणां पुण्यकर्मणाम्
BR-15-02-044-007a	ऋद्धाभिजनवृद्धानां वेदवेदाङ्गवेदिनाम्
BR-15-02-044-007c	धर्मज्ञानां पुराणानां वदतां विविधाः कथाः
BR-15-02-044-008a	मा स्म शोके मनः कार्षीर्दिष्टेन व्यथते बुधः
BR-15-02-044-008c	श्रुतं देवरहस्यं ते नारदाद्देवदर्शनात्
BR-15-02-044-009a	गतास्ते क्षत्रधर्मेण शस्त्रपूतां गतिं शुभाम्
BR-15-02-044-009c	यथा दृष्टास्त्वया पुत्रा यथाकामविहारिणः
BR-15-02-044-010a	युधिष्ठिरस्त्वयं धीमान्भवन्तमनुरुध्यते
BR-15-02-044-010c	सहितो भ्रातृभिः सर्वैः सदारः ससुहृज्जनः
BR-15-02-044-011a	विसर्जयैनं यात्वेष स्वराज्यमनुशासताम्
BR-15-02-044-011c	मासः समधिको ह्येषामतीतो वसतां वने
BR-15-02-044-012a	एतद्धि नित्यं यत्नेन पदं रक्ष्यं परंतप
BR-15-02-044-012c	बहुप्रत्यर्थिकं ह्येतद्राज्यं नाम नराधिप
BR-15-02-044-013a	इत्युक्तः कौरवो राजा व्यासेनामितबुद्धिना
BR-15-02-044-013c	युधिष्ठिरमथाहूय वाग्मी वचनमब्रवीत्
BR-15-02-044-014a	अजातशत्रो भद्रं ते शृणु मे भ्रातृभिः सह
BR-15-02-044-014c	त्वत्प्रसादान्महीपाल शोको नास्मान्प्रबाधते
BR-15-02-044-015a	रमे चाहं त्वया पुत्र पुरेव गजसाह्वये
BR-15-02-044-015c	नाथेनानुगतो विद्वन्प्रियेषु परिवर्तिना
BR-15-02-044-016a	प्राप्तं पुत्रफलं त्वत्तः प्रीतिर्मे विपुला त्वयि
BR-15-02-044-016c	न मे मन्युर्महाबाहो गम्यतां पुत्र मा चिरम्
BR-15-02-044-017a	भवन्तं चेह सम्प्रेक्ष्य तपो मे परिहीयते
BR-15-02-044-017c	तपोयुक्तं शरीरं च त्वां दृष्ट्वा धारितं पुनः
BR-15-02-044-018a	मातरौ ते तथैवेमे शीर्णपर्णकृताशने
BR-15-02-044-018c	मम तुल्यव्रते पुत्र नचिरं वर्तयिष्यतः
BR-15-02-044-019a	दुर्योधनप्रभृतयो दृष्टा लोकान्तरं गताः
BR-15-02-044-019c	व्यासस्य तपसो वीर्याद्भवतश्च समागमात्
BR-15-02-044-020a	प्रयोजनं चिरं वृत्तं जीवितस्य च मेऽनघ
BR-15-02-044-020c	उग्रं तपः समास्थास्ये त्वमनुज्ञातुमर्हसि
BR-15-02-044-021a	त्वय्यद्य पिण्डः कीर्तिश्च कुलं चेदं प्रतिष्ठितम्
BR-15-02-044-021c	श्वो वाद्य वा महाबाहो गम्यतां पुत्र मा चिरम्
BR-15-02-044-022a	राजनीतिः सुबहुशः श्रुता ते भरतर्षभ
BR-15-02-044-022c	सन्देष्टव्यं न पश्यामि कृतमेतावता विभो
BR-15-02-044-023a	इत्युक्तवचनं तात नृपो राजानमब्रवीत्
BR-15-02-044-023c	न मामर्हसि धर्मज्ञ परित्यक्तुमनागसम्
BR-15-02-044-024a	कामं गच्छन्तु मे सर्वे भ्रातरोऽनुचरास्तथा
BR-15-02-044-024c	भवन्तमहमन्विष्ये मातरौ च यतव्रते
BR-15-02-044-025a	तमुवाचाथ गान्धारी मैवं पुत्र शृणुष्व मे
BR-15-02-044-025c	त्वय्यधीनं कुरुकुलं पिण्डश्च श्वशुरस्य मे
BR-15-02-044-026a	गम्यतां पुत्र पर्याप्तमेतावत्पूजिता वयम्
BR-15-02-044-026c	राजा यदाह तत्कार्यं त्वया पुत्र पितुर्वचः
BR-15-02-044-027a	इत्युक्तः स तु गान्धार्या कुन्तीमिदमुवाच ह
BR-15-02-044-027c	स्नेहबाष्पाकुले नेत्रे प्रमृज्य रुदतीं वचः
BR-15-02-044-028a	विसर्जयति मां राजा गान्धारी च यशस्विनी
BR-15-02-044-028c	भवत्यां बद्धचित्तस्तु कथं यास्यामि दुःखितः
BR-15-02-044-029a	न चोत्सहे तपोविघ्नं कर्तुं ते धर्मचारिणि
BR-15-02-044-029c	तपसो हि परं नास्ति तपसा विन्दते महत्
BR-15-02-044-030a	ममापि न तथा राज्ञि राज्ये बुद्धिर्यथा पुरा
BR-15-02-044-030c	तपस्येवानुरक्तं मे मनः सर्वात्मना तथा
BR-15-02-044-031a	शून्येयं च मही सर्वा न मे प्रीतिकरी शुभे
BR-15-02-044-031c	बान्धवा नः परिक्षीणा बलं नो न यथा पुरा
BR-15-02-044-032a	पाञ्चालाः सुभृशं क्षीणाः कन्यामात्रावशेषिताः
BR-15-02-044-032c	न तेषां कुलकर्तारं कंचित्पश्याम्यहं शुभे
BR-15-02-044-033a	सर्वे हि भस्मसान्नीता द्रोणेनैकेन संयुगे
BR-15-02-044-033c	अवशेषास्तु निहता द्रोणपुत्रेण वै निशि
BR-15-02-044-034a	चेदयश्चैव मत्स्याश्च दृष्टपूर्वास्तथैव नः
BR-15-02-044-034c	केवलं वृष्णिचक्रं तु वासुदेवपरिग्रहात्
BR-15-02-044-034e	यं दृष्ट्वा स्थातुमिच्छामि धर्मार्थं नान्यहेतुकम्
BR-15-02-044-035a	शिवेन पश्य नः सर्वान्दुर्लभं दर्शनं तव
BR-15-02-044-035c	भविष्यत्यम्ब राजा हि तीव्रमारप्स्यते तपः
BR-15-02-044-036a	एतच्छ्रुत्वा महाबाहुः सहदेवो युधां पतिः
BR-15-02-044-036c	युधिष्ठिरमुवाचेदं बाष्पव्याकुललोचनः
BR-15-02-044-037a	नोत्सहेऽहं परित्यक्तुं मातरं पार्थिवर्षभ
BR-15-02-044-037c	प्रतियातु भवान्क्षिप्रं तपस्तप्स्याम्यहं वने
BR-15-02-044-038a	इहैव शोषयिष्यामि तपसाहं कलेवरम्
BR-15-02-044-038c	पादशुश्रूषणे युक्तो राज्ञो मात्रोस्तथानयोः
BR-15-02-044-039a	तमुवाच ततः कुन्ती परिष्वज्य महाभुजम्
BR-15-02-044-039c	गम्यतां पुत्र मैव त्वं वोचः कुरु वचो मम
BR-15-02-044-040a	आगमा वः शिवाः सन्तु स्वस्था भवत पुत्रकाः
BR-15-02-044-040c	उपरोधो भवेदेवमस्माकं तपसः कृते
BR-15-02-044-041a	त्वत्स्नेहपाशबद्धा च हीयेयं तपसः परात्
BR-15-02-044-041c	तस्मात्पुत्रक गच्छ त्वं शिष्टमल्पं हि नः प्रभो
BR-15-02-044-042a	एवं संस्तम्भितं वाक्यैः कुन्त्या बहुविधैर्मनः
BR-15-02-044-042c	सहदेवस्य राजेन्द्र राज्ञश्चैव विशेषतः
BR-15-02-044-043a	ते मात्रा समनुज्ञाता राज्ञा च कुरुपुंगवाः
BR-15-02-044-043c	अभिवाद्य कुरुश्रेष्ठमामन्त्रयितुमारभन्
BR-15-02-044-044a	राजन्प्रतिगमिष्यामः शिवेन प्रतिनन्दिताः
BR-15-02-044-044c	अनुज्ञातास्त्वया राजन्गमिष्यामो विकल्मषाः
BR-15-02-044-045a	एवमुक्तः स राजर्षिर्धर्मराज्ञा महात्मना
BR-15-02-044-045c	अनुजज्ञे जयाशीर्भिरभिनन्द्य युधिष्ठिरम्
BR-15-02-044-046a	भीमं च बलिनां श्रेष्ठं सान्त्वयामास पार्थिवः
BR-15-02-044-046c	स चास्य सम्यङ्मेधावी प्रत्यपद्यत वीर्यवान्
BR-15-02-044-047a	अर्जुनं च समाश्लिष्य यमौ च पुरुषर्षभौ
BR-15-02-044-047c	अनुजज्ञे स कौरव्यः परिष्वज्याभिनन्द्य च
BR-15-02-044-048a	गान्धार्या चाभ्यनुज्ञाताः कृतपादाभिवन्दनाः
BR-15-02-044-048c	जनन्या समुपाघ्राताः परिष्वक्ताश्च ते नृपम्
BR-15-02-044-048e	चक्रुः प्रदक्षिणं सर्वे वत्सा इव निवारणे
BR-15-02-044-049a	पुनः पुनर्निरीक्षन्तः प्रजग्मुस्ते प्रदक्षिणम्
BR-15-02-044-049c	तथैव द्रौपदी साध्वी सर्वाः कौरवयोषितः
BR-15-02-044-050a	न्यायतः श्वशुरे वृत्तिं प्रयुज्य प्रययुस्ततः
BR-15-02-044-050c	श्वश्रूभ्यां समनुज्ञाताः परिष्वज्याभिनन्दिताः
BR-15-02-044-050e	सन्दिष्टाश्चेतिकर्तव्यं प्रययुर्भर्तृभिः सह
BR-15-02-044-051a	ततः प्रजज्ञे निनदः सूतानां युज्यतामिति
BR-15-02-044-051c	उष्ट्राणां क्रोशतां चैव हयानां हेषतामपि
BR-15-02-044-052a	ततो युधिष्ठिरो राजा सदारः सहसैनिकः
BR-15-02-044-052c	नगरं हास्तिनपुरं पुनरायात्सबान्धवः
