001	धृतराष्ट्र उवाच
001a	स्पृश मां पाणिना भूयः परिष्वज च पाण्डव
001c	जीवामीव हि संस्पर्शात्तव राजीवलोचन
002a	मूर्धानं च तवाघ्रातुमिच्छामि मनुजाधिप
002c	पाणिभ्यां च परिस्प्रष्टुं प्राणा हि न जहुर्मम
003a	अष्टमो ह्यद्य कालोऽयमाहारस्य कृतस्य मे
003c	येनाहं कुरुशार्दूल न शक्नोमि विचेष्टितुम्
004a	व्यायामश्चायमत्यर्थं कृतस्त्वामभियाचता
004c	ततो ग्लानमनास्तात नष्टसञ्ज्ञ इवाभवम्
005a	तवामृतसमस्पर्शं हस्तस्पर्शमिमं विभो
005c	लब्ध्वा सञ्जीवितोऽस्मीति मन्ये कुरुकुलोद्वह
006	वैशम्पायन उवाच
006a	एवमुक्तस्तु कौन्तेयः पित्रा ज्येष्ठेन भारत
006c	पस्पर्श सर्वगात्रेषु सौहार्दात्तं शनैस्तदा
007a	उपलभ्य ततः प्राणान्धृतराष्ट्रो महीपतिः
007c	बाहुभ्यां सम्परिष्वज्य मूर्ध्न्या जिघ्रत पाण्डवम्
008a	विदुरादयश्च ते सर्वे रुरुदुर्दुःखिता भृशम्
008c	अतिदुःखाच्च राजानं नोचुः किञ्चन पाण्डवाः
009a	गान्धारी त्वेव धर्मज्ञा मनसोद्वहती भृशम्
009c	दुःखान्यवारयद्राजन्मैवमित्येव चाब्रवीत्
010a	इतरास्तु स्त्रियः सर्वाः कुन्त्या सह सुदुःखिताः
010c	नेत्रैरागतविक्लेदैः परिवार्य स्थिताभवन्
011a	अथाब्रवीत्पुनर्वाक्यं धृतराष्ट्रो युधिष्ठिरम्
011c	अनुजानीहि मां राजंस्तापस्ये भरतर्षभ
012a	ग्लायते मे मनस्तात भूयो भूयः प्रजल्पतः
012c	न मामतः परं पुत्र परिक्लेष्टुमिहार्हसि
013a	तस्मिंस्तु कौरवेन्द्रे तं तथा ब्रुवति पाण्डवम्
013c	सर्वेषामवरोधानामार्तनादो महानभूत्
014a	दृष्ट्वा कृशं विवर्णं च राजानमतथोचितम्
014c	उपवासपरिश्रान्तं त्वगस्थिपरिवारितम्
015a	धर्मपुत्रः स पितरं परिष्वज्य महाभुजः
015c	शोकजं बाष्पमुत्सृज्य पुनर्वचनमब्रवीत्
016a	न कामये नरश्रेष्ठ जीवितं पृथिवीं तथा
016c	यथा तव प्रियं राजंश्चिकीर्षामि परंतप
017a	यदि त्वहमनुग्राह्यो भवतो दयितोऽपि वा
017c	क्रियतां तावदाहारस्ततो वेत्स्यामहे वयम्
018a	ततोऽब्रवीन्महातेजा धर्मपुत्रं स पार्थिवः
018c	अनुज्ञातस्त्वया पुत्र भुञ्जीयामिति कामये
019a	इति ब्रुवति राजेन्द्रे धृतराष्ट्रे युधिष्ठिरम्
019c	ऋषिः सत्यवतीपुत्रो व्यासोऽभ्येत्य वचोऽब्रवीत्
