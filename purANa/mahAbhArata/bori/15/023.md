001	कुन्त्युवाच
001a	एवमेतन्महाबाहो यथा वदसि पाण्डव
001c	कृतमुद्धर्षणं पूर्वं मया वः सीदतां नृप
002a	द्यूतापहृतराज्यानां पतितानां सुखादपि
002c	ज्ञातिभिः परिभूतानां कृतमुद्धर्षणं मया
003a	कथं पाण्डोर्न नश्येत सन्ततिः पुरुषर्षभाः
003c	यशश्च वो न नश्येत इति चोद्धर्षणं कृतम्
004a	यूयमिन्द्रसमाः सर्वे देवतुल्यपराक्रमाः
004c	मा परेषां मुखप्रेक्षाः स्थेत्येवं तत्कृतं मया
005a	कथं धर्मभृतां श्रेष्ठो राजा त्वं वासवोपमः
005c	पुनर्वने न दुःखी स्या इति चोद्धर्षणं कृतम्
006a	नागायुतसमप्राणः ख्यातविक्रमपौरुषः
006c	नायं भीमोऽत्ययं गच्छेदिति चोद्धर्षणं कृतम्
007a	भीमसेनादवरजस्तथायं वासवोपमः
007c	विजयो नावसीदेत इति चोद्धर्षणं कृतम्
008a	नकुलः सहदेवश्च तथेमौ गुरुवर्तिनौ
008c	क्षुधा कथं न सीदेतामिति चोद्धर्षणं कृतम्
009a	इयं च बृहती श्यामा श्रीमत्यायतलोचना
009c	वृथा सभातले क्लिष्टा मा भूदिति च तत्कृतम्
010a	प्रेक्षन्त्या मे तदा हीमां वेपन्तीं कदलीमिव
010c	स्त्रीधर्मिणीमनिन्द्याङ्गीं तथा द्यूतपराजिताम्
011a	दुःशासनो यदा मौढ्याद्दासीवत्पर्यकर्षत
011c	तदैव विदितं मह्यं पराभूतमिदं कुलम्
012a	विषण्णाः कुरवश्चैव तदा मे श्वशुरादयः
012c	यदैषा नाथमिच्छन्ती व्यलपत्कुररी यथा
013a	केशपक्षे परामृष्टा पापेन हतबुद्धिना
013c	यदा दुःशासनेनैषा तदा मुह्याम्यहं नृप
014a	युष्मत्तेजोविवृद्ध्यर्थं मया ह्युद्धर्षणं कृतम्
014c	तदानीं विदुरावाक्यैरिति तद्वित्त पुत्रकाः
015a	कथं न राजवंशोऽयं नश्येत्प्राप्य सुतान्मम
015c	पाण्डोरिति मया पुत्र तस्मादुद्धर्षणं कृतम्
016a	न तस्य पुत्रः पौत्रौ वा कुत एव स पार्थिव
016c	लभते सुकृताँल्लोकान्यस्माद्वंशः प्रणश्यति
017a	भुक्तं राज्यफलं पुत्रा भर्तुर्मे विपुलं पुरा
017c	महादानानि दत्तानि पीतः सोमो यथाविधि
018a	साहं नात्मफलार्थं वै वासुदेवमचूचुदम्
018c	विदुरायाः प्रलापैस्तैः प्लावनार्थं तु तत्कृतम्
019a	नाहं राज्यफलं पुत्र कामये पुत्रनिर्जितम्
019c	पतिलोकानहं पुण्यान्कामये तपसा विभो
020a	श्वश्रूश्वशुरयोः कृत्वा शुश्रूषां वनवासिनोः
020c	तपसा शोषयिष्यामि युधिष्ठिर कलेवरम्
021a	निवर्तस्व कुरुश्रेष्ठ भीमसेनादिभिः सह
021c	धर्मे ते धीयतां बुद्धिर्मनस्ते महदस्तु च
