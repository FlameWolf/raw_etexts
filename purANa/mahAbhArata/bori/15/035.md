001	वैशम्पायन उवाच
001a	तथा समुपविष्टेषु पाण्डवेषु महात्मसु
001c	व्यासः सत्यवतीपुत्रः प्रोवाचामन्त्र्य पार्थिवम्
002a	धृतराष्ट्र महाबाहो कच्चित्ते वर्धते तपः
002c	कच्चिन्मनस्ते प्रीणाति वनवासे नराधिप
003a	कच्चिद्धृदि न ते शोको राजन्पुत्रविनाशजः
003c	कच्चिज्ज्ञानानि सर्वाणि प्रसन्नानि तवानघ
004a	कच्चिद्बुद्धिं दृढां कृत्वा चरस्यारण्यकं विधिम्
004c	कच्चिद्वधूश्च गान्धारी न शोकेनाभिभूयते
005a	महाप्रज्ञा बुद्धिमती देवी धर्मार्थदर्शिनी
005c	आगमापायतत्त्वज्ञा कच्चिदेषा न शोचति
006a	कच्चित्कुन्ती च राजंस्त्वां शुश्रूषुरनहंकृता
006c	या परित्यज्य राज्यं स्वं गुरुशुश्रूषणे रता
007a	कच्चिद्धर्मसुतो राजा त्वया प्रीत्याभिनन्दितः
007c	भीमार्जुनयमाश्चैव कच्चिदेतेऽपि सान्त्विताः
008a	कच्चिन्नन्दसि दृष्ट्वैतान्कच्चित्ते निर्मलं मनः
008c	कच्चिद्विशुद्धभावोऽसि जातज्ञानो नराधिप
009a	एतद्धि त्रितयं श्रेष्ठं सर्वभूतेषु भारत
009c	निर्वैरता महाराज सत्यमद्रोह एव च
010a	कच्चित्ते नानुतापोऽस्ति वनवासेन भारत
010c	स्वदते वन्यमन्नं वा मुनिवासांसि वा विभो
011a	विदितं चापि मे राजन्विदुरस्य महात्मनः
011c	गमनं विधिना येन धर्मस्य सुमहात्मनः
012a	माण्डव्यशापाद्धि स वै धर्मो विदुरतां गतः
012c	महाबुद्धिर्महायोगी महात्मा सुमहामनाः
013a	बृहस्पतिर्वा देवेषु शुक्रो वाप्यसुरेषु यः
013c	न तथा बुद्धिसम्पन्नो यथा स पुरुषर्षभः
014a	तपोबलव्ययं कृत्वा सुमहच्चिरसम्भृतम्
014c	माण्डव्येनर्षिणा धर्मो ह्यभिभूतः सनातनः
015a	नियोगाद्ब्रह्मणः पूर्वं मया स्वेन बलेन च
015c	वैचित्रवीर्यके क्षेत्रे जातः स सुमहामतिः
016a	भ्राता तव महाराज देवदेवः सनातनः
016c	धारणाच्छ्रेयसो ध्यानाद्यं धर्मं कवयो विदुः
017a	सत्येन संवर्धयति दमेन नियमेन च
017c	अहिंसया च दानेन तपसा च सनातनः
018a	येन योगबलाज्जातः कुरुराजो युधिष्ठिरः
018c	धर्म इत्येष नृपते प्राज्ञेनामितबुद्धिना
019a	यथा ह्यग्निर्यथा वायुर्यथापः पृथिवी यथा
019c	यथाकाशं तथा धर्म इह चामुत्र च स्थितः
020a	सर्वगश्चैव कौरव्य सर्वं व्याप्य चराचरम्
020c	दृश्यते देवदेवः स सिद्धैर्निर्दग्धकिल्बिषैः
021a	यो हि धर्मः स विदुरो विदुरो यः स पाण्डवः
021c	स एष राजन्वश्यस्ते पाण्डवः प्रेष्यवत्स्थितः
022a	प्रविष्टः स स्वमात्मानं भ्राता ते बुद्धिसत्तमः
022c	दिष्ट्या महात्मा कौन्तेयं महायोगबलान्वितः
023a	त्वां चापि श्रेयसा योक्ष्ये नचिराद्भरतर्षभ
023c	संशयच्छेदनार्थं हि प्राप्तं मां विद्धि पुत्रक
024a	न कृतं यत्पुरा कैश्चित्कर्म लोके महर्षिभिः
024c	आश्चर्यभूतं तपसः फलं सन्दर्शयामि वः
025a	किमिच्छसि महीपाल मत्तः प्राप्तुममानुषम्
025c	द्रष्टुं स्प्रष्टुमथ श्रोतुं वद कर्तास्मि तत्तथा
