001	धृतराष्ट्र उवाच
001a	शंतनुः पालयामास यथावत्पृथिवीमिमाम्
001c	तथा विचित्रवीर्यश्च भीष्मेण परिपालितः
001e	पालयामास वस्तातो विदितं वो न संशयः
002a	यथा च पाण्डुर्भ्राता मे दयितो भवतामभूत्
002c	स चापि पालयामास यथावत्तच्च वेत्थ ह
003a	मया च भवतां सम्यक्छुश्रूषा या कृतानघाः
003c	असम्यग्वा महाभागास्तत्क्षन्तव्यमतन्द्रितैः
004a	यच्च दुर्योधनेनेदं राज्यं भुक्तमकण्टकम्
004c	अपि तत्र न वो मन्दो दुर्बुद्धिरपराद्धवान्
005a	तस्यापराधाद्दुर्बुद्धेरभिमानान्महीक्षिताम्
005c	विमर्दः सुमहानासीदनयान्मत्कृतादथ
006a	तन्मया साधु वापीदं यदि वासाधु वै कृतम्
006c	तद्वो हृदि न कर्तव्यं मामनुज्ञातुमर्हथ
007a	वृद्धोऽयं हतपुत्रोऽयं दुःखितोऽयं जनाधिपः
007c	पूर्वराज्ञां च पुत्रोऽयमिति कृत्वानुजानत
008a	इयं च कृपणा वृद्धा हतपुत्रा तपस्विनी
008c	गान्धारी पुत्रशोकार्ता तुल्यं याचति वो मया
009a	हतपुत्राविमौ वृद्धौ विदित्वा दुःखितौ तथा
009c	अनुजानीत भद्रं वो व्रजावः शरणं च वः
010a	अयं च कौरवो राजा कुन्तीपुत्रो युधिष्ठिरः
010c	सर्वैर्भवद्भिर्द्रष्टव्यः समेषु विषमेषु च
010e	न जातु विषमं चैव गमिष्यति कदाचन
011a	चत्वारः सचिवा यस्य भ्रातरो विपुलौजसः
011c	लोकपालोपमा ह्येते सर्वे धर्मार्थदर्शिनः
012a	ब्रह्मेव भगवानेष सर्वभूतजगत्पतिः
012c	युधिष्ठिरो महातेजा भवतः पालयिष्यति
013a	अवश्यमेव वक्तव्यमिति कृत्वा ब्रवीमि वः
013c	एष न्यासो मया दत्तः सर्वेषां वो युधिष्ठिरः
013e	भवन्तोऽस्य च वीरस्य न्यासभूता मया कृताः
014a	यद्येव तैः कृतं किञ्चिद्व्यलीकं वा सुतैर्मम
014c	यद्यन्येन मदीयेन तदनुज्ञातुमर्हथ
015a	भवद्भिर्हि न मे मन्युः कृतपूर्वः कथंचन
015c	अत्यन्तगुरुभक्तानामेषोऽञ्जलिरिदं नमः
016a	तेषामस्थिरबुद्धीनां लुब्धानां कामचारिणाम्
016c	कृते याचामि वः सर्वान्गान्धारीसहितोऽनघाः
017a	इत्युक्तास्तेन ते राज्ञा पौरजानपदा जनाः
017c	नोचुर्बाष्पकलाः किञ्चिद्वीक्षां चक्रुः परस्परम्
