001	वैशम्पायन उवाच
001a	एवमुक्तस्तु राज्ञा स विदुरो बुद्धिसत्तमः
001c	धृतराष्ट्रमुपेत्येदं वाक्यमाह महार्थवत्
002a	उक्तो युधिष्ठिरो राजा भवद्वचनमादितः
002c	स च संश्रुत्य वाक्यं ते प्रशशंस महाद्युतिः
003a	बीभत्सुश्च महातेजा निवेदयति ते गृहान्
003c	वसु तस्य गृहे यच्च प्राणानपि च केवलान्
004a	धर्मराजश्च पुत्रस्ते राज्यं प्राणान्धनानि च
004c	अनुजानाति राजर्षे यच्चान्यदपि किञ्चन
005a	भीमस्तु सर्वदुःखानि संस्मृत्य बहुलान्युत
005c	कृच्छ्रादिव महाबाहुरनुमन्ये विनिःश्वसन्
006a	स राज्ञा धर्मशीलेन भ्रात्रा बीभत्सुना तथा
006c	अनुनीतो महाबाहुः सौहृदे स्थापितोऽपि च
007a	न च मन्युस्त्वया कार्य इति त्वां प्राह धर्मराट्
007c	संस्मृत्य भीमस्तद्वैरं यदन्यायवदाचरेत्
008a	एवं प्रायो हि धर्मोऽयं क्षत्रियाणां नराधिप
008c	युद्धे क्षत्रियधर्मे च निरतोऽयं वृकोदरः
009a	वृकोदरकृते चाहमर्जुनश्च पुनः पुनः
009c	प्रसादयाव नृपते भवान्प्रभुरिहास्ति यत्
010a	प्रददातु भवान्वित्तं यावदिच्छसि पार्थिव
010c	त्वमीश्वरो नो राज्यस्य प्राणानां चेति भारत
011a	ब्रह्मदेयाग्रहारांश्च पुत्राणां चौर्ध्वदेहिकम्
011c	इतो रत्नानि गाश्चैव दासीदासमजाविकम्
012a	आनयित्वा कुरुश्रेष्ठो ब्राह्मणेभ्यः प्रयच्छतु
012c	दीनान्धकृपणेभ्यश्च तत्र तत्र नृपाज्ञया
013a	बह्वन्नरसपानाढ्याः सभा विदुर कारय
013c	गवां निपानान्यन्यच्च विविधं पुण्यकर्म यत्
014a	इति मामब्रवीद्राजा पार्थश्चैव धनंजयः
014c	यदत्रानन्तरं कार्यं तद्भवान्वक्तुमर्हति
015a	इत्युक्तो विदुरेणाथ धृतराष्ट्रोऽभिनन्द्य तत्
015c	मनश्चक्रे महादाने कार्त्तिक्यां जनमेजय
