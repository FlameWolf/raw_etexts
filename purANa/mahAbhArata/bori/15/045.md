BR-15-02-045-001	वैशम्पायन उवाच
BR-15-02-045-001a	द्विवर्षोपनिवृत्तेषु पाण्डवेषु यदृच्छया
BR-15-02-045-001c	देवर्षिर्नारदो राजन्नाजगाम युधिष्ठिरम्
BR-15-02-045-002a	तमभ्यर्च्य महाबाहुः कुरुराजो युधिष्ठिरः
BR-15-02-045-002c	आसीनं परिविश्वस्तं प्रोवाच वदतां वरः
BR-15-02-045-003a	चिरस्य खलु पश्यामि भगवन्तमुपस्थितम्
BR-15-02-045-003c	कच्चित्ते कुशलं विप्र शुभं वा प्रत्युपस्थितम्
BR-15-02-045-004a	के देशाः परिदृष्टास्ते किं च कार्यं करोमि ते
BR-15-02-045-004c	तद्ब्रूहि द्विजमुख्य त्वमस्माकं च प्रियोऽतिथिः
BR-15-02-045-005	नारद उवाच
BR-15-02-045-005a	चिरदृष्टोऽसि मे राजन्नागतोऽस्मि तपोवनात्
BR-15-02-045-005c	परिदृष्टानि तीर्थानि गङ्गा चैव मया नृप
BR-15-02-045-006	युधिष्ठिर उवाच
BR-15-02-045-006a	वदन्ति पुरुषा मेऽद्य गङ्गातीरनिवासिनः
BR-15-02-045-006c	धृतराष्ट्रं महात्मानमास्थितं परमं तपः
BR-15-02-045-007a	अपि दृष्टस्त्वया तत्र कुशली स कुरूद्वहः
BR-15-02-045-007c	गान्धारी च पृथा चैव सूतपुत्रश्च सञ्जयः
BR-15-02-045-008a	कथं च वर्तते चाद्य पिता मम स पार्थिवः
BR-15-02-045-008c	श्रोतुमिच्छामि भगवन्यदि दृष्टस्त्वया नृपः
BR-15-02-045-009	नारद उवाच
BR-15-02-045-009a	स्थिरीभूय महाराज शृणु सर्वं यथातथम्
BR-15-02-045-009c	यथा श्रुतं च दृष्टं च मया तस्मिंस्तपोवने
BR-15-02-045-010a	वनवासनिवृत्तेषु भवत्सु कुरुनन्दन
BR-15-02-045-010c	कुरुक्षेत्रात्पिता तुभ्यं गङ्गाद्वारं ययौ नृप
BR-15-02-045-011a	गान्धार्या सहितो धीमान्वध्वा कुन्त्या समन्वितः
BR-15-02-045-011c	सञ्जयेन च सूतेन साग्निहोत्रः सयाजकः
BR-15-02-045-012a	आतस्थे स तपस्तीव्रं पिता तव तपोधनः
BR-15-02-045-012c	वीटां मुखे समाधाय वायुभक्षोऽभवन्मुनिः
BR-15-02-045-013a	वने स मुनिभिः सर्वैः पूज्यमानो महातपाः
BR-15-02-045-013c	त्वगस्थिमात्रशेषः स षण्मासानभवन्नृपः
BR-15-02-045-014a	गान्धारी तु जलाहारा कुन्ती मासोपवासिनी
BR-15-02-045-014c	सञ्जयः षष्ठभक्तेन वर्तयामास भारत
BR-15-02-045-015a	अग्नींस्तु याजकास्तत्र जुहुवुर्विधिवत्प्रभो
BR-15-02-045-015c	दृश्यतोऽदृश्यतश्चैव वने तस्मिन्नृपस्य ह
BR-15-02-045-016a	अनिकेतोऽथ राजा स बभूव वनगोचरः
BR-15-02-045-016c	ते चापि सहिते देव्यौ सञ्जयश्च तमन्वयुः
BR-15-02-045-017a	सञ्जयो नृपतेर्नेता समेषु विषमेषु च
BR-15-02-045-017c	गान्धार्यास्तु पृथा राजंश्चक्षुरासीदनिन्दिता
BR-15-02-045-018a	ततः कदाचिद्गङ्गायाः कच्छे स नृपसत्तमः
BR-15-02-045-018c	गङ्गायामाप्लुतो धीमानाश्रमाभिमुखोऽभवत्
BR-15-02-045-019a	अथ वायुः समुद्भूतो दावाग्निरभवन्महान्
BR-15-02-045-019c	ददाह तद्वनं सर्वं परिगृह्य समन्ततः
BR-15-02-045-020a	दह्यत्सु मृगयूथेषु द्विजिह्वेषु समन्ततः
BR-15-02-045-020c	वराहाणां च यूथेषु संश्रयत्सु जलाशयान्
BR-15-02-045-021a	समाविद्धे वने तस्मिन्प्राप्ते व्यसन उत्तमे
BR-15-02-045-021c	निराहारतया राजा मन्दप्राणविचेष्टितः
BR-15-02-045-021e	असमर्थोऽपसरणे सुकृशौ मातरौ च ते
BR-15-02-045-022a	ततः स नृपतिर्दृष्ट्वा वह्निमायान्तमन्तिकात्
BR-15-02-045-022c	इदमाह ततः सूतं सञ्जयं पृथिवीपते
BR-15-02-045-023a	गच्छ सञ्जय यत्राग्निर्न त्वां दहति कर्हिचित्
BR-15-02-045-023c	वयमत्राग्निना युक्ता गमिष्यामः परां गतिम्
BR-15-02-045-024a	तमुवाच किलोद्विग्नः सञ्जयो वदतां वरः
BR-15-02-045-024c	राजन्मृत्युरनिष्टोऽयं भविता ते वृथाग्निना
BR-15-02-045-025a	न चोपायं प्रपश्यामि मोक्षणे जातवेदसः
BR-15-02-045-025c	यदत्रानन्तरं कार्यं तद्भवान्वक्तुमर्हति
BR-15-02-045-026a	इत्युक्तः सञ्जयेनेदं पुनराह स पार्थिवः
BR-15-02-045-026c	नैष मृत्युरनिष्टो नो निःसृतानां गृहात्स्वयम्
BR-15-02-045-027a	जलमग्निस्तथा वायुरथ वापि विकर्शनम्
BR-15-02-045-027c	तापसानां प्रशस्यन्ते गच्छ सञ्जय माचिरम्
BR-15-02-045-028a	इत्युक्त्वा सञ्जयं राजा समाधाय मनस्तदा
BR-15-02-045-028c	प्राङ्मुखः सह गान्धार्या कुन्त्या चोपाविशत्तदा
BR-15-02-045-029a	सञ्जयस्तं तथा दृष्ट्वा प्रदक्षिणमथाकरोत्
BR-15-02-045-029c	उवाच चैनं मेधावी युङ्क्ष्वात्मानमिति प्रभो
BR-15-02-045-030a	ऋषिपुत्रो मनीषी स राजा चक्रेऽस्य तद्वचः
BR-15-02-045-030c	संनिरुध्येन्द्रियग्राममासीत्काष्ठोपमस्तदा
BR-15-02-045-031a	गान्धारी च महाभागा जननी च पृथा तव
BR-15-02-045-031c	दावाग्निना समायुक्ते स च राजा पिता तव
BR-15-02-045-032a	सञ्जयस्तु महामात्रस्तस्माद्दावादमुच्यत
BR-15-02-045-032c	गङ्गाकूले मया दृष्टस्तापसैः परिवारितः
BR-15-02-045-033a	स तानामन्त्र्य तेजस्वी निवेद्यैतच्च सर्वशः
BR-15-02-045-033c	प्रययौ सञ्जयः सूतो हिमवन्तं महीधरम्
BR-15-02-045-034a	एवं स निधनं प्राप्तः कुरुराजो महामनाः
BR-15-02-045-034c	गान्धारी च पृथा चैव जनन्यौ ते नराधिप
BR-15-02-045-035a	यदृच्छयानुव्रजता मया राज्ञः कलेवरम्
BR-15-02-045-035c	तयोश्च देव्योरुभयोर्दृष्टानि भरतर्षभ
BR-15-02-045-036a	ततस्तपोवने तस्मिन्समाजग्मुस्तपोधनाः
BR-15-02-045-036c	श्रुत्वा राज्ञस्तथा निष्ठां न त्वशोचन्गतिं च ते
BR-15-02-045-037a	तत्राश्रौषमहं सर्वमेतत्पुरुषसत्तम
BR-15-02-045-037c	यथा च नृपतिर्दग्धो देव्यौ ते चेति पाण्डव
BR-15-02-045-038a	न शोचितव्यं राजेन्द्र स्वन्तः स पृथिवीपतिः
BR-15-02-045-038c	प्राप्तवानग्निसंयोगं गान्धारी जननी च ते
BR-15-02-045-039	वैशम्पायन उवाच
BR-15-02-045-039a	एतच्छ्रुत्वा तु सर्वेषां पाण्डवानां महात्मनाम्
BR-15-02-045-039c	निर्याणं धृतराष्ट्रस्य शोकः समभवन्महान्
BR-15-02-045-040a	अन्तःपुराणां च तदा महानार्तस्वरोऽभवत्
BR-15-02-045-040c	पौराणां च महाराज श्रुत्वा राज्ञस्तदा गतिम्
BR-15-02-045-041a	अहो धिगिति राजा तु विक्रुश्य भृशदुःखितः
BR-15-02-045-041c	ऊर्ध्वबाहुः स्मरन्मातुः प्ररुरोद युधिष्ठिरः
BR-15-02-045-041e	भीमसेनपुरोगाश्च भ्रातरः सर्व एव ते
BR-15-02-045-042a	अन्तःपुरेषु च तदा सुमहान्रुदितस्वनः
BR-15-02-045-042c	प्रादुरासीन्महाराज पृथां श्रुत्वा तथागताम्
BR-15-02-045-043a	तं च वृद्धं तथा दग्धं हतपुत्रं नराधिपम्
BR-15-02-045-043c	अन्वशोचन्त ते सर्वे गान्धारीं च तपस्विनीम्
BR-15-02-045-044a	तस्मिन्नुपरते शब्दे मुहूर्तादिव भारत
BR-15-02-045-044c	निगृह्य बाष्पं धैर्येण धर्मराजोऽब्रवीदिदम्
