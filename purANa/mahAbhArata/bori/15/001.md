001	जनमेजय उवाच
001a	प्राप्य राज्यं महाभागाः पाण्डवा मे पितामहाः
001c	कथमासन्महाराजे धृतराष्ट्रे महात्मनि
002a	स हि राजा हतामात्यो हतपुत्रो निराश्रयः
002c	कथमासीद्धतैश्वर्यो गान्धारी च यशस्विनी
003a	कियन्तं चैव कालं ते पितरो मम पूर्वकाः
003c	स्थिता राज्ये महात्मानस्तन्मे व्याख्यातुमर्हसि
004	वैशम्पायन उवाच
004a	प्राप्य राज्यं महात्मानः पाण्डवा हतशत्रवः
004c	धृतराष्ट्रं पुरस्कृत्य पृथिवीं पर्यपालयन्
005a	धृतराष्ट्रमुपातिष्ठद्विदुरः सञ्जयस्तथा
005c	युयुत्सुश्चापि मेधावी वैश्यापुत्रः स कौरवः
006a	पाण्डवाः सर्वकार्याणि सम्पृच्छन्ति स्म तं नृपम्
006c	चक्रुस्तेनाभ्यनुज्ञाता वर्षाणि दश पञ्च च
007a	सदा हि गत्वा ते वीराः पर्युपासन्त तं नृपम्
007c	पादाभिवन्दनं कृत्वा धर्मराजमते स्थिताः
007e	ते मूर्ध्नि समुपाघ्राताः सर्वकार्याणि चक्रिरे
008a	कुन्तिभोजसुता चैव गान्धारीमन्ववर्तत
008c	द्रौपदी च सुभद्रा च याश्चान्याः पाण्डवस्त्रियः
008e	समां वृत्तिमवर्तन्त तयोः श्वश्र्वोर्यथाविधि
009a	शयनानि महार्हाणि वासांस्याभरणानि च
009c	राजार्हाणि च सर्वाणि भक्ष्यभोज्यान्यनेकशः
009e	युधिष्ठिरो महाराज धृतराष्ट्रेऽभ्युपाहरत्
010a	तथैव कुन्ती गान्धार्यां गुरुवृत्तिमवर्तत
010c	विदुरः सञ्जयश्चैव युयुत्सुश्चैव कौरवः
010e	उपासते स्म तं वृद्धं हतपुत्रं जनाधिपम्
011a	स्यालो द्रोणस्य यश्चैको दयितो ब्राह्मणो महान्
011c	स च तस्मिन्महेष्वासः कृपः समभवत्तदा
012a	व्यासश्च भगवान्नित्यं वासं चक्रे नृपेण ह
012c	कथाः कुर्वन्पुराणर्षिर्देवर्षिनृपरक्षसाम्
013a	धर्मयुक्तानि कार्याणि व्यवहारान्वितानि च
013c	धृतराष्ट्राभ्यनुज्ञातो विदुरस्तान्यकारयत्
014a	सामन्तेभ्यः प्रियाण्यस्य कार्याणि सुगुरूण्यपि
014c	प्राप्यन्तेऽर्थैः सुलघुभिः प्रभावाद्विदुरस्य वै
015a	अकरोद्बन्धमोक्षांश्च वध्यानां मोक्षणं तथा
015c	न च धर्मात्मजो राजा कदाचित्किञ्जिदब्रवीत्
016a	विहारयात्रासु पुनः कुरुराजो युधिष्ठिरः
016c	सर्वान्कामान्महातेजाः प्रददावम्बिकासुते
017a	आरालिकाः सूपकारा रागखाण्डविकास्तथा
017c	उपातिष्ठन्त राजानं धृतराष्ट्रं यथा पुरा
018a	वासांसि च महार्हाणि माल्यानि विविधानि च
018c	उपाजह्रुर्यथान्यायं धृतराष्ट्रस्य पाण्डवाः
019a	मैरेयं मधु मांसानि पानकानि लघूनि च
019c	चित्रान्भक्ष्यविकारांश्च चक्रुरस्य यथा पुरा
020a	ये चापि पृथिवीपालाः समाजग्मुः समन्ततः
020c	उपातिष्ठन्त ते सर्वे कौरवेन्द्रं यथा पुरा
021a	कुन्ती च द्रौपदी चैव सात्वती चैव भामिनी
021c	उलूपी नागकन्या च देवी चित्राङ्गदा तथा
022a	धृष्टकेतोश्च भगिनी जरासन्धस्य चात्मजा
022c	किङ्कराः स्मोपतिष्ठन्ति सर्वाः सुबलजां तथा
023a	यथा पुत्रवियुक्तोऽयं न किञ्चिद्दुःखमाप्नुयात्
023c	इति राजान्वशाद्भ्रातॄन्नित्यमेव युधिष्ठिरः
024a	एवं ते धर्मराजस्य श्रुत्वा वचनमर्थवत्
024c	सविशेषमवर्तन्त भीममेकं विना तदा
025a	न हि तत्तस्य वीरस्य हृदयादपसर्पति
025c	धृतराष्ट्रस्य दुर्बुद्धेर्यद्वृत्तं द्यूतकारितम्
