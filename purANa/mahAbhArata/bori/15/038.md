001	कुन्त्युवाच
001a	भगवञ्श्वशुरो मेऽसि दैवतस्यापि दैवतम्
001c	स मे देवातिदेवस्त्वं शृणु सत्यां गिरं मम
002a	तपस्वी कोपनो विप्रो दुर्वासा नाम मे पितुः
002c	भिक्षामुपागतो भोक्तुं तमहं पर्यतोषयम्
003a	शौचेन त्वागसस्त्यागैः शुद्धेन मनसा तथा
003c	कोपस्थानेष्वपि महत्स्वकुप्यं न कदाचन
004a	स मे वरमदात्प्रीतः कृतमित्यहमब्रुवम्
004c	अवश्यं ते ग्रहीतव्यमिति मां सोऽब्रवीद्वचः
005a	ततः शापभयाद्विप्रमवोचं पुनरेव तम्
005c	एवमस्त्विति च प्राह पुनरेव स मां द्विजः
006a	धर्मस्य जननी भद्रे भवित्री त्वं वरानने
006c	वशे स्थस्यन्ति ते देवा यांस्त्वमावाहयिष्यसि
007a	इत्युक्त्वान्तर्हितो विप्रस्ततोऽहं विस्मिताभवम्
007c	न च सर्वास्ववस्थासु स्मृतिर्मे विप्रणश्यति
008a	अथ हर्म्यतलस्थाहं रविमुद्यन्तमीक्षती
008c	सम्स्मृत्य तदृषेर्वाक्यं स्पृहयन्ती दिवाकरम्
008e	स्थिताहं बालभावेन तत्र दोषमबुध्यती
009a	अथ देवः सहस्रांशुर्मत्समीपगतोऽभवत्
009c	द्विधा कृत्वात्मनो देहं भूमौ च गगनेऽपि च
009e	तताप लोकानेकेन द्वितीयेनागमच्च माम्
010a	स मामुवाच वेपन्तीं वरं मत्तो वृणीष्व ह
010c	गम्यतामिति तं चाहं प्रणम्य शिरसावदम्
011a	स मामुवाच तिग्मांशुर्वृथाह्वानं न ते क्षमम्
011c	धक्ष्यामि त्वां च विप्रं च येन दत्तो वरस्तव
012a	तमहं रक्षती विप्रं शापादनपराधिनम्
012c	पुत्रो मे त्वत्समो देव भवेदिति ततोऽब्रुवम्
013a	ततो मां तेजसाविश्य मोहयित्वा च भानुमान्
013c	उवाच भविता पुत्रस्तवेत्यभ्यगमद्दिवम्
014a	ततोऽहमन्तर्भवने पितुर्वृत्तान्तरक्षिणी
014c	गूढोत्पन्नं सुतं बालं जले कर्णमवासृजम्
015a	नूनं तस्यैव देवस्य प्रसादात्पुनरेव तु
015c	कन्याहमभवं विप्र यथा प्राह स मामृषिः
016a	स मया मूढया पुत्रो ज्ञायमानोऽप्युपेक्षितः
016c	तन्मां दहति विप्रर्षे यथा सुविदितं तव
017a	यदि पापमपापं वा तदेतद्विवृतं मया
017c	तन्मे भयं त्वं भगवन्व्यपनेतुमिहार्हसि
018a	यच्चास्य राज्ञो विदितं हृदिस्थं भवतोऽनघ
018c	तं चायं लभतां काममद्यैव मुनिसत्तम
019a	इत्युक्तः प्रत्युवाचेदं व्यासो वेदविदां वरः
019c	साधु सर्वमिदं तथ्यमेवमेव यथात्थ माम्
020a	अपराधश्च ते नास्ति कन्याभावं गता ह्यसि
020c	देवाश्चैश्वर्यवन्तो वै शरीराण्याविशन्ति वै
021a	सन्ति देवनिकायाश्च सङ्कल्पाज्जनयन्ति ये
021c	वाचा दृष्ट्या तथा स्पर्शात्सञ्घर्षेणेति पञ्चधा
022a	मनुष्यधर्मो दैवेन धर्मेण न हि युज्यते
022c	इति कुन्ति व्यजानीहि व्येतु ते मानसो ज्वरः
023a	सर्वं बलवतां पथ्यं सर्वं बलवतां शुचि
023c	सर्वं बलवतां धर्मः सर्वं बलवतां स्वकम्
