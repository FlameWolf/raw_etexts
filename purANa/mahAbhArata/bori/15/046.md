001	युधिष्ठिर उवाच
001a	तथा महात्मनस्तस्य तपस्युग्रे च वर्ततः
001c	अनाथस्येव निधनं तिष्ठत्स्वस्मासु बन्धुषु
002a	दुर्विज्ञेया हि गतयः पुरुषाणां मता मम
002c	यत्र वैचित्रवीर्योऽसौ दग्ध एवं दवाग्निना
003a	यस्य पुत्रशतं श्रीमदभवद्बाहुशालिनः
003c	नागायुतबलो राजा स दग्धो हि दवाग्निना
004a	यं पुरा पर्यवीजन्त तालवृन्तैर्वरस्त्रियः
004c	तं गृध्राः पर्यवीजन्त दावाग्निपरिकालितम्
005a	सूतमागधसञ्घैश्च शयानो यः प्रबोध्यते
005c	धरण्यां स नृपः शेते पापस्य मम कर्मभिः
006a	न तु शोचामि गान्धारीं हतपुत्रां यशस्विनीम्
006c	पतिलोकमनुप्राप्तां तथा भर्तृव्रते स्थिताम्
007a	पृथामेव तु शोचामि या पुत्रैश्वर्यमृद्धिमत्
007c	उत्सृज्य सुमहद्दीप्तं वनवासमरोचयत्
008a	धिग्राज्यमिदमस्माकं धिग्बलं धिक्पराक्रमम्
008c	क्षत्रधर्मं च धिग्यस्मान्मृता जीवामहे वयम्
009a	सुसूक्ष्मा किल कालस्य गतिर्द्विजवरोत्तम
009c	यत्समुत्सृज्य राज्यं सा वनवासमरोचयत्
010a	युधिष्ठिरस्य जननी भीमस्य विजयस्य च
010c	अनाथवत्कथं दग्धा इति मुह्यामि चिन्तयन्
011a	वृथा सन्तोषितो वह्निः खाण्डवे सव्यसाचिना
011c	उपकारमजानन्स कृतघ्न इति मे मतिः
012a	यत्रादहत्स भगवान्मातरं सव्यसाचिनः
012c	कृत्वा यो ब्राह्मणच्छद्म भिक्षार्थी समुपागतः
012e	धिगग्निं धिक्च पार्थस्य विश्रुतां सत्यसन्धताम्
013a	इदं कष्टतरं चान्यद्भगवन्प्रतिभाति मे
013c	वृथाग्निना समायोगो यदभूत्पृथिवीपतेः
014a	तथा तपस्विनस्तस्य राजर्षेः कौरवस्य ह
014c	कथमेवंविधो मृत्युः प्रशास्य पृथिवीमिमाम्
015a	तिष्ठत्सु मन्त्रपूतेषु तस्याग्निषु महावने
015c	वृथाग्निना समायुक्तो निष्ठां प्राप्तः पिता मम
016a	मन्ये पृथा वेपमाना कृशा धमनिसन्तता
016c	हा तात धर्मराजेति समाक्रन्दन्महाभये
017a	भीम पर्याप्नुहि भयादिति चैवाभिवाशती
017c	समन्ततः परिक्षिप्ता माता मेऽभूद्दवाग्निना
018a	सहदेवः प्रियस्तस्याः पुत्रेभ्योऽधिक एव तु
018c	न चैनां मोक्षयामास वीरो माद्रवतीसुतः
019a	तच्छ्रुत्वा रुरुदुः सर्वे समालिङ्ग्य परस्परम्
019c	पाण्डवाः पञ्च दुःखार्ता भूतानीव युगक्षये
020a	तेषां तु पुरुषेन्द्राणां रुदतां रुदितस्वनः
020c	प्रासादाभोगसंरुद्धो अन्वरौत्सीत्स रोदसी
