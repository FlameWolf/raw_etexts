001	नारद उवाच
001a	नासौ वृथाग्निना दग्धो यथा तत्र श्रुतं मया
001c	वैचित्रवीर्यो नृपतिस्तत्ते वक्ष्यामि भारत
002a	वनं प्रविशता तेन वायुभक्षेण धीमता
002c	अग्नयः कारयित्वेष्टिमुत्सृष्टा इति नः श्रुतम्
003a	याजकास्तु ततस्तस्य तानग्नीन्निर्जने वने
003c	समुत्सृज्य यथाकामं जग्मुर्भरतसत्तम
004a	स विवृद्धस्तदा वह्निर्वने तस्मिन्नभूत्किल
004c	तेन तद्वनमादीप्तमिति मे तापसाब्रुवन्
005a	स राजा जाह्नवीकच्छे यथा ते कथितं मया
005c	तेनाग्निना समायुक्तः स्वेनैव भरतर्षभ
006a	एवमावेदयामासुर्मुनयस्ते ममानघ
006c	ये ते भागीरथीतीरे मया दृष्टा युधिष्ठिर
007a	एवं स्वेनाग्निना राजा समायुक्तो महीपते
007c	मा शोचिथास्त्वं नृपतिं गतः स परमां गतिम्
008a	गुरुशुश्रूषया चैव जननी तव पाण्डव
008c	प्राप्ता सुमहतीं सिद्धिमिति मे नात्र संशयः
009a	कर्तुमर्हसि कौरव्य तेषां त्वमुदकक्रियाम्
009c	भ्रातृभिः सहितः सर्वैरेतदत्र विधीयताम्
010	वैशम्पायन उवाच
010a	ततः स पृथिवीपालः पाण्डवानां धुरन्धरः
010c	निर्ययौ सह सोदर्यैः सदारो भरतर्षभ
011a	पौरजानपदाश्चैव राजभक्तिपुरस्कृताः
011c	गङ्गां प्रजग्मुरभितो वाससैकेन सम्वृताः
012a	ततोऽवगाह्य सलिलं सर्वे ते कुरुपुङ्गवाः
012c	युयुत्सुमग्रतः कृत्वा ददुस्तोयं महात्मने
013a	गान्धार्याश्च पृथायाश्च विधिवन्नामगोत्रतः
013c	शौचं निवर्तयन्तस्ते तत्रोषुर्नगराद्बहिः
014a	प्रेषयामास स नरान्विधिज्ञानाप्तकारिणः
014c	गङ्गाद्वारं कुरुश्रेष्ठो यत्र दग्धोऽभवन्नृपः
015a	तत्रैव तेषां कुल्यानि गङ्गाद्वारेऽन्वशात्तदा
015c	कर्तव्यानीति पुरुषान्दत्तदेयान्महीपतिः
016a	द्वादशेऽहनि तेभ्यः स कृतशौचो नराधिपः
016c	ददौ श्राद्धानि विधिवद्दक्षिणावन्ति पाण्डवः
017a	धृतराष्ट्रं समुद्दिश्य ददौ स पृथिवीपतिः
017c	सुवर्णं रजतं गाश्च शय्याश्च सुमहाधनाः
018a	गान्धार्याश्चैव तेजस्वी पृथायाश्च पृथक्पृथक्
018c	सङ्कीर्त्य नामनी राजा ददौ दानमनुत्तमम्
019a	यो यदिच्छति यावच्च तावत्स लभते द्विजः
019c	शयनं भोजनं यानं मणिरत्नमथो धनम्
020a	यानमाच्छादनं भोगान्दासीश्च परिचारिकाः
020c	ददौ राजा समुद्दिश्य तयोर्मात्रोर्महीपतिः
021a	ततः स पृथिवीपालो दत्त्वा श्राद्धान्यनेकशः
021c	प्रविवेश पुनर्धीमान्नगरं वारणाह्वयम्
022a	ते चापि राजवचनात्पुरुषा ये गताभवन्
022c	सङ्कल्प्य तेषां कुल्यानि पुनः प्रत्यागमंस्ततः
023a	माल्यैर्गन्धैश्च विविधैः पूजयित्वा यथाविधि
023c	कुल्यानि तेषां सम्योज्य तदाचख्युर्महीपतेः
024a	समाश्वास्य च राजानं धर्मात्मानं युधिष्ठिरम्
024c	नारदोऽप्यगमद्राजन्परमर्षिर्यथेप्सितम्
025a	एवं वर्षाण्यतीतानि धृतराष्ट्रस्य धीमतः
025c	वनवासे तदा त्रीणि नगरे दश पञ्च च
026a	हतपुत्रस्य सङ्ग्रामे दानानि ददतः सदा
026c	ज्ञातिसम्बन्धिमित्राणां भ्रातॄणां स्वजनस्य च
027a	युधिष्ठिरस्तु नृपतिर्नातिप्रीतमनास्तदा
027c	धारयामास तद्राज्यं निहतज्ञातिबान्धवः
