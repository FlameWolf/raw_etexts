001	वैशम्पायन उवाच
001a	एवमुक्तास्तु ते तेन पौरजानपदा जनाः
001c	वृद्धेन राज्ञा कौरव्य नष्टसञ्ज्ञा इवाभवन्
002a	तूष्णींभूतांस्ततस्तांस्तुबाष्पकण्ठान्महीपतिः
002c	धृतराष्ट्रो महीपालः पुनरेवाभ्यभाषत
003a	वृद्धं मां हतपुत्रं च धर्मपत्न्या सहानया
003c	विलपन्तं बहुविधं कृपणं चैव सत्तमाः
004a	पित्रा स्वयमनुज्ञातं कृष्णद्वैपायनेन वै
004c	वनवासाय धर्मज्ञा धर्मज्ञेन नृपेण च
005a	सोऽहं पुनः पुनर्याचे शिरसावनतोऽनघाः
005c	गान्धार्या सहितं तन्मां समनुज्ञातुमर्हथ
006a	श्रुत्वा तु कुरुराजस्य वाक्यानि करुणानि ते
006c	रुरुदुः सर्वतो राजन्समेताः कुरुजाङ्गलाः
007a	उत्तरीयैः करैश्चापि सञ्छाद्य वदनानि ते
007c	रुरुदुः शोकसन्तप्ता मुहूर्तं पितृमातृवत्
008a	हृदयैः शून्यभूतैस्ते धृतराष्ट्रप्रवासजम्
008c	दुःखं सन्धारयन्तः स्म नष्टसञ्ज्ञा इवाभवन्
009a	ते विनीय तमायासं कुरुराजवियोगजम्
009c	शनैः शनैस्तदान्योन्यमब्रुवन्स्वमतान्युत
010a	ततः सन्धाय ते सर्वे वाक्यान्यथ समासतः
010c	एकस्मिन्ब्राह्मणे राजन्नावेश्योचुर्नराधिपम्
011a	ततः स्वचरणे वृद्धः सम्मतोऽर्थविशारदः
011c	साम्बाख्यो बह्वृचो राजन्वक्तुं समुपचक्रमे
012a	अनुमान्य महाराजं तत्सदः सम्प्रभाष्य च
012c	विप्रः प्रगल्भो मेधावी स राजानमुवाच ह
013a	राजन्वाक्यं जनस्यास्य मयि सर्वं समर्पितम्
013c	वक्ष्यामि तदहं वीर तज्जुषस्व नराधिप
014a	यथा वदसि राजेन्द्र सर्वमेतत्तथा विभो
014c	नात्र मिथ्या वचः किञ्चित्सुहृत्त्वं नः परस्परम्
015a	न जात्वस्य तु वंशस्य राज्ञां कश्चित्कदाचन
015c	राजासीद्यः प्रजापालः प्रजानामप्रियो भवेत्
016a	पितृवद्भ्रातृवच्चैव भवन्तः पालयन्ति नः
016c	न च दुर्योधनः किञ्चिदयुक्तं कृतवान्नृप
017a	यथा ब्रवीति धर्मज्ञो मुनिः सत्यवतीसुतः
017c	तथा कुरु महाराज स हि नः परमो गुरुः
018a	त्यक्ता वयं तु भवता दुःखशोकपरायणाः
018c	भविष्यामश्चिरं राजन्भवद्गुणशतैर्हृताः
019a	यथा शंतनुना गुप्ता राज्ञा चित्राङ्गदेन च
019c	भीष्मवीर्योपगूढेन पित्रा च तव पार्थिव
020a	भवद्बुद्धियुजा चैव पाण्डुना पृथिवीक्षिता
020c	तथा दुर्योधनेनापि राज्ञा सुपरिपालिताः
021a	न स्वल्पमपि पुत्रस्ते व्यलीकं कृतवान्नृप
021c	पितरीव सुविश्वस्तास्तस्मिन्नपि नराधिपे
021e	वयमास्म यथा सम्यग्भवतो विदितं तथा
022a	तथा वर्षसहस्राय कुन्तीपुत्रेण धीमता
022c	पाल्यमाना धृतिमता सुखं विन्दामहे नृप
023a	राजर्षीणां पुराणानां भवतां वंशधारिणाम्
023c	कुरुसंवरणादीनां भरतस्य च धीमतः
024a	वृत्तं समनुयात्येष धर्मात्मा भूरिदक्षिणः
024c	नात्र वाच्यं महाराज सुसूक्ष्ममपि विद्यते
025a	उषिताः स्म सुखं नित्यं भवता परिपालिताः
025c	सुसूक्ष्मं च व्यलीकं ते सपुत्रस्य न विद्यते
026a	यत्तु ज्ञातिविमर्देऽस्मिन्नात्थ दुर्योधनं प्रति
026c	भवन्तमनुनेष्यामि तत्रापि कुरुनन्दन
