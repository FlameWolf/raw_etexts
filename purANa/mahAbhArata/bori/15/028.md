001	वैशम्पायन उवाच
001a	वनं गते कौरवेन्द्रे दुःखशोकसमाहताः
001c	बभूवुः पाण्डवा राजन्मातृशोकेन चार्दिताः
002a	तथा पौरजनः सर्वः शोचन्नास्ते जनाधिपम्
002c	कुर्वाणाश्च कथास्तत्र ब्राह्मणा नृपतिं प्रति
003a	कथं नु राजा वृद्धः स वने वसति निर्जने
003c	गान्धारी च महाभागा सा च कुन्ती पृथा कथम्
004a	सुखार्हः स हि राजर्षिर्न सुखं तन्महावनम्
004c	किमवस्थः समासाद्य प्रज्ञाचक्षुर्हतात्मजः
005a	सुदुष्करं कृतवती कुन्ती पुत्रानपश्यती
005c	राज्यश्रियं परित्यज्य वनवासमरोचयत्
006a	विदुरः किमवस्थश्च भ्रातुः शुश्रूषुरात्मवान्
006c	स च गावल्गणिर्धीमान्भर्तृपिण्डानुपालकः
007a	आकुमारं च पौरास्ते चिन्ताशोकसमाहताः
007c	तत्र तत्र कथाश्चक्रुः समासाद्य परस्परम्
008a	पाण्डवाश्चैव ते सर्वे भृशं शोकपरायणाः
008c	शोचन्तो मातरं वृद्धामूषुर्नातिचिरं पुरे
009a	तथैव पितरं वृद्धं हतपुत्रं जनेश्वरम्
009c	गान्धारीं च महाभागां विदुरं च महामतिम्
010a	नैषां बभूव सम्प्रीतिस्तान्विचिन्तयतां तदा
010c	न राज्ये न च नारीषु न वेदाध्ययने तथा
011a	परं निर्वेदमगमंश्चिन्तयन्तो नराधिपम्
011c	तच्च ज्ञातिवधं घोरं संस्मरन्तः पुनः पुनः
012a	अभिमन्योश्च बालस्य विनाशं रणमूर्धनि
012c	कर्णस्य च महाबाहोः सङ्ग्रामेष्वपलायिनः
013a	तथैव द्रौपदेयानामन्येषां सुहृदामपि
013c	वधं संस्मृत्य ते वीरा नातिप्रमनसोऽभवन्
014a	हतप्रवीरां पृथिवीं हतरत्नां च भारत
014c	सदैव चिन्तयन्तस्ते न निद्रामुपलेभिरे
015a	द्रौपदी हतपुत्रा च सुभद्रा चैव भामिनी
015c	नातिप्रीतियुते देव्यौ तदास्तामप्रहृष्टवत्
016a	वैराट्यास्तु सुतं दृष्ट्वा पितरं ते परिक्षितम्
016c	धारयन्ति स्म ते प्राणांस्तव पूर्वपितामहाः
