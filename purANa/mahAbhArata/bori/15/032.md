BR-15-01-032-001	वैशम्पायन उवाच
BR-15-01-032-001a	स तैः सह नरव्याघ्रैर्भ्रातृभिर्भरतर्षभ
BR-15-01-032-001c	राजा रुचिरपद्माक्षैरासां चक्रे तदाश्रमे
BR-15-01-032-002a	तापसैश्च महाभागैर्नानादेशसमागतैः
BR-15-01-032-002c	द्रष्टुं कुरुपतेः पुत्रान्पाण्डवान्पृथुवक्षसः
BR-15-01-032-003a	तेऽब्रुवञ्ज्ञातुमिच्छामः कतमोऽत्र युधिष्ठिरः
BR-15-01-032-003c	भीमार्जुनयमाश्चैव द्रौपदी च यशस्विनी
BR-15-01-032-004a	तानाचख्यौ तदा सूतः सर्वान्नामाभिनामतः
BR-15-01-032-004c	सञ्जयो द्रौपदीं चैव सर्वाश्चान्याः कुरुस्त्रियः
BR-15-01-032-005a	य एष जाम्बूनदशुद्धगौरतनुर्महासिंह इव प्रवृद्धः
BR-15-01-032-005c	प्रचण्डघोणः पृथुदीर्घनेत्रस्ताम्रायतास्यः कुरुराज एषः
BR-15-01-032-006a	अयं पुनर्मत्तगजेन्द्रगामी प्रतप्तचामीकरशुद्धगौरः
BR-15-01-032-006c	पृथ्वायतांसः पृथुदीर्घबाहुर्वृकोदरः पश्यत पश्यतैनम्
BR-15-01-032-007a	यस्त्वेष पार्श्वेऽस्य महाधनुष्माञ्श्यामो युवा वारणयूथपाभः
BR-15-01-032-007c	सिंहोन्नतांसो गजखेलगामी पद्मायताक्षोऽर्जुन एष वीरः
BR-15-01-032-008a	कुन्तीसमीपे पुरुषोत्तमौ तु यमाविमौ विष्णुमहेन्द्रकल्पौ
BR-15-01-032-008c	मनुष्यलोके सकले समोऽस्ति ययोर्न रूपे न बले न शीले
BR-15-01-032-009a	इयं पुनः पद्मदलायताक्षी मध्यं वयः किञ्चिदिव स्पृशन्ती
BR-15-01-032-009c	नीलोत्पलाभा पुरदेवतेव कृष्णा स्थिता मूर्तिमतीव लक्ष्मीः
BR-15-01-032-010a	अस्यास्तु पार्श्वे कनकोत्तमाभा यैषा प्रभा मूर्तिमतीव गौरी
BR-15-01-032-010c	मध्ये स्थितैषा भगिनी द्विजाग्र्या चक्रायुधस्याप्रतिमस्य तस्य
BR-15-01-032-011a	इयं स्वसा राजचमूपतेस्तु प्रवृद्धनीलोत्पलदामवर्णा
BR-15-01-032-011c	पस्पर्ध कृष्णेन नृपः सदा यो वृकोदरस्यैष परिग्रहोऽग्र्यः
BR-15-01-032-012a	इयं च राज्ञो मगधाधिपस्य सुता जरासन्ध इति श्रुतस्य
BR-15-01-032-012c	यवीयसो माद्रवतीसुतस्य भार्या मता चम्पकदामगौरी
BR-15-01-032-013a	इन्दीवरश्यामतनुः स्थिता तु यैषापरासन्नमहीतले च
BR-15-01-032-013c	भार्या मता माद्रवतीसुतस्य ज्येष्ठस्य सेयं कमलायताक्षी
BR-15-01-032-014a	इयं तु निष्टप्तसुवर्णगौरी राज्ञो विराटस्य सुता सपुत्रा
BR-15-01-032-014c	भार्याभिमन्योर्निहतो रणे यो द्रोणादिभिस्तैर्विरथो रथस्थैः
BR-15-01-032-015a	एतास्तु सीमन्तशिरोरुहा याः शुक्लोत्तरीया नरराजपत्न्यः
BR-15-01-032-015c	राज्ञोऽस्य वृद्धस्य परंशताख्याः स्नुषा विवीरा हतपुत्रनाथाः
BR-15-01-032-016a	एता यथामुख्यमुदाहृता वो ब्राह्मण्यभावादृजुबुद्धिसत्त्वाः
BR-15-01-032-016c	सर्वा भवद्भिः परिपृच्छ्यमाना नरेन्द्रपत्न्यः सुविशुद्धसत्त्वाः
BR-15-01-032-017a	एवं स राजा कुरुवृद्धवर्यः समागतस्तैर्नरदेवपुत्रैः
BR-15-01-032-017c	पप्रच्छ सर्वान्कुशलं तदानीं गतेषु सर्वेष्वथ तापसेषु
BR-15-01-032-018a	योधेषु चाप्याश्रममण्डलं तं मुक्त्वा निविष्टेषु विमुच्य पत्रम्
BR-15-01-032-018c	स्त्रीवृद्धबाले च सुसन्निविष्टे यथार्हतः कुशलं पर्यपृच्छत्
