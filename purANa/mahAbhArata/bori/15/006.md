001	युधिष्ठिर उवाच
001a	न मां प्रीणयते राज्यं त्वय्येवं दुःखिते नृप
001c	धिङ्मामस्तु सुदुर्बुद्धिं राज्यसक्तं प्रमादिनम्
002a	योऽहं भवन्तं दुःखार्तमुपवासकृशं नृप
002c	यताहारं क्षितिशयं नाविन्दं भ्रातृभिः सह
003a	अहोऽस्मि वञ्चितो मूढो भवता गूढबुद्धिना
003c	विश्वासयित्वा पूर्वं मां यदिदं दुःखमश्नुथाः
004a	किं मे राज्येन भोगैर्वा किं यज्ञैः किं सुखेन वा
004c	यस्य मे त्वं महीपाल दुःखान्येतान्यवाप्तवान्
005a	पीडितं चापि जानामि राज्यमात्मानमेव च
005c	अनेन वचसा तुभ्यं दुःखितस्य जनेश्वर
006a	भवान्पिता भवान्माता भवान्नः परमो गुरुः
006c	भवता विप्रहीणा हि क्व नु तिष्ठामहे वयम्
007a	औरसो भवतः पुत्रो युयुत्सुर्नृपसत्तम
007c	अस्तु राजा महाराज यं चान्यं मन्यते भवान्
008a	अहं वनं गमिष्यामि भवान्राज्यं प्रशास्त्विदम्
008c	न मामयशसा दग्धं भूयस्त्वं दग्धुमर्हसि
009a	नाहं राजा भवान्राजा भवता परवानहम्
009c	कथं गुरुं त्वां धर्मज्ञमनुज्ञातुमिहोत्सहे
010a	न मन्युर्हृदि नः कश्चिद्दुर्योधनकृतेऽनघ
010c	भवितव्यं तथा तद्धि वयं ते चैव मोहिताः
011a	वयं हि पुत्रा भवतो यथा दुर्योधनादयः
011c	गान्धारी चैव कुन्ती च निर्विशेषे मते मम
012a	स मां त्वं यदि राजेन्द्र परित्यज्य गमिष्यसि
012c	पृष्ठतस्त्वानुयास्यामि सत्येनात्मानमालभे
013a	इयं हि वसुसम्पूर्णा मही सागरमेखला
013c	भवता विप्रहीणस्य न मे प्रीतिकरी भवेत्
014a	भवदीयमिदं सर्वं शिरसा त्वां प्रसादये
014c	त्वदधीनाः स्म राजेन्द्र व्येतु ते मानसो ज्वरः
015a	भवितव्यमनुप्राप्तं मन्ये त्वां तज्जनाधिप
015c	दिष्ट्या शुश्रूषमाणस्त्वां मोक्ष्यामि मनसो ज्वरम्
016	धृतराष्ट्र उवाच
016a	तापस्ये मे मनस्तात वर्तते कुरुनन्दन
016c	उचितं हि कुलेऽस्माकमरण्यगमनं प्रभो
017a	चिरमस्म्युषितः पुत्र चिरं शुश्रूषितस्त्वया
017c	वृद्धं मामभ्यनुज्ञातुं त्वमर्हसि जनाधिप
018	वैशम्पायन उवाच
018a	इत्युक्त्वा धर्मराजानं वेपमानः कृताञ्जलिम्
018c	उवाच वचनं राजा धृतराष्ट्रोऽम्बिकासुतः
019a	सञ्जयं च महामात्रं कृपं चापि महारथम्
019c	अनुनेतुमिहेच्छामि भवद्भिः पृथिवीपतिम्
020a	ग्लायते मे मनो हीदं मुखं च परिशुष्यति
020c	वयसा च प्रकृष्टेन वाग्व्यायामेन चैव हि
021a	इत्युक्त्वा स तु धर्मात्मा वृद्धो राजा कुरूद्वहः
021c	गान्धारीं शिश्रिये धीमान्सहसैव गतासुवत्
022a	तं तु दृष्ट्वा तथासीनं निश्चेष्टं कुरुपार्थिवम्
022c	आर्तिं राजा ययौ तूर्णं कौन्तेयः परवीरहा
023	युधिष्ठिर उवाच
023a	यस्य नागसहस्रेण दशसङ्ख्येन वै बलम्
023c	सोऽयं नारीमुपाश्रित्य शेते राजा गतासुवत्
024a	आयसी प्रतिमा येन भीमसेनस्य वै पुरा
024c	चूर्णीकृता बलवता स बलार्थी श्रितः स्त्रियम्
025a	धिगस्तु मामधर्मज्ञं धिग्बुद्धिं धिक्च मे श्रुतम्
025c	यत्कृते पृथिवीपालः शेतेऽयमतथोचितः
026a	अहमप्युपवत्स्यामि यथैवायं गुरुर्मम
026c	यदि राजा न भुङ्क्तेऽयं गान्धारी च यशस्विनी
027	वैशम्पायन उवाच
027a	ततोऽस्य पाणिना राजा जलशीतेन पाण्डवः
027c	उरो मुखं च शनकैः पर्यमार्जत धर्मवित्
028a	तेन रत्नौषधिमता पुण्येन च सुगन्धिना
028c	पाणिस्पर्शेन राज्ञस्तु राजा सञ्ज्ञामवाप ह
