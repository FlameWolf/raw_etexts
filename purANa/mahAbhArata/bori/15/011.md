001	धृतराष्ट्र उवाच
001a	मण्डलानि च बुध्येथाः परेषामात्मनस्तथा
001c	उदासीनगुणानां च मध्यमानां तथैव च
002a	चतुर्णां शत्रुजातानां सर्वेषामाततायिनाम्
002c	मित्रं चामित्रमित्रं च बोद्धव्यं तेऽरिकर्शन
003a	तथामात्या जनपदा दुर्गाणि विषमाणि च
003c	बलानि च कुरुश्रेष्ठ भवन्त्येषां यथेच्छकम्
004a	ते च द्वादश कौन्तेय राज्ञां वै विविधात्मकाः
004c	मन्त्रिप्रधानाश्च गुणाः षष्टिर्द्वादश च प्रभो
005a	एतन्मण्डलमित्याहुराचार्या नीतिकोविदाः
005c	अत्र षाड्गुण्यमायत्तं युधिष्ठिर निबोध तत्
006a	वृद्धिक्षयौ च विज्ञेयौ स्थानं च कुरुनन्दन
006c	द्विसप्तत्या महाबाहो ततः षाड्गुण्यचारिणः
007a	यदा स्वपक्षो बलवान्परपक्षस्तथाबलः
007c	विगृह्य शत्रून्कौन्तेय यायात्क्षितिपतिस्तदा
007e	यदा स्वपक्षोऽबलवांस्तदा सन्धिं समाश्रयेत्
008a	द्रव्याणां सञ्चयश्चैव कर्तव्यः स्यान्महांस्तथा
008c	यदा समर्थो यानाय नचिरेणैव भारत
009a	तदा सर्वं विधेयं स्यात्स्थानं च न विभाजयेत्
009c	भूमिरल्पफला देया विपरीतस्य भारत
010a	हिरण्यं कुप्यभूयिष्ठं मित्रं क्षीणमकोशवत्
010c	विपरीतान्न गृह्णीयात्स्वयं सन्धिविशारदः
011a	सन्ध्यर्थं राजपुत्रं च लिप्सेथा भरतर्षभ
011c	विपरीतस्तु तेऽदेयः पुत्र कस्यांचिदापदि
011e	तस्य प्रमोक्षे यत्नं च कुर्याः सोपायमन्त्रवित्
012a	प्रकृतीनां च कौन्तेय राजा दीनां विभावयेत्
012c	क्रमेण युगपद्द्वंद्वं व्यसनानां बलाबलम्
013a	पीडनं स्तम्भनं चैव कोशभङ्गस्तथैव च
013c	कार्यं यत्नेन शत्रूणां स्वराष्ट्रं रक्षता स्वयम्
014a	न च हिंस्योऽभ्युपगतः सामन्तो वृद्धिमिच्छता
014c	कौन्तेय तं न हिंसेत यो महीं विजिगीषते
015a	गणानां भेदने योगं गच्छेथाः सह मन्त्रिभिः
015c	साधुसङ्ग्रहणाच्चैव पापनिग्रहणात्तथा
016a	दुर्बलाश्चापि सततं नावष्टभ्या बलीयसा
016c	तिष्ठेथा राजशार्दूल वैतसीं वृत्तिमास्थितः
017a	यद्येवमभियायाच्च दुर्बलं बलवान्नृपः
017c	सामादिभिरुपायैस्तं क्रमेण विनिवर्तयेत्
018a	अशक्नुवंस्तु युद्धाय निष्पतेत्सह मन्त्रिभिः
018c	कोशेन पौरैर्दण्डेन ये चान्ये प्रियकारिणः
019a	असम्भवे तु सर्वस्य यथामुख्येन निष्पतेत्
019c	क्रमेणानेन मोक्षः स्याच्छरीरमपि केवलम्
