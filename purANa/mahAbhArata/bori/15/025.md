001	वैशम्पायन उवाच
001a	ततो भागीरथीतीरे मेध्ये पुण्यजनोचिते
001c	निवासमकरोद्राजा विदुरस्य मते स्थितः
002a	तत्रैनं पर्युपातिष्ठन्ब्राह्मणा राष्ट्रवासिनः
002c	क्षत्रविट्शूद्रसङ्घाश्च बहवो भरतर्षभ
003a	स तैः परिवृतो राजा कथाभिरभिनन्द्य तान्
003c	अनुजज्ञे सशिष्यान्वै विधिवत्प्रतिपूज्य च
004a	सायाह्ने स महीपालस्ततो गङ्गामुपेत्य ह
004c	चकार विधिवच्छौचं गान्धारी च यशस्विनी
005a	तथैवान्ये पृथक्सर्वे तीर्थेष्वाप्लुत्य भारत
005c	चक्रुः सर्वाः क्रियास्तत्र पुरुषा विदुरादयः
006a	कृतशौचं ततो वृद्धं श्वशुरं कुन्तिभोजजा
006c	गान्धारीं च पृथा राजन्गङ्गातीरमुपानयत्
007a	राज्ञस्तु याजकैस्तत्र कृतो वेदीपरिस्तरः
007c	जुहाव तत्र वह्निं स नृपतिः सत्यसङ्गरः
008a	ततो भागीरथीतीरात्कुरुक्षेत्रं जगाम सः
008c	सानुगो नृपतिर्विद्वान्नियतः संयतेन्द्रियः
009a	तत्राश्रमपदं धीमानभिगम्य स पार्थिवः
009c	आससादाथ राजर्षिः शतयूपं मनीषिणम्
010a	स हि राजा महानासीत्केकयेषु परंतपः
010c	स पुत्रं मनुजैश्वर्ये निवेश्य वनमाविशत्
011a	तेनासौ सहितो राजा ययौ व्यासाश्रमं तदा
011c	तत्रैनं विधिवद्राजन्प्रत्यगृह्णात्कुरूद्वहम्
012a	स दीक्षां तत्र सम्प्राप्य राजा कौरवनन्दनः
012c	शतयूपाश्रमे तस्मिन्निवासमकरोत्तदा
013a	तस्मै सर्वं विधिं राजन्राजाचख्यौ महामतिः
013c	आरण्यकं महाराज व्यासस्यानुमते तदा
014a	एवं स तपसा राजा धृतराष्ट्रो महामनाः
014c	योजयामास चात्मानं तांश्चाप्यनुचरांस्तदा
015a	तथैव देवी गान्धारी वल्कलाजिनवासिनी
015c	कुन्त्या सह महाराज समानव्रतचारिणी
016a	कर्मणा मनसा वाचा चक्षुषा चापि ते नृप
016c	संनियम्येन्द्रियग्राममास्थिताः परमं तपः
017a	त्वगस्थिभूतः परिशुष्कमांसो जटाजिनी वल्कलसंवृताङ्गः
017c	स पार्थिवस्तत्र तपश्चचार महर्षिवत्तीव्रमपेतदोषः
018a	क्षत्ता च धर्मार्थविदग्र्यबुद्धिः ससञ्जयस्तं नृपतिं सदारम्
018c	उपाचरद्घोरतपो जितात्मा तदा कृशो वल्कलचीरवासाः
