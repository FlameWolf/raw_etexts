001	वैशम्पायन उवाच
001a	तच्छ्रुत्वा विविधं तस्य राजर्षेः परिदेवितम्
001c	पुनर्नवीकृतः शोको गान्धार्या जनमेजय
002a	कुन्त्या द्रुपदपुत्र्याश्च सुभद्रायास्तथैव च
002c	तासां च वरनारीणां वधूनां कौरवस्य ह
003a	पुत्रशोकसमाविष्टा गान्धारी त्विदमब्रवीत्
003c	श्वशुरं बद्धनयना देवी प्राञ्जलिरुत्थिता
004a	षोडशेमानि वर्षाणि गतानि मुनिपुंगव
004c	अस्य राज्ञो हतान्पुत्राञ्शोचतो न शमो विभो
005a	पुत्रशोकसमाविष्टो निःश्वसन्ह्येष भूमिपः
005c	न शेते वसतीः सर्वा धृतराष्ट्रो महामुने
006a	लोकानन्यान्समर्थोऽसि स्रष्टुं सर्वांस्तपोबलात्
006c	किमु लोकान्तरगतान्राज्ञो दर्शयितुं सुतान्
007a	इयं च द्रौपदी कृष्णा हतज्ञातिसुता भृशम्
007c	शोचत्यतीव साध्वी ते स्नुषाणां दयिता स्नुषा
008a	तथा कृष्णस्य भगिनी सुभद्रा भद्रभाषिणी
008c	सौभद्रवधसन्तप्ता भृशं शोचति भामिनी
009a	इयं च भूरिश्रवसो भार्या परमदुःखिता
009c	भर्तृव्यसनशोकार्ता न शेते वसतीः प्रभो
010a	यस्यास्तु श्वशुरो धीमान्बाह्लीकः स कुरूद्वहः
010c	निहतः सोमदत्तश्च पित्रा सह महारणे
011a	श्रीमच्चास्य महाबुद्धेः सङ्ग्रामेष्वपलायिनः
011c	पुत्रस्य ते पुत्रशतं निहतं यद्रणाजिरे
012a	तस्य भार्याशतमिदं पुत्रशोकसमाहतम्
012c	पुनः पुनर्वर्धयानं शोकं राज्ञो ममैव च
012e	तेनारम्भेण महता मामुपास्ते महामुने
013a	ये च शूरा महात्मानः श्वशुरा मे महारथाः
013c	सोमदत्तप्रभृतयः का नु तेषां गतिः प्रभो
014a	तव प्रसादाद्भगवन्विशोकोऽयं महीपतिः
014c	कुर्यात्कालमहं चैव कुन्ती चेयं वधूस्तव
015a	इत्युक्तवत्यां गान्धार्यां कुन्ती व्रतकृशानना
015c	प्रच्छन्नजातं पुत्रं तं सस्मारादित्यसम्भवम्
016a	तामृषिर्वरदो व्यासो दूरश्रवणदर्शनः
016c	अपश्यद्दुःखितां देवीं मातरं सव्यसाचिनः
017a	तामुवाच ततो व्यासो यत्ते कार्यं विवक्षितम्
017c	तद्ब्रूहि त्वं महाप्राज्ञे यत्ते मनसि वर्तते
018a	ततः कुन्ती श्वशुरयोः प्रणम्य शिरसा तदा
018c	उवाच वाक्यं सव्रीडं विवृण्वाना पुरातनम्
