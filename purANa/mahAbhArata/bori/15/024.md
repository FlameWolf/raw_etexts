001	वैशम्पायन उवाच
001a	कुन्त्यास्तु वचनं श्रुत्वा पाण्डवा राजसत्तम
001c	व्रीडिताः संन्यवर्तन्त पाञ्चाल्या सहितानघाः
002a	ततः शब्दो महानासीत्सर्वेषामेव भारत
002c	अन्तःपुराणां रुदतां दृष्ट्वा कुन्तीं तथागताम्
003a	प्रदक्षिणमथावृत्य राजानं पाण्डवास्तदा
003c	अभिवाद्य न्यवर्तन्त पृथां तामनिवर्त्य वै
004a	ततोऽब्रवीन्महाराजो धृतराष्ट्रोऽम्बिकासुतः
004c	गान्धारीं विदुरं चैव समाभाष्य निगृह्य च
005a	युधिष्ठिरस्य जननी देवी साधु निवर्त्यताम्
005c	यथा युधिष्ठिरः प्राह तत्सर्वं सत्यमेव हि
006a	पुत्रैश्वर्यं महदिदमपास्य च महाफलम्
006c	का नु गच्छेद्वनं दुर्गं पुत्रानुत्सृज्य मूढवत्
007a	राज्यस्थया तपस्तप्तं दानं दत्तं व्रतं कृतम्
007c	अनया शक्यमद्येह श्रूयतां च वचो मम
008a	गान्धारि परितुष्टोऽस्मि वध्वाः शुश्रूषणेन वै
008c	तस्मात्त्वमेनां धर्मज्ञे समनुज्ञातुमर्हसि
009a	इत्युक्ता सौबलेयी तु राज्ञा कुन्तीमुवाच ह
009c	तत्सर्वं राजवचनं स्वं च वाक्यं विशेषवत्
010a	न च सा वनवासाय देवीं कृतमतिं तदा
010c	शक्नोत्युपावर्तयितुं कुन्तीं धर्मपरां सतीम्
011a	तस्यास्तु तं स्थिरं ज्ञात्वा व्यवसायं कुरुस्त्रियः
011c	निवृत्तांश्च कुरुश्रेष्ठान्दृष्ट्वा प्ररुरुदुस्तदा
012a	उपावृत्तेषु पार्थेषु सर्वेष्वन्तःपुरेषु च
012c	ययौ राजा महाप्राज्ञो धृतराष्ट्रो वनं तदा
013a	पाण्डवा अपि दीनास्ते दुःखशोकपरायणाः
013c	यानैः स्त्रीसहिताः सर्वे पुरं प्रविविशुस्तदा
014a	तदहृष्टमिवाकूजं गतोत्सवमिवाभवत्
014c	नगरं हास्तिनपुरं सस्त्रीवृद्धकुमारकम्
015a	सर्वे चासन्निरुत्साहाः पाण्डवा जातमन्यवः
015c	कुन्त्या हीनाः सुदुःखार्ता वत्सा इव विनाकृताः
016a	धृतराष्ट्रस्तु तेनाह्ना गत्वा सुमहदन्तरम्
016c	ततो भागीरथीतीरे निवासमकरोत्प्रभुः
017a	प्रादुष्कृता यथान्यायमग्नयो वेदपारगैः
017c	व्यराजन्त द्विजश्रेष्ठैस्तत्र तत्र तपोधनैः
017e	प्रादुष्कृताग्निरभवत्स च वृद्धो नराधिपः
018a	स राजाग्नीन्पर्युपास्य हुत्वा च विधिवत्तदा
018c	सन्ध्यागतं सहस्रांशुमुपातिष्ठत भारत
019a	विदुरः सञ्जयश्चैव राज्ञः शय्यां कुशैस्ततः
019c	चक्रतुः कुरुवीरस्य गान्धार्याश्चाविदूरतः
020a	गान्धार्याः सन्निकर्षे तु निषसाद कुशेष्वथ
020c	युधिष्ठिरस्य जननी कुन्ती साधुव्रते स्थिता
021a	तेषां संश्रवणे चापि निषेदुर्विदुरादयः
021c	याजकाश्च यथोद्देशं द्विजा ये चानुयायिनः
022a	प्राधीतद्विजमुख्या सा सम्प्रज्वालितपावका
022c	बभूव तेषां रजनी ब्राह्मीव प्रीतिवर्धनी
023a	ततो रात्र्यां व्यतीतायां कृतपूर्वाह्णिकक्रियाः
023c	हुत्वाग्निं विधिवत्सर्वे प्रययुस्ते यथाक्रमम्
023e	उदङ्मुखा निरीक्षन्त उपवासपरायणाः
024a	स तेषामतिदुःखोऽभून्निवासः प्रथमेऽहनि
024c	शोचतां शोच्यमानानां पौरजानपदैर्जनैः
