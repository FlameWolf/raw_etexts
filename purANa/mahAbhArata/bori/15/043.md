001	वैशम्पायन उवाच
001a	अदृष्ट्वा तु नृपः पुत्रान्दर्शनं प्रतिलब्धवान्
001c	ऋषिप्रसादात्पुत्राणां स्वरूपाणां कुरूद्वह
002a	स राजा राजधर्मांश्च ब्रह्मोपनिषदं तथा
002c	अवाप्तवान्नरश्रेष्ठो बुद्धिनिश्चयमेव च
003a	विदुरश्च महाप्राज्ञो ययौ सिद्धिं तपोबलात्
003c	धृतराष्ट्रः समासाद्य व्यासं चापि तपस्विनम्
004	जनमेजय उवाच
004a	ममापि वरदो व्यासो दर्शयेत्पितरं यदि
004c	तद्रूपवेषवयसं श्रद्दध्यां सर्वमेव ते
005a	प्रियं मे स्यात्कृतार्थश्च स्यामहं कृतनिश्चयः
005c	प्रसादादृषिपुत्रस्य मम कामः समृध्यताम्
006	सूत उवाच
006a	इत्युक्तवचने तस्मिन्नृपे व्यासः प्रतापवान्
006c	प्रसादमकरोद्धीमानानयच्च परिक्षितम्
007a	ततस्तद्रूपवयसमागतं नृपतिं दिवः
007c	श्रीमन्तं पितरं राजा ददर्श जनमेजयः
008a	शमीकं च महात्मानं पुत्रं तं चास्य शृङ्गिणम्
008c	अमात्या ये बभूवुश्च राज्ञस्तांश्च ददर्श ह
009a	ततः सोऽवभृथे राजा मुदितो जनमेजयः
009c	पितरं स्नापयामास स्वयं सस्नौ च पार्थिवः
010a	स्नात्वा च भरतश्रेष्ठः सोऽऽस्तीकमिदमब्रवीत्
010c	यायावरकुलोत्पन्नं जरत्कारुसुतं तदा
011a	आस्तीक विविधाश्चर्यो यज्ञोऽयमिति मे मतिः
011c	यदद्यायं पिता प्राप्तो मम शोकप्रणाशनः
012	आस्तीक उवाच
012a	ऋषिर्द्वैपायनो यत्र पुराणस्तपसो निधिः
012c	यज्ञे कुरुकुलश्रेष्ठ तस्य लोकावुभौ जितौ
013a	श्रुतं विचित्रमाख्यानं त्वया पाण्डवनन्दन
013c	सर्पाश्च भस्मसान्नीता गताश्च पदवीं पितुः
014a	कथंचित्तक्षको मुक्तः सत्यत्वात्तव पार्थिव
014c	ऋषयः पूजिताः सर्वे गतिं दृष्ट्वा महात्मनः
015a	प्राप्तः सुविपुलो धर्मः श्रुत्वा पापविनाशनम्
015c	विमुक्तो हृदयग्रन्थिरुदारजनदर्शनात्
016a	ये च पक्षधरा धर्मे सद्वृत्तरुचयश्च ये
016c	यान्दृष्ट्वा हीयते पापं तेभ्यः कार्या नमस्क्रियाः
017	सूत उवाच
017a	एतच्छ्रुत्वा द्विजश्रेष्ठात्स राजा जनमेजयः
017c	पूजयामास तमृषिमनुमान्य पुनः पुनः
018a	पप्रच्छ तमृषिं चापि वैशम्पायनमच्युतम्
018c	कथावशेषं धर्मज्ञो वनवासस्य सत्तम
