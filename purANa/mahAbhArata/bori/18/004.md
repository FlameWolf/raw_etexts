001	वैशम्पायन उवाच
001a	ततो युधिष्ठिरो राजा देवैः सर्षिमरुद्गणैः
001c	पूज्यमानो ययौ तत्र यत्र ते कुरुपुङ्गवाः
002a	ददर्श तत्र गोविन्दं ब्राह्मेण वपुषाऽन्वितम्
002c	तेनैव दृष्टपूर्वेण सादृश्येनोपसूचितम्
003a	दीप्यमानं स्ववपुषा दिव्यैरस्त्रैरुपस्थितम्
003c	चक्रप्रभृतिभिर्घोरैर्दिव्यैः पुरुषविग्रहैः
003e	उपास्यमानं वीरेण फल्गुनेन सुवर्चसा
004a	अपरस्मिन्नथोद्देशे कर्णं शस्त्रभृतां वरम्
004c	द्वादशादित्यसहितं ददर्श कुरुनन्दनः
005a	अथापरस्मिन्नुद्देशे मरुद्गणवृतं प्रभुम्
005c	भीमसेनमथापश्यत्तेनैव वपुषाऽन्वितम्
006a	अश्विनोस्तु तथा स्थाने दीप्यमानौ स्वतेजसा
006c	नकुलं सहदेवं च ददर्श कुरुनन्दनः
007a	तथा ददर्श पाञ्चालीं कमलोत्पलमालिनीम्
007c	वपुषा स्वर्गमाक्रम्य तिष्ठन्तीमर्कवर्चसम्
008a	अथैनां सहसा राजा प्रष्टुमैच्छद्युधिष्ठिरः
008c	ततोऽस्य भगवानिन्द्रः कथयामास देवराट्
009a	श्रीरेषा द्रौपदीरूपा त्वदर्थे मानुषं गता
009c	अयोनिजा लोककान्ता पुण्यगन्धा युधिष्ठिर
010a	द्रुपदस्य कुले जाता भवद्भिश्चोपजीविता
010c	रत्यर्थं भवतां ह्येषा निर्मिता शूलपाणिना
011a	एते पञ्च महाभागा गन्धर्वाः पावकप्रभाः
011c	द्रौपद्यास्तनया राजन्युष्माकममितौजसः
012a	पश्य गन्धर्वराजानं धृतराष्ट्रं मनीषिणम्
012c	एनं च त्वं विजानीहि भ्रातरं पूर्वजं पितुः
013a	अयं ते पूर्वजो भ्राता कौन्तेयः पावकद्युतिः
013c	सूर्यपुत्रोऽग्रजः श्रेष्ठो राधेय इति विश्रुतः
013e	आदित्यसहितो याति पश्यैनं पुरुषर्षभ
014a	साध्यानामथ देवानां वसूनां मरुतामपि
014c	गणेषु पश्य राजेन्द्र वृष्ण्यन्धकमहारथान्
014e	सात्यकिप्रमुखान्वीरान्भोजांश्चैव महारथान्
015a	सोमेन सहितं पश्य सौभद्रमपराजितम्
015c	अभिमन्युं महेष्वासं निशाकरसमद्युतिम्
016a	एष पाण्डुर्महेष्वासः कुन्त्या माद्र्या च सङ्गतः
016c	विमानेन सदाऽभ्येति पिता तव ममान्तिकम्
017a	वसुभिः सहितं पश्य भीष्मं शान्तनवं नृपम्
017c	द्रोणं बृहस्पतेः पार्श्वे गुरुमेनं निशामय
018a	एते चान्ये महीपाला योधास्तव च पाण्डव
018c	गन्धर्वैः सहिता यान्ति यक्षैः पुण्यजनैस्तथा
019a	गुह्यकानां गतिं चापि केचित्प्राप्ता नृसत्तमाः
019c	त्यक्त्वा देहं जितस्वर्गाः पुण्यवाग्बुद्धिकर्मभिः
