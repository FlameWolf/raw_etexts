001	जनमेजय उवाच
001a	स्वर्गं त्रिविष्टपं प्राप्य मम पूर्वपितामहाः
001c	पाण्डवा धार्तराष्ट्राश्च कानि स्थानानि भेजिरे
002a	एतदिच्छाम्यहं श्रोतुं सर्वविच्चासि मे मतः
002c	महर्षिणाभ्यनुज्ञातो व्यासेनाद्भुतकर्मणा
003	वैशम्पायन उवाच
003a	स्वर्गं त्रिविष्टपं प्राप्य तव पूर्वपितामहाः
003c	युधिष्ठिरप्रभृतयो यदकुर्वत तच्छृणु
004a	स्वर्गं त्रिविष्टपं प्राप्य धर्मराजो युधिष्ठिरः
004c	दुर्योधनं श्रिया जुष्टं ददर्शाऽऽसीनमासने
005a	भ्राजमानमिवादित्यं वीरलक्ष्म्याभिसंवृतम्
005c	देवैर्भ्राजिष्णुभिः साध्यैः सहितं पुण्यकर्मभिः
006a	ततो युधिष्ठिरो दृष्ट्वा दुर्योधनममर्षितः
006c	सहसा संनिवृत्तोऽभूच्छ्रियं दृष्ट्वा सुयोधने
007a	ब्रुवन्नुच्चैर्वचस्तान्वै नाहं दुर्योधनेन वै
007c	सहितः कामये लोकाँल्लुब्धेनादीर्घदर्शिना
008a	यत्कृते पृथिवी सर्वा सुहृदो बान्धवास्तथा
008c	हतास्माभिः प्रसह्याजौ क्लिष्टैः पूर्वं महावने
009a	द्रौपदी च सभामध्ये पाञ्चाली धर्मचारिणी
009c	परिक्लिष्टानवद्याङ्गी पत्नी नो गुरुसन्निधौ
010a	स्वस्ति देवा न मे कामः सुयोधनमुदीक्षितुम्
010c	तत्राहं गन्तुमिच्छामि यत्र ते भ्रातरो मम
011a	मैवमित्यब्रवीत्तं तु नारदः प्रहसन्निव
011c	स्वर्गे निवासो राजेन्द्र विरुद्धं चापि नश्यति
012a	युधिष्ठिर महाबाहो मैवं वोचः कथञ्चन
012c	दुर्योधनं प्रति नृपं शृणु चेदं वचो मम
013a	एष दुर्योधनो राजा पूज्यते त्रिदशैः सह
013c	सद्भिश्च राजप्रवरैर्य इमे स्वर्गवासिनः
014a	वीरलोकगतिं प्राप्तो युद्धे हुत्वाऽऽत्मनस्तनुम्
014c	यूयं सर्वे सुरसमा येन युद्धे समासिताः
015a	स एष क्षत्रधर्मेण स्थानमेतदवाप्तवान्
015c	भये महति योऽभीतो बभूव पृथिवीपतिः
016a	न तन्मनसि कर्तव्यं पुत्र यद्द्यूतकारितम्
016c	द्रौपद्याश्च परिक्लेशं न चिन्तयितुमर्हसि
017a	ये चान्येऽपि परिक्लेशा युष्माकं द्यूतकारिताः
017c	सङ्ग्रामेष्वथ वान्यत्र न तान्संस्मर्तुमर्हसि
018a	समागच्छ यथान्यायं राज्ञा दुर्योधनेन वै
018c	स्वर्गोऽयं नेह वैराणि भवन्ति मनुजाधिप
019a	नारदेनैवमुक्तस्तु कुरुराजो युधिष्ठिरः
019c	भ्रातॄन्पप्रच्छ मेधावी वाक्यमेतदुवाच ह
020a	यदि दुर्योधनस्यैते वीरलोकाः सनातनाः
020c	अधर्मज्ञस्य पापस्य पृथिवीसुहृदद्रुहः
021a	यत्कृते पृथिवी नष्टा सहया सरथद्विपा
021c	वयं च मन्युना दग्धा वैरं प्रतिचिकीर्षवः
022a	ये ते वीरा महात्मानो भ्रातरो मे महाव्रताः
022c	सत्यप्रतिज्ञा लोकस्य शूरा वै सत्यवादिनः
023a	तेषामिदानीं के लोका द्रष्टुमिच्छामि तानहम्
023c	कर्णं चैव महात्मानं कौन्तेयं सत्यसङ्गरम्
024a	धृष्टद्युम्नं सात्यकिं च धृष्टद्युम्नस्य चात्मजान्
024c	ये च शस्त्रैर्वधं प्राप्ताः क्षत्रधर्मेण पार्थिवाः
025a	क्व नु ते पार्थिवा ब्रह्मन्नैतान्पश्यामि नारद
025c	विराटद्रुपदौ चैव धृष्टकेतुमुखांश्च तान्
026a	शिखण्डिनं च पाञ्चाल्यं द्रौपदेयांश्च सर्वशः
026c	अभिमन्युं च दुर्धर्षं द्रष्टुमिच्छामि नारद
