BR-18-01-005-001	जनमेजय उवाच
BR-18-01-005-001a	भीष्मद्रोणौ महात्मानौ धृतराष्ट्रश्च पार्थिवः
BR-18-01-005-001c	विराटद्रुपदौ चोभौ शङ्खश्चैवोत्तरस्तथा
BR-18-01-005-002a	धृष्टकेतुर्जयत्सेनो राजा चैव स सत्यजित्
BR-18-01-005-002c	दुर्योधनसुताश्चैव शकुनिश्चैव सौबलः
BR-18-01-005-003a	कर्णपुत्राश्च विक्रान्ता राजा चैव जयद्रथः
BR-18-01-005-003c	घटोत्कचादयश्चैव ये चान्ये नानुकीर्तिताः
BR-18-01-005-004a	ये चान्ये कीर्तितास्तत्र राजानो दीप्तमूर्तयः
BR-18-01-005-004c	स्वर्गे कालं कियन्तं ते तस्थुस्तदपि शंस मे
BR-18-01-005-005a	आहो स्विच्छाश्वतं स्थानं तेषां तत्र द्विजोत्तम
BR-18-01-005-005c	अन्ते वा कर्मणः कां ते गतिं प्राप्ता नरर्षभाः
BR-18-01-005-005e	एतदिच्छाम्यहं श्रोतुं प्रोच्यमानं त्वया द्विज
BR-18-01-005-006	सूत उवाच
BR-18-01-005-006a	इत्युक्तः स तु विप्रर्षिरनुज्ञातो महात्मना
BR-18-01-005-006c	व्यासेन तस्य नृपतेराख्यातुमुपचक्रमे
BR-18-01-005-007	वैशम्पायन उवाच
BR-18-01-005-007a	गन्तव्यं कर्मणामन्ते सर्वेण मनुजाधिप
BR-18-01-005-007c	शृणु गुह्यमिदं राजन्देवानां भरतर्षभ
BR-18-01-005-007e	यदुवाच महातेजा दिव्यचक्षुः प्रतापवान्
BR-18-01-005-008a	मुनिः पुराणः कौरव्य पाराशर्यो महाव्रतः
BR-18-01-005-008c	अगाधबुद्धिः सर्वज्ञो गतिज्ञः सर्वकर्मणाम्
BR-18-01-005-009a	वसूनेव महातेजा भीष्मः प्राप महाद्युतिः
BR-18-01-005-009c	अष्टावेव हि दृश्यन्ते वसवो भरतर्षभ
BR-18-01-005-010a	बृहस्पतिं विवेशाथ द्रोणो ह्यङ्गिरसां वरम्
BR-18-01-005-010c	कृतवर्मा तु हार्दिक्यः प्रविवेश मरुद्गणम्
BR-18-01-005-011a	सनत्कुमारं प्रद्युम्नः प्रविवेश यथागतम्
BR-18-01-005-011c	धृतराष्ट्रो धनेशस्य लोकान्प्राप दुरासदान्
BR-18-01-005-012a	धृतराष्ट्रेण सहिता गान्धारी च यशस्विनी
BR-18-01-005-012c	पत्नीभ्यां सहितः पाण्डुर्महेन्द्रसदनं ययौ
BR-18-01-005-013a	विराटद्रुपदौ चोभौ धृष्टकेतुश्च पार्थिवः
BR-18-01-005-013c	निशठाक्रूरसाम्बाश्च भानुः कम्पो विडूरथः
BR-18-01-005-014a	भूरिश्रवाः शलश्चैव भूरिश्च पृथिवीपतिः
BR-18-01-005-014c	उग्रसेनस्तथा कंसो वसुदेवश्च वीर्यवान्
BR-18-01-005-015a	उत्तरश्च सह भ्रात्रा शङ्खेन नरपुङ्गवः
BR-18-01-005-015c	विश्वेषां देवतानां ते विविशुर्नरसत्तमाः
BR-18-01-005-016a	वर्चा नाम महातेजाः सोमपुत्रः प्रतापवान्
BR-18-01-005-016c	सोऽभिमन्युर्नृसिंहस्य फल्गुनस्य सुतोऽभवत्
BR-18-01-005-017a	स युद्ध्वा क्षत्रधर्मेण यथा नान्यः पुमान्क्वचित्
BR-18-01-005-017c	विवेश सोमं धर्मात्मा कर्मणोऽन्ते महारथः
BR-18-01-005-018a	आविवेश रविं कर्णः पितरं पुरुषर्षभ
BR-18-01-005-018c	द्वापरं शकुनिः प्राप धृष्टद्युम्नस्तु पावकम्
BR-18-01-005-019a	धृतराष्ट्रात्मजाः सर्वे यातुधाना बलोत्कटाः
BR-18-01-005-019c	ऋद्धिमन्तो महात्मानः शस्त्रपूता दिवं गताः
BR-18-01-005-019e	धर्ममेवाविशत्क्षत्ता राजा चैव युधिष्ठिरः
BR-18-01-005-020a	अनन्तो भगवान्देवः प्रविवेश रसातलम्
BR-18-01-005-020c	पितामहनियोगाद्धि यो योगाद्गामधारयत्
BR-18-01-005-021a	षोडशस्त्रीसहस्राणि वासुदेवपरिग्रहः
BR-18-01-005-021c	न्यमज्जन्त सरस्वत्यां कालेन जनमेजय
BR-18-01-005-021e	ताश्चाप्यप्सरसो भूत्वा वासुदेवमुपागमन्
BR-18-01-005-022a	हतास्तस्मिन्महायुद्धे ये वीरास्तु महारथाः
BR-18-01-005-022c	घटोत्कचादयः सर्वे देवान्यक्षांश्च भेजिरे
BR-18-01-005-023a	दुर्योधनसहायाश्च राक्षसाः परिकीर्तिताः
BR-18-01-005-023c	प्राप्तास्ते क्रमशो राजन्सर्वलोकाननुत्तमान्
BR-18-01-005-024a	भवनं च महेन्द्रस्य कुबेरस्य च धीमतः
BR-18-01-005-024c	वरुणस्य तथा लोकान्विविशुः पुरुषर्षभाः
BR-18-01-005-025a	एतत्ते सर्वमाख्यातं विस्तरेण महाद्युते
BR-18-01-005-025c	कुरूणां चरितं कृत्स्नं पाण्डवानां च भारत
BR-18-01-005-026	सूत उवाच
BR-18-01-005-026a	एतच्छ्रुत्वा द्विजश्रेष्ठात्स राजा जनमेजयः
BR-18-01-005-026c	विस्मितोऽभवदत्यर्थं यज्ञकर्मान्तरेष्वथ
BR-18-01-005-027a	ततः समापयामासुः कर्म तत्तस्य याजकाः
BR-18-01-005-027c	आस्तीकश्चाभवत्प्रीतः परिमोक्ष्य भुजङ्गमान्
BR-18-01-005-028a	ततो द्विजातीन्सर्वांस्तान्दक्षिणाभिरतोषयत्
BR-18-01-005-028c	पूजिताश्चापि ते राज्ञा ततो जग्मुर्यथागतम्
BR-18-01-005-029a	विसर्जयित्वा विप्रांस्तान्राजाऽपि जनमेजयः
BR-18-01-005-029c	ततस्तक्षशिलायाः स पुनरायाद्गजाह्वयम्
BR-18-01-005-030a	एतत्ते सर्वमाख्यातं वैशम्पायनकीर्तितम्
BR-18-01-005-030c	व्यासाज्ञया समाख्यातं सर्पसत्रे नृपस्य ह
BR-18-01-005-031a	पुण्योऽयमितिहासाख्यः पवित्रं चेदमुत्तमम्
BR-18-01-005-031c	कृष्णेन मुनिना विप्र नियतं सत्यवादिना
BR-18-01-005-032a	सर्वज्ञेन विधिज्ञेन धर्मज्ञानवता सता
BR-18-01-005-032c	अतीन्द्रियेण शुचिना तपसा भावितात्मना
BR-18-01-005-033a	ऐश्वर्ये वर्तता चैव साङ्ख्ययोगविदा तथा
BR-18-01-005-033c	नैकतन्त्रविबुद्धेन दृष्ट्वा दिव्येन चक्षुषा
BR-18-01-005-034a	कीर्तिं प्रथयता लोके पाण्डवानां महात्मनाम्
BR-18-01-005-034c	अन्येषां क्षत्रियाणां च भूरिद्रविणतेजसाम्
BR-18-01-005-035a	य इदं श्रावयेद्विद्वान्सदा पर्वणि पर्वणि
BR-18-01-005-035c	धूतपाप्मा जितस्वर्गो ब्रह्मभूयाय गच्छति
BR-18-01-005-036a	यश्चेदं श्रावयेच्छ्राद्धे ब्राह्मणान्पादमन्ततः
BR-18-01-005-036c	अक्षय्यमन्नपानं वै पितॄंस्तस्योपतिष्ठते
BR-18-01-005-037a	अह्ना यदेनः कुरुते इन्द्रियैर्मनसाऽपि वा
BR-18-01-005-037c	महाभारतमाख्याय पश्चात्सन्ध्यां प्रमुच्यते
BR-18-01-005-038a	धर्मे चार्थे च कामे च मोक्षे च भरतर्षभ
BR-18-01-005-038c	यदिहास्ति तदन्यत्र यन्नेहास्ति न तत्क्वचित्
BR-18-01-005-039a	जयो नामेतिहासोऽयं श्रोतव्यो भूतिमिच्छता
BR-18-01-005-039c	राज्ञा राजसुतैश्चापि गर्भिण्या चैव योषिता
BR-18-01-005-040a	स्वर्गकामो लभेत्स्वर्गं जयकामो लभेज्जयम्
BR-18-01-005-040c	गर्भिणी लभते पुत्रं कन्यां वा बहुभागिनीम्
BR-18-01-005-041a	अनागतं त्रिभिर्वर्षैः कृष्णद्वैपायनः प्रभुः
BR-18-01-005-041c	सन्दर्भं भारतस्यास्य कृतवान्धर्मकाम्यया
BR-18-01-005-042a	नारदोऽश्रावयद्देवानसितो देवलः पितॄन्
BR-18-01-005-042c	रक्षो यक्षाञ्शुको मर्त्यान्वैशम्पायन एव तु
BR-18-01-005-043a	इतिहासमिमं पुण्यं महार्थं वेदसम्मितम्
BR-18-01-005-043c	श्रावयेद्यस्तु वर्णांस्त्रीन्कृत्वा ब्राह्मणमग्रतः
BR-18-01-005-044a	स नरः पापनिर्मुक्तः कीर्तिं प्राप्येह शौनक
BR-18-01-005-044c	गच्छेत्परमिकां सिद्धिमत्र मे नास्ति संशयः
BR-18-01-005-045a	भारताध्ययनात्पुण्यादपि पादमधीयतः
BR-18-01-005-045c	श्रद्दधानस्य पूयन्ते सर्वपापान्यशेषतः
BR-18-01-005-046a	महर्षिर्भगवान्व्यासः कृत्वेमां संहितां पुरा
BR-18-01-005-046c	श्लोकैश्चतुर्भिर्भगवान्पुत्रमध्यापयच्छुकम्
BR-18-01-005-047a	मातापितृसहस्राणि पुत्रदारशतानि च
BR-18-01-005-047c	संसारेष्वनुभूतानि यान्ति यास्यन्ति चापरे
BR-18-01-005-048a	हर्षस्थानसहस्राणि भयस्थानशतानि च
BR-18-01-005-048c	दिवसे दिवसे मूढमाविशन्ति न पण्डितम्
BR-18-01-005-049a	ऊर्ध्वबाहुर्विरौम्येष न च कश्चिच्छृणोति मे
BR-18-01-005-049c	धर्मादर्थश्च कामश्च स किमर्थं न सेव्यते
BR-18-01-005-050a	न जातु कामान्न भयान्न लोभाद्धर्मं त्यजेज्जीवितस्यापि हेतोः
BR-18-01-005-050c	नित्यो धर्मः सुखदुःखे त्वनित्ये जीवो नित्यो हेतुरस्य त्वनित्यः
BR-18-01-005-051a	इमां भारतसावित्रीं प्रातरुत्थाय यः पठेत्
BR-18-01-005-051c	स भारतफलं प्राप्य परं ब्रह्माधिगच्छति
BR-18-01-005-052a	यथा समुद्रो भगवान्यथा च हिमवान्गिरिः
BR-18-01-005-052c	ख्यातावुभौ रत्ननिधी तथा भारतमुच्यते
BR-18-01-005-053a	महाभारतमाख्यानं यः पठेत्सुसमाहितः
BR-18-01-005-053c	स गच्छेत्परमां सिद्धिमिति मे नास्ति संशयः
BR-18-01-005-054a	द्वैपायनोष्ठपुटनिःसृतमप्रमेयं पुण्यं पवित्रमथ पापहरं शिवं च
BR-18-01-005-054c	यो भारतं समधिगच्छति वाच्यमानं किं तस्य पुष्करजलैरभिषेचनेन
