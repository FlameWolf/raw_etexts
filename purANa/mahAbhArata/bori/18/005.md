001	जनमेजय उवाच
001a	भीष्मद्रोणौ महात्मानौ धृतराष्ट्रश्च पार्थिवः
001c	विराटद्रुपदौ चोभौ शङ्खश्चैवोत्तरस्तथा
002a	धृष्टकेतुर्जयत्सेनो राजा चैव स सत्यजित्
002c	दुर्योधनसुताश्चैव शकुनिश्चैव सौबलः
003a	कर्णपुत्राश्च विक्रान्ता राजा चैव जयद्रथः
003c	घटोत्कचादयश्चैव ये चान्ये नानुकीर्तिताः
004a	ये चान्ये कीर्तितास्तत्र राजानो दीप्तमूर्तयः
004c	स्वर्गे कालं कियन्तं ते तस्थुस्तदपि शंस मे
005a	आहो स्विच्छाश्वतं स्थानं तेषां तत्र द्विजोत्तम
005c	अन्ते वा कर्मणः कां ते गतिं प्राप्ता नरर्षभाः
005e	एतदिच्छाम्यहं श्रोतुं प्रोच्यमानं त्वया द्विज
006	सूत उवाच
006a	इत्युक्तः स तु विप्रर्षिरनुज्ञातो महात्मना
006c	व्यासेन तस्य नृपतेराख्यातुमुपचक्रमे
007	वैशम्पायन उवाच
007a	गन्तव्यं कर्मणामन्ते सर्वेण मनुजाधिप
007c	शृणु गुह्यमिदं राजन्देवानां भरतर्षभ
007e	यदुवाच महातेजा दिव्यचक्षुः प्रतापवान्
008a	मुनिः पुराणः कौरव्य पाराशर्यो महाव्रतः
008c	अगाधबुद्धिः सर्वज्ञो गतिज्ञः सर्वकर्मणाम्
009a	वसूनेव महातेजा भीष्मः प्राप महाद्युतिः
009c	अष्टावेव हि दृश्यन्ते वसवो भरतर्षभ
010a	बृहस्पतिं विवेशाथ द्रोणो ह्यङ्गिरसां वरम्
010c	कृतवर्मा तु हार्दिक्यः प्रविवेश मरुद्गणम्
011a	सनत्कुमारं प्रद्युम्नः प्रविवेश यथागतम्
011c	धृतराष्ट्रो धनेशस्य लोकान्प्राप दुरासदान्
012a	धृतराष्ट्रेण सहिता गान्धारी च यशस्विनी
012c	पत्नीभ्यां सहितः पाण्डुर्महेन्द्रसदनं ययौ
013a	विराटद्रुपदौ चोभौ धृष्टकेतुश्च पार्थिवः
013c	निशठाक्रूरसाम्बाश्च भानुः कम्पो विडूरथः
014a	भूरिश्रवाः शलश्चैव भूरिश्च पृथिवीपतिः
014c	उग्रसेनस्तथा कंसो वसुदेवश्च वीर्यवान्
015a	उत्तरश्च सह भ्रात्रा शङ्खेन नरपुङ्गवः
015c	विश्वेषां देवतानां ते विविशुर्नरसत्तमाः
016a	वर्चा नाम महातेजाः सोमपुत्रः प्रतापवान्
016c	सोऽभिमन्युर्नृसिंहस्य फल्गुनस्य सुतोऽभवत्
017a	स युद्ध्वा क्षत्रधर्मेण यथा नान्यः पुमान्क्वचित्
017c	विवेश सोमं धर्मात्मा कर्मणोऽन्ते महारथः
018a	आविवेश रविं कर्णः पितरं पुरुषर्षभ
018c	द्वापरं शकुनिः प्राप धृष्टद्युम्नस्तु पावकम्
019a	धृतराष्ट्रात्मजाः सर्वे यातुधाना बलोत्कटाः
019c	ऋद्धिमन्तो महात्मानः शस्त्रपूता दिवं गताः
019e	धर्ममेवाविशत्क्षत्ता राजा चैव युधिष्ठिरः
020a	अनन्तो भगवान्देवः प्रविवेश रसातलम्
020c	पितामहनियोगाद्धि यो योगाद्गामधारयत्
021a	षोडशस्त्रीसहस्राणि वासुदेवपरिग्रहः
021c	न्यमज्जन्त सरस्वत्यां कालेन जनमेजय
021e	ताश्चाप्यप्सरसो भूत्वा वासुदेवमुपागमन्
022a	हतास्तस्मिन्महायुद्धे ये वीरास्तु महारथाः
022c	घटोत्कचादयः सर्वे देवान्यक्षांश्च भेजिरे
023a	दुर्योधनसहायाश्च राक्षसाः परिकीर्तिताः
023c	प्राप्तास्ते क्रमशो राजन्सर्वलोकाननुत्तमान्
024a	भवनं च महेन्द्रस्य कुबेरस्य च धीमतः
024c	वरुणस्य तथा लोकान्विविशुः पुरुषर्षभाः
025a	एतत्ते सर्वमाख्यातं विस्तरेण महाद्युते
025c	कुरूणां चरितं कृत्स्नं पाण्डवानां च भारत
026	सूत उवाच
026a	एतच्छ्रुत्वा द्विजश्रेष्ठात्स राजा जनमेजयः
026c	विस्मितोऽभवदत्यर्थं यज्ञकर्मान्तरेष्वथ
027a	ततः समापयामासुः कर्म तत्तस्य याजकाः
027c	आस्तीकश्चाभवत्प्रीतः परिमोक्ष्य भुजङ्गमान्
028a	ततो द्विजातीन्सर्वांस्तान्दक्षिणाभिरतोषयत्
028c	पूजिताश्चापि ते राज्ञा ततो जग्मुर्यथागतम्
029a	विसर्जयित्वा विप्रांस्तान्राजाऽपि जनमेजयः
029c	ततस्तक्षशिलायाः स पुनरायाद्गजाह्वयम्
030a	एतत्ते सर्वमाख्यातं वैशम्पायनकीर्तितम्
030c	व्यासाज्ञया समाख्यातं सर्पसत्रे नृपस्य ह
031a	पुण्योऽयमितिहासाख्यः पवित्रं चेदमुत्तमम्
031c	कृष्णेन मुनिना विप्र नियतं सत्यवादिना
032a	सर्वज्ञेन विधिज्ञेन धर्मज्ञानवता सता
032c	अतीन्द्रियेण शुचिना तपसा भावितात्मना
033a	ऐश्वर्ये वर्तता चैव साङ्ख्ययोगविदा तथा
033c	नैकतन्त्रविबुद्धेन दृष्ट्वा दिव्येन चक्षुषा
034a	कीर्तिं प्रथयता लोके पाण्डवानां महात्मनाम्
034c	अन्येषां क्षत्रियाणां च भूरिद्रविणतेजसाम्
035a	य इदं श्रावयेद्विद्वान्सदा पर्वणि पर्वणि
035c	धूतपाप्मा जितस्वर्गो ब्रह्मभूयाय गच्छति
036a	यश्चेदं श्रावयेच्छ्राद्धे ब्राह्मणान्पादमन्ततः
036c	अक्षय्यमन्नपानं वै पितॄंस्तस्योपतिष्ठते
037a	अह्ना यदेनः कुरुते इन्द्रियैर्मनसाऽपि वा
037c	महाभारतमाख्याय पश्चात्सन्ध्यां प्रमुच्यते
038a	धर्मे चार्थे च कामे च मोक्षे च भरतर्षभ
038c	यदिहास्ति तदन्यत्र यन्नेहास्ति न तत्क्वचित्
039a	जयो नामेतिहासोऽयं श्रोतव्यो भूतिमिच्छता
039c	राज्ञा राजसुतैश्चापि गर्भिण्या चैव योषिता
040a	स्वर्गकामो लभेत्स्वर्गं जयकामो लभेज्जयम्
040c	गर्भिणी लभते पुत्रं कन्यां वा बहुभागिनीम्
041a	अनागतं त्रिभिर्वर्षैः कृष्णद्वैपायनः प्रभुः
041c	सन्दर्भं भारतस्यास्य कृतवान्धर्मकाम्यया
042a	नारदोऽश्रावयद्देवानसितो देवलः पितॄन्
042c	रक्षो यक्षाञ्शुको मर्त्यान्वैशम्पायन एव तु
043a	इतिहासमिमं पुण्यं महार्थं वेदसम्मितम्
043c	श्रावयेद्यस्तु वर्णांस्त्रीन्कृत्वा ब्राह्मणमग्रतः
044a	स नरः पापनिर्मुक्तः कीर्तिं प्राप्येह शौनक
044c	गच्छेत्परमिकां सिद्धिमत्र मे नास्ति संशयः
045a	भारताध्ययनात्पुण्यादपि पादमधीयतः
045c	श्रद्दधानस्य पूयन्ते सर्वपापान्यशेषतः
046a	महर्षिर्भगवान्व्यासः कृत्वेमां संहितां पुरा
046c	श्लोकैश्चतुर्भिर्भगवान्पुत्रमध्यापयच्छुकम्
047a	मातापितृसहस्राणि पुत्रदारशतानि च
047c	संसारेष्वनुभूतानि यान्ति यास्यन्ति चापरे
048a	हर्षस्थानसहस्राणि भयस्थानशतानि च
048c	दिवसे दिवसे मूढमाविशन्ति न पण्डितम्
049a	ऊर्ध्वबाहुर्विरौम्येष न च कश्चिच्छृणोति मे
049c	धर्मादर्थश्च कामश्च स किमर्थं न सेव्यते
050a	न जातु कामान्न भयान्न लोभाद्धर्मं त्यजेज्जीवितस्यापि हेतोः
050c	नित्यो धर्मः सुखदुःखे त्वनित्ये जीवो नित्यो हेतुरस्य त्वनित्यः
051a	इमां भारतसावित्रीं प्रातरुत्थाय यः पठेत्
051c	स भारतफलं प्राप्य परं ब्रह्माधिगच्छति
052a	यथा समुद्रो भगवान्यथा च हिमवान्गिरिः
052c	ख्यातावुभौ रत्ननिधी तथा भारतमुच्यते
053a	महाभारतमाख्यानं यः पठेत्सुसमाहितः
053c	स गच्छेत्परमां सिद्धिमिति मे नास्ति संशयः
054a	द्वैपायनोष्ठपुटनिःसृतमप्रमेयं पुण्यं पवित्रमथ पापहरं शिवं च
054c	यो भारतं समधिगच्छति वाच्यमानं किं तस्य पुष्करजलैरभिषेचनेन
