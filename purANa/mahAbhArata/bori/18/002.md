001	युधिष्ठिर उवाच
001a	नेह पश्यामि विबुधा राधेयममितौजसम्
001c	भ्रातरौ च महात्मानौ युधामन्यूत्तमौजसौ
002a	जुहुवुर्ये शरीराणि रणवह्नौ महारथाः
002c	राजानो राजपुत्राश्च ये मदर्थे हता रणे
003a	क्व ते महारथाः सर्वे शार्दूलसमविक्रमाः
003c	तैरप्ययं जितो लोकः कच्चित्पुरुषसत्तमैः
004a	यदि लोकानिमान्प्राप्तास्ते च सर्वे महारथाः
004c	स्थितं वित्त हि मां देवाः सहितं तैर्महात्मभिः
005a	कच्चिन्न तैरवाप्तोऽयं नृपैर्लोकोऽक्षयः शुभः
005c	न तैरहं विना वत्स्ये ज्ञातिभिर्भ्रातृभिस्तथा
006a	मातुर्हि वचनं श्रुत्वा तदा सलिलकर्मणि
006c	कर्णस्य क्रियतां तोयमिति तप्यामि तेन वै
007a	इदं च परितप्यामि पुनः पुनरहं सुराः
007c	यन्मातुः सदृशौ पादौ तस्याहममितौजसः
008a	दृष्ट्वैव तं नानुगतः कर्णं परबलार्दनम्
008c	न ह्यस्मान्कर्णसहिताञ्जयेच्छक्रोऽपि संयुगे
009a	तमहं यत्रतत्रस्थं द्रष्टुमिच्छामि सूर्यजम्
009c	अविज्ञातो मया योऽसौ घातितः सव्यसाचिना
010a	भीमं च भीमविक्रान्तं प्राणेभ्योऽपि प्रियं मम
010c	अर्जुनं चेन्द्रसङ्काशं यमौ तौ च यमोपमौ
011a	द्रष्टुमिच्छामि तां चाहं पाञ्चालीं धर्मचारिणीम्
011c	न चेह स्थातुमिच्छामि सत्यमेतद्ब्रवीमि वः
012a	किं मे भ्रातृविहीनस्य स्वर्गेण सुरसत्तमाः
012c	यत्र ते स मम स्वर्गो नायं स्वर्गो मतो मम
013	देवा ऊचुः
013a	यदि वै तत्र ते श्रद्धा गम्यतां पुत्र माचिरम्
013c	प्रिये हि तव वर्तामो देवराजस्य शासनात्
014	वैशम्पायन उवाच
014a	इत्युक्त्वा तं ततो देवा देवदूतमुपादिशन्
014c	युधिष्ठिरस्य सुहृदो दर्शयेति परन्तप
015a	ततः कुन्तीसुतो राजा देवदूतश्च जग्मतुः
015c	सहितौ राजशार्दूल यत्र ते पुरुषर्षभाः
016a	अग्रतो देवदूतस्तु ययौ राजा च पृष्ठतः
016c	पन्थानमशुभं दुर्गं सेवितं पापकर्मभिः
017a	तमसा संवृतं घोरं केशशैवलशाद्वलम्
017c	युक्तं पापकृतां गन्धैर्मांसशोणितकर्दमम्
018a	दंशोत्थानं सझिल्लीकं मक्षिकामशकावृतम्
018c	इतश्चेतश्च कुणपैः समन्तात्परिवारितम्
019a	अस्थिकेशसमाकीर्णं कृमिकीटसमाकुलम्
019c	ज्वलनेन प्रदीप्तेन समन्तात्परिवेष्टितम्
020a	अयोमुखैश्च काकोलैर्गृध्रैश्च समभिद्रुतम्
020c	सूचीमुखैस्तथा प्रेतैर्विन्ध्यशैलोपमैर्वृतम्
021a	मेदोरुधिरयुक्तैश्च छिन्नबाहूरुपाणिभिः
021c	निकृत्तोदरपादैश्च तत्र तत्र प्रवेरितैः
022a	स तत्कुणपदुर्गन्धमशिवं रोमहर्षणम्
022c	जगाम राजा धर्मात्मा मध्ये बहु विचिन्तयन्
023a	ददर्शोष्णोदकैः पूर्णां नदीं चापि सुदुर्गमाम्
023c	असिपत्रवनं चैव निशितक्षुरसंवृतम्
024a	करम्भवालुकास्तप्ता आयसीश्च शिलाः पृथक्
024c	लोहकुम्भीश्च तैलस्य क्वाथ्यमानाः समन्ततः
025a	कूटशाल्मलिकं चापि दुस्पर्शं तीक्ष्णकण्टकम्
025c	ददर्श चापि कौन्तेयो यातनाः पापकर्मिणाम्
026a	स तं दुर्गन्धमालक्ष्य देवदूतमुवाच ह
026c	कियदध्वानमस्माभिर्गन्तव्यमिदमीदृशम्
027a	क्व च ते भ्रातरो मह्यं तन्ममाख्यातुमर्हसि
027c	देशोऽयं कश्च देवानामेतदिच्छामि वेदितुम्
028a	स संनिववृते श्रुत्वा धर्मराजस्य भाषितम्
028c	देवदूतोऽब्रवीच्चैनमेतावद्गमनं तव
029a	निवर्तितव्यं हि मया तथाऽस्म्युक्तो दिवौकसैः
029c	यदि श्रान्तोऽसि राजेन्द्र त्वमथागन्तुमर्हसि
030a	युधिष्ठिरस्तु निर्विण्णस्तेन गन्धेन मूर्छितः
030c	निवर्तने धृतमनाः पर्यावर्तत भारत
031a	स संनिवृत्तो धर्मात्मा दुःखशोकसमन्वितः
031c	शुश्राव तत्र वदतां दीना वाचः समन्ततः
032a	भो भो धर्मज राजर्षे पुण्याभिजन पाण्डव
032c	अनुग्रहार्थमस्माकं तिष्ठ तावन्मुहूर्तकम्
033a	आयाति त्वयि दुर्धर्षे वाति पुण्यः समीरणः
033c	तव गन्धानुगस्तात येनास्मान्सुखमागमत्
034a	ते वयं पार्थ दीर्घस्य कालस्य पुरुषर्षभ
034c	सुखमासादयिष्यामस्त्वां दृष्ट्वा राजसत्तम
035a	संतिष्ठस्व महाबाहो मुहूर्तमपि भारत
035c	त्वयि तिष्ठति कौरव्य यातनास्मान्न बाधते
036a	एवं बहुविधा वाचः कृपणा वेदनावताम्
036c	तस्मिन्देशे स शुश्राव समन्ताद्वदतां नृप
037a	तेषां तद्वचनं श्रुत्वा दयावान्दीनभाषिणाम्
037c	अहो कृच्छ्रमिति प्राह तस्थौ स च युधिष्ठिरः
038a	स ता गिरः पुरस्ताद्वै श्रुतपूर्वाः पुनः पुनः
038c	ग्लानानां दुःखितानां च नाभ्यजानत पाण्डवः
039a	अबुध्यमानस्ता वाचो धर्मपुत्रो युधिष्ठिरः
039c	उवाच के भवन्तो वै किमर्थमिह तिष्ठथ
040a	इत्युक्तास्ते ततः सर्वे समन्तादवभाषिरे
040c	कर्णोऽहं भीमसेनोऽहमर्जुनोऽहमिति प्रभो
041a	नकुलः सहदेवोऽहं धृष्टद्युम्नोऽहमित्युत
041c	द्रौपदी द्रौपदेयाश्च इत्येवं ते विचुक्रुशुः
042a	ता वाचः स तदा श्रुत्वा तद्देशसदृशीर्नृप
042c	ततो विममृशे राजा किं न्विदं दैवकारितम्
043a	किं नु तत्कलुषं कर्म कृतमेभिर्महात्मभिः
043c	कर्णेन द्रौपदेयैर्वा पाञ्चाल्या वा सुमध्यया
044a	य इमे पापगन्धेऽस्मिन्देशे सन्ति सुदारुणे
044c	न हि जानामि सर्वेषां दुष्कृतं पुण्यकर्मणाम्
045a	किं कृत्वा धृतराष्ट्रस्य पुत्रो राजा सुयोधनः
045c	तथा श्रिया युतः पापः सह सर्वैः पदानुगैः
046a	महेन्द्र इव लक्ष्मीवानास्ते परमपूजितः
046c	कस्येदानीं विकारोऽयं यदिमे नरकं गताः
047a	सर्वधर्मविदः शूराः सत्यागमपरायणाः
047c	क्षात्रधर्मपराः प्राज्ञा यज्वानो भूरिदक्षिणाः
048a	किं नु सुप्तोऽस्मि जागर्मि चेतयानो न चेतये
048c	अहो चित्तविकारोऽयं स्याद्वा मे चित्तविभ्रमः
049a	एवं बहुविधं राजा विममर्श युधिष्ठिरः
049c	दुःखशोकसमाविष्टश्चिन्ताव्याकुलितेन्द्रियः
050a	क्रोधमाहारयच्चैव तीव्रं धर्मसुतो नृपः
050c	देवांश्च गर्हयामास धर्मं चैव युधिष्ठिरः
051a	स तीव्रगन्धसन्तप्तो देवदूतमुवाच ह
051c	गम्यतां भद्र येषां त्वं दूतस्तेषामुपान्तिकम्
052a	न ह्यहं तत्र यास्यामि स्थितोऽस्मीति निवेद्यताम्
052c	मत्संश्रयादिमे दूत सुखिनो भ्रातरो हि मे
053a	इत्युक्तः स तदा दूतः पाण्डुपुत्रेण धीमता
053c	जगाम तत्र यत्राऽऽस्ते देवराजः शतक्रतुः
054a	निवेदयामास च तद्धर्मराजचिकीर्षितम्
054c	यथोक्तं धर्मपुत्रेण सर्वमेव जनाधिप
