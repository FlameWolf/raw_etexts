BR-18-01-002-001	युधिष्ठिर उवाच
BR-18-01-002-001a	नेह पश्यामि विबुधा राधेयममितौजसम्
BR-18-01-002-001c	भ्रातरौ च महात्मानौ युधामन्यूत्तमौजसौ
BR-18-01-002-002a	जुहुवुर्ये शरीराणि रणवह्नौ महारथाः
BR-18-01-002-002c	राजानो राजपुत्राश्च ये मदर्थे हता रणे
BR-18-01-002-003a	क्व ते महारथाः सर्वे शार्दूलसमविक्रमाः
BR-18-01-002-003c	तैरप्ययं जितो लोकः कच्चित्पुरुषसत्तमैः
BR-18-01-002-004a	यदि लोकानिमान्प्राप्तास्ते च सर्वे महारथाः
BR-18-01-002-004c	स्थितं वित्त हि मां देवाः सहितं तैर्महात्मभिः
BR-18-01-002-005a	कच्चिन्न तैरवाप्तोऽयं नृपैर्लोकोऽक्षयः शुभः
BR-18-01-002-005c	न तैरहं विना वत्स्ये ज्ञातिभिर्भ्रातृभिस्तथा
BR-18-01-002-006a	मातुर्हि वचनं श्रुत्वा तदा सलिलकर्मणि
BR-18-01-002-006c	कर्णस्य क्रियतां तोयमिति तप्यामि तेन वै
BR-18-01-002-007a	इदं च परितप्यामि पुनः पुनरहं सुराः
BR-18-01-002-007c	यन्मातुः सदृशौ पादौ तस्याहममितौजसः
BR-18-01-002-008a	दृष्ट्वैव तं नानुगतः कर्णं परबलार्दनम्
BR-18-01-002-008c	न ह्यस्मान्कर्णसहिताञ्जयेच्छक्रोऽपि संयुगे
BR-18-01-002-009a	तमहं यत्रतत्रस्थं द्रष्टुमिच्छामि सूर्यजम्
BR-18-01-002-009c	अविज्ञातो मया योऽसौ घातितः सव्यसाचिना
BR-18-01-002-010a	भीमं च भीमविक्रान्तं प्राणेभ्योऽपि प्रियं मम
BR-18-01-002-010c	अर्जुनं चेन्द्रसङ्काशं यमौ तौ च यमोपमौ
BR-18-01-002-011a	द्रष्टुमिच्छामि तां चाहं पाञ्चालीं धर्मचारिणीम्
BR-18-01-002-011c	न चेह स्थातुमिच्छामि सत्यमेतद्ब्रवीमि वः
BR-18-01-002-012a	किं मे भ्रातृविहीनस्य स्वर्गेण सुरसत्तमाः
BR-18-01-002-012c	यत्र ते स मम स्वर्गो नायं स्वर्गो मतो मम
BR-18-01-002-013	देवा ऊचुः
BR-18-01-002-013a	यदि वै तत्र ते श्रद्धा गम्यतां पुत्र माचिरम्
BR-18-01-002-013c	प्रिये हि तव वर्तामो देवराजस्य शासनात्
BR-18-01-002-014	वैशम्पायन उवाच
BR-18-01-002-014a	इत्युक्त्वा तं ततो देवा देवदूतमुपादिशन्
BR-18-01-002-014c	युधिष्ठिरस्य सुहृदो दर्शयेति परन्तप
BR-18-01-002-015a	ततः कुन्तीसुतो राजा देवदूतश्च जग्मतुः
BR-18-01-002-015c	सहितौ राजशार्दूल यत्र ते पुरुषर्षभाः
BR-18-01-002-016a	अग्रतो देवदूतस्तु ययौ राजा च पृष्ठतः
BR-18-01-002-016c	पन्थानमशुभं दुर्गं सेवितं पापकर्मभिः
BR-18-01-002-017a	तमसा संवृतं घोरं केशशैवलशाद्वलम्
BR-18-01-002-017c	युक्तं पापकृतां गन्धैर्मांसशोणितकर्दमम्
BR-18-01-002-018a	दंशोत्थानं सझिल्लीकं मक्षिकामशकावृतम्
BR-18-01-002-018c	इतश्चेतश्च कुणपैः समन्तात्परिवारितम्
BR-18-01-002-019a	अस्थिकेशसमाकीर्णं कृमिकीटसमाकुलम्
BR-18-01-002-019c	ज्वलनेन प्रदीप्तेन समन्तात्परिवेष्टितम्
BR-18-01-002-020a	अयोमुखैश्च काकोलैर्गृध्रैश्च समभिद्रुतम्
BR-18-01-002-020c	सूचीमुखैस्तथा प्रेतैर्विन्ध्यशैलोपमैर्वृतम्
BR-18-01-002-021a	मेदोरुधिरयुक्तैश्च छिन्नबाहूरुपाणिभिः
BR-18-01-002-021c	निकृत्तोदरपादैश्च तत्र तत्र प्रवेरितैः
BR-18-01-002-022a	स तत्कुणपदुर्गन्धमशिवं रोमहर्षणम्
BR-18-01-002-022c	जगाम राजा धर्मात्मा मध्ये बहु विचिन्तयन्
BR-18-01-002-023a	ददर्शोष्णोदकैः पूर्णां नदीं चापि सुदुर्गमाम्
BR-18-01-002-023c	असिपत्रवनं चैव निशितक्षुरसंवृतम्
BR-18-01-002-024a	करम्भवालुकास्तप्ता आयसीश्च शिलाः पृथक्
BR-18-01-002-024c	लोहकुम्भीश्च तैलस्य क्वाथ्यमानाः समन्ततः
BR-18-01-002-025a	कूटशाल्मलिकं चापि दुस्पर्शं तीक्ष्णकण्टकम्
BR-18-01-002-025c	ददर्श चापि कौन्तेयो यातनाः पापकर्मिणाम्
BR-18-01-002-026a	स तं दुर्गन्धमालक्ष्य देवदूतमुवाच ह
BR-18-01-002-026c	कियदध्वानमस्माभिर्गन्तव्यमिदमीदृशम्
BR-18-01-002-027a	क्व च ते भ्रातरो मह्यं तन्ममाख्यातुमर्हसि
BR-18-01-002-027c	देशोऽयं कश्च देवानामेतदिच्छामि वेदितुम्
BR-18-01-002-028a	स संनिववृते श्रुत्वा धर्मराजस्य भाषितम्
BR-18-01-002-028c	देवदूतोऽब्रवीच्चैनमेतावद्गमनं तव
BR-18-01-002-029a	निवर्तितव्यं हि मया तथाऽस्म्युक्तो दिवौकसैः
BR-18-01-002-029c	यदि श्रान्तोऽसि राजेन्द्र त्वमथागन्तुमर्हसि
BR-18-01-002-030a	युधिष्ठिरस्तु निर्विण्णस्तेन गन्धेन मूर्छितः
BR-18-01-002-030c	निवर्तने धृतमनाः पर्यावर्तत भारत
BR-18-01-002-031a	स संनिवृत्तो धर्मात्मा दुःखशोकसमन्वितः
BR-18-01-002-031c	शुश्राव तत्र वदतां दीना वाचः समन्ततः
BR-18-01-002-032a	भो भो धर्मज राजर्षे पुण्याभिजन पाण्डव
BR-18-01-002-032c	अनुग्रहार्थमस्माकं तिष्ठ तावन्मुहूर्तकम्
BR-18-01-002-033a	आयाति त्वयि दुर्धर्षे वाति पुण्यः समीरणः
BR-18-01-002-033c	तव गन्धानुगस्तात येनास्मान्सुखमागमत्
BR-18-01-002-034a	ते वयं पार्थ दीर्घस्य कालस्य पुरुषर्षभ
BR-18-01-002-034c	सुखमासादयिष्यामस्त्वां दृष्ट्वा राजसत्तम
BR-18-01-002-035a	संतिष्ठस्व महाबाहो मुहूर्तमपि भारत
BR-18-01-002-035c	त्वयि तिष्ठति कौरव्य यातनास्मान्न बाधते
BR-18-01-002-036a	एवं बहुविधा वाचः कृपणा वेदनावताम्
BR-18-01-002-036c	तस्मिन्देशे स शुश्राव समन्ताद्वदतां नृप
BR-18-01-002-037a	तेषां तद्वचनं श्रुत्वा दयावान्दीनभाषिणाम्
BR-18-01-002-037c	अहो कृच्छ्रमिति प्राह तस्थौ स च युधिष्ठिरः
BR-18-01-002-038a	स ता गिरः पुरस्ताद्वै श्रुतपूर्वाः पुनः पुनः
BR-18-01-002-038c	ग्लानानां दुःखितानां च नाभ्यजानत पाण्डवः
BR-18-01-002-039a	अबुध्यमानस्ता वाचो धर्मपुत्रो युधिष्ठिरः
BR-18-01-002-039c	उवाच के भवन्तो वै किमर्थमिह तिष्ठथ
BR-18-01-002-040a	इत्युक्तास्ते ततः सर्वे समन्तादवभाषिरे
BR-18-01-002-040c	कर्णोऽहं भीमसेनोऽहमर्जुनोऽहमिति प्रभो
BR-18-01-002-041a	नकुलः सहदेवोऽहं धृष्टद्युम्नोऽहमित्युत
BR-18-01-002-041c	द्रौपदी द्रौपदेयाश्च इत्येवं ते विचुक्रुशुः
BR-18-01-002-042a	ता वाचः स तदा श्रुत्वा तद्देशसदृशीर्नृप
BR-18-01-002-042c	ततो विममृशे राजा किं न्विदं दैवकारितम्
BR-18-01-002-043a	किं नु तत्कलुषं कर्म कृतमेभिर्महात्मभिः
BR-18-01-002-043c	कर्णेन द्रौपदेयैर्वा पाञ्चाल्या वा सुमध्यया
BR-18-01-002-044a	य इमे पापगन्धेऽस्मिन्देशे सन्ति सुदारुणे
BR-18-01-002-044c	न हि जानामि सर्वेषां दुष्कृतं पुण्यकर्मणाम्
BR-18-01-002-045a	किं कृत्वा धृतराष्ट्रस्य पुत्रो राजा सुयोधनः
BR-18-01-002-045c	तथा श्रिया युतः पापः सह सर्वैः पदानुगैः
BR-18-01-002-046a	महेन्द्र इव लक्ष्मीवानास्ते परमपूजितः
BR-18-01-002-046c	कस्येदानीं विकारोऽयं यदिमे नरकं गताः
BR-18-01-002-047a	सर्वधर्मविदः शूराः सत्यागमपरायणाः
BR-18-01-002-047c	क्षात्रधर्मपराः प्राज्ञा यज्वानो भूरिदक्षिणाः
BR-18-01-002-048a	किं नु सुप्तोऽस्मि जागर्मि चेतयानो न चेतये
BR-18-01-002-048c	अहो चित्तविकारोऽयं स्याद्वा मे चित्तविभ्रमः
BR-18-01-002-049a	एवं बहुविधं राजा विममर्श युधिष्ठिरः
BR-18-01-002-049c	दुःखशोकसमाविष्टश्चिन्ताव्याकुलितेन्द्रियः
BR-18-01-002-050a	क्रोधमाहारयच्चैव तीव्रं धर्मसुतो नृपः
BR-18-01-002-050c	देवांश्च गर्हयामास धर्मं चैव युधिष्ठिरः
BR-18-01-002-051a	स तीव्रगन्धसन्तप्तो देवदूतमुवाच ह
BR-18-01-002-051c	गम्यतां भद्र येषां त्वं दूतस्तेषामुपान्तिकम्
BR-18-01-002-052a	न ह्यहं तत्र यास्यामि स्थितोऽस्मीति निवेद्यताम्
BR-18-01-002-052c	मत्संश्रयादिमे दूत सुखिनो भ्रातरो हि मे
BR-18-01-002-053a	इत्युक्तः स तदा दूतः पाण्डुपुत्रेण धीमता
BR-18-01-002-053c	जगाम तत्र यत्राऽऽस्ते देवराजः शतक्रतुः
BR-18-01-002-054a	निवेदयामास च तद्धर्मराजचिकीर्षितम्
BR-18-01-002-054c	यथोक्तं धर्मपुत्रेण सर्वमेव जनाधिप
