001	वैशम्पायन उवाच
001a	स्थिते मुहूर्तं पार्थे तु धर्मराजे युधिष्ठिरे
001c	आजग्मुस्तत्र कौरव्य देवाः शक्रपुरोगमाः
002a	स्वयं विग्रहवान्धर्मो राजानं प्रसमीक्षितुम्
002c	तत्राऽऽजगाम यत्रासौ कुरुराजो युधिष्ठिरः
003a	तेषु भास्वरदेहेषु पुण्याभिजनकर्मसु
003c	समागतेषु देवेषु व्यगमत्तत्तमो नृप
004a	नादृश्यन्त च तास्तत्र यातनाः पापकर्मिणाम्
004c	नदी वैतरणी चैव कूटशाल्मलिना सह
005a	लोहकुम्भ्यः शिलाश्चैव नादृश्यन्त भयानकाः
005c	विकृतानि शरीराणि यानि तत्र समन्ततः
005e	ददर्श राजा कौन्तेयस्तान्यदृश्यानि चाभवन्
006a	ततो वायुः सुखस्पर्शः पुण्यगन्धवहः शिवः
006c	ववौ देवसमीपस्थः शीतलोऽतीव भारत
007a	मरुतः सह शक्रेण वसवश्चाश्विनौ सह
007c	साध्या रुद्रास्तथादित्या ये चान्येऽपि दिवौकसः
008a	सर्वे तत्र समाजग्मुः सिद्धाश्च परमर्षयः
008c	यत्र राजा महातेजा धर्मपुत्रः स्थितोऽभवत्
009a	ततः शक्रः सुरपतिः श्रिया परमया युतः
009c	युधिष्ठिरमुवाचेदं सान्त्वपूर्वमिदं वचः
010a	युधिष्ठिर महाबाहो प्रीता देवगणास्तव
010c	एह्येहि पुरुषव्याघ्र कृतमेतावता विभो
010e	सिद्धिः प्राप्ता त्वया राजँल्लोकाश्चाप्यक्षयास्तव
011a	न च मन्युस्त्वया कार्यः शृणु चेदं वचो मम
011c	अवश्यं नरकस्तात द्रष्टव्यः सर्वराजभिः
012a	शुभानामशुभानां च द्वौ राशी पुरुषर्षभ
012c	यः पूर्वं सुकृतं भुङ्क्ते पश्चान्निरयमेति सः
012e	पूर्वं नरकभाग्यस्तु पश्चात्स्वर्गमुपैति सः
013a	भूयिष्ठं पापकर्मा यः स पूर्वं स्वर्गमश्नुते
013c	तेन त्वमेवं गमितो मया श्रेयोर्थिना नृप
014a	व्याजेन हि त्वया द्रोण उपचीर्णः सुतं प्रति
014c	व्याजेनैव ततो राजन्दर्शितो नरकस्तव
015a	यथैव त्वं तथा भीमस्तथा पार्थो यमौ तथा
015c	द्रौपदी च तथा कृष्णा व्याजेन नरकं गताः
016a	आगच्छ नरशार्दूल मुक्तास्ते चैव किल्बिषात्
016c	स्वपक्षाश्चैव ये तुभ्यं पार्थिवा निहता रणे
016e	सर्वे स्वर्गमनुप्राप्तास्तान्पश्य पुरुषर्षभ
017a	कर्णश्चैव महेष्वासः सर्वशस्त्रभृतां वरः
017c	स गतः परमां सिद्धिं यदर्थं परितप्यसे
018a	तं पश्य पुरुषव्याघ्रमादित्यतनयं विभो
018c	स्वस्थानस्थं महाबाहो जहि शोकं नरर्षभ
019a	भ्रातॄंश्चान्यांस्तथा पश्य स्वपक्षांश्चैव पार्थिवान्
019c	स्वं स्वं स्थानमनुप्राप्तान्व्येतु ते मानसो ज्वरः
020a	अनुभूय पूर्वं त्वं कृच्छ्रमितः प्रभृति कौरव
020c	विहरस्व मया सार्धं गतशोको निरामयः
021a	कर्मणां तात पुण्यानां जितानां तपसा स्वयम्
021c	दानानां च महाबाहो फलं प्राप्नुहि पाण्डव
022a	अद्य त्वां देवगन्धर्वा दिव्याश्चाप्सरसो दिवि
022c	उपसेवन्तु कल्याणं विरजोऽम्बरवाससः
023a	राजसूयजिताँल्लोकानश्वमेधाभिवर्धितान्
023c	प्राप्नुहि त्वं महाबाहो तपसश्च फलं महत्
024a	उपर्युपरि राज्ञां हि तव लोका युधिष्ठिर
024c	हरिश्चन्द्रसमाः पार्थ येषु त्वं विहरिष्यसि
025a	मान्धाता यत्र राजर्षिर्यत्र राजा भगीरथः
025c	दौःषन्तिर्यत्र भरतस्तत्र त्वं विहरिष्यसि
026a	एषा देवनदी पुण्या पार्थ त्रैलोक्यपावनी
026c	आकाशगङ्गा राजेन्द्र तत्राप्लुत्य गमिष्यसि
027a	अत्र स्नातस्य ते भावो मानुषो विगमिष्यति
027c	गतशोको निरायासो मुक्तवैरो भविष्यसि
028a	एवं ब्रुवति देवेन्द्रे कौरवेन्द्रं युधिष्ठिरम्
028c	धर्मो विग्रहवान्साक्षादुवाच सुतमात्मनः
029a	भो भो राजन्महाप्राज्ञ प्रीतोऽस्मि तव पुत्रक
029c	मद्भक्त्या सत्यवाक्येन क्षमया च दमेन च
030a	एषा तृतीया जिज्ञासा तव राजन्कृता मया
030c	न शक्यसे चालयितुं स्वभावात्पार्थ हेतुभिः
031a	पूर्वं परीक्षितो हि त्वमासीर्द्वैतवनं प्रति
031c	अरणीसहितस्यार्थे तच्च निस्तीर्णवानसि
032a	सोदर्येषु विनष्टेषु द्रौपद्यां तत्र भारत
032c	श्वरूपधारिणा पुत्र पुनस्त्वं मे परीक्षितः
033a	इदं तृतीयं भ्रातॄणामर्थे यत्स्थातुमिच्छसि
033c	विशुद्धोऽसि महाभाग सुखी विगतकल्मषः
034a	न च ते भ्रातरः पार्थ नरकस्था विशां पते
034c	मायैषा देवराजेन महेन्द्रेण प्रयोजिता
035a	अवश्यं नरकस्तात द्रष्टव्यः सर्वराजभिः
035c	ततस्त्वया प्राप्तमिदं मुहूर्तं दुःखमुत्तमम्
036a	न सव्यसाची भीमो वा यमौ वा पुरुषर्षभौ
036c	कर्णो वा सत्यवाक्शूरो नरकार्हाश्चिरं नृप
037a	न कृष्णा राजपुत्री च नरकार्हा युधिष्ठिर
037c	एह्येहि भरतश्रेष्ठ पश्य गङ्गां त्रिलोकगाम्
038a	एवमुक्तः स राजर्षिस्तव पूर्वपितामहः
038c	जगाम सह धर्मेण सर्वैश्च त्रिदशालयैः
039a	गङ्गां देवनदीं पुण्यां पावनीमृषिसंस्तुताम्
039c	अवगाह्य तु तां राजा तनुं तत्याज मानुषीम्
040a	ततो दिव्यवपुर्भूत्वा धर्मराजो युधिष्ठिरः
040c	निर्वैरो गतसन्तापो जले तस्मिन्समाप्लुतः
041a	ततो ययौ वृतो देवैः कुरुराजो युधिष्ठिरः
041c	धर्मेण सहितो धीमान्स्तूयमानो महर्षिभिः
