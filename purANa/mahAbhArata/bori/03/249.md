BR-03-14-249-001	कोटिकाश्य उवाच
BR-03-14-249-001a	का त्वं कदम्बस्य विनम्य शाखामेकाश्रमे तिष्ठसि शोभमाना
BR-03-14-249-001c	देदीप्यमानाग्निशिखेव नक्तं दोधूयमाना पवनेन सुभ्रूः
BR-03-14-249-002a	अतीव रूपेण समन्विता त्वं न चाप्यरण्येषु बिभेषि किं नु
BR-03-14-249-002c	देवी नु यक्षी यदि दानवी वा वराप्सरा दैत्यवराङ्गना वा
BR-03-14-249-003a	वपुष्मती वोरगराजकन्या वनेचरी वा क्षणदाचरस्त्री
BR-03-14-249-003c	यद्येव राज्ञो वरुणस्य पत्नी यमस्य सोमस्य धनेश्वरस्य
BR-03-14-249-004a	धातुर्विधातुः सवितुर्विभोर्वा शक्रस्य वा त्वं सदनात्प्रपन्ना
BR-03-14-249-004c	न ह्येव नः पृच्छसि ये वयं स्म न चापि जानीम तवेह नाथम्
BR-03-14-249-005a	वयं हि मानं तव वर्धयन्तः पृच्छाम भद्रे प्रभवं प्रभुं च
BR-03-14-249-005c	आचक्ष्व बन्धूंश्च पतिं कुलं च तत्त्वेन यच्चेह करोषि कार्यम्
BR-03-14-249-006a	अहं तु राज्ञः सुरथस्य पुत्रो यं कोटिकाश्येति विदुर्मनुष्याः
BR-03-14-249-006c	असौ तु यस्तिष्ठति काञ्चनाङ्गे रथे हुतोऽग्निश्चयने यथैव
BR-03-14-249-006e	त्रिगर्तराजः कमलायताक्षि क्षेमङ्करो नाम स एष वीरः
BR-03-14-249-007a	अस्मात्परस्त्वेष महाधनुष्मान्पुत्रः कुणिन्दाधिपतेर्वरिष्ठः
BR-03-14-249-007c	निरीक्षते त्वां विपुलायतांसः सुविस्मितः पर्वतवासनित्यः
BR-03-14-249-008a	असौ तु यः पुष्करिणीसमीपे श्यामो युवा तिष्ठति दर्शनीयः
BR-03-14-249-008c	इक्ष्वाकुराज्ञः सुबलस्य पुत्रः स एष हन्ता द्विषतां सुगात्रि
BR-03-14-249-009a	यस्यानुयात्रं ध्वजिनः प्रयान्ति सौवीरका द्वादश राजपुत्राः
BR-03-14-249-009c	शोणाश्वयुक्तेषु रथेषु सर्वे मखेषु दीप्ता इव हव्यवाहाः
BR-03-14-249-010a	अङ्गारकः कुञ्जरगुप्तकश्च शत्रुञ्जयः सञ्जयसुप्रवृद्धौ
BR-03-14-249-010c	प्रभङ्करोऽथ भ्रमरो रविश्च शूरः प्रतापः कुहरश्च नाम
BR-03-14-249-011a	यं षट्सहस्रा रथिनोऽनुयान्ति नागा हयाश्चैव पदातिनश्च
BR-03-14-249-011c	जयद्रथो नाम यदि श्रुतस्ते सौवीरराजः सुभगे स एषः
BR-03-14-249-012a	तस्यापरे भ्रातरोऽदीनसत्त्वा बलाहकानीकविदारणाध्याः
BR-03-14-249-012c	सौवीरवीराः प्रवरा युवानो राजानमेते बलिनोऽनुयान्ति
BR-03-14-249-013a	एतैः सहायैरुपयाति राजा मरुद्गणैरिन्द्र इवाभिगुप्तः
BR-03-14-249-013c	अजानतां ख्यापय नः सुकेशि कस्यासि भार्या दुहिता च कस्य
