001	धौम्य उवाच
001a	उदीच्यां राजशार्दूल दिशि पुण्यानि यानि वै
001c	तानि ते कीर्तयिष्यामि पुण्यान्यायतनानि च
002a	सरस्वती पुण्यवहा ह्रदिनी वनमालिनी
002c	समुद्रगा महावेगा यमुना यत्र पाण्डव
003a	तत्र पुण्यतमं तीर्थं प्लक्षावतरणं शिवम्
003c	यत्र सारस्वतैरिष्ट्वा गच्छन्त्यवभृथं द्विजाः
004a	पुण्यं चाख्यायते दिव्यं शिवमग्निशिरोऽनघ
004c	सहदेवोऽयजद्यत्र शम्याक्षेपेण भारत
005a	एतस्मिन्नेव चार्थेयमिन्द्रगीता युधिष्ठिर
005c	गाथा चरति लोकेऽस्मिन्गीयमाना द्विजातिभिः
006a	अग्नयः सहदेवेन ये चिता यमुनामनु
006c	शतं शतसहस्राणि सहस्रशतदक्षिणाः
007a	तत्रैव भरतो राजा चक्रवर्ती महायशाः
007c	विंशतिं सप्त चाष्टौ च हयमेधानुपाहरत्
008a	कामकृद्यो द्विजातीनां श्रुतस्तात मया पुरा
008c	अत्यन्तमाश्रमः पुण्यः सरकस्तस्य विश्रुतः
009a	सरस्वती नदी सद्भिः सततं पार्थ पूजिता
009c	वालखिल्यैर्महाराज यत्रेष्टमृषिभिः पुरा
010a	दृषद्वती पुण्यतमा तत्र ख्याता युधिष्ठिर
010c	तत्र वैवर्ण्यवर्णौ च सुपुण्यौ मनुजाधिप
011a	वेदज्ञौ वेदविदितौ विद्यावेदविदावुभौ
011c	यजन्तौ क्रतुभिर्नित्यं पुण्यैर्भरतसत्तम
012a	समेत्य बहुशो देवाः सेन्द्राः सवरुणाः पुरा
012c	विशाखयूपेऽतप्यन्त तस्मात्पुण्यतमः स वै
013a	ऋषिर्महान्महाभागो जमदग्निर्महायशाः
013c	पलाशकेषु पुण्येषु रम्येष्वयजताभिभूः
014a	यत्र सर्वाः सरिच्छ्रेष्ठाः साक्षात्तमृषिसत्तमम्
014c	स्वं स्वं तोयमुपादाय परिवार्योपतस्थिरे
015a	अपि चात्र महाराज स्वयं विश्वावसुर्जगौ
015c	इमं श्लोकं तदा वीर प्रेक्ष्य वीर्यं महात्मनः
016a	यजमानस्य वै देवाञ्जमदग्नेर्महात्मनः
016c	आगम्य सरितः सर्वा मधुना समतर्पयन्
017a	गन्धर्वयक्षरक्षोभिरप्सरोभिश्च शोभितम्
017c	किरातकिन्नरावासं शैलं शिखरिणां वरम्
018a	बिभेद तरसा गङ्गा गङ्गाद्वारे युधिष्ठिर
018c	पुण्यं तत्ख्यायते राजन्ब्रह्मर्षिगणसेवितम्
019a	सनत्कुमारः कौरव्य पुण्यं कनखलं तथा
019c	पर्वतश्च पुरुर्नाम यत्र जातः पुरूरवाः
020a	भृगुर्यत्र तपस्तेपे महर्षिगणसेवितः
020c	स राजन्नाश्रमः ख्यातो भृगुतुङ्गो महागिरिः
021a	यच्च भूतं भविष्यच्च भवच्च पुरुषर्षभ
021c	नारायणः प्रभुर्विष्णुः शाश्वतः पुरुषोत्तमः
022a	तस्यातियशसः पुण्यां विशालां बदरीमनु
022c	आश्रमः ख्यायते पुण्यस्त्रिषु लोकेषु विश्रुतः
023a	उष्णतोयवहा गङ्ग शीततोयवहापरा
023c	सुवर्णसिकता राजन्विशालां बदरीमनु
024a	ऋषयो यत्र देवाश्च महाभागा महौजसः
024c	प्राप्य नित्यं नमस्यन्ति देवं नारायणं विभुम्
025a	यत्र नारायणो देवः परमात्मा सनातनः
025c	तत्र कृत्स्नं जगत्पार्थ तीर्थान्यायतनानि च
026a	तत्पुण्यं तत्परं ब्रह्म तत्तीर्थं तत्तपोवनम्
026c	तत्र देवर्षयः सिद्धाः सर्वे चैव तपोधनाः
027a	आदिदेवो महायोगी यत्रास्ते मधुसूदनः
027c	पुण्यानामपि तत्पुण्यं तत्र ते संशयोऽस्तु मा
028a	एतानि राजन्पुण्यानि पृथिव्यां पृथिवीपते
028c	कीर्तितानि नरश्रेष्ठ तीर्थान्यायतनानि च
029a	एतानि वसुभिः साध्यैरादित्यैर्मरुदश्विभिः
029c	ऋषिभिर्ब्रह्मकल्पैश्च सेवितानि महात्मभिः
030a	चरन्नेतानि कौन्तेय सहितो ब्राह्मणर्षभैः
030c	भ्रातृभिश्च महाभागैरुत्कण्ठां विजहिष्यसि
