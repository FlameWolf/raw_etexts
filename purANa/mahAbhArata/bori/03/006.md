BR0301006001	वैशम्पायन उवाच
BR0301006001a	पाण्डवास्तु वने वासमुद्दिश्य भरतर्षभाः
BR0301006001c	प्रययुर्जाह्नवीकूलात्कुरुक्षेत्रं सहानुगाः
BR0301006002a	सरस्वतीदृषद्वत्यौ यमुनां च निषेव्य ते
BR0301006002c	ययुर्वनेनैव वनं सततं पश्चिमां दिशम्
BR0301006003a	ततः सरस्वतीकूले समेषु मरुधन्वसु
BR0301006003c	काम्यकं नाम ददृशुर्वनं मुनिजनप्रियम्
BR0301006004a	तत्र ते न्यवसन्वीरा वने बहुमृगद्विजे
BR0301006004c	अन्वास्यमाना मुनिभिः सान्त्व्यमानाश्च भारत
BR0301006005a	विदुरस्त्वपि पाण्डूनां तदा दर्शनलालसः
BR0301006005c	जगामैकरथेनैव काम्यकं वनमृद्धिमत्
BR0301006006a	ततो यात्वा विदुरः काननं तच्छीघ्रैरश्वैर्वाहिना स्यन्दनेन
BR0301006006c	ददर्शासीनं धर्मराजं विविक्ते सार्धं द्रौपद्या भ्रातृभिर्ब्राह्मणैश्च
BR0301006007a	ततोऽपश्यद्विदुरं तूर्णमारादभ्यायान्तं सत्यसन्धः स राजा
BR0301006007c	अथाब्रवीद्भ्रातरं भीमसेनं किं नु क्षत्ता वक्ष्यति नः समेत्य
BR0301006008a	कच्चिन्नायं वचनात्सौबलस्य समाह्वाता देवनायोपयाति
BR0301006008c	कच्चित्क्षुद्रः शकुनिर्नायुधानि जेष्यत्यस्मान्पुनरेवाक्षवत्याम्
BR0301006009a	समाहूतः केनचिदाद्रवेति नाहं शक्तो भीमसेनापयातुम्
BR0301006009c	गाण्डीवे वा संशयिते कथं चिद्राज्यप्राप्तिः संशयिता भवेन्नः
BR0301006010a	तत उत्थाय विदुरं पाण्डवेयाः प्रत्यगृह्णन्नृपते सर्व एव
BR0301006010c	तैः सत्कृतः स च तानाजमीढो यथोचितं पाण्डुपुत्रान्समेयात्
BR0301006011a	समाश्वस्तं विदुरं ते नरर्षभास्ततोऽपृच्छन्नागमनाय हेतुम्
BR0301006011c	स चापि तेभ्यो विस्तरतः शशंस यथावृत्तो धृतराष्ट्रोऽऽम्बिकेयः
BR0301006012	विदुर उवाच
BR0301006012a	अवोचन्मां धृतराष्ट्रोऽनुगुप्तमजातशत्रो परिगृह्याभिपूज्य
BR0301006012c	एवं गते समतामभ्युपेत्य पथ्यं तेषां मम चैव ब्रवीहि
BR0301006013a	मयाप्युक्तं यत्क्षमं कौरवाणां हितं पथ्यं धृतराष्ट्रस्य चैव
BR0301006013c	तद्वै पथ्यं तन्मनो नाभ्युपैति ततश्चाहं क्षममन्यन्न मन्ये
BR0301006014a	परं श्रेयः पाण्डवेया मयोक्तं न मे तच्च श्रुतवानाम्बिकेयः
BR0301006014c	यथातुरस्येव हि पथ्यमन्नं न रोचते स्मास्य तदुच्यमानम्
BR0301006015a	न श्रेयसे नीयतेऽजातशत्रो स्त्री श्रोत्रियस्येव गृहे प्रदुष्टा
BR0301006015c	ब्रुवन्न रुच्यै भरतर्षभस्य पतिः कुमार्या इव षष्टिवर्षः
BR0301006016a	ध्रुवं विनाशो नृप कौरवाणां न वै श्रेयो धृतराष्ट्रः परैति
BR0301006016c	यथा पर्णे पुष्करस्येव सिक्तं जलं न तिष्ठेत्पथ्यमुक्तं तथास्मिन्
BR0301006017a	ततः क्रुद्धो धृतराष्ट्रोऽब्रवीन्मां यत्र श्रद्धा भारत तत्र याहि
BR0301006017c	नाहं भूयः कामये त्वां सहायं महीमिमां पालयितुं पुरं वा
BR0301006018a	सोऽहं त्यक्तो धृतराष्ट्रेण राजंस्त्वां शासितुमुपयातस्त्वरावान्
BR0301006018c	तद्वै सर्वं यन्मयोक्तं सभायां तद्धार्यतां यत्प्रवक्ष्यामि भूयः
BR0301006019a	क्लेशैस्तीव्रैर्युज्यमानः सपत्नैः क्षमां कुर्वन्कालमुपासते यः
BR0301006019c	सं वर्धयन्स्तोकमिवाग्निमात्मवान्स वै भुङ्क्ते पृथिवीमेक एव
BR0301006020a	यस्याविभक्तं वसु राजन्सहायैस्तस्य दुःखेऽप्यंशभाजः सहायाः
BR0301006020c	सहायानामेष सङ्ग्रहणेऽभ्युपायः सहायाप्तौ पृथिवीप्राप्तिमाहुः
BR0301006021a	सत्यं श्रेष्ठं पाण्डव निष्प्रलापं तुल्यं चान्नं सह भोज्यं सहायैः
BR0301006021c	आत्मा चैषामग्रतो नातिवर्तेदेवंवृत्तिर्वर्धते भूमिपालः
BR0301006022	युधिष्ठिर उवाच
BR0301006022a	एवं करिष्यामि यथा ब्रवीषि परां बुद्धिमुपगम्याप्रमत्तः
BR0301006022c	यच्चाप्यन्यद्देशकालोपपन्नं तद्वै वाच्यं तत्करिष्यामि कृत्स्नम्
