001	युधिष्ठिर उवाच
001a	नात्मानमनुशोचामि नेमान्भ्रातॄन्महामुने
001c	हरणं चापि राज्यस्य यथेमां द्रुपदात्मजाम्
002a	द्यूते दुरात्मभिः क्लिष्टाः कृष्णया तारिता वयम्
002c	जयद्रथेन च पुनर्वनादपहृता बलात्
003a	अस्ति सीमन्तिनी काचिद्दृष्टपूर्वाथ वा श्रुता
003c	पतिव्रता महाभागा यथेयं द्रुपदात्मजा
004	मार्कण्डेय उवाच
004a	शृणु राजन्कुलस्त्रीणां महाभाग्यं युधिष्ठिर
004c	सर्वमेतद्यथा प्राप्तं सावित्र्या राजकन्यया
005a	आसीन्मद्रेषु धर्मात्मा राजा परमधार्मिकः
005c	ब्रह्मण्यश्च शरण्यश्च सत्यसंधो जितेन्द्रियः
006a	यज्वा दानपतिर्दक्षः पौरजानपदप्रियः
006c	पार्थिवोऽश्वपतिर्नाम सर्वभूतहिते रतः
007a	क्षमावाननपत्यश्च सत्यवाग्विजितेन्द्रियः
007c	अतिक्रान्तेन वयसा संतापमुपजग्मिवान्
008a	अपत्योत्पादनार्थं स तीव्रं नियममास्थितः
008c	काले परिमिताहारो ब्रह्मचारी जितेन्द्रियः
009a	हुत्वा शतसहस्रं स सावित्र्या राजसत्तम
009c	षष्ठे षष्ठे तदा काले बभूव मितभोजनः
010a	एतेन नियमेनासीद्वर्षाण्यष्टादशैव तु
010c	पूर्णे त्वष्टादशे वर्षे सावित्री तुष्टिमभ्यगात्
010e	स्वरूपिणी तदा राजन्दर्शयामास तं नृपम्
011a	अग्निहोत्रात्समुत्थाय हर्षेण महतान्विता
011c	उवाच चैनं वरदा वचनं पार्थिवं तदा
012a	ब्रह्मचर्येण शुद्धेन दमेन नियमेन च
012c	सर्वात्मना च मद्भक्त्या तुष्टास्मि तव पार्थिव
013a	वरं वृणीष्वाश्वपते मद्रराज यथेप्सितम्
013c	न प्रमादश्च धर्मेषु कर्तव्यस्ते कथंचन
014	अश्वपतिरुवाच
014a	अपत्यार्थः समारम्भः कृतो धर्मेप्सया मया
014c	पुत्रा मे बहवो देवि भवेयुः कुलभावनाः
015a	तुष्टासि यदि मे देवि काममेतं वृणोम्यहम्
015c	संतानं हि परो धर्म इत्याहुर्मां द्विजातयः
016	सावित्र्युवाच
016a	पूर्वमेव मया राजन्नभिप्रायमिमं तव
016c	ज्ञात्वा पुत्रार्थमुक्तो वै तव हेतोः पितामहः
017a	प्रसादाच्चैव तस्मात्ते स्वयंभुविहिताद्भुवि
017c	कन्या तेजस्विनी सौम्य क्षिप्रमेव भविष्यति
018a	उत्तरं च न ते किंचिद्व्याहर्तव्यं कथंचन
018c	पितामहनिसर्गेण तुष्टा ह्येतद्ब्रवीमि ते
019	मार्कण्डेय उवाच
019a	स तथेति प्रतिज्ञाय सावित्र्या वचनं नृपः
019c	प्रसादयामास पुनः क्षिप्रमेवं भवेदिति
020a	अन्तर्हितायां सावित्र्यां जगाम स्वगृहं नृपः
020c	स्वराज्ये चावसत्प्रीतः प्रजा धर्मेण पालयन्
021a	कस्मिंश्चित्तु गते काले स राजा नियतव्रतः
021c	ज्येष्ठायां धर्मचारिण्यां महिष्यां गर्भमादधे
022a	राजपुत्र्यां तु गर्भः स मालव्यां भरतर्षभ
022c	व्यवर्धत यथा शुक्ले तारापतिरिवाम्बरे
023a	प्राप्ते काले तु सुषुवे कन्यां राजीवलोचनाम्
023c	क्रियाश्च तस्या मुदितश्चक्रे स नृपतिस्तदा
024a	सावित्र्या प्रीतया दत्ता सावित्र्या हुतया ह्यपि
024c	सावित्रीत्येव नामास्याश्चक्रुर्विप्रास्तथा पिता
025a	सा विग्रहवतीव श्रीर्व्यवर्धत नृपात्मजा
025c	कालेन चापि सा कन्या यौवनस्था बभूव ह
026a	तां सुमध्यां पृथुश्रोणीं प्रतिमां काञ्चनीमिव
026c	प्राप्तेयं देवकन्येति दृष्ट्वा सम्मेनिरे जनाः
027a	तां तु पद्मपलाशाक्षीं ज्वलन्तीमिव तेजसा
027c	न कश्चिद्वरयामास तेजसा प्रतिवारितः
028a	अथोपोष्य शिरःस्नाता दैवतान्यभिगम्य सा
028c	हुत्वाग्निं विधिवद्विप्रान्वाचयामास पर्वणि
029a	ततः सुमनसः शेषाः प्रतिगृह्य महात्मनः
029c	पितुः सकाशमगमद्देवी श्रीरिव रूपिणी
030a	साभिवाद्य पितुः पादौ शेषाः पूर्वं निवेद्य च
030c	कृताञ्जलिर्वरारोहा नृपतेः पार्श्वतः स्थिता
031a	यौवनस्थां तु तां दृष्ट्वा स्वां सुतां देवरूपिणीम्
031c	अयाच्यमानां च वरैर्नृपतिर्दुःखितोऽभवत्
032	राजोवाच
032a	पुत्रि प्रदानकालस्ते न च कश्चिद्वृणोति माम्
032c	स्वयमन्विच्छ भर्तारं गुणैः सदृशमात्मनः
033a	प्रार्थितः पुरुषो यश्च स निवेद्यस्त्वया मम
033c	विमृश्याहं प्रदास्यामि वरय त्वं यथेप्सितम्
034a	श्रुतं हि धर्मशास्त्रे मे पठ्यमानं द्विजातिभिः
034c	तथा त्वमपि कल्याणि गदतो मे वचः शृणु
035a	अप्रदाता पिता वाच्यो वाच्यश्चानुपयन्पतिः
035c	मृते भर्तरि पुत्रश्च वाच्यो मातुररक्षिता
036a	इदं मे वचनं श्रुत्वा भर्तुरन्वेषणे त्वर
036c	देवतानां यथा वाच्यो न भवेयं तथा कुरु
037	मार्कण्डेय उवाच
037a	एवमुक्त्वा दुहितरं तथा वृद्धांश्च मन्त्रिणः
037c	व्यादिदेशानुयात्रं च गम्यतामित्यचोदयत्
038a	साभिवाद्य पितुः पादौ व्रीडितेव मनस्विनी
038c	पितुर्वचनमाज्ञाय निर्जगामाविचारितम्
039a	सा हैमं रथमास्थाय स्थविरैः सचिवैर्वृता
039c	तपोवनानि रम्याणि राजर्षीणां जगाम ह
040a	मान्यानां तत्र वृद्धानां कृत्वा पादाभिवन्दनम्
040c	वनानि क्रमशस्तात सर्वाण्येवाभ्यगच्छत
041a	एवं सर्वेषु तीर्थेषु धनोत्सर्गं नृपात्मजा
041c	कुर्वती द्विजमुख्यानां तं तं देशं जगाम ह
