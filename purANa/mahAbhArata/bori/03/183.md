001	मार्कण्डेय उवाच
001a	भूय एव तु माहात्म्यं ब्राह्मणानां निबोध मे
001c	वैन्यो नामेह राजर्षिरश्वमेधाय दीक्षितः
001e	तमत्रिर्गन्तुमारेभे वित्तार्थमिति नः श्रुतम्
002a	भूयोऽथ नानुरुध्यत्स धर्मव्यक्तिनिदर्शनात्
002c	सञ्चिन्त्य स महातेजा वनमेवान्वरोचयत्
002e	धर्मपत्नीं समाहूय पुत्रांश्चेदमुवाच ह
003a	प्राप्स्यामः फलमत्यन्तं बहुलं निरुपद्रवम्
003c	अरण्यगमनं क्षिप्रं रोचतां वो गुणाधिकम्
004a	तं भार्या प्रत्युवाचेदं धर्ममेवानुरुध्यती
004c	वैन्यं गत्वा महात्मानमर्थयस्व धनं बहु
004e	स ते दास्यति राजर्षिर्यजमानोऽर्थिने धनम्
005a	तत आदाय विप्रर्षे प्रतिगृह्य धनं बहु
005c	भृत्यान्सुतान्संविभज्य ततो व्रज यथेप्सितम्
005e	एष वै परमो धर्मो धर्मविद्भिरुदाहृतः
006	अत्रिरुवाच
006a	कथितो मे महाभागे गौतमेन महात्मना
006c	वैन्यो धर्मार्थसंयुक्तः सत्यव्रतसमन्वितः
007a	किं त्वस्ति तत्र द्वेष्टारो निवसन्ति हि मे द्विजाः
007c	यथा मे गौतमः प्राह ततो न व्यवसाम्यहम्
008a	तत्र स्म वाचं कल्याणीं धर्मकामार्थसंहिताम्
008c	मयोक्तामन्यथा ब्रूयुस्ततस्ते वै निरर्थकाम्
009a	गमिष्यामि महाप्राज्ञे रोचते मे वचस्तव
009c	गाश्च मे दास्यते वैन्यः प्रभूतं चार्थसञ्चयम्
010	मार्कण्डेय उवाच
010a	एवमुक्त्वा जगामाशु वैन्ययज्ञं महातपाः
010c	गत्वा च यज्ञायतनमत्रिस्तुष्टाव तं नृपम्
011a	राजन्वैन्य त्वमीशश्च भुवि त्वं प्रथमो नृपः
011c	स्तुवन्ति त्वां मुनिगणास्त्वदन्यो नास्ति धर्मवित्
012a	तमब्रवीदृषिस्तत्र वचः क्रुद्धो महातपाः
012c	मैवमत्रे पुनर्ब्रूया न ते प्रज्ञा समाहिता
012e	अत्र नः प्रथमं स्थाता महेन्द्रो वै प्रजापतिः
013a	अथात्रिरपि राजेन्द्र गौतमं प्रत्यभाषत
013c	अयमेव विधाता च यथैवेन्द्रः प्रजापतिः
013e	त्वमेव मुह्यसे मोहान्न प्रज्ञानं तवास्ति ह
014	गौतम उवाच
014a	जानामि नाहं मुह्यामि त्वं विवक्षुर्विमुह्यसे
014c	स्तोष्यसेऽभ्युदयप्रेप्सुस्तस्य दर्शनसंश्रयात्
015a	न वेत्थ परमं धर्मं न चावैषि प्रयोजनम्
015c	बालस्त्वमसि मूढश्च वृद्धः केनापि हेतुना
016	मार्कण्डेय उवाच
016a	विवदन्तौ तथा तौ तु मुनीनां दर्शने स्थितौ
016c	ये तस्य यज्ञे संवृत्तास्तेऽपृच्छन्त कथं त्विमौ
017a	प्रवेशः केन दत्तोऽयमनयोर्वैन्यसंसदि
017c	उच्चैः समभिभाषन्तौ केन कार्येण विष्ठितौ
018a	ततः परमधर्मात्मा काश्यपः सर्वधर्मवित्
018c	विवादिनावनुप्राप्तौ तावुभौ प्रत्यवेदयत्
019a	अथाब्रवीत्सदस्यांस्तु गौतमो मुनिसत्तमान्
019c	आवयोर्व्याहृतं प्रश्नं शृणुत द्विजपुङ्गवाः
019e	वैन्यो विधातेत्याहात्रिरत्र नः संशयो महान्
020a	श्रुत्वैव तु महात्मानो मुनयोऽभ्यद्रवन्द्रुतम्
020c	सनत्कुमारं धर्मज्ञं संशयच्छेदनाय वै
021a	स च तेषां वचः श्रुत्वा यथातत्त्वं महातपाः
021c	प्रत्युवाचाथ तानेवं धर्मार्थसहितं वचः
022	सनत्कुमार उवाच
022a	ब्रह्म क्षत्रेण सहितं क्षत्रं च ब्रह्मणा सह
022c	राजा वै प्रथमो धर्मः प्रजानां पतिरेव च
022e	स एव शक्रः शुक्रश्च स धाता स बृहस्पतिः
023a	प्रजापतिर्विराट् सम्राट् क्षत्रियो भूपतिर्नृपः
023c	य एभिः स्तूयते शब्दैः कस्तं नार्चितुमर्हति
024a	पुरायोनिर्युधाजिच्च अभिया मुदितो भवः
024c	स्वर्णेता सहजिद्बभ्रुरिति राजाभिधीयते
025a	सत्यमन्युर्युधाजीवः सत्यधर्मप्रवर्तकः
025c	अधर्मादृषयो भीता बलं क्षत्रे समादधन्
026a	आदित्यो दिवि देवेषु तमो नुदति तेजसा
026c	तथैव नृपतिर्भूमावधर्मं नुदते भृशम्
027a	अतो राज्ञः प्रधानत्वं शास्त्रप्रामाण्यदर्शनात्
027c	उत्तरः सिध्यते पक्षो येन राजेति भाषितम्
028	मार्कण्डेय उवाच
028a	ततः स राजा संहृष्टः सिद्धे पक्षे महामनाः
028c	तमत्रिमब्रवीत्प्रीतः पूर्वं येनाभिसंस्तुतः
029a	यस्मात्सर्वमनुष्येषु ज्यायांसं मामिहाब्रवीः
029c	सर्वदेवैश्च विप्रर्षे सम्मितं श्रेष्ठमेव च
029e	तस्मात्तेऽहं प्रदास्यामि विविधं वसु भूरि च
030a	दासीसहस्रं श्यामानां सुवस्त्राणामलकृतम्
030c	दश कोट्यो हिरण्यस्य रुक्मभारांस्तथा दश
030e	एतद्ददानि ते विप्र सर्वज्ञस्त्वं हि मे मतः
031a	तदत्रिर्न्यायतः सर्वं प्रतिगृह्य महामनाः
031c	प्रत्याजगाम तेजस्वी गृहानेव महातपाः
032a	प्रदाय च धनं प्रीतः पुत्रेभ्यः प्रयतात्मवान्
032c	तपः समभिसन्धाय वनमेवान्वपद्यत
