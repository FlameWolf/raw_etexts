001	वैशम्पायन उवाच
001a	काम्यकं प्राप्य कौन्तेया युधिष्ठिरपुरोगमाः
001c	कृतातिथ्या मुनिगणैर्निषेदुः सह कृष्णया
002a	ततस्तान्परिविश्वस्तान्वसतः पाण्डुनन्दनान्
002c	ब्राह्मणा बहवस्तत्र समन्तात्पर्यवारयन्
003a	अथाब्रवीद्द्विजः कश्चिदर्जुनस्य प्रियः सखा
003c	एष्यतीह महाबाहुर्वशी शौरिरुदारधीः
004a	विदिता हि हरेर्यूयमिहायाताः कुरूद्वहाः
004c	सदा हि दर्शनाकाङ्क्षी श्रेयोऽन्वेषी च वो हरिः
005a	बहुवत्सरजीवी च मार्कण्डेयो महातपाः
005c	स्वाध्यायतपसा युक्तः क्षिप्रं युष्मान्समेष्यति
006a	तथैव तस्य ब्रुवतः प्रत्यदृष्यत केशवः
006c	सैन्यसुग्रीवयुक्तेन रथेन रथिनां वरः
007a	मघवानिव पौलोम्या सहितः सत्यभामया
007c	उपायाद्देवकीपुत्रो दिदृक्षुः कुरुसत्तमान्
008a	अवतीर्य रथात्कृष्णो धर्मराजं यथाविधि
008c	ववन्दे मुदितो धीमान्भीमं च बलिनां वरम्
009a	पूजयामास धौम्यं च यमाभ्यामभिवादितः
009c	परिष्वज्य गुडाकेशं द्रौपदीं पर्यसान्त्वयत्
010a	स दृष्ट्वा फल्गुनं वीरं चिरस्य प्रियमागतम्
010c	पर्यष्वजत दाशार्हः पुनः पुनररिन्दमम्
011a	तथैव सत्यभामापि द्रौपदीं परिषस्वजे
011c	पाण्डवानां प्रियां भार्यां कृष्णस्य महिषी प्रिया
012a	ततस्ते पाण्डवाः सर्वे सभार्याः सपुरोहिताः
012c	आनर्चुः पुण्डरीकाक्षं परिवव्रुश्च सर्वशः
013a	कृष्णस्तु पार्थेन समेत्य विद्वान्धनञ्जयेनासुरतर्जनेन
013c	बभौ यथा भूतपतिर्महात्मा समेत्य साक्षाद्भगवान्गुहेन
014a	ततः समस्तानि किरीटमाली वनेषु वृत्तानि गदाग्रजाय
014c	उक्त्वा यथावत्पुनरन्वपृच्छत्कथं सुभद्रा च तथाभिमन्युः
015a	स पूजयित्वा मधुहा यथावत्पार्थांश्च कृष्णां च पुरोहितं च
015c	उवाच राजानमभिप्रशंसन्युधिष्ठिरं तत्र सहोपविश्य
016a	धर्मः परः पाण्डव राज्यलाभात्तस्यार्थमाहुस्तप एव राजन्
016c	सत्यार्जवाभ्यां चरता स्वधर्मं जितस्तवायं च परश्च लोकः
017a	अधीतमग्रे चरता व्रतानि सम्यग्धनुर्वेदमवाप्य कृत्स्नम्
017c	क्षात्रेण धर्मेण वसूनि लब्ध्वा सर्वे ह्यवाप्ताः क्रतवः पुराणाः
018a	न ग्राम्यधर्मेषु रतिस्तवास्ति कामान्न किञ्चित्कुरुषे नरेन्द्र
018c	न चार्थलोभात्प्रजहासि धर्मं तस्मात्स्वभावादसि धर्मराजः
019a	दानं च सत्यं च तपश्च राजञ्श्रद्धा च शान्तिश्च धृतिः क्षमा च
019c	अवाप्य राष्ट्राणि वसूनि भोगानेषा परा पार्थ सदा रतिस्ते
020a	यदा जनौघः कुरुजाङ्गलानां कृष्णां सभायामवशामपश्यत्
020c	अपेतधर्मव्यवहारवृत्तं सहेत तत्पाण्डव कस्त्वदन्यः
021a	असंशयं सर्वसमृद्धकामः क्षिप्रं प्रजाः पालयितासि सम्यक्
021c	इमे वयं निग्रहणे कुरूणां यदि प्रतिज्ञा भवतः समाप्ता
022a	धौम्यं च कृष्णां च युधिष्ठिरं च यमौ च भीमं च दशार्हसिंहः
022c	उवाच दिष्ट्या भवतां शिवेन प्राप्तः किरीटी मुदितः कृतास्त्रः
023a	प्रोवाच कृष्णामपि याज्ञसेनीं दशार्हभर्ता सहितः सुहृद्भिः
023c	कृष्णे धनुर्वेदरतिप्रधानाः सत्यव्रतास्ते शिशवः सुशीलाः
023e	सद्भिः सदैवाचरितं समाधिं चरन्ति पुत्रास्तव याज्ञसेनि
024a	राज्येन राष्ट्रैश्च निमन्त्र्यमाणाः पित्रा च कृष्णे तव सोदरैश्च
024c	न यज्ञसेनस्य न मातुलानां गृहेषु बाला रतिमाप्नुवन्ति
025a	आनर्तमेवाभिमुखाः शिवेन गत्वा धनुर्वेदरतिप्रधानाः
025c	तवात्मजा वृष्णिपुरं प्रविश्य न दैवतेभ्यः स्पृहयन्ति कृष्णे
026a	यथा त्वमेवार्हसि तेषु वृत्तिं प्रयोक्तुमार्या च यथैव कुन्ती
026c	तेष्वप्रमादेन सदा करोति तथा च भूयश्च तथा सुभद्रा
027a	यथानिरुद्धस्य यथाभिमन्योर्यथा सुनीथस्य यथैव भानोः
027c	तथा विनेता च गतिश्च कृष्णे तवात्मजानामपि रौक्मिणेयः
028a	गदासिचर्मग्रहणेषु शूरानस्त्रेषु शिक्षासु रथाश्वयाने
028c	सम्यग्विनेता विनयत्यतन्द्रीस्तांश्चाभिमन्युः सततं कुमारः
029a	स चापि सम्यक्प्रणिधाय शिक्षामस्त्राणि चैषां गुरुवत्प्रदाय
029c	तवात्मजानां च तथाभिमन्योः पराक्रमैस्तुष्यति रौक्मिणेयः
030a	यदा विहारं प्रसमीक्षमाणाः प्रयान्ति पुत्रास्तव याज्ञसेनि
030c	एकैकमेषामनुयान्ति तत्र रथाश्च यानानि च दन्तिनश्च
031a	अथाब्रवीद्धर्मराजं तु कृष्णो दशार्हयोधाः कुकुरान्धकाश्च
031c	एते निदेशं तव पालयन्ति तिष्ठन्ति यत्रेच्छसि तत्र राजन्
032a	आवर्ततां कार्मुकवेगवाता हलायुधप्रग्रहणा मधूनाम्
032c	सेना तवार्थेषु नरेन्द्र यत्ता ससादिपत्त्यश्वरथा सनागा
033a	प्रस्थाप्यतां पाण्डव धार्तराष्ट्रः सुयोधनः पापकृतां वरिष्ठः
033c	स सानुबन्धः ससुहृद्गणश्च सौभस्य सौभाधिपतेश्च मार्गम्
034a	कामं तथा तिष्ठ नरेन्द्र तस्मिन्यथा कृतस्ते समयः सभायाम्
034c	दाशार्हयोधैस्तु ससादियोधं प्रतीक्षतां नागपुरं भवन्तम्
035a	व्यपेतमन्युर्व्यपनीतपाप्मा विहृत्य यत्रेच्छसि तत्र कामम्
035c	ततः समृद्धं प्रथमं विशोकः प्रपत्स्यसे नागपुरं सराष्ट्रम्
036a	ततस्तदाज्ञाय मतं महात्मा यथावदुक्तं पुरुषोत्तमेन
036c	प्रशस्य विप्रेक्ष्य च धर्मराजः कृताञ्जलिः केशवमित्युवाच
037a	असंशयं केशव पाण्डवानां भवान्गतिस्त्वच्छरणा हि पार्थाः
037c	कालोदये तच्च ततश्च भूयः कर्ता भवान्कर्म न संशयोऽस्ति
038a	यथाप्रतिज्ञं विहृतश्च कालः सर्वाः समा द्वादश निर्जनेषु
038c	अज्ञातचर्यां विधिवत्समाप्य भवद्गताः केशव पाण्डवेयाः
039	वैशम्पायन उवाच
039a	तथा वदति वार्ष्णेये धर्मराजे च भारत
039c	अथ पश्चात्तपोवृद्धो बहुवर्षसहस्रधृक्
039e	प्रत्यदृष्यत धर्मात्मा मार्कण्डेयो महातपाः
040a	तमागतमृषिं वृद्धं बहुवर्षसहस्रिणम्
040c	आनर्चुर्ब्राह्मणाः सर्वे कृष्णश्च सह पाण्डवैः
041a	तमर्चितं सुविष्वस्तमासीनमृषिसत्तमम्
041c	ब्राह्मणानां मतेनाह पाण्डवानां च केशवः
042a	शुश्रूषवः पाण्डवास्ते ब्राह्मणाश्च समागताः
042c	द्रौपदी सत्यभामा च तथाहं परमं वचः
043a	पुरावृत्ताः कथाः पुण्याः सदाचाराः सनातनाः
043c	राज्ञां स्त्रीणामृषीणां च मार्कण्डेय विचक्ष्व नः
044a	तेषु तत्रोपविष्टेषु देवर्षिरपि नारदः
044c	आजगाम विशुद्धात्मा पाण्डवानवलोककः
045a	तमप्यथ महात्मानं सर्वे तु पुरुषर्षभाः
045c	पाद्यार्घ्याभ्यां यथान्यायमुपतस्थुर्मनीषिणम्
046a	नारदस्त्वथ देवर्षिर्ज्ञात्वा तांस्तु कृतक्षणान्
046c	मार्कण्डेयस्य वदतस्तां कथामन्वमोदत
047a	उवाच चैनं कालज्ञः स्मयन्निव स नारदः
047c	ब्रह्मर्षे कथ्यतां यत्ते पाण्डवेषु विवक्षितम्
048a	एवमुक्तः प्रत्युवाच मार्कण्डेयो महातपाः
048c	क्षणं कुरुध्वं विपुलमाख्यातव्यं भविष्यति
049a	एवमुक्ताः क्षणं चक्रुः पाण्डवाः सह तैर्द्विजैः
049c	मध्यन्दिने यथादित्यं प्रेक्षन्तस्तं महामुनिम्
