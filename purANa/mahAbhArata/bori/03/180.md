BR-03-09-180-001	वैशम्पायन उवाच
BR-03-09-180-001a	काम्यकं प्राप्य कौन्तेया युधिष्ठिरपुरोगमाः
BR-03-09-180-001c	कृतातिथ्या मुनिगणैर्निषेदुः सह कृष्णया
BR-03-09-180-002a	ततस्तान्परिविश्वस्तान्वसतः पाण्डुनन्दनान्
BR-03-09-180-002c	ब्राह्मणा बहवस्तत्र समन्तात्पर्यवारयन्
BR-03-09-180-003a	अथाब्रवीद्द्विजः कश्चिदर्जुनस्य प्रियः सखा
BR-03-09-180-003c	एष्यतीह महाबाहुर्वशी शौरिरुदारधीः
BR-03-09-180-004a	विदिता हि हरेर्यूयमिहायाताः कुरूद्वहाः
BR-03-09-180-004c	सदा हि दर्शनाकाङ्क्षी श्रेयोऽन्वेषी च वो हरिः
BR-03-09-180-005a	बहुवत्सरजीवी च मार्कण्डेयो महातपाः
BR-03-09-180-005c	स्वाध्यायतपसा युक्तः क्षिप्रं युष्मान्समेष्यति
BR-03-09-180-006a	तथैव तस्य ब्रुवतः प्रत्यदृष्यत केशवः
BR-03-09-180-006c	सैन्यसुग्रीवयुक्तेन रथेन रथिनां वरः
BR-03-09-180-007a	मघवानिव पौलोम्या सहितः सत्यभामया
BR-03-09-180-007c	उपायाद्देवकीपुत्रो दिदृक्षुः कुरुसत्तमान्
BR-03-09-180-008a	अवतीर्य रथात्कृष्णो धर्मराजं यथाविधि
BR-03-09-180-008c	ववन्दे मुदितो धीमान्भीमं च बलिनां वरम्
BR-03-09-180-009a	पूजयामास धौम्यं च यमाभ्यामभिवादितः
BR-03-09-180-009c	परिष्वज्य गुडाकेशं द्रौपदीं पर्यसान्त्वयत्
BR-03-09-180-010a	स दृष्ट्वा फल्गुनं वीरं चिरस्य प्रियमागतम्
BR-03-09-180-010c	पर्यष्वजत दाशार्हः पुनः पुनररिन्दमम्
BR-03-09-180-011a	तथैव सत्यभामापि द्रौपदीं परिषस्वजे
BR-03-09-180-011c	पाण्डवानां प्रियां भार्यां कृष्णस्य महिषी प्रिया
BR-03-09-180-012a	ततस्ते पाण्डवाः सर्वे सभार्याः सपुरोहिताः
BR-03-09-180-012c	आनर्चुः पुण्डरीकाक्षं परिवव्रुश्च सर्वशः
BR-03-09-180-013a	कृष्णस्तु पार्थेन समेत्य विद्वान्धनञ्जयेनासुरतर्जनेन
BR-03-09-180-013c	बभौ यथा भूतपतिर्महात्मा समेत्य साक्षाद्भगवान्गुहेन
BR-03-09-180-014a	ततः समस्तानि किरीटमाली वनेषु वृत्तानि गदाग्रजाय
BR-03-09-180-014c	उक्त्वा यथावत्पुनरन्वपृच्छत्कथं सुभद्रा च तथाभिमन्युः
BR-03-09-180-015a	स पूजयित्वा मधुहा यथावत्पार्थांश्च कृष्णां च पुरोहितं च
BR-03-09-180-015c	उवाच राजानमभिप्रशंसन्युधिष्ठिरं तत्र सहोपविश्य
BR-03-09-180-016a	धर्मः परः पाण्डव राज्यलाभात्तस्यार्थमाहुस्तप एव राजन्
BR-03-09-180-016c	सत्यार्जवाभ्यां चरता स्वधर्मं जितस्तवायं च परश्च लोकः
BR-03-09-180-017a	अधीतमग्रे चरता व्रतानि सम्यग्धनुर्वेदमवाप्य कृत्स्नम्
BR-03-09-180-017c	क्षात्रेण धर्मेण वसूनि लब्ध्वा सर्वे ह्यवाप्ताः क्रतवः पुराणाः
BR-03-09-180-018a	न ग्राम्यधर्मेषु रतिस्तवास्ति कामान्न किञ्चित्कुरुषे नरेन्द्र
BR-03-09-180-018c	न चार्थलोभात्प्रजहासि धर्मं तस्मात्स्वभावादसि धर्मराजः
BR-03-09-180-019a	दानं च सत्यं च तपश्च राजञ्श्रद्धा च शान्तिश्च धृतिः क्षमा च
BR-03-09-180-019c	अवाप्य राष्ट्राणि वसूनि भोगानेषा परा पार्थ सदा रतिस्ते
BR-03-09-180-020a	यदा जनौघः कुरुजाङ्गलानां कृष्णां सभायामवशामपश्यत्
BR-03-09-180-020c	अपेतधर्मव्यवहारवृत्तं सहेत तत्पाण्डव कस्त्वदन्यः
BR-03-09-180-021a	असंशयं सर्वसमृद्धकामः क्षिप्रं प्रजाः पालयितासि सम्यक्
BR-03-09-180-021c	इमे वयं निग्रहणे कुरूणां यदि प्रतिज्ञा भवतः समाप्ता
BR-03-09-180-022a	धौम्यं च कृष्णां च युधिष्ठिरं च यमौ च भीमं च दशार्हसिंहः
BR-03-09-180-022c	उवाच दिष्ट्या भवतां शिवेन प्राप्तः किरीटी मुदितः कृतास्त्रः
BR-03-09-180-023a	प्रोवाच कृष्णामपि याज्ञसेनीं दशार्हभर्ता सहितः सुहृद्भिः
BR-03-09-180-023c	कृष्णे धनुर्वेदरतिप्रधानाः सत्यव्रतास्ते शिशवः सुशीलाः
BR-03-09-180-023e	सद्भिः सदैवाचरितं समाधिं चरन्ति पुत्रास्तव याज्ञसेनि
BR-03-09-180-024a	राज्येन राष्ट्रैश्च निमन्त्र्यमाणाः पित्रा च कृष्णे तव सोदरैश्च
BR-03-09-180-024c	न यज्ञसेनस्य न मातुलानां गृहेषु बाला रतिमाप्नुवन्ति
BR-03-09-180-025a	आनर्तमेवाभिमुखाः शिवेन गत्वा धनुर्वेदरतिप्रधानाः
BR-03-09-180-025c	तवात्मजा वृष्णिपुरं प्रविश्य न दैवतेभ्यः स्पृहयन्ति कृष्णे
BR-03-09-180-026a	यथा त्वमेवार्हसि तेषु वृत्तिं प्रयोक्तुमार्या च यथैव कुन्ती
BR-03-09-180-026c	तेष्वप्रमादेन सदा करोति तथा च भूयश्च तथा सुभद्रा
BR-03-09-180-027a	यथानिरुद्धस्य यथाभिमन्योर्यथा सुनीथस्य यथैव भानोः
BR-03-09-180-027c	तथा विनेता च गतिश्च कृष्णे तवात्मजानामपि रौक्मिणेयः
BR-03-09-180-028a	गदासिचर्मग्रहणेषु शूरानस्त्रेषु शिक्षासु रथाश्वयाने
BR-03-09-180-028c	सम्यग्विनेता विनयत्यतन्द्रीस्तांश्चाभिमन्युः सततं कुमारः
BR-03-09-180-029a	स चापि सम्यक्प्रणिधाय शिक्षामस्त्राणि चैषां गुरुवत्प्रदाय
BR-03-09-180-029c	तवात्मजानां च तथाभिमन्योः पराक्रमैस्तुष्यति रौक्मिणेयः
BR-03-09-180-030a	यदा विहारं प्रसमीक्षमाणाः प्रयान्ति पुत्रास्तव याज्ञसेनि
BR-03-09-180-030c	एकैकमेषामनुयान्ति तत्र रथाश्च यानानि च दन्तिनश्च
BR-03-09-180-031a	अथाब्रवीद्धर्मराजं तु कृष्णो दशार्हयोधाः कुकुरान्धकाश्च
BR-03-09-180-031c	एते निदेशं तव पालयन्ति तिष्ठन्ति यत्रेच्छसि तत्र राजन्
BR-03-09-180-032a	आवर्ततां कार्मुकवेगवाता हलायुधप्रग्रहणा मधूनाम्
BR-03-09-180-032c	सेना तवार्थेषु नरेन्द्र यत्ता ससादिपत्त्यश्वरथा सनागा
BR-03-09-180-033a	प्रस्थाप्यतां पाण्डव धार्तराष्ट्रः सुयोधनः पापकृतां वरिष्ठः
BR-03-09-180-033c	स सानुबन्धः ससुहृद्गणश्च सौभस्य सौभाधिपतेश्च मार्गम्
BR-03-09-180-034a	कामं तथा तिष्ठ नरेन्द्र तस्मिन्यथा कृतस्ते समयः सभायाम्
BR-03-09-180-034c	दाशार्हयोधैस्तु ससादियोधं प्रतीक्षतां नागपुरं भवन्तम्
BR-03-09-180-035a	व्यपेतमन्युर्व्यपनीतपाप्मा विहृत्य यत्रेच्छसि तत्र कामम्
BR-03-09-180-035c	ततः समृद्धं प्रथमं विशोकः प्रपत्स्यसे नागपुरं सराष्ट्रम्
BR-03-09-180-036a	ततस्तदाज्ञाय मतं महात्मा यथावदुक्तं पुरुषोत्तमेन
BR-03-09-180-036c	प्रशस्य विप्रेक्ष्य च धर्मराजः कृताञ्जलिः केशवमित्युवाच
BR-03-09-180-037a	असंशयं केशव पाण्डवानां भवान्गतिस्त्वच्छरणा हि पार्थाः
BR-03-09-180-037c	कालोदये तच्च ततश्च भूयः कर्ता भवान्कर्म न संशयोऽस्ति
BR-03-09-180-038a	यथाप्रतिज्ञं विहृतश्च कालः सर्वाः समा द्वादश निर्जनेषु
BR-03-09-180-038c	अज्ञातचर्यां विधिवत्समाप्य भवद्गताः केशव पाण्डवेयाः
BR-03-09-180-039	वैशम्पायन उवाच
BR-03-09-180-039a	तथा वदति वार्ष्णेये धर्मराजे च भारत
BR-03-09-180-039c	अथ पश्चात्तपोवृद्धो बहुवर्षसहस्रधृक्
BR-03-09-180-039e	प्रत्यदृष्यत धर्मात्मा मार्कण्डेयो महातपाः
BR-03-09-180-040a	तमागतमृषिं वृद्धं बहुवर्षसहस्रिणम्
BR-03-09-180-040c	आनर्चुर्ब्राह्मणाः सर्वे कृष्णश्च सह पाण्डवैः
BR-03-09-180-041a	तमर्चितं सुविष्वस्तमासीनमृषिसत्तमम्
BR-03-09-180-041c	ब्राह्मणानां मतेनाह पाण्डवानां च केशवः
BR-03-09-180-042a	शुश्रूषवः पाण्डवास्ते ब्राह्मणाश्च समागताः
BR-03-09-180-042c	द्रौपदी सत्यभामा च तथाहं परमं वचः
BR-03-09-180-043a	पुरावृत्ताः कथाः पुण्याः सदाचाराः सनातनाः
BR-03-09-180-043c	राज्ञां स्त्रीणामृषीणां च मार्कण्डेय विचक्ष्व नः
BR-03-09-180-044a	तेषु तत्रोपविष्टेषु देवर्षिरपि नारदः
BR-03-09-180-044c	आजगाम विशुद्धात्मा पाण्डवानवलोककः
BR-03-09-180-045a	तमप्यथ महात्मानं सर्वे तु पुरुषर्षभाः
BR-03-09-180-045c	पाद्यार्घ्याभ्यां यथान्यायमुपतस्थुर्मनीषिणम्
BR-03-09-180-046a	नारदस्त्वथ देवर्षिर्ज्ञात्वा तांस्तु कृतक्षणान्
BR-03-09-180-046c	मार्कण्डेयस्य वदतस्तां कथामन्वमोदत
BR-03-09-180-047a	उवाच चैनं कालज्ञः स्मयन्निव स नारदः
BR-03-09-180-047c	ब्रह्मर्षे कथ्यतां यत्ते पाण्डवेषु विवक्षितम्
BR-03-09-180-048a	एवमुक्तः प्रत्युवाच मार्कण्डेयो महातपाः
BR-03-09-180-048c	क्षणं कुरुध्वं विपुलमाख्यातव्यं भविष्यति
BR-03-09-180-049a	एवमुक्ताः क्षणं चक्रुः पाण्डवाः सह तैर्द्विजैः
BR-03-09-180-049c	मध्यन्दिने यथादित्यं प्रेक्षन्तस्तं महामुनिम्
