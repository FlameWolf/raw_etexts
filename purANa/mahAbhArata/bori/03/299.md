001	वैशम्पायन उवाच
001a	धर्मेण तेऽभ्यनुज्ञाताः पाण्डवाः सत्यविक्रमाः
001c	अज्ञातवासं वत्स्यन्तश्छन्ना वर्षं त्रयोदशम्
001e	उपोपविश्य विद्वांसः सहिताः संशितव्रताः
002a	ये तद्भक्ता वसन्ति स्म वनवासे तपस्विनः
002c	तानब्रुवन्महात्मानः शिष्टाः प्राञ्जलयस्तदा
002e	अभ्यनुज्ञापयिष्यन्तस्तं निवासं धृतव्रताः
003a	विदितं भवतां सर्वं धार्तराष्ट्रैर्यथा वयम्
003c	छद्मना हृतराज्याश्च निःस्वाश्च बहुशः कृताः
004a	उषिताश्च वने कृच्छ्रं यत्र द्वादश वत्सरान्
004c	अज्ञातवाससमयं शेषं वर्षं त्रयोदशम्
004e	तद्वत्स्यामो वयं छन्नास्तदनुज्ञातुमर्हथ
005a	सुयोधनश्च दुष्टात्मा कर्णश्च सहसौबलः
005c	जानन्तो विषमं कुर्युरस्मास्वत्यन्तवैरिणः
005e	युक्ताचाराश्च युक्ताश्च पौरस्य स्वजनस्य च
006a	अपि नस्तद्भवेद्भूयो यद्वयं ब्राह्मणैः सह
006c	समस्ताः स्वेषु राष्ट्रेषु स्वराज्यस्था भवेमहि
007a	इत्युक्त्वा दुःखशोकार्तः शुचिर्धर्मसुतस्तदा
007c	सम्मूर्छितोऽभवद्राजा साश्रुकण्ठो युधिष्ठिरः
008a	तमथाश्वासयन्सर्वे ब्राह्मणा भ्रातृभिः सह
008c	अथ धौम्योऽब्रवीद्वाक्यं महार्थं नृपतिं तदा
009a	राजन्विद्वान्भवान्दान्तः सत्यसन्धो जितेन्द्रियः
009c	नैवंविधाः प्रमुह्यन्ति नराः कस्याञ्चिदापदि
010a	देवैरप्यापदः प्राप्ताश्छन्नैश्च बहुशस्तथा
010c	तत्र तत्र सपत्नानां निग्रहार्थं महात्मभिः
011a	इन्द्रेण निषधान्प्राप्य गिरिप्रस्थाश्रमे तदा
011c	छन्नेनोष्य कृतं कर्म द्विषतां बलनिग्रहे
012a	विष्णुनाश्वशिरः प्राप्य तथादित्यां निवत्स्यता
012c	गर्भे वधार्थं दैत्यानामज्ञातेनोषितं चिरम्
013a	प्राप्य वामनरूपेण प्रच्छन्नं ब्रह्मरूपिणा
013c	बलेर्यथा हृतं राज्यं विक्रमैस्तच्च ते श्रुतम्
014a	और्वेण वसता छन्नमूरौ ब्रह्मर्षिणा तदा
014c	यत्कृतं तात लोकेषु तच्च सर्वं श्रुतं त्वया
015a	प्रच्छन्नं चापि धर्मज्ञ हरिणा वृत्रनिग्रहे
015c	वज्रं प्रविश्य शक्रस्य यत्कृतं तच्च ते श्रुतम्
016a	हुताशनेन यच्चापः प्रविश्य छन्नमासता
016c	विबुधानां कृतं कर्म तच्च सर्वं श्रुतं त्वया
017a	एवं विवस्वता तात छन्नेनोत्तमतेजसा
017c	निर्दग्धाः शत्रवः सर्वे वसता भुवि सर्वशः
018a	विष्णुना वसता चापि गृहे दशरथस्य वै
018c	दशग्रीवो हतश्छन्नं संयुगे भीमकर्मणा
019a	एवमेते महात्मानः प्रच्छन्नास्तत्र तत्र ह
019c	अजयञ्शात्रवान्युद्धे तथा त्वमपि जेष्यसि
020a	तथा धौम्येन धर्मज्ञो वाक्यैः सम्परितोषितः
020c	शास्त्रबुद्ध्या स्वबुद्ध्या च न चचाल युधिष्ठिरः
021a	अथाब्रवीन्महाबाहुर्भीमसेनो महाबलः
021c	राजानं बलिनां श्रेष्ठो गिरा सम्परिहर्षयन्
022a	अवेक्षया महाराज तव गाण्डीवधन्वना
022c	धर्मानुगतया बुद्ध्या न किञ्चित्साहसं कृतम्
023a	सहदेवो मया नित्यं नकुलश्च निवारितौ
023c	शक्तौ विध्वंसने तेषां शत्रुघ्नौ भीमविक्रमौ
024a	न वयं तत्प्रहास्यामो यस्मिन्योक्ष्यति नो भवान्
024c	भवान्विधत्तां तत्सर्वं क्षिप्रं जेष्यामहे परान्
025a	इत्युक्ते भीमसेनेन ब्राह्मणाः परमाशिषः
025c	प्रयुज्यापृच्छ्य भरतान्यथास्वान्स्वान्ययुर्गृहान्
026a	सर्वे वेदविदो मुख्या यतयो मुनयस्तथा
026c	आशीरुक्त्वा यथान्यायं पुनर्दर्शनकाङ्क्षिणः
027a	सह धौम्येन विद्वांसस्तथा ते पञ्च पाण्डवाः
027c	उत्थाय प्रययुर्वीराः कृष्णामादाय भारत
028a	क्रोशमात्रमतिक्रम्य तस्माद्देशान्निमित्ततः
028c	श्वोभूते मनुजव्याघ्राश्छन्नवासार्थमुद्यताः
029a	पृथक्शास्त्रविदः सर्वे सर्वे मन्त्रविशारदाः
029c	सन्धिविग्रहकालज्ञा मन्त्राय समुपाविशन्
