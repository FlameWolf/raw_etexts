BR-03-16-299-001	वैशम्पायन उवाच
BR-03-16-299-001a	धर्मेण तेऽभ्यनुज्ञाताः पाण्डवाः सत्यविक्रमाः
BR-03-16-299-001c	अज्ञातवासं वत्स्यन्तश्छन्ना वर्षं त्रयोदशम्
BR-03-16-299-001e	उपोपविश्य विद्वांसः सहिताः संशितव्रताः
BR-03-16-299-002a	ये तद्भक्ता वसन्ति स्म वनवासे तपस्विनः
BR-03-16-299-002c	तानब्रुवन्महात्मानः शिष्टाः प्राञ्जलयस्तदा
BR-03-16-299-002e	अभ्यनुज्ञापयिष्यन्तस्तं निवासं धृतव्रताः
BR-03-16-299-003a	विदितं भवतां सर्वं धार्तराष्ट्रैर्यथा वयम्
BR-03-16-299-003c	छद्मना हृतराज्याश्च निःस्वाश्च बहुशः कृताः
BR-03-16-299-004a	उषिताश्च वने कृच्छ्रं यत्र द्वादश वत्सरान्
BR-03-16-299-004c	अज्ञातवाससमयं शेषं वर्षं त्रयोदशम्
BR-03-16-299-004e	तद्वत्स्यामो वयं छन्नास्तदनुज्ञातुमर्हथ
BR-03-16-299-005a	सुयोधनश्च दुष्टात्मा कर्णश्च सहसौबलः
BR-03-16-299-005c	जानन्तो विषमं कुर्युरस्मास्वत्यन्तवैरिणः
BR-03-16-299-005e	युक्ताचाराश्च युक्ताश्च पौरस्य स्वजनस्य च
BR-03-16-299-006a	अपि नस्तद्भवेद्भूयो यद्वयं ब्राह्मणैः सह
BR-03-16-299-006c	समस्ताः स्वेषु राष्ट्रेषु स्वराज्यस्था भवेमहि
BR-03-16-299-007a	इत्युक्त्वा दुःखशोकार्तः शुचिर्धर्मसुतस्तदा
BR-03-16-299-007c	सम्मूर्छितोऽभवद्राजा साश्रुकण्ठो युधिष्ठिरः
BR-03-16-299-008a	तमथाश्वासयन्सर्वे ब्राह्मणा भ्रातृभिः सह
BR-03-16-299-008c	अथ धौम्योऽब्रवीद्वाक्यं महार्थं नृपतिं तदा
BR-03-16-299-009a	राजन्विद्वान्भवान्दान्तः सत्यसन्धो जितेन्द्रियः
BR-03-16-299-009c	नैवंविधाः प्रमुह्यन्ति नराः कस्याञ्चिदापदि
BR-03-16-299-010a	देवैरप्यापदः प्राप्ताश्छन्नैश्च बहुशस्तथा
BR-03-16-299-010c	तत्र तत्र सपत्नानां निग्रहार्थं महात्मभिः
BR-03-16-299-011a	इन्द्रेण निषधान्प्राप्य गिरिप्रस्थाश्रमे तदा
BR-03-16-299-011c	छन्नेनोष्य कृतं कर्म द्विषतां बलनिग्रहे
BR-03-16-299-012a	विष्णुनाश्वशिरः प्राप्य तथादित्यां निवत्स्यता
BR-03-16-299-012c	गर्भे वधार्थं दैत्यानामज्ञातेनोषितं चिरम्
BR-03-16-299-013a	प्राप्य वामनरूपेण प्रच्छन्नं ब्रह्मरूपिणा
BR-03-16-299-013c	बलेर्यथा हृतं राज्यं विक्रमैस्तच्च ते श्रुतम्
BR-03-16-299-014a	और्वेण वसता छन्नमूरौ ब्रह्मर्षिणा तदा
BR-03-16-299-014c	यत्कृतं तात लोकेषु तच्च सर्वं श्रुतं त्वया
BR-03-16-299-015a	प्रच्छन्नं चापि धर्मज्ञ हरिणा वृत्रनिग्रहे
BR-03-16-299-015c	वज्रं प्रविश्य शक्रस्य यत्कृतं तच्च ते श्रुतम्
BR-03-16-299-016a	हुताशनेन यच्चापः प्रविश्य छन्नमासता
BR-03-16-299-016c	विबुधानां कृतं कर्म तच्च सर्वं श्रुतं त्वया
BR-03-16-299-017a	एवं विवस्वता तात छन्नेनोत्तमतेजसा
BR-03-16-299-017c	निर्दग्धाः शत्रवः सर्वे वसता भुवि सर्वशः
BR-03-16-299-018a	विष्णुना वसता चापि गृहे दशरथस्य वै
BR-03-16-299-018c	दशग्रीवो हतश्छन्नं संयुगे भीमकर्मणा
BR-03-16-299-019a	एवमेते महात्मानः प्रच्छन्नास्तत्र तत्र ह
BR-03-16-299-019c	अजयञ्शात्रवान्युद्धे तथा त्वमपि जेष्यसि
BR-03-16-299-020a	तथा धौम्येन धर्मज्ञो वाक्यैः सम्परितोषितः
BR-03-16-299-020c	शास्त्रबुद्ध्या स्वबुद्ध्या च न चचाल युधिष्ठिरः
BR-03-16-299-021a	अथाब्रवीन्महाबाहुर्भीमसेनो महाबलः
BR-03-16-299-021c	राजानं बलिनां श्रेष्ठो गिरा सम्परिहर्षयन्
BR-03-16-299-022a	अवेक्षया महाराज तव गाण्डीवधन्वना
BR-03-16-299-022c	धर्मानुगतया बुद्ध्या न किञ्चित्साहसं कृतम्
BR-03-16-299-023a	सहदेवो मया नित्यं नकुलश्च निवारितौ
BR-03-16-299-023c	शक्तौ विध्वंसने तेषां शत्रुघ्नौ भीमविक्रमौ
BR-03-16-299-024a	न वयं तत्प्रहास्यामो यस्मिन्योक्ष्यति नो भवान्
BR-03-16-299-024c	भवान्विधत्तां तत्सर्वं क्षिप्रं जेष्यामहे परान्
BR-03-16-299-025a	इत्युक्ते भीमसेनेन ब्राह्मणाः परमाशिषः
BR-03-16-299-025c	प्रयुज्यापृच्छ्य भरतान्यथास्वान्स्वान्ययुर्गृहान्
BR-03-16-299-026a	सर्वे वेदविदो मुख्या यतयो मुनयस्तथा
BR-03-16-299-026c	आशीरुक्त्वा यथान्यायं पुनर्दर्शनकाङ्क्षिणः
BR-03-16-299-027a	सह धौम्येन विद्वांसस्तथा ते पञ्च पाण्डवाः
BR-03-16-299-027c	उत्थाय प्रययुर्वीराः कृष्णामादाय भारत
BR-03-16-299-028a	क्रोशमात्रमतिक्रम्य तस्माद्देशान्निमित्ततः
BR-03-16-299-028c	श्वोभूते मनुजव्याघ्राश्छन्नवासार्थमुद्यताः
BR-03-16-299-029a	पृथक्शास्त्रविदः सर्वे सर्वे मन्त्रविशारदाः
BR-03-16-299-029c	सन्धिविग्रहकालज्ञा मन्त्राय समुपाविशन्
