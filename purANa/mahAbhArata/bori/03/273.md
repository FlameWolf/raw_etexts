001	मार्कण्डेय उवाच
001a	तावुभौ पतितौ दृष्ट्वा भ्रातरावमितौजसौ
001c	बबन्ध रावणिर्भूयः शरैर्दत्तवरैस्तदा
002a	तौ वीरौ शरजालेन बद्धाविन्द्रजिता रणे
002c	रेजतुः पुरुषव्याघ्रौ शकुन्ताविव पञ्जरे
003a	तौ दृष्ट्वा पतितौ भूमौ शतशः सायकैश्चितौ
003c	सुग्रीवः कपिभिः सार्धं परिवार्य ततः स्थितः
004a	सुषेणमैन्दद्विविदैः कुमुदेनाङ्गदेन च
004c	हनूमन्नीलतारैश्च नलेन च कपीश्वरः
005a	ततस्तं देशमागम्य कृतकर्मा विभीषणः
005c	बोधयामास तौ वीरौ प्रज्ञास्त्रेण प्रबोधितौ
006a	विशल्यौ चापि सुग्रीवः क्षणेनोभौ चकार तौ
006c	विशल्यया महौषध्या दिव्यमन्त्रप्रयुक्तया
007a	तौ लब्धसञ्ज्ञौ नृवरौ विशल्यावुदतिष्ठताम्
007c	गततन्द्रीक्लमौ चास्तां क्षणेनोभौ महारथौ
008a	ततो विभीषणः पार्थ राममिक्ष्वाकुनन्दनम्
008c	उवाच विज्वरं दृष्ट्वा कृताञ्जलिरिदं वचः
009a	अयमम्भो गृहीत्वा तु राजराजस्य शासनात्
009c	गुह्यकोऽभ्यागतः श्वेतात्त्वत्सकाशमरिन्दम
010a	इदमम्भः कुबेरस्ते महाराजः प्रयच्छति
010c	अन्तर्हितानां भूतानां दर्शनार्थं परन्तप
011a	अनेन स्पृष्टनयनो भूतान्यन्तर्हितान्युत
011c	भवान्द्रक्ष्यति यस्मै च भवानेतत्प्रदास्यति
012a	तथेति रामस्तद्वारि प्रतिगृह्याथ सत्कृतम्
012c	चकार नेत्रयोः शौचं लक्ष्मणश्च महामनाः
013a	सुग्रीवजाम्बवन्तौ च हनूमानङ्गदस्तथा
013c	मैन्दद्विविदनीलाश्च प्रायः प्लवगसत्तमाः
014a	तथा समभवच्चापि यदुवाच विभीषणः
014c	क्षणेनातीन्द्रियाण्येषां चक्षूंष्यासन्युधिष्ठिर
015a	इन्द्रजित्कृतकर्मा तु पित्रे कर्म तदात्मनः
015c	निवेद्य पुनरागच्छत्त्वरयाजिशिरः प्रति
016a	तमापतन्तं सङ्क्रुद्धं पुनरेव युयुत्सया
016c	अभिदुद्राव सौमित्रिर्विभीषणमते स्थितः
017a	अकृताह्निकमेवैनं जिघांसुर्जितकाशिनम्
017c	शरैर्जघान सङ्क्रुद्धः कृतसञ्ज्ञोऽथ लक्ष्मणः
018a	तयोः समभवद्युद्धं तदान्योन्यं जिगीषतोः
018c	अतीव चित्रमाश्चर्यं शक्रप्रह्लादयोरिव
019a	अविध्यदिन्द्रजित्तीक्ष्णैः सौमित्रिं मर्मभेदिभिः
019c	सौमित्रिश्चानलस्पर्शैरविध्यद्रावणिं शरैः
020a	सौमित्रिशरसंस्पर्शाद्रावणिः क्रोधमूर्छितः
020c	असृजल्लक्ष्मणायाष्टौ शरानाशीविषोपमान्
021a	तस्यासून्पावकस्पर्शैः सौमित्रिः पत्रिभिस्त्रिभिः
021c	यथा निरहरद्वीरस्तन्मे निगदतः शृणु
022a	एकेनास्य धनुष्मन्तं बाहुं देहादपातयत्
022c	द्वितीयेन सनाराचं भुजं भूमौ न्यपातयत्
023a	तृतीयेन तु बाणेन पृथुधारेण भास्वता
023c	जहार सुनसं चारु शिरो भ्राजिष्णुकुण्डलम्
024a	विनिकृत्तभुजस्कन्धं कबन्धं भीमदर्शनम्
024c	तं हत्वा सूतमप्यस्त्रैर्जघान बलिनां वरः
025a	लङ्कां प्रवेशयामासुर्वाजिनस्तं रथं तदा
025c	ददर्श रावणस्तं च रथं पुत्रविनाकृतम्
026a	स पुत्रं निहतं दृष्ट्वा त्रासात्सम्भ्रान्तलोचनः
026c	रावणः शोकमोहार्तो वैदेहीं हन्तुमुद्यतः
027a	अशोकवनिकास्थां तां रामदर्शनलालसाम्
027c	खड्गमादाय दुष्टात्मा जवेनाभिपपात ह
028a	तं दृष्ट्वा तस्य दुर्बुद्धेरविन्ध्यः पापनिश्चयम्
028c	शमयामास सङ्क्रुद्धं श्रूयतां येन हेतुना
029a	महाराज्ये स्थितो दीप्ते न स्त्रियं हन्तुमर्हसि
029c	हतैवैषा यदा स्त्री च बन्धनस्था च ते गृहे
030a	न चैषा देहभेदेन हता स्यादिति मे मतिः
030c	जहि भर्तारमेवास्या हते तस्मिन्हता भवेत्
031a	न हि ते विक्रमे तुल्यः साक्षादपि शतक्रतुः
031c	असकृद्धि त्वया सेन्द्रास्त्रासितास्त्रिदशा युधि
032a	एवं बहुविधैर्वाक्यैरविन्ध्यो रावणं तदा
032c	क्रुद्धं संशमयामास जगृहे च स तद्वचः
033a	निर्याणे स मतिं कृत्वा निधायासिं क्षपाचरः
033c	आज्ञापयामास तदा रथो मे कल्प्यतामिति
