BR0301008001	वैशम्पायन उवाच
BR0301008001a	श्रुत्वा च विदुरं प्राप्तं राज्ञा च परिसान्त्वितम्
BR0301008001c	धृतराष्ट्रात्मजो राजा पर्यतप्यत दुर्मतिः
BR0301008002a	स सौबलं समानाय्य कर्णदुःशासनावपि
BR0301008002c	अब्रवीद्वचनं राजा प्रविश्याबुद्धिजं तमः
BR0301008003a	एष प्रत्यागतो मन्त्री धृतराष्ट्रस्य सम्मतः
BR0301008003c	विदुरः पाण्डुपुत्राणां सुहृद्विद्वान्हिते रतः
BR0301008004a	यावदस्य पुनर्बुद्धिं विदुरो नापकर्षति
BR0301008004c	पाण्डवानयने तावन्मन्त्रयध्वं हितं मम
BR0301008005a	अथ पश्याम्यहं पार्थान्प्राप्तानिह कथञ्चन
BR0301008005c	पुनः शोषं गमिष्यामि निरासुर्निरवग्रहः
BR0301008006a	विषमुद्बन्धनं वापि शस्त्रमग्निप्रवेशनम्
BR0301008006c	करिष्ये न हि तानृद्धान्पुनर्द्रष्टुमिहोत्सहे
BR0301008007	शकुनिरुवाच
BR0301008007a	किं बालिषां मतिं राजन्नास्थितोऽसि विशां पते
BR0301008007c	गतास्ते समयं कृत्वा नैतदेवं भविष्यति
BR0301008008a	सत्यवाक्ये स्थिताः सर्वे पाण्डवा भरतर्षभ
BR0301008008c	पितुस्ते वचनं तात न ग्रहीष्यन्ति कर्हिचित्
BR0301008009a	अथ वा ते ग्रहीष्यन्ति पुनरेष्यन्ति वा पुरम्
BR0301008009c	निरस्य समयं भूयः पणोऽस्माकं भविष्यति
BR0301008010a	सर्वे भवामो मध्यस्था राज्ञश्छन्दानुवर्तिनः
BR0301008010c	छिद्रं बहु प्रपश्यन्तः पाण्डवानां सुसंवृताः
BR0301008011	दुःशासन उवाच
BR0301008011a	एवमेतन्महाप्राज्ञ यथा वदसि मातुल
BR0301008011c	नित्यं हि मे कथयतस्तव बुद्धिर्हि रोचते
BR0301008012	कर्ण उवाच
BR0301008012a	काममीक्षामहे सर्वे दुर्योधन तवेप्सितम्
BR0301008012c	ऐकमत्यं हि नो राजन्सर्वेषामेव लक्ष्यते
BR0301008013	वैशम्पायन उवाच
BR0301008013a	एवमुक्तस्तु कर्णेन राजा दुर्योधनस्तदा
BR0301008013c	नातिहृष्टमनाः क्षिप्रमभवत्स पराङ्मुखः
BR0301008014a	उपलभ्य ततः कर्णो विवृत्य नयने शुभे
BR0301008014c	रोषाद्दुःशासनं चैव सौबलेयं च तावुभौ
BR0301008015a	उवाच परमक्रुद्ध उद्यम्यात्मानमात्मना
BR0301008015c	अहो मम मतं यत्तन्निबोधत नराधिपाः
BR0301008016a	प्रियं सर्वे चिकीर्षामो राज्ञः किङ्करपाणयः
BR0301008016c	न चास्य शक्नुमः सर्वे प्रिये स्थातुमतन्द्रिताः
BR0301008017a	वयं तु शस्त्राण्यादाय रथानास्थाय दंशिताः
BR0301008017c	गच्छामः सहिता हन्तुं पाण्डवान्वनगोचरान्
BR0301008018a	तेषु सर्वेषु शान्तेषु गतेष्वविदितां गतिम्
BR0301008018c	निर्विवादा भविष्यन्ति धार्तराष्ट्रास्तथा वयम्
BR0301008019a	यावदेव परिद्यूना यावच्छोकपरायणाः
BR0301008019c	यावन्मित्रविहीनाश्च तावच्छक्या मतं मम
BR0301008020a	तस्य तद्वचनं श्रुत्वा पूजयन्तः पुनः पुनः
BR0301008020c	बाढमित्येव ते सर्वे प्रत्यूचुः सूतजं तदा
BR0301008021a	एवमुक्त्वा तु सङ्क्रुद्धा रथैः सर्वे पृथक्पृथक्
BR0301008021c	निर्ययुः पाण्डवान्हन्तुं सङ्घशः कृतनिश्चयाः
BR0301008022a	तान्प्रस्थितान्परिज्ञाय कृष्णद्वैपायनस्तदा
BR0301008022c	आजगाम विशुद्धात्मा दृष्ट्वा दिव्येन चक्षुषा
BR0301008023a	प्रतिषिध्याथ तान्सर्वान्भगवाँल्लोकपूजितः
BR0301008023c	प्रज्ञाचक्षुषमासीनमुवाचाभ्येत्य सत्वरः
