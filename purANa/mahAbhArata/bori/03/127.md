001	युधिष्ठिर उवाच
001a	कथंवीर्यः स राजाभूत्सोमको वदतां वर
001c	कर्माण्यस्य प्रभावं च श्रोतुमिच्छामि तत्त्वतः
002	लोमश उवाच
002a	युधिष्ठिरासीन्नृपतिः सोमको नाम धार्मिकः
002c	तस्य भार्याशतं राजन्सदृशीनामभूत्तदा
003a	स वै यत्नेन महता तासु पुत्रं महीपतिः
003c	कञ्चिन्नासादयामास कालेन महता अपि
004a	कदाचित्तस्य वृद्धस्य यतमानस्य यत्नतः
004c	जन्तुर्नाम सुतस्तस्मिन्स्त्रीशते समजायत
005a	तं जातं मातरः सर्वाः परिवार्य समासते
005c	सततं पृष्ठतः कृत्वा कामभोगान्विशां पते
006a	ततः पिपीलिका जन्तुं कदाचिददशत्स्फिजि
006c	स दष्टो व्यनदद्राजंस्तेन दुःखेन बालकः
007a	ततस्ता मातरः सर्वाः प्राक्रोशन्भृशदुःखिताः
007c	परिवार्य जन्तुं सहिताः स शब्दस्तुमुलोऽभवत्
008a	तमार्तनादं सहसा शुश्राव स महीपतिः
008c	अमात्यपरिषन्मध्ये उपविष्टः सहर्त्विजैः
009a	ततः प्रस्थापयामास किमेतदिति पार्थिवः
009c	तस्मै क्षत्ता यथावृत्तमाचचक्षे सुतं प्रति
010a	त्वरमाणः स चोत्थाय सोमकः सह मन्त्रिभिः
010c	प्रविश्यान्तःपुरं पुत्रमाश्वासयदरिन्दमः
011a	सान्त्वयित्वा तु तं पुत्रं निष्क्रम्यान्तःपुरान्नृपः
011c	ऋत्विजैः सहितो राजन्सहामात्य उपाविशत्
012	सोमक उवाच
012a	धिगस्त्विहैकपुत्रत्वमपुत्रत्वं वरं भवेत्
012c	नित्यातुरत्वाद्भूतानां शोक एवैकपुत्रता
013a	इदं भार्याशतं ब्रह्मन्परीक्ष्योपचितं प्रभो
013c	पुत्रार्थिना मया वोढं न चासां विद्यते प्रजा
014a	एकः कथञ्चिदुत्पन्नः पुत्रो जन्तुरयं मम
014c	यतमानस्य सर्वासु किं नु दुःखमतः परम्
015a	वयश्च समतीतं मे सभार्यस्य द्विजोत्तम
015c	आसां प्राणाः समायत्ता मम चात्रैकपुत्रके
016a	स्यान्नु कर्म तथा युक्तं येन पुत्रशतं भवेत्
016c	महता लघुना वापि कर्मणा दुष्करेण वा
017	ऋत्विगुवाच
017a	अस्ति वै तादृशं कर्म येन पुत्रशतं भवेत्
017c	यदि शक्नोषि तत्कर्तुमथ वक्ष्यामि सोमक
018	सोमक उवाच
018a	कार्यं वा यदि वाकार्यं येन पुत्रशतं भवेत्
018c	कृतमेव हि तद्विद्धि भगवान्प्रब्रवीतु मे
019	ऋत्विगुवाच
019a	यजस्व जन्तुना राजंस्त्वं मया वितते क्रतौ
019c	ततः पुत्रशतं श्रीमद्भविष्यत्यचिरेण ते
020a	वपायां हूयमानायां धूममाघ्राय मातरः
020c	ततस्ताः सुमहावीर्याञ्जनयिष्यन्ति ते सुतान्
021a	तस्यामेव तु ते जन्तुर्भविता पुनरात्मजः
021c	उत्तरे चास्य सौवर्णं लक्ष्म पार्श्वे भविष्यति
