001	वैशम्पायन उवाच
001a	प्रभातायां तु शर्वर्यां तेषामक्लिष्टकर्मणाम्
001c	वनं यियासतां विप्रास्तस्थुर्भिक्षाभुजोऽग्रतः
001e	तानुवाच ततो राजा कुन्तीपुत्रो युधिष्ठिरः
002a	वयं हि हृतसर्वस्वा हृतराज्या हृतश्रियः
002c	फलमूलामिषाहारा वनं यास्याम दुःखिताः
003a	वनं च दोषबहुलं बहुव्यालसरीसृपम्
003c	परिक्लेशश्च वो मन्ये ध्रुवं तत्र भविष्यति
004a	ब्राह्मणानां परिक्लेशो दैवतान्यपि सादयेत्
004c	किं पुनर्मामितो विप्रा निवर्तध्वं यथेष्टतः
005	ब्राह्मणा ऊचुः
005a	गतिर्या भवतां राजंस्तां वयं गन्तुमुद्यताः
005c	नार्हथास्मान्परित्यक्तुं भक्तान्सद्धर्मदर्शिनः
006a	अनुकम्पां हि भक्तेषु दैवतान्यपि कुर्वते
006c	विशेषतो ब्राह्मणेषु सदाचारावलम्बिषु
007	युधिष्ठिर उवाच
007a	ममापि परमा भक्तिर्ब्राह्मणेषु सदा द्विजाः
007c	सहायविपरिभ्रंशस्त्वयं सादयतीव माम्
008a	आहरेयुर्हि मे येऽपि फलमूलमृगांस्तथा
008c	त इमे शोकजैर्दुःखैर्भ्रातरो मे विमोहिताः
009a	द्रौपद्या विप्रकर्षेण राज्यापहरणेन च
009c	दुःखान्वितानिमान्क्लेशैर्नाहं योक्तुमिहोत्सहे
010	ब्राह्मणा ऊचुः
010a	अस्मत्पोषणजा चिन्ता मा भूत्ते हृदि पार्थिव
010c	स्वयमाहृत्य वन्यानि अनुयास्यामहे वयम्
011a	अनुध्यानेन जप्येन विधास्यामः शिवं तव
011c	कथाभिश्चानुकूलाभिः सह रंस्यामहे वने
012	युधिष्ठिर उवाच
012a	एवमेतन्न सन्देहो रमेयं ब्राह्मणैः सह
012c	न्यूनभावात्तु पश्यामि प्रत्यादेशमिवात्मनः
013a	कथं द्रक्ष्यामि वः सर्वान्स्वयमाहृतभोजनान्
013c	मद्भक्त्या क्लिश्यतोऽनर्हान्धिक्पापान्धृतराष्ट्रजान्
014	वैशम्पायन उवाच
014a	इत्युक्त्वा स नृपः शोचन्निषसाद महीतले
014c	तमध्यात्मरतिर्विद्वाञ्शौनको नाम वै द्विजः
014e	योगे साङ्ख्ये च कुशलो राजानमिदमब्रवीत्
015a	शोकस्थानसहस्राणि भयस्थानशतानि च
015c	दिवसे दिवसे मूढमाविशन्ति न पण्डितम्
016a	न हि ज्ञानविरुद्धेषु बहुदोषेषु कर्मसु
016c	श्रेयोघातिषु सज्जन्ते बुद्धिमन्तो भवद्विधाः
017a	अष्टाङ्गां बुद्धिमाहुर्यां सर्वाश्रेयोविघातिनीम्
017c	श्रुतिस्मृतिसमायुक्तां सा राजंस्त्वय्यवस्थिता
018a	अर्थकृच्छ्रेषु दुर्गेषु व्यापत्सु स्वजनस्य च
018c	शारीरमानसैर्दुःखैर्न सीदन्ति भवद्विधाः
019a	श्रूयतां चाभिधास्यामि जनकेन यथा पुरा
019c	आत्मव्यवस्थानकरा गीताः श्लोका महात्मना
020a	मनोदेहसमुत्थाभ्यां दुःखाभ्यामर्दितं जगत्
020c	तयोर्व्याससमासाभ्यां शमोपायमिमं शृणु
021a	व्याधेरनिष्टसंस्पर्शाच्छ्रमादिष्टविवर्जनात्
021c	दुःखं चतुर्भिः शारीरं कारणैः सम्प्रवर्तते
022a	तदाशुप्रतिकाराच्च सततं चाविचिन्तनात्
022c	आधिव्याधिप्रशमनं क्रियायोगद्वयेन तु
023a	मतिमन्तो ह्यतो वैद्याः शमं प्रागेव कुर्वते
023c	मानसस्य प्रियाख्यानैः सम्भोगोपनयैर्नृणाम्
024a	मानसेन हि दुःखेन शरीरमुपतप्यते
024c	अयःपिण्डेन तप्तेन कुम्भसंस्थमिवोदकम्
025a	मानसं शमयेत्तस्माज्ज्ञानेनाग्निमिवाम्बुना
025c	प्रशान्ते मानसे दुःखे शारीरमुपशाम्यति
026a	मनसो दुःखमूलं तु स्नेह इत्युपलभ्यते
026c	स्नेहात्तु सज्जते जन्तुर्दुःखयोगमुपैति च
027a	स्नेहमूलानि दुःखानि स्नेहजानि भयानि च
027c	शोकहर्षौ तथायासः सर्वं स्नेहात्प्रवर्तते
028a	स्नेहात्करणरागश्च प्रजज्ञे वैषयस्तथा
028c	अश्रेयस्कावुभावेतौ पूर्वस्तत्र गुरुः स्मृतः
029a	कोटराग्निर्यथाशेषं समूलं पादपं दहेत्
029c	धर्मार्थिनं तथाल्पोऽपि रागदोषो विनाशयेत्
030a	विप्रयोगे न तु त्यागी दोषदर्शी समागमात्
030c	विरागं भजते जन्तुर्निर्वैरो निष्परिग्रहः
031a	तस्मात्स्नेहं स्वपक्षेभ्यो मित्रेभ्यो धनसञ्चयात्
031c	स्वशरीरसमुत्थं तु ज्ञानेन विनिवर्तयेत्
032a	ज्ञानान्वितेषु मुख्येषु शास्त्रज्ञेषु कृतात्मसु
032c	न तेषु सज्जते स्नेहः पद्मपत्रेष्विवोदकम्
033a	रागाभिभूतः पुरुषः कामेन परिकृष्यते
033c	इच्छा सञ्जायते तस्य ततस्तृष्णा प्रवर्तते
034a	तृष्णा हि सर्वपापिष्ठा नित्योद्वेगकरी नृणाम्
034c	अधर्मबहुला चैव घोरा पापानुबन्धिनी
035a	या दुस्त्यजा दुर्मतिभिर्या न जीर्यति जीर्यतः
035c	योऽसौ प्राणान्तिको रोगस्तां तृष्णां त्यजतः सुखम्
036a	अनाद्यन्ता तु सा तृष्णा अन्तर्देहगता नृणाम्
036c	विनाशयति सम्भूता अयोनिज इवानलः
037a	यथैधः स्वसमुत्थेन वह्निना नाशमृच्छति
037c	तथाकृतात्मा लोभेन सहजेन विनश्यति
038a	राजतः सलिलादग्नेश्चोरतः स्वजनादपि
038c	भयमर्थवतां नित्यं मृत्योः प्राणभृतामिव
039a	यथा ह्यामिषमाकाशे पक्षिभिः श्वापदैर्भुवि
039c	भक्ष्यते सलिले मत्स्यैस्तथा सर्वेण वित्तवान्
040a	अर्थ एव हि केषाञ्चिदनर्थो भविता नृणाम्
040c	अर्थश्रेयसि चासक्तो न श्रेयो विन्दते नरः
040e	तस्मादर्थागमाः सर्वे मनोमोहविवर्धनाः
041a	कार्पण्यं दर्पमानौ च भयमुद्वेग एव च
041c	अर्थजानि विदुः प्राज्ञा दुःखान्येतानि देहिनाम्
042a	अर्थस्योपार्जने दुःखं पालने च क्षये तथा
042c	नाशे दुःखं व्यये दुःखं घ्नन्ति चैवार्थकारणात्
043a	अर्था दुःखं परित्यक्तुं पालिताश्चापि तेऽसुखाः
043c	दुःखेन चाधिगम्यन्ते तेषां नाशं न चिन्तयेत्
044a	असन्तोषपरा मूढाः सन्तोषं यान्ति पण्डिताः
044c	अन्तो नास्ति पिपासायाः सन्तोषः परमं सुखम्
045a	तस्मात्सन्तोषमेवेह धनं पश्यन्ति पण्डिताः
045c	अनित्यं यौवनं रूपं जीवितं द्रव्यसञ्चयः
045e	ऐश्वर्यं प्रियसंवासो गृध्येदेषु न पण्डितः
046a	त्यजेत सञ्चयांस्तस्मात्तज्जं क्लेशं सहेत कः
046c	न हि सञ्चयवान्कश्चिद्दृश्यते निरुपद्रवः
047a	अतश्च धर्मिभिः पुम्भिरनीहार्थः प्रशस्यते
047c	प्रक्षालनाद्धि पङ्कस्य दूरादस्पर्शनं वरम्
048a	युधिष्ठिरैवमर्थेषु न स्पृहां कर्तुमर्हसि
048c	धर्मेण यदि ते कार्यं विमुक्तेच्छो भवार्थतः
049	युधिष्ठिर उवाच
049a	नार्थोपभोगलिप्सार्थमियमर्थेप्सुता मम
049c	भरणार्थं तु विप्राणां ब्रह्मन्काङ्क्षे न लोभतः
050a	कथं ह्यस्मद्विधो ब्रह्मन्वर्तमानो गृहाश्रमे
050c	भरणं पालनं चापि न कुर्यादनुयायिनाम्
051a	संविभागो हि भूतानां सर्वेषामेव शिष्यते
051c	तथैवापचमानेभ्यः प्रदेयं गृहमेधिना
052a	तृणानि भूमिरुदकं वाक्चतुर्थी च सूनृता
052c	सतामेतानि गेहेषु नोच्छिद्यन्ते कदाचन
053a	देयमार्तस्य शयनं स्थितश्रान्तस्य चासनम्
053c	तृषितस्य च पानीयं क्षुधितस्य च भोजनम्
054a	चक्षुर्दद्यान्मनो दद्याद्वाचं दद्याच्च सूनृताम्
054c	प्रत्युद्गम्याभिगमनं कुर्यान्न्यायेन चार्चनम्
055a	अग्निहोत्रमनड्वांश्च ज्ञातयोऽतिथिबान्धवाः
055c	पुत्रदारभृताश्चैव निर्दहेयुरपूजिताः
056a	नात्मार्थं पाचयेदन्नं न वृथा घातयेत्पशून्
056c	न च तत्स्वयमश्नीयाद्विधिवद्यन्न निर्वपेत्
057a	श्वभ्यश्च श्वपचेभ्यश्च वयोभ्यश्चावपेद्भुवि
057c	वैश्वदेवं हि नामैतत्सायम्प्रातर्विधीयते
058a	विघसाशी भवेत्तस्मान्नित्यं चामृतभोजनः
058c	विघसं भृत्यशेषं तु यज्ञशेषं तथामृतम्
059a	एतां यो वर्तते वृत्तिं वर्तमानो गृहाश्रमे
059c	तस्य धर्मं परं प्राहुः कथं वा विप्र मन्यसे
060	शौनक उवाच
060a	अहो बत महत्कष्टं विपरीतमिदं जगत्
060c	येनापत्रपते साधुरसाधुस्तेन तुष्यति
061a	शिश्नोदरकृतेऽप्राज्ञः करोति विघसं बहु
061c	मोहरागसमाक्रान्त इन्द्रियार्थवशानुगः
062a	ह्रियते बुध्यमानोऽपि नरो हारिभिरिन्द्रियैः
062c	विमूढसञ्ज्ञो दुष्टाश्वैरुद्भ्रान्तैरिव सारथिः
063a	षडिन्द्रियाणि विषयं समागच्छन्ति वै यदा
063c	तदा प्रादुर्भवत्येषां पूर्वसङ्कल्पजं मनः
064a	मनो यस्येन्द्रियग्रामविषयं प्रति चोदितम्
064c	तस्यौत्सुक्यं सम्भवति प्रवृत्तिश्चोपजायते
065a	ततः सङ्कल्पवीर्येण कामेन विषयेषुभिः
065c	विद्धः पतति लोभाग्नौ ज्योतिर्लोभात्पतङ्गवत्
066a	ततो विहारैराहारैर्मोहितश्च विशां पते
066c	महामोहमुखे मग्नो नात्मानमवबुध्यते
067a	एवं पतति संसारे तासु तास्विह योनिषु
067c	अविद्याकर्मतृष्णाभिर्भ्राम्यमाणोऽथ चक्रवत्
068a	ब्रह्मादिषु तृणान्तेषु भूतेषु परिवर्तते
068c	जले भुवि तथाकाशे जायमानः पुनः पुनः
069a	अबुधानां गतिस्त्वेषा बुधानामपि मे शृणु
069c	ये धर्मे श्रेयसि रता विमोक्षरतयो जनाः
070a	यदिदं वेदवचनं कुरु कर्म त्यजेति च
070c	तस्माद्धर्मानिमान्सर्वान्नाभिमानात्समाचरेत्
071a	इज्याध्ययनदानानि तपः सत्यं क्षमा दमः
071c	अलोभ इति मार्गोऽयं धर्मस्याष्टविधः स्मृतः
072a	तत्र पूर्वश्चतुर्वर्गः पितृयानपथे स्थितः
072c	कर्तव्यमिति यत्कार्यं नाभिमानात्समाचरेत्
073a	उत्तरो देवयानस्तु सद्भिराचरितः सदा
073c	अष्टाङ्गेनैव मार्गेण विशुद्धात्मा समाचरेत्
074a	सम्यक्सङ्कल्पसम्बन्धात्सम्यक्चेन्द्रियनिग्रहात्
074c	सम्यग्व्रतविशेषाच्च सम्यक्च गुरुसेवनात्
075a	सम्यगाहारयोगाच्च सम्यक्चाध्ययनागमात्
075c	सम्यक्कर्मोपसन्न्यासात्सम्यक्चित्तनिरोधनात्
075e	एवं कर्माणि कुर्वन्ति संसारविजिगीषवः
076a	रागद्वेषविनिर्मुक्ता ऐश्वर्यं देवता गताः
076c	रुद्राः साध्यास्तथादित्या वसवोऽथाश्विनावपि
076e	योगैश्वर्येण संयुक्ता धारयन्ति प्रजा इमाः
077a	तथा त्वमपि कौन्तेय शममास्थाय पुष्कलम्
077c	तपसा सिद्धिमन्विच्छ योगसिद्धिं च भारत
078a	पितृमातृमयी सिद्धिः प्राप्ता कर्ममयी च ते
078c	तपसा सिद्धिमन्विच्छ द्विजानां भरणाय वै
079a	सिद्धा हि यद्यदिच्छन्ति कुर्वते तदनुग्रहात्
079c	तस्मात्तपः समास्थाय कुरुष्वात्ममनोरथम्
