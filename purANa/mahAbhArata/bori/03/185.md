001	वैशम्पायन उवाच
001a	ततः स पाण्डवो भूयो मार्कण्डेयमुवाच ह
001c	कथयस्वेह चरितं मनोर्वैवस्वतस्य मे
002	मार्कण्डेय उवाच
002a	विवस्वतः सुतो राजन्परमर्षिः प्रतापवान्
002c	बभूव नरशार्दूल प्रजापतिसमद्युतिः
003a	ओजसा तेजसा लक्ष्म्या तपसा च विशेषतः
003c	अतिचक्राम पितरं मनुः स्वं च पितामहम्
004a	ऊर्ध्वबाहुर्विशालायां बदर्यां स नराधिपः
004c	एकपादस्थितस्तीव्रं चचार सुमहत्तपः
005a	अवाक्शिरास्तथा चापि नेत्रैरनिमिषैर्दृढम्
005c	सोऽतप्यत तपो घोरं वर्षाणामयुतं तदा
006a	तं कदाचित्तपस्यन्तमार्द्रचीरजटाधरम्
006c	वीरिणीतीरमागम्य मत्स्यो वचनमब्रवीत्
007a	भगवन्क्षुद्रमत्स्योऽस्मि बलवद्भ्यो भयं मम
007c	मत्स्येभ्यो हि ततो मां त्वं त्रातुमर्हसि सुव्रत
008a	दुर्बलं बलवन्तो हि मत्स्यं मत्स्या विशेषतः
008c	भक्षयन्ति यथा वृत्तिर्विहिता नः सनातनी
009a	तस्माद्भयौघान्महतो मज्जन्तं मां विशेषतः
009c	त्रातुमर्हसि कर्तास्मि कृते प्रतिकृतं तव
010a	स मत्स्यवचनं श्रुत्वा कृपयाभिपरिप्लुतः
010c	मनुर्वैवस्वतोऽगृह्णात्तं मत्स्यं पाणिना स्वयम्
011a	उदकान्तमुपानीय मत्स्यं वैवस्वतो मनुः
011c	अलिञ्जरे प्राक्षिपत्स चन्द्रांशुसदृशप्रभम्
012a	स तत्र ववृधे राजन्मत्स्यः परमसत्कृतः
012c	पुत्रवच्चाकरोत्तस्मिन्मनुर्भावं विशेषतः
013a	अथ कालेन महता स मत्स्यः सुमहानभूत्
013c	अलिञ्जरे जले चैव नासौ समभवत्किल
014a	अथ मत्स्यो मनुं दृष्ट्वा पुनरेवाभ्यभाषत
014c	भगवन्साधु मेऽद्यान्यत्स्थानं सम्प्रतिपादय
015a	उद्धृत्यालिञ्जरात्तस्मात्ततः स भगवान्मुनिः
015c	तं मत्स्यमनयद्वापीं महतीं स मनुस्तदा
016a	तत्र तं प्राक्षिपच्चापि मनुः परपुरञ्जय
016c	अथावर्धत मत्स्यः स पुनर्वर्षगणान्बहून्
017a	द्वियोजनायता वापी विस्तृता चापि योजनम्
017c	तस्यां नासौ समभवन्मत्स्यो राजीवलोचन
017e	विचेष्टितुं वा कौन्तेय मत्स्यो वाप्यां विशां पते
018a	मनुं मत्स्यस्ततो दृष्ट्वा पुनरेवाभ्यभाषत
018c	नय मां भगवन्साधो समुद्रमहिषीं प्रभो
018e	गङ्गां तत्र निवत्स्यामि यथा वा तात मन्यसे
019a	एवमुक्तो मनुर्मत्स्यमनयद्भगवान्वशी
019c	नदीं गङ्गां तत्र चैनं स्वयं प्राक्षिपदच्युतः
020a	स तत्र ववृधे मत्स्यः किञ्चित्कालमरिन्दम
020c	ततः पुनर्मनुं दृष्ट्वा मत्स्यो वचनमब्रवीत्
021a	गङ्गायां हि न शक्नोमि बृहत्त्वाच्चेष्टितुं प्रभो
021c	समुद्रं नय मामाशु प्रसीद भगवन्निति
022a	उद्धृत्य गङ्गासलिलात्ततो मत्स्यं मनुः स्वयम्
022c	समुद्रमनयत्पार्थ तत्र चैनमवासृजत्
023a	सुमहानपि मत्स्यः सन्स मनोर्मनसस्तदा
023c	आसीद्यथेष्टहार्यश्च स्पर्शगन्धसुखश्च वै
024a	यदा समुद्रे प्रक्षिप्तः स मत्स्यो मनुना तदा
024c	तत एनमिदं वाक्यं स्मयमान इवाब्रवीत्
025a	भगवन्कृता हि मे रक्षा त्वया सर्वा विशेषतः
025c	प्राप्तकालं तु यत्कार्यं त्वया तच्छ्रूयतां मम
026a	अचिराद्भगवन्भौममिदं स्थावरजङ्गमम्
026c	सर्वमेव महाभाग प्रलयं वै गमिष्यति
027a	सम्प्रक्षालनकालोऽयं लोकानां समुपस्थितः
027c	तस्मात्त्वां बोधयाम्यद्य यत्ते हितमनुत्तमम्
028a	त्रसानां स्थावराणां च यच्चेङ्गं यच्च नेङ्गति
028c	तस्य सर्वस्य सम्प्राप्तः कालः परमदारुणः
029a	नौश्च कारयितव्या ते दृढा युक्तवटाकरा
029c	तत्र सप्तर्षिभिः सार्धमारुहेथा महामुने
030a	बीजानि चैव सर्वाणि यथोक्तानि मया पुरा
030c	तस्यामारोहयेर्नावि सुसङ्गुप्तानि भागशः
031a	नौस्थश्च मां प्रतीक्षेथास्तदा मुनिजनप्रिय
031c	आगमिष्याम्यहं शृङ्गी विज्ञेयस्तेन तापस
032a	एवमेतत्त्वया कार्यमापृष्टोऽसि व्रजाम्यहम्
032c	नातिशङ्क्यमिदं चापि वचनं ते ममाभिभो
033a	एवं करिष्य इति तं स मत्स्यं प्रत्यभाषत
033c	जग्मतुश्च यथाकाममनुज्ञाप्य परस्परम्
034a	ततो मनुर्महाराज यथोक्तं मत्स्यकेन ह
034c	बीजान्यादाय सर्वाणि सागरं पुप्लुवे तदा
034e	नावा तु शुभया वीर महोर्मिणमरिन्दम
035a	चिन्तयामास च मनुस्तं मत्स्यं पृथिवीपते
035c	स च तच्चिन्तितं ज्ञात्वा मत्स्यः परपुरञ्जय
035e	शृङ्गी तत्राजगामाशु तदा भरतसत्तम
036a	तं दृष्ट्वा मनुजेन्द्रेन्द्र मनुर्मत्स्यं जलार्णवे
036c	शृङ्गिणं तं यथोक्तेन रूपेणाद्रिमिवोच्छ्रितम्
037a	वटाकरमयं पाशमथ मत्स्यस्य मूर्धनि
037c	मनुर्मनुजशार्दूल तस्मिञ्शृङ्गे न्यवेशयत्
038a	संयतस्तेन पाशेन मत्स्यः परपुरञ्जय
038c	वेगेन महता नावं प्राकर्षल्लवणाम्भसि
039a	स ततार तया नावा समुद्रं मनुजेश्वर
039c	नृत्यमानमिवोर्मीभिर्गर्जमानमिवाम्भसा
040a	क्षोभ्यमाणा महावातैः सा नौस्तस्मिन्महोदधौ
040c	घूर्णते चपलेव स्त्री मत्ता परपुरञ्जय
041a	नैव भूमिर्न च दिशः प्रदिशो वा चकाशिरे
041c	सर्वमाम्भसमेवासीत्खं द्यौश्च नरपुङ्गव
042a	एवम्भूते तदा लोके सङ्कुले भरतर्षभ
042c	अदृश्यन्त सप्तर्षयो मनुर्मत्स्यः सहैव ह
043a	एवं बहून्वर्षगणांस्तां नावं सोऽथ मत्स्यकः
043c	चकर्षातन्द्रितो राजंस्तस्मिन्सलिलसञ्चये
044a	ततो हिमवतः शृङ्गं यत्परं पुरुषर्षभ
044c	तत्राकर्षत्ततो नावं स मत्स्यः कुरुनन्दन
045a	ततोऽब्रवीत्तदा मत्स्यस्तानृषीन्प्रहसञ्शनैः
045c	अस्मिन्हिमवतः शृङ्गे नावं बध्नीत माचिरम्
046a	सा बद्धा तत्र तैस्तूर्णमृषिभिर्भरतर्षभ
046c	नौर्मत्स्यस्य वचः श्रुत्वा शृङ्गे हिमवतस्तदा
047a	तच्च नौबन्धनं नाम शृङ्गं हिमवतः परम्
047c	ख्यातमद्यापि कौन्तेय तद्विद्धि भरतर्षभ
048a	अथाब्रवीदनिमिषस्तानृषीन्सहितांस्तदा
048c	अहं प्रजापतिर्ब्रह्मा मत्परं नाधिगम्यते
048e	मत्स्यरूपेण यूयं च मयास्मान्मोक्षिता भयात्
049a	मनुना च प्रजाः सर्वाः सदेवासुरमानवाः
049c	स्रष्टव्याः सर्वलोकाश्च यच्चेङ्गं यच्च नेङ्गति
050a	तपसा चातितीव्रेण प्रतिभास्य भविष्यति
050c	मत्प्रसादात्प्रजासर्गे न च मोहं गमिष्यति
051a	इत्युक्त्वा वचनं मत्स्यः क्षणेनादर्शनं गतः
051c	स्रष्टुकामः प्रजाश्चापि मनुर्वैवस्वतः स्वयम्
051e	प्रमूढोऽभूत्प्रजासर्गे तपस्तेपे महत्ततः
052a	तपसा महता युक्तः सोऽथ स्रष्टुं प्रचक्रमे
052c	सर्वाः प्रजा मनुः साक्षाद्यथावद्भरतर्षभ
053a	इत्येतन्मात्स्यकं नाम पुराणं परिकीर्तितम्
053c	आख्यानमिदमाख्यातं सर्वपापहरं मया
054a	य इदं शृणुयान्नित्यं मनोश्चरितमादितः
054c	स सुखी सर्वसिद्धार्थः स्वर्गलोकमियान्नरः
