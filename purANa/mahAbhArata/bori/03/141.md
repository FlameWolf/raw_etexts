001	युधिष्ठिर उवाच
001a	अन्तर्हितानि भूतानि रक्षांसि बलवन्ति च
001c	अग्निना तपसा चैव शक्यं गन्तुं वृकोदर
002a	सन्निवर्तय कौन्तेय क्षुत्पिपासे बलान्वयात्
002c	ततो बलं च दाक्ष्यं च संश्रयस्व कुरूद्वह
003a	ऋषेस्त्वया श्रुतं वाक्यं कैलासं पर्वतं प्रति
003c	बुद्ध्या प्रपश्य कौन्तेय कथं कृष्णा गमिष्यति
004a	अथ वा सहदेवेन धौम्येन च सहाभिभो
004c	सूदैः पौरोगवैश्चैव सर्वैश्च परिचारकैः
005a	रथैरश्वैश्च ये चान्ये विप्राः क्लेशासहाः पथि
005c	सर्वैस्त्वं सहितो भीम निवर्तस्वायतेक्षण
006a	त्रयो वयं गमिष्यामो लघ्वाहारा यतव्रताः
006c	अहं च नकुलश्चैव लोमशश्च महातपाः
007a	ममागमनमाकाङ्क्षन्गङ्गाद्वारे समाहितः
007c	वसेह द्रौपदीं रक्षन्यावदागमनं मम
008	भीम उवाच
008a	राजपुत्री श्रमेणार्ता दुःखार्ता चैव भारत
008c	व्रजत्येव हि कल्याणी श्वेतवाहदिदृक्षया
009a	तव चाप्यरतिस्तीव्रा वर्धते तमपश्यतः
009c	किं पुनः सहदेवं च मां च कृष्णां च भारत
010a	रथाः कामं निवर्तन्तां सर्वे च परिचारकाः
010c	सूदाः पौरोगवाश्चैव मन्यते यत्र नो भवान्
011a	न ह्यहं हातुमिच्छामि भवन्तमिह कर्हिचित्
011c	शैलेऽस्मिन्राक्षसाकीर्णे दुर्गेषु विषमेषु च
012a	इयं चापि महाभागा राजपुत्री यतव्रता
012c	त्वामृते पुरुषव्याघ्र नोत्सहेद्विनिवर्तितुम्
013a	तथैव सहदेवोऽयं सततं त्वामनुव्रतः
013c	न जातु विनिवर्तेत मतज्ञो ह्यहमस्य वै
014a	अपि चात्र महाराज सव्यसाचिदिदृक्षया
014c	सर्वे लालसभूताः स्म तस्माद्यास्यामहे सह
015a	यद्यशक्यो रथैर्गन्तुं शैलोऽयं बहुकन्दरः
015c	पद्भिरेव गमिष्यामो मा राजन्विमना भव
016a	अहं वहिष्ये पाञ्चालीं यत्र यत्र न शक्ष्यति
016c	इति मे वर्तते बुद्धिर्मा राजन्विमना भव
017a	सुकुमारौ तथा वीरौ माद्रीनन्दिकरावुभौ
017c	दुर्गे सन्तारयिष्यामि यद्यशक्तौ भविष्यतः
018	युधिष्ठिर उवाच
018a	एवं ते भाषमाणस्य बलं भीमाभिवर्धताम्
018c	यस्त्वमुत्सहसे वोढुं द्रौपदीं विपुलेऽध्वनि
019a	यमजौ चापि भद्रं ते नैतदन्यत्र विद्यते
019c	बलं च ते यशश्चैव धर्मः कीर्तिश्च वर्धताम्
020a	यस्त्वमुत्सहसे नेतुं भ्रातरौ सह कृष्णया
020c	मा ते ग्लानिर्महाबाहो मा च तेऽस्तु पराभवः
021	वैशम्पायन उवाच
021a	ततः कृष्णाब्रवीद्वाक्यं प्रहसन्ती मनोरमा
021c	गमिष्यामि न सन्तापः कार्यो मां प्रति भारत
022	लोमश उवाच
022a	तपसा शक्यते गन्तुं पर्वतो गन्धमादनः
022c	तपसा चैव कौन्तेय सर्वे योक्ष्यामहे वयम्
023a	नकुलः सहदेवश्च भीमसेनश्च पार्थिव
023c	अहं च त्वं च कौन्तेय द्रक्ष्यामः श्वेतवाहनम्
024	वैशम्पायन उवाच
024a	एवं सम्भाषमाणास्ते सुबाहोर्विषयं महत्
024c	ददृशुर्मुदिता राजन्प्रभूतगजवाजिमत्
025a	किराततङ्गणाकीर्णं कुणिन्दशतसङ्कुलम्
025c	हिमवत्यमरैर्जुष्टं बह्वाश्चर्यसमाकुलम्
026a	सुबाहुश्चापि तान्दृष्ट्वा पूजया प्रत्यगृह्णत
026c	विषयान्ते कुणिन्दानामीश्वरः प्रीतिपूर्वकम्
027a	तत्र ते पूजितास्तेन सर्व एव सुखोषिताः
027c	प्रतस्थुर्विमले सूर्ये हिमवन्तं गिरिं प्रति
028a	इन्द्रसेनमुखांश्चैव भृत्यान्पौरोगवांस्तथा
028c	सूदांश्च परिबर्हं च द्रौपद्याः सर्वशो नृप
029a	राज्ञः कुणिन्दाधिपतेः परिदाय महारथाः
029c	पद्भिरेव महावीर्या ययुः कौरवनन्दनाः
030a	ते शनैः प्राद्रवन्सर्वे कृष्णया सह पाण्डवाः
030c	तस्माद्देशात्सुसंहृष्टा द्रष्टुकामा धनञ्जयम्
