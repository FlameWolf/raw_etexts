001	वासुदेव उवाच
001a	एवमुक्त्वा रौक्मिणेयो यादवान्भरतर्षभ
001c	दंशितैर्हरिभिर्युक्तं रथमास्थाय काञ्चनम्
002a	उच्छ्रित्य मकरं केतुं व्यात्ताननमलङ्कृतम्
002c	उत्पतद्भिरिवाकाशं तैर्हयैरन्वयात्परान्
003a	विक्षिपन्नादयंश्चापि धनुःश्रेष्ठं महाबलः
003c	तूणखड्गधरः शूरो बद्धगोधाङ्गुलित्रवान्
004a	स विद्युच्चलितं चापं विहरन्वै तलात्तलम्
004c	मोहयामास दैतेयान्सर्वान्सौभनिवासिनः
005a	नास्य विक्षिपतश्चापं सन्दधानस्य चासकृत्
005c	अन्तरं ददृशे कश्चिन्निघ्नतः शात्रवान्रणे
006a	मुखस्य वर्णो न विकल्पतेऽस्य चेलुश्च गात्राणि न चापि तस्य
006c	सिंहोन्नतं चाप्यभिगर्जतोऽस्य शुश्राव लोकोऽद्भुतरूपमग्र्यम्
007a	जलेचरः काञ्चनयष्टिसंस्थो व्यात्ताननः सर्वतिमिप्रमाथी
007c	वित्रासयन्राजति वाहमुख्ये शाल्वस्य सेनाप्रमुखे ध्वजाग्र्यः
008a	ततः स तूर्णं निष्पत्य प्रद्युम्नः शत्रुकर्शनः
008c	शाल्वमेवाभिदुद्राव विधास्यन्कलहं नृप
009a	अभियानं तु वीरेण प्रद्युम्नेन महाहवे
009c	नामर्षयत सङ्क्रुद्धः शाल्वः कुरुकुलोद्वह
010a	स रोषमदमत्तो वै कामगादवरुह्य च
010c	प्रद्युम्नं योधयामास शाल्वः परपुरञ्जयः
011a	तयोः सुतुमुलं युद्धं शाल्ववृष्णिप्रवीरयोः
011c	समेता ददृशुर्लोका बलिवासवयोरिव
012a	तस्य मायामयो वीर रथो हेमपरिष्कृतः
012c	सध्वजः सपताकश्च सानुकर्षः सतूणवान्
013a	स तं रथवरं श्रीमान्समारुह्य किल प्रभो
013c	मुमोच बाणान्कौरव्य प्रद्युम्नाय महाबलः
014a	ततो बाणमयं वर्षं व्यसृजत्तरसा रणे
014c	प्रद्युम्नो भुजवेगेन शाल्वं सम्मोहयन्निव
015a	स तैरभिहतः सङ्ख्ये नामर्षयत सौभराट्
015c	शरान्दीप्ताग्निसङ्काशान्मुमोच तनये मम
016a	स शाल्वबाणै राजेन्द्र विद्धो रुक्मिणिनन्दनः
016c	मुमोच बाणं त्वरितो मर्मभेदिनमाहवे
017a	तस्य वर्म विभिद्याशु स बाणो मत्सुतेरितः
017c	बिभेद हृदयं पत्री स पपात मुमोह च
018a	तस्मिन्निपतिते वीरे शाल्वराजे विचेतसि
018c	सम्प्राद्रवन्दानवेन्द्रा दारयन्तो वसुन्धराम्
019a	हाहाकृतमभूत्सैन्यं शाल्वस्य पृथिवीपते
019c	नष्टसञ्ज्ञे निपतिते तदा सौभपतौ नृप
020a	तत उत्थाय कौरव्य प्रतिलभ्य च चेतनाम्
020c	मुमोच बाणं तरसा प्रद्युम्नाय महाबलः
021a	तेन विद्धो महाबाहुः प्रद्युम्नः समरे स्थितः
021c	जत्रुदेशे भृशं वीरो व्यवासीदद्रथे तदा
022a	तं स विद्ध्वा महाराज शाल्वो रुक्मिणिनन्दनम्
022c	ननाद सिंहनादं वै नादेनापूरयन्महीम्
023a	ततो मोहं समापन्ने तनये मम भारत
023c	मुमोच बाणांस्त्वरितः पुनरन्यान्दुरासदान्
024a	स तैरभिहतो बाणैर्बहुभिस्तेन मोहितः
024c	निश्चेष्टः कौरवश्रेष्ठ प्रद्युम्नोऽभूद्रणाजिरे
