001	अर्जुन उवाच
001a	ततो मामभिविश्वस्तं संरूढशरविक्षतम्
001c	देवराजोऽनुगृह्येदं काले वचनमब्रवीत्
002a	दिव्यान्यस्त्राणि सर्वाणि त्वयि तिष्ठन्ति भारत
002c	न त्वाभिभवितुं शक्तो मानुषो भुवि कश्चन
003a	भीष्मो द्रोणः कृपः कर्णः शकुनिः सह राजभिः
003c	सङ्ग्रामस्थस्य ते पुत्र कलां नार्हन्ति षोडशीम्
004a	इदं च मे तनुत्राणं प्रायच्छन्मघवान्प्रभुः
004c	अभेद्यं कवचं दिव्यं स्रजं चैव हिरण्मयीम्
005a	देवदत्तं च मे शङ्खं देवः प्रादान्महारवम्
005c	दिव्यं चेदं किरीटं मे स्वयमिन्द्रो युयोज ह
006a	ततो दिव्यानि वस्त्राणि दिव्यान्याभरणानि च
006c	प्रादाच्छक्रो ममैतानि रुचिराणि बृहन्ति च
007a	एवं सम्पूजितस्तत्र सुखमस्म्युषितो नृप
007c	इन्द्रस्य भवने पुण्ये गन्धर्वशिशुभिः सह
008a	ततो मामब्रवीच्छक्रः प्रीतिमानमरैः सह
008c	समयोऽर्जुन गन्तुं ते भ्रातरो हि स्मरन्ति ते
009a	एवमिन्द्रस्य भवने पञ्च वर्षाणि भारत
009c	उषितानि मया राजन्स्मरता द्यूतजं कलिम्
010a	ततो भवन्तमद्राक्षं भ्रातृभिः परिवारितम्
010c	गन्धमादनमासाद्य पर्वतस्यास्य मूर्धनि
011	युधिष्ठिर उवाच
011a	दिष्ट्या धनञ्जयास्त्राणि त्वया प्राप्तानि भारत
011c	दिष्ट्या चाराधितो राजा देवानामीश्वरः प्रभुः
012a	दिष्ट्या च भगवान्स्थाणुर्देव्या सह परन्तप
012c	साक्षाद्दृष्टः सुयुद्धेन तोषितश्च त्वयानघ
013a	दिष्ट्या च लोकपालैस्त्वं समेतो भरतर्षभ
013c	दिष्ट्या वर्धामहे सर्वे दिष्ट्यासि पुनरागतः
014a	अद्य कृत्स्नामिमां देवीं विजितां पुरमालिनीम्
014c	मन्ये च धृतराष्ट्रस्य पुत्रानपि वशीकृतान्
015a	तानि त्विच्छामि ते द्रष्टुं दिव्यान्यस्त्राणि भारत
015c	यैस्तथा वीर्यवन्तस्ते निवातकवचा हता
016	अर्जुन उवाच
016a	श्वः प्रभाते भवान्द्रष्टा दिव्यान्यस्त्राणि सर्वशः
016c	निवातकवचा घोरा यैर्मया विनिपातिताः
017	वैशम्पायन उवाच
017a	एवमागमनं तत्र कथयित्वा धनञ्जयः
017c	भ्रातृभिः सहितः सर्वै रजनीं तामुवास ह
