001	जनमेजय उवाच
001a	वसमानेषु पार्थेषु वने तस्मिन्महात्मसु
001c	धार्तराष्ट्रा महेष्वासाः किमकुर्वन्त सत्तम
002a	कर्णो वैकर्तनश्चापि शकुनिश्च महाबलः
002c	भीष्मद्रोणकृपाश्चैव तन्मे शंसितुमर्हसि
003	वैशम्पायन उवाच
003a	एवं गतेषु पार्थेषु विसृष्टे च सुयोधने
003c	आगते हास्तिनपुरं मोक्षिते पाण्डुनन्दनैः
003e	भीष्मोऽब्रवीन्महाराज धार्तराष्ट्रमिदं वचः
004a	उक्तं तात मया पूर्वं गच्छतस्ते तपोवनम्
004c	गमनं मे न रुचितं तव तन्न कृतं च ते
005a	ततः प्राप्तं त्वया वीर ग्रहणं शत्रुभिर्बलात्
005c	मोक्षितश्चासि धर्मज्ञैः पाण्डवैर्न च लज्जसे
006a	प्रत्यक्षं तव गान्धारे ससैन्यस्य विशां पते
006c	सूतपुत्रोऽपयाद्भीतो गन्धर्वाणां तदा रणात्
006e	क्रोशतस्तव राजेन्द्र ससैन्यस्य नृपात्मज
007a	दृष्टस्ते विक्रमश्चैव पाण्डवानां महात्मनाम्
007c	कर्णस्य च महाबाहो सूतपुत्रस्य दुर्मतेः
008a	न चापि पादभाक्कर्णः पाण्डवानां नृपोत्तम
008c	धनुर्वेदे च शौर्ये च धर्मे वा धर्मवत्सल
009a	तस्य तेऽहं क्षमं मन्ये पाण्डवैस्तैर्महात्मभिः
009c	सन्धिं सन्धिविदां श्रेष्ठ कुलस्यास्य विवृद्धये
010a	एवमुक्तस्तु भीष्मेण धार्तराष्ट्रो जनेश्वरः
010c	प्रहस्य सहसा राजन्विप्रतस्थे ससौबलः
011a	तं तु प्रस्थितमाज्ञाय कर्णदुःशासनादयः
011c	अनुजग्मुर्महेष्वासा धार्तराष्ट्रं महाबलम्
012a	तांस्तु सम्प्रस्थितान्दृष्ट्वा भीष्मः कुरुपितामहः
012c	लज्जया व्रीडितो राजञ्जगाम स्वं निवेशनम्
013a	गते भीष्मे महाराज धार्तराष्ट्रो जनाधिपः
013c	पुनरागम्य तं देशममन्त्रयत मन्त्रिभिः
014a	किमस्माकं भवेच्छ्रेयः किं कार्यमवशिष्यते
014c	कथं नु सुकृतं च स्यान्मन्त्रयामास भारत
015	कर्ण उवाच
015a	दुर्योधन निबोधेदं यत्त्वा वक्ष्यामि कौरव
015c	श्रुत्वा च तत्तथा सर्वं कर्तुमर्हस्यरिन्दम
016a	तवाद्य पृथिवी वीर निःसपत्ना नृपोत्तम
016c	तां पालय यथा शक्रो हतशत्रुर्महामनाः
017	वैशम्पायन उवाच
017a	एवमुक्तस्तु कर्णेन कर्णं राजाब्रवीत्पुनः
017c	न किञ्चिद्दुर्लभं तस्य यस्य त्वं पुरुषर्षभ
018a	सहायश्चानुरक्तश्च मदर्थं च समुद्यतः
018c	अभिप्रायस्तु मे कश्चित्तं वै शृणु यथातथम्
019a	राजसूयं पाण्डवस्य दृष्ट्वा क्रतुवरं तदा
019c	मम स्पृहा समुत्पन्ना तां सम्पादय सूतज
020a	एवमुक्तस्ततः कर्णो राजानमिदमब्रवीत्
020c	तवाद्य पृथिवीपाला वश्याः सर्वे नृपोत्तम
021a	आहूयन्तां द्विजवराः सम्भाराश्च यथाविधि
021c	सम्भ्रियन्तां कुरुश्रेष्ठ यज्ञोपकरणानि च
022a	ऋत्विजश्च समाहूता यथोक्तं वेदपारगाः
022c	क्रियां कुर्वन्तु ते राजन्यथाशास्त्रमरिन्दम
023a	बह्वन्नपानसंयुक्तः सुसमृद्धगुणान्वितः
023c	प्रवर्ततां महायज्ञस्तवापि भरतर्षभ
024a	एवमुक्तस्तु कर्णेन धार्तराष्ट्रो विशां पते
024c	पुरोहितं समानाय्य इदं वचनमब्रवीत्
025a	राजसूयं क्रतुश्रेष्ठं समाप्तवरदक्षिणम्
025c	आहर त्वं मम कृते यथान्यायं यथाक्रमम्
026a	स एवमुक्तो नृपतिमुवाच द्विजपुङ्गवः
026c	न स शक्यः क्रतुश्रेष्ठो जीवमाने युधिष्ठिरे
026e	आहर्तुं कौरवश्रेष्ठ कुले तव नृपोत्तम
027a	दीर्घायुर्जीवति च वै धृतराष्ट्रः पिता तव
027c	अतश्चापि विरुद्धस्ते क्रतुरेष नृपोत्तम
028a	अस्ति त्वन्यन्महत्सत्रं राजसूयसमं प्रभो
028c	तेन त्वं यज राजेन्द्र शृणु चेदं वचो मम
029a	य इमे पृथिवीपालाः करदास्तव पार्थिव
029c	ते करान्सम्प्रयच्छन्तु सुवर्णं च कृताकृतम्
030a	तेन ते क्रियतामद्य लाङ्गलं नृपसत्तम
030c	यज्ञवाटस्य ते भूमिः कृष्यतां तेन भारत
031a	तत्र यज्ञो नृपश्रेष्ठ प्रभूतान्नः सुसंस्कृतः
031c	प्रवर्ततां यथान्यायं सर्वतो ह्यनिवारितः
032a	एष ते वैष्णवो नाम यज्ञः सत्पुरुषोचितः
032c	एतेन नेष्टवान्कश्चिदृते विष्णुं पुरातनम्
033a	राजसूयं क्रतुश्रेष्ठं स्पर्धत्येष महाक्रतुः
033c	अस्माकं रोचते चैव श्रेयश्च तव भारत
033e	अविघ्नश्च भवेदेष सफला स्यात्स्पृहा तव
034a	एवमुक्तस्तु तैर्विप्रैर्धार्तराष्ट्रो महीपतिः
034c	कर्णं च सौबलं चैव भ्रातॄंश्चैवेदमब्रवीत्
035a	रोचते मे वचः कृत्स्नं ब्राह्मणानां न संशयः
035c	रोचते यदि युष्माकं तन्मा प्रब्रूत माचिरम्
036a	एवमुक्तास्तु ते सर्वे तथेत्यूचुर्नराधिपम्
036c	सन्दिदेश ततो राजा व्यापारस्थान्यथाक्रमम्
037a	हलस्य करणे चापि व्यादिष्टाः सर्वशिल्पिनः
037c	यथोक्तं च नृपश्रेष्ठ कृतं सर्वं यथाक्रमम्
