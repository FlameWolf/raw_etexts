001	बृहदश्व उवाच
001a	अथ तां व्युषितो रात्रिं नलो राजा स्वलङ्कृतः
001c	वैदर्भ्या सहितः काल्यं ददर्श वसुधाधिपम्
002a	ततोऽभिवादयामास प्रयतः श्वशुरं नलः
002c	तस्यानु दमयन्ती च ववन्दे पितरं शुभा
003a	तं भीमः प्रतिजग्राह पुत्रवत्परया मुदा
003c	यथार्हं पूजयित्वा तु समाश्वासयत प्रभुः
003e	नलेन सहितां तत्र दमयन्तीं पतिव्रताम्
004a	तामर्हणां नलो राजा प्रतिगृह्य यथाविधि
004c	परिचर्यां स्वकां तस्मै यथावत्प्रत्यवेदयत्
005a	ततो बभूव नगरे सुमहान्हर्षनिस्वनः
005c	जनस्य सम्प्रहृष्टस्य नलं दृष्ट्वा तथागतम्
006a	अशोभयच्च नगरं पताकाध्वजमालिनम्
006c	सिक्तसम्मृष्टपुष्पाढ्या राजमार्गाः कृतास्तदा
007a	द्वारि द्वारि च पौराणां पुष्पभङ्गः प्रकल्पितः
007c	अर्चितानि च सर्वाणि देवतायतनानि च
008a	ऋतुपर्णोऽपि शुश्राव बाहुकच्छद्मिनं नलम्
008c	दमयन्त्या समायुक्तं जहृषे च नराधिपः
009a	तमानाय्य नलो राजा क्षमयामास पार्थिवम्
009c	स च तं क्षमयामास हेतुभिर्बुद्धिसम्मतः
010a	स सत्कृतो महीपालो नैषधं विस्मयान्वितः
010c	दिष्ट्या समेतो दारैः स्वैर्भवानित्यभ्यनन्दत
011a	कच्चित्तु नापराधं ते कृतवानस्मि नैषध
011c	अज्ञातवासं वसतो मद्गृहे निषधाधिप
012a	यदि वा बुद्धिपूर्वाणि यद्यबुद्धानि कानिचित्
012c	मया कृतान्यकार्याणि तानि मे क्षन्तुमर्हसि
013	नल उवाच
013a	न मेऽपराधं कृतवांस्त्वं स्वल्पमपि पार्थिव
013c	कृतेऽपि च न मे कोपः क्षन्तव्यं हि मया तव
014a	पूर्वं ह्यसि सखा मेऽसि सम्बन्धी च नराधिप
014c	अत ऊर्ध्वं तु भूयस्त्वं प्रीतिमाहर्तुमर्हसि
015a	सर्वकामैः सुविहितः सुखमस्म्युषितस्त्वयि
015c	न तथा स्वगृहे राजन्यथा तव गृहे सदा
016a	इदं चैव हयज्ञानं त्वदीयं मयि तिष्ठति
016c	तदुपाकर्तुमिच्छामि मन्यसे यदि पार्थिव
017	बृहदश्व उवाच
017a	एवमुक्त्वा ददौ विद्यामृतुपर्णाय नैषधः
017c	स च तां प्रतिजग्राह विधिदृष्टेन कर्मणा
018a	ततो गृह्याश्वहृदयं तदा भाङ्गस्वरिर्नृपः
018c	सूतमन्यमुपादाय ययौ स्वपुरमेव हि
019a	ऋतुपर्णे प्रतिगते नलो राजा विशां पते
019c	नगरे कुण्डिने कालं नातिदीर्घमिवावसत्
