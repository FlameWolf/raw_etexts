001	वैशम्पायन उवाच
001a	अथासीनेषु सर्वेषु तेषु राजसु भारत
001c	कोटिकाश्यवचः श्रुत्वा शैब्यं सौवीरकोऽब्रवीत्
002a	यदा वाचं व्याहरन्त्यामस्यां मे रमते मनः
002c	सीमन्तिनीनां मुख्यायां विनिवृत्तः कथं भवान्
003a	एतां दृष्ट्वा स्त्रियो मेऽन्या यथा शाखामृगस्त्रियः
003c	प्रतिभान्ति महाबाहो सत्यमेतद्ब्रवीमि ते
004a	दर्शनादेव हि मनस्तया मेऽपहृतं भृशम्
004c	तां समाचक्ष्व कल्याणीं यदि स्याच्छैब्य मानुषी
005	कोटिकाश्य उवाच
005a	एषा वै द्रौपदी कृष्णा राजपुत्री यशस्विनी
005c	पञ्चानां पाण्डुपुत्राणां महिषी सम्मता भृशम्
006a	सर्वेषां चैव पार्थानां प्रिया बहुमता सती
006c	तया समेत्य सौवीर सुवीरान्सुसुखी व्रज
007	वैशम्पायन उवाच
007a	एवमुक्तः प्रत्युवाच पश्यामो द्रौपदीमिति
007c	पतिः सौवीरसिन्धूनां दुष्टभावो जयद्रथः
008a	स प्रविश्याश्रमं शून्यं सिंहगोष्ठं वृको यथा
008c	आत्मना सप्तमः कृष्णामिदं वचनमब्रवीत्
009a	कुशलं ते वरारोहे भर्तारस्तेऽप्यनामयाः
009c	येषां कुशलकामासि तेऽपि कच्चिदनामयाः
010	द्रौपद्युवाच
010a	कौरव्यः कुशली राजा कुन्तीपुत्रो युधिष्ठिरः
010c	अहं च भ्रातरश्चास्य यांश्चान्यान्परिपृच्छसि
011a	पाद्यं प्रतिगृहाणेदमासनं च नृपात्मज
011c	मृगान्पञ्चाशतं चैव प्रातराशं ददानि ते
012a	ऐणेयान्पृषतान्न्यङ्कून्हरिणाञ्शरभाञ्शशान्
012c	ऋश्यान्रुरूञ्शम्बरांश्च गवयांश्च मृगान्बहून्
013a	वराहान्महिषांश्चैव याश्चान्या मृगजातयः
013c	प्रदास्यति स्वयं तुभ्यं कुन्तीपुत्रो युधिष्ठिरः
014	जयद्रथ उवाच
014a	कुशलं प्रातराशस्य सर्वा मेऽपचितिः कृता
014c	एहि मे रथमारोह सुखमाप्नुहि केवलम्
015a	गतश्रीकांश्च्युतान्राज्यात्कृपणान्गतचेतसः
015c	अरण्यवासिनः पार्थान्नानुरोद्धुं त्वमर्हसि
016a	न वै प्राज्ञा गतश्रीकं भर्तारमुपयुञ्जते
016c	युञ्जानमनुयुञ्जीत न श्रियः सङ्क्षये वसेत्
017a	श्रिया विहीना राज्याच्च विनष्टाः शाश्वतीः समाः
017c	अलं ते पाण्डुपुत्राणां भक्त्या क्लेशमुपासितुम्
018a	भार्या मे भव सुश्रोणि त्यजैनान्सुखमाप्नुहि
018c	अखिलान्सिन्धुसौवीरानवाप्नुहि मया सह
019	वैशम्पायन उवाच
019a	इत्युक्ता सिन्धुराजेन वाक्यं हृदयकम्पनम्
019c	कृष्णा तस्मादपाक्रामद्देशात्सभ्रुकुटीमुखी
020a	अवमत्यास्य तद्वाक्यमाक्षिप्य च सुमध्यमा
020c	मैवमित्यब्रवीत्कृष्णा लज्जस्वेति च सैन्धवम्
021a	सा काङ्क्षमाणा भर्तॄणामुपयानमनिन्दिता
021c	विलोभयामास परं वाक्यैर्वाक्यानि युञ्जती
