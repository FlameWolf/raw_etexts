BR-03-09-209-001	मार्कण्डेय उवाच
BR-03-09-209-001a	बृहस्पतेश्चान्द्रमसी भार्याभूद्या यशस्विनी
BR-03-09-209-001c	अग्नीन्साजनयत्पुण्यान्षडेकां चापि पुत्रिकाम्
BR-03-09-209-002a	आहुतिष्वेव यस्याग्नेर्हविषाज्यं विधीयते
BR-03-09-209-002c	सोऽग्निर्बृहस्पतेः पुत्रः शंयुर्नाम महाप्रभः
BR-03-09-209-003a	चातुर्मास्येषु यस्येष्ट्यामश्वमेधेऽग्रजः पशुः
BR-03-09-209-003c	दीप्तो ज्वालैरनेकाभैरग्निरेकोऽथ वीर्यवान्
BR-03-09-209-004a	शंयोरप्रतिमा भार्या सत्या सत्या च धर्मजा
BR-03-09-209-004c	अग्निस्तस्य सुतो दीप्तस्तिस्रः कन्याश्च सुव्रताः
BR-03-09-209-005a	प्रथमेनाज्यभागेन पूज्यते योऽग्निरध्वरे
BR-03-09-209-005c	अग्निस्तस्य भरद्वाजः प्रथमः पुत्र उच्यते
BR-03-09-209-006a	पौर्णमास्येषु सर्वेषु हविषाज्यं स्रुवोद्यतम्
BR-03-09-209-006c	भरतो नामतः सोऽग्निर्द्वितीयः शंयुतः सुतः
BR-03-09-209-007a	तिस्रः कन्या भवन्त्यन्या यासां स भरतः पतिः
BR-03-09-209-007c	भरतस्तु सुतस्तस्य भरत्येका च पुत्रिका
BR-03-09-209-008a	भरतो भरतस्याग्नेः पावकस्तु प्रजापतेः
BR-03-09-209-008c	महानत्यर्थमहितस्तथा भरतसत्तम
BR-03-09-209-009a	भरद्वाजस्य भार्या तु वीरा वीरश्च पिण्डदः
BR-03-09-209-009c	प्राहुराज्येन तस्येज्यां सोमस्येव द्विजाः शनैः
BR-03-09-209-010a	हविषा यो द्वितीयेन सोमेन सह युज्यते
BR-03-09-209-010c	रथप्रभू रथध्वानः कुम्भरेताः स उच्यते
BR-03-09-209-011a	सरय्वां जनयत्सिद्धिं भानुं भाभिः समावृणोत्
BR-03-09-209-011c	आग्नेयमानयन्नित्यमाह्वानेष्वेष कथ्यते
BR-03-09-209-012a	यस्तु न च्यवते नित्यं यशसा वर्चसा श्रिया
BR-03-09-209-012c	अग्निर्निश्च्यवनो नाम पृथिवीं स्तौति केवलम्
BR-03-09-209-013a	विपाप्मा कलुषैर्मुक्तो विशुद्धश्चार्चिषा ज्वलन्
BR-03-09-209-013c	विपापोऽग्निः सुतस्तस्य सत्यः समयकर्मसु
BR-03-09-209-014a	आक्रोशतां हि भूतानां यः करोति हि निष्कृतिम्
BR-03-09-209-014c	अग्निः स निष्कृतिर्नाम शोभयत्यभिसेवितः
BR-03-09-209-015a	अनुकूजन्ति येनेह वेदनार्ताः स्वयं जनाः
BR-03-09-209-015c	तस्य पुत्रः स्वनो नाम पावकः स रुजस्करः
BR-03-09-209-016a	यस्तु विश्वस्य जगतो बुद्धिमाक्रम्य तिष्ठति
BR-03-09-209-016c	तं प्राहुरध्यात्मविदो विश्वजिन्नाम पावकम्
BR-03-09-209-017a	अन्तराग्निः श्रितो यो हि भुक्तं पचति देहिनाम्
BR-03-09-209-017c	स यज्ञे विश्वभुङ्नाम सर्वलोकेषु भारत
BR-03-09-209-018a	ब्रह्मचारी यतात्मा च सततं विपुलव्रतः
BR-03-09-209-018c	ब्राह्मणाः पूजयन्त्येनं पाकयज्ञेषु पावकम्
BR-03-09-209-019a	प्रथितो गोपतिर्नाम नदी यस्याभवत्प्रिया
BR-03-09-209-019c	तस्मिन्सर्वाणि कर्माणि क्रियन्ते कर्मकर्तृभिः
BR-03-09-209-020a	वडवामुखः पिबत्यम्भो योऽसौ परमदारुणः
BR-03-09-209-020c	ऊर्ध्वभागूर्ध्वभाङ्नाम कविः प्राणाश्रितस्तु सः
BR-03-09-209-021a	उदग्द्वारं हविर्यस्य गृहे नित्यं प्रदीयते
BR-03-09-209-021c	ततः स्विष्टं भवेदाज्यं स्विष्टकृत्परमः स्मृतः
BR-03-09-209-022a	यः प्रशान्तेषु भूतेषु मन्युर्भवति पावकः
BR-03-09-209-022c	क्रोधस्य तु रसो जज्ञे मन्यती चाथ पुत्रिका
BR-03-09-209-022e	स्वाहेति दारुणा क्रूरा सर्वभूतेषु तिष्ठति
BR-03-09-209-023a	त्रिदिवे यस्य सदृशो नास्ति रूपेण कश्चन
BR-03-09-209-023c	अतुल्यत्वात्कृतो देवैर्नाम्ना कामस्तु पावकः
BR-03-09-209-024a	संहर्षाद्धारयन्क्रोधं धन्वी स्रग्वी रथे स्थितः
BR-03-09-209-024c	समरे नाशयेच्छत्रूनमोघो नाम पावकः
BR-03-09-209-025a	उक्थो नाम महाभाग त्रिभिरुक्थैरभिष्टुतः
BR-03-09-209-025c	महावाचं त्वजनयत्सकामाश्वं हि यं विदुः
