BR-03-03-042-001	वैशम्पायन उवाच
BR-03-03-042-001a	तस्य सम्पश्यतस्त्वेव पिनाकी वृषभध्वजः
BR-03-03-042-001c	जगामादर्शनं भानुर्लोकस्येवास्तमेयिवान्
BR-03-03-042-002a	ततोऽर्जुनः परं चक्रे विस्मयं परवीरहा
BR-03-03-042-002c	मया साक्षान्महादेवो दृष्ट इत्येव भारत
BR-03-03-042-003a	धन्योऽस्म्यनुगृहीतोऽस्मि यन्मया त्र्यम्बको हरः
BR-03-03-042-003c	पिनाकी वरदो रूपी दृष्टः स्पृष्टश्च पाणिना
BR-03-03-042-004a	कृतार्थं चावगच्छामि परमात्मानमात्मना
BR-03-03-042-004c	शत्रूंश्च विजितान्सर्वान्निर्वृत्तं च प्रयोजनम्
BR-03-03-042-005a	ततो वैडूर्यवर्णाभो भासयन्सर्वतो दिशः
BR-03-03-042-005c	यादोगणवृतः श्रीमानाजगाम जलेश्वरः
BR-03-03-042-006a	नागैर्नदैर्नदीभिश्च दैत्यैः साध्यैश्च दैवतैः
BR-03-03-042-006c	वरुणो यादसां भर्ता वशी तं देशमागमत्
BR-03-03-042-007a	अथ जाम्बूनदवपुर्विमानेन महार्चिषा
BR-03-03-042-007c	कुबेरः समनुप्राप्तो यक्षैरनुगतः प्रभुः
BR-03-03-042-008a	विद्योतयन्निवाकाशमद्भुतोपमदर्शनः
BR-03-03-042-008c	धनानामीश्वरः श्रीमानर्जुनं द्रष्टुमागतः
BR-03-03-042-009a	तथा लोकान्तकृच्छ्रीमान्यमः साक्षात्प्रतापवान्
BR-03-03-042-009c	मूर्त्यमूर्तिधरैः सार्धं पितृभिर्लोकभावनैः
BR-03-03-042-010a	दण्डपाणिरचिन्त्यात्मा सर्वभूतविनाशकृत्
BR-03-03-042-010c	वैवस्वतो धर्मराजो विमानेनावभासयन्
BR-03-03-042-011a	त्रीँल्लोकान्गुह्यकांश्चैव गन्धर्वांश्च सपन्नगान्
BR-03-03-042-011c	द्वितीय इव मार्तण्डो युगान्ते समुपस्थिते
BR-03-03-042-012a	भानुमन्ति विचित्राणि शिखराणि महागिरेः
BR-03-03-042-012c	समास्थायार्जुनं तत्र ददृशुस्तपसान्वितम्
BR-03-03-042-013a	ततो मुहूर्ताद्भगवानैरावतशिरोगतः
BR-03-03-042-013c	आजगाम सहेन्द्राण्या शक्रः सुरगणैर्वृतः
BR-03-03-042-014a	पाण्डुरेणातपत्रेण ध्रियमाणेन मूर्धनि
BR-03-03-042-014c	शुशुभे तारकाराजः सितमभ्रमिवास्थितः
BR-03-03-042-015a	संस्तूयमानो गन्धर्वैरृषिभिश्च तपोधनैः
BR-03-03-042-015c	शृङ्गं गिरेः समासाद्य तस्थौ सूर्य इवोदितः
BR-03-03-042-016a	अथ मेघस्वनो धीमान्व्याजहार शुभां गिरम्
BR-03-03-042-016c	यमः परमधर्मज्ञो दक्षिणां दिशमास्थितः
BR-03-03-042-017a	अर्जुनार्जुन पश्यास्माँल्लोकपालान्समागतान्
BR-03-03-042-017c	दृष्टिं ते वितरामोऽद्य भवानर्हो हि दर्शनम्
BR-03-03-042-018a	पूर्वर्षिरमितात्मा त्वं नरो नाम महाबलः
BR-03-03-042-018c	नियोगाद्ब्रह्मणस्तात मर्त्यतां समुपागतः
BR-03-03-042-018e	त्वं वासवसमुद्भूतो महावीर्यपराक्रमः
BR-03-03-042-019a	क्षत्रं चाग्निसमस्पर्शं भारद्वाजेन रक्षितम्
BR-03-03-042-019c	दानवाश्च महावीर्या ये मनुष्यत्वमागताः
BR-03-03-042-019e	निवातकवचाश्चैव संसाध्याः कुरुनन्दन
BR-03-03-042-020a	पितुर्ममांशो देवस्य सर्वलोकप्रतापिनः
BR-03-03-042-020c	कर्णः स सुमहावीर्यस्त्वया वध्यो धनञ्जय
BR-03-03-042-021a	अंशाश्च क्षितिसम्प्राप्ता देवगन्धर्वरक्षसाम्
BR-03-03-042-021c	त्वया निपातिता युद्धे स्वकर्मफलनिर्जिताम्
BR-03-03-042-021e	गतिं प्राप्स्यन्ति कौन्तेय यथास्वमरिकर्शन
BR-03-03-042-022a	अक्षया तव कीर्तिश्च लोके स्थास्यति फल्गुन
BR-03-03-042-022c	त्वया साक्षान्महादेवस्तोषितो हि महामृधे
BR-03-03-042-022e	लघ्वी वसुमती चापि कर्तव्या विष्णुना सह
BR-03-03-042-023a	गृहाणास्त्रं महाबाहो दण्डमप्रतिवारणम्
BR-03-03-042-023c	अनेनास्त्रेण सुमहत्त्वं हि कर्म करिष्यसि
BR-03-03-042-024a	प्रतिजग्राह तत्पार्थो विधिवत्कुरुनन्दनः
BR-03-03-042-024c	समन्त्रं सोपचारं च समोक्षं सनिवर्तनम्
BR-03-03-042-025a	ततो जलधरश्यामो वरुणो यादसां पतिः
BR-03-03-042-025c	पश्चिमां दिशमास्थाय गिरमुच्चारयन्प्रभुः
BR-03-03-042-026a	पार्थ क्षत्रियमुख्यस्त्वं क्षत्रधर्मे व्यवस्थितः
BR-03-03-042-026c	पश्य मां पृथुताम्राक्ष वरुणोऽस्मि जलेश्वरः
BR-03-03-042-027a	मया समुद्यतान्पाशान्वारुणाननिवारणान्
BR-03-03-042-027c	प्रतिगृह्णीष्व कौन्तेय सरहस्यनिवर्तनान्
BR-03-03-042-028a	एभिस्तदा मया वीर सङ्ग्रामे तारकामये
BR-03-03-042-028c	दैतेयानां सहस्राणि संयतानि महात्मनाम्
BR-03-03-042-029a	तस्मादिमान्महासत्त्व मत्प्रसादात्समुत्थितान्
BR-03-03-042-029c	गृहाण न हि ते मुच्येदन्तकोऽप्याततायिनः
BR-03-03-042-030a	अनेन त्वं यदास्त्रेण सङ्ग्रामे विचरिष्यसि
BR-03-03-042-030c	तदा निःक्षत्रिया भूमिर्भविष्यति न संशयः
BR-03-03-042-031a	ततः कैलासनिलयो धनाध्यक्षोऽभ्यभाषत
BR-03-03-042-031c	दत्तेष्वस्त्रेषु दिव्येषु वरुणेन यमेन च
BR-03-03-042-032a	सव्यसाचिन्महाबाहो पूर्वदेव सनातन
BR-03-03-042-032c	सहास्माभिर्भवाञ्श्रान्तः पुराकल्पेषु नित्यशः
BR-03-03-042-033a	मत्तोऽपि त्वं गृहाणास्त्रमन्तर्धानं प्रियं मम
BR-03-03-042-033c	ओजस्तेजोद्युतिहरं प्रस्वापनमरातिहन्
BR-03-03-042-034a	ततोऽर्जुनो महाबाहुर्विधिवत्कुरुनन्दनः
BR-03-03-042-034c	कौबेरमपि जग्राह दिव्यमस्त्रं महाबलः
BR-03-03-042-035a	ततोऽब्रवीद्देवराजः पार्थमक्लिष्टकारिणम्
BR-03-03-042-035c	सान्त्वयञ्श्लक्ष्णया वाचा मेघदुन्दुभिनिस्वनः
BR-03-03-042-036a	कुन्तीमातर्महाबाहो त्वमीशानः पुरातनः
BR-03-03-042-036c	परां सिद्धिमनुप्राप्तः साक्षाद्देवगतिं गतः
BR-03-03-042-037a	देवकार्यं हि सुमहत्त्वया कार्यमरिन्दम
BR-03-03-042-037c	आरोढव्यस्त्वया स्वर्गः सज्जीभव महाद्युते
BR-03-03-042-038a	रथो मातलिसंयुक्त आगन्ता त्वत्कृते महीम्
BR-03-03-042-038c	तत्र तेऽहं प्रदास्यामि दिव्यान्यस्त्राणि कौरव
BR-03-03-042-039a	तान्दृष्ट्वा लोकपालांस्तु समेतान्गिरिमूर्धनि
BR-03-03-042-039c	जगाम विस्मयं धीमान्कुन्तीपुत्रो धनञ्जयः
BR-03-03-042-040a	ततोऽर्जुनो महातेजा लोकपालान्समागतान्
BR-03-03-042-040c	पूजयामास विधिवद्वाग्भिरद्भिः फलैरपि
BR-03-03-042-041a	ततः प्रतिययुर्देवाः प्रतिपूज्य धनञ्जयम्
BR-03-03-042-041c	यथागतेन विबुधाः सर्वे काममनोजवाः
BR-03-03-042-042a	ततोऽर्जुनो मुदं लेभे लब्धास्त्रः पुरुषर्षभः
BR-03-03-042-042c	कृतार्थमिव चात्मानं स मेने पूर्णमानसः
