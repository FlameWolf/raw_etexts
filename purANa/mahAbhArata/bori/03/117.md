001	राम उवाच
001a	ममापराधात्तैः क्षुद्रैर्हतस्त्वं तात बालिशैः
001c	कार्तवीर्यस्य दायादैर्वने मृग इवेषुभिः
002a	धर्मज्ञस्य कथं तात वर्तमानस्य सत्पथे
002c	मृत्युरेवंविधो युक्तः सर्वभूतेष्वनागसः
003a	किं नु तैर्न कृतं पापं यैर्भवांस्तपसि स्थितः
003c	अयुध्यमानो वृद्धः सन्हतः शरशतैः शितैः
004a	किं नु ते तत्र वक्ष्यन्ति सचिवेषु सुहृत्सु च
004c	अयुध्यमानं धर्मज्ञमेकं हत्वानपत्रपाः
005	अकृतव्रण उवाच
005a	विलप्यैवं स करुणं बहु नानाविधं नृप
005c	प्रेतकार्याणि सर्वाणि पितुश्चक्रे महातपाः
006a	ददाह पितरं चाग्नौ रामः परपुरञ्जयः
006c	प्रतिजज्ञे वधं चापि सर्वक्षत्रस्य भारत
007a	सङ्क्रुद्धोऽतिबलः शूरः शस्त्रमादाय वीर्यवान्
007c	जघ्निवान्कार्तवीर्यस्य सुतानेकोऽन्तकोपमः
008a	तेषां चानुगता ये च क्षत्रियाः क्षत्रियर्षभ
008c	तांश्च सर्वानवामृद्नाद्रामः प्रहरतां वरः
009a	त्रिःसप्तकृत्वः पृथिवीं कृत्वा निःक्षत्रियां प्रभुः
009c	समन्तपञ्चके पञ्च चकार रुधिरह्रदान्
010a	स तेषु तर्पयामास पितॄन्भृगुकुलोद्वहः
010c	साक्षाद्ददर्श चर्चीकं स च रामं न्यवारयत्
011a	ततो यज्ञेन महता जामदग्न्यः प्रतापवान्
011c	तर्पयामास देवेन्द्रमृत्विग्भ्यश्च महीं ददौ
012a	वेदीं चाप्यददद्धैमीं कश्यपाय महात्मने
012c	दशव्यामायतां कृत्वा नवोत्सेधां विशां पते
013a	तां कश्यपस्यानुमते ब्राह्मणाः खण्डशस्तदा
013c	व्यभजंस्तेन ते राजन्प्रख्याताः खाण्डवायनाः
014a	स प्रदाय महीं तस्मै कश्यपाय महात्मने
014c	अस्मिन्महेन्द्रे शैलेन्द्रे वसत्यमितविक्रमः
015a	एवं वैरमभूत्तस्य क्षत्रियैर्लोकवासिभिः
015c	पृथिवी चापि विजिता रामेणामिततेजसा
016	वैशम्पायन उवाच
016a	ततश्चतुर्दशीं रामः समयेन महामनाः
016c	दर्शयामास तान्विप्रान्धर्मराजं च सानुजम्
017a	स तमानर्च राजेन्द्रो भ्रातृभिः सहितः प्रभुः
017c	द्विजानां च परां पूजां चक्रे नृपतिसत्तमः
018a	अर्चयित्वा जामदग्न्यं पूजितस्तेन चाभिभूः
018c	महेन्द्र उष्य तां रात्रिं प्रययौ दक्षिणामुखः
