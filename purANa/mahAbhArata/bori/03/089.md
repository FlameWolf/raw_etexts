001	वैशम्पायन उवाच
001a	एवं सम्भाषमाणे तु धौम्ये कौरवनन्दन
001c	लोमशः सुमहातेजा ऋषिस्तत्राजगाम ह
002a	तं पाण्डवाग्रजो राजा सगणो ब्राह्मणाश्च ते
002c	उदतिष्ठन्महाभागं दिवि शक्रमिवामराः
003a	तमभ्यर्च्य यथान्यायं धर्मराजो युधिष्ठिरः
003c	पप्रच्छागमने हेतुमटने च प्रयोजनम्
004a	स पृष्टः पाण्डुपुत्रेण प्रीयमाणो महामनाः
004c	उवाच श्लक्ष्णया वाचा हर्षयन्निव पाण्डवान्
005a	सञ्चरन्नस्मि कौन्तेय सर्वलोकान्यदृच्छया
005c	गतः शक्रस्य सदनं तत्रापश्यं सुरेश्वरम्
006a	तव च भ्रातरं वीरमपश्यं सव्यसाचिनम्
006c	शक्रस्यार्धासनगतं तत्र मे विस्मयो महान्
006e	आसीत्पुरुषशार्दूल दृष्ट्वा पार्थं तथागतम्
007a	आह मां तत्र देवेशो गच्छ पाण्डुसुतानिति
007c	सोऽहमभ्यागतः क्षिप्रं दिदृक्षुस्त्वां सहानुजम्
008a	वचनात्पुरुहूतस्य पार्थस्य च महात्मनः
008c	आख्यास्ये ते प्रियं तात महत्पाण्डवनन्दन
009a	भ्रातृभिः सहितो राजन्कृष्णया चैव तच्छृणु
009c	यत्त्वयोक्तो महाबाहुरस्त्रार्थं पाण्डवर्षभ
010a	तदस्त्रमाप्तं पार्थेन रुद्रादप्रतिमं महत्
010c	यत्तद्ब्रह्मशिरो नाम तपसा रुद्रमागतम्
011a	अमृतादुत्थितं रौद्रं तल्लब्धं सव्यसाचिना
011c	तत्समन्त्रं ससंहारं सप्रायश्चित्तमङ्गलम्
012a	वज्रं चान्यानि चास्त्राणि दण्डादीनि युधिष्ठिर
012c	यमात्कुबेराद्वरुणादिन्द्राच्च कुरुनन्दन
012e	अस्त्राण्यधीतवान्पार्थो दिव्यान्यमितविक्रमः
013a	विश्वावसोश्च तनयाद्गीतं नृत्तं च साम च
013c	वादित्रं च यथान्यायं प्रत्यविन्दद्यथाविधि
014a	एवं कृतास्त्रः कौन्तेयो गान्धर्वं वेदमाप्तवान्
014c	सुखं वसति बीभत्सुरनुजस्यानुजस्तव
015a	यदर्थं मां सुरश्रेष्ठ इदं वचनमब्रवीत्
015c	तच्च ते कथयिष्यामि युधिष्ठिर निबोध मे
016a	भवान्मनुष्यलोकाय गमिष्यति न संशयः
016c	ब्रूयाद्युधिष्ठिरं तत्र वचनान्मे द्विजोत्तम
017a	आगमिष्यति ते भ्राता कृतास्त्रः क्षिप्रमर्जुनः
017c	सुरकार्यं महत्कृत्वा यदाशक्यं दिवौकसैः
018a	तपसा तु त्वमात्मानं भ्रातृभिः सह योजय
018c	तपसो हि परं नास्ति तपसा विन्दते महत्
019a	अहं च कर्णं जानामि यथावद्भरतर्षभ
019c	न स पार्थस्य सङ्ग्रामे कलामर्हति षोडशीम्
020a	यच्चापि ते भयं तस्मान्मनसिस्थमरिन्दम
020c	तच्चाप्यपहरिष्यामि सव्यसाचाविहागते
021a	यच्च ते मानसं वीर तीर्थयात्रामिमां प्रति
021c	तच्च ते लोमशः सर्वं कथयिष्यत्यसंशयम्
022a	यच्च किञ्चित्तपोयुक्तं फलं तीर्थेषु भारत
022c	महर्षिरेष यद्ब्रूयात्तच्छ्रद्धेयमनन्यथा
