001	मार्कण्डेय उवाच
001a	धर्मव्याधस्तु निपुणं पुनरेव युधिष्ठिर
001c	विप्रर्षभमुवाचेदं सर्वधर्मभृतां वरः
002a	श्रुतिप्रमाणो धर्मो हि वृद्धानामिति भाषितम्
002c	सूक्ष्मा गतिर्हि धर्मस्य बहुशाखा ह्यनन्तिका
003a	प्राणात्यये विवाहे च वक्तव्यमनृतं भवेत्
003c	अनृतं च भवेत्सत्यं सत्यं चैवानृतं भवेत्
004a	यद्भूतहितमत्यन्तं तत्सत्यमिति धारणा
004c	विपर्ययकृतोऽधर्मः पश्य धर्मस्य सूक्ष्मताम्
005a	यत्करोत्यशुभं कर्म शुभं वा द्विजसत्तम
005c	अवश्यं तत्समाप्नोति पुरुषो नात्र संशयः
006a	विषमां च दशां प्राप्य देवान्गर्हति वै भृशम्
006c	आत्मनः कर्मदोषाणि न विजानात्यपण्डितः
007a	मूढो नैकृतिकश्चापि चपलश्च द्विजोत्तम
007c	सुखदुःखविपर्यासो यदा समुपपद्यते
007e	नैनं प्रज्ञा सुनीतं वा त्रायते नैव पौरुषम्
008a	यो यमिच्छेद्यथा कामं तं तं कामं समश्नुयात्
008c	यदि स्यादपराधीनं पुरुषस्य क्रियाफलम्
009a	संयताश्चापि दक्षाश्च मतिमन्तश्च मानवाः
009c	दृश्यन्ते निष्फलाः सन्तः प्रहीणाः सर्वकर्मभिः
010a	भूतानामपरः कश्चिद्धिंसायां सततोत्थितः
010c	वञ्चनायां च लोकस्य स सुखेनेह जीवति
011a	अचेष्टमानमासीनं श्रीः कञ्चिदुपतिष्ठति
011c	कश्चित्कर्माणि कुर्वन्हि न प्राप्यमधिगच्छति
012a	देवानिष्ट्वा तपस्तप्त्वा कृपणैः पुत्रगृद्धिभिः
012c	दशमासधृता गर्भे जायन्ते कुलपांसनाः
013a	अपरे धनधान्यैश्च भोगैश्च पितृसञ्चितैः
013c	विपुलैरभिजायन्ते लब्धास्तैरेव मङ्गलैः
014a	कर्मजा हि मनुष्याणां रोगा नास्त्यत्र संशयः
014c	आधिभिश्चैव बाध्यन्ते व्याधैः क्षुद्रमृगा इव
015a	ते चापि कुशलैर्वैद्यैर्निपुणैः सम्भृतौषधैः
015c	व्याधयो विनिवार्यन्ते मृगा व्याधैरिव द्विज
016a	येषामस्ति च भोक्तव्यं ग्रहणीदोषपीडिताः
016c	न शक्नुवन्ति ते भोक्तुं पश्य धर्मभृतां वर
017a	अपरे बाहुबलिनः क्लिश्यन्ते बहवो जनाः
017c	दुःखेन चाधिगच्छन्ति भोजनं द्विजसत्तम
018a	इति लोकमनाक्रन्दं मोहशोकपरिप्लुतम्
018c	स्रोतसासकृदाक्षिप्तं ह्रियमाणं बलीयसा
019a	न म्रियेयुर्न जीर्येयुः सर्वे स्युः सार्वकामिकाः
019c	नाप्रियं प्रतिपश्येयुर्वशित्वं यदि वै भवेत्
020a	उपर्युपरि लोकस्य सर्वो गन्तुं समीहते
020c	यतते च यथाशक्ति न च तद्वर्तते तथा
021a	बहवः सम्प्रदृश्यन्ते तुल्यनक्षत्रमङ्गलाः
021c	महच्च फलवैषम्यं दृश्यते कर्मसन्धिषु
022a	न कश्चिदीशते ब्रह्मन्स्वयङ्ग्राहस्य सत्तम
022c	कर्मणां प्राकृतानां वै इह सिद्धिः प्रदृश्यते
023a	यथा श्रुतिरियं ब्रह्मञ्जीवः किल सनातनः
023c	शरीरमध्रुवं लोके सर्वेषां प्राणिनामिह
024a	वध्यमाने शरीरे तु देहनाशो भवत्युत
024c	जीवः सङ्क्रमतेऽन्यत्र कर्मबन्धनिबन्धनः
025	ब्राह्मण उवाच
025a	कथं धर्मभृतां श्रेष्ठ जीवो भवति शाश्वतः
025c	एतदिच्छाम्यहं ज्ञातुं तत्त्वेन वदतां वर
026	व्याध उवाच
026a	न जीवनाशोऽस्ति हि देहभेदे मिथ्यैतदाहुर्म्रियतेति मूढाः
026c	जीवस्तु देहान्तरितः प्रयाति दशार्धतैवास्य शरीरभेदः
027a	अन्यो हि नाश्नाति कृतं हि कर्म स एव कर्ता सुखदुःखभागी
027c	यत्तेन किञ्चिद्धि कृतं हि कर्म तदश्नुते नास्ति कृतस्य नाशः
028a	अपुण्यशीलाश्च भवन्ति पुण्या नरोत्तमाः पापकृतो भवन्ति
028c	नरोऽनुयातस्त्विह कर्मभिः स्वैस्ततः समुत्पद्यति भावितस्तैः
029	ब्राह्मण उवाच
029a	कथं सम्भवते योनौ कथं वा पुण्यपापयोः
029c	जातीः पुण्या ह्यपुण्याश्च कथं गच्छति सत्तम
030	व्याध उवाच
030a	गर्भाधानसमायुक्तं कर्मेदं सम्प्रदृश्यते
030c	समासेन तु ते क्षिप्रं प्रवक्ष्यामि द्विजोत्तम
031a	यथा सम्भृतसम्भारः पुनरेव प्रजायते
031c	शुभकृच्छुभयोनीषु पापकृत्पापयोनिषु
032a	शुभैः प्रयोगैर्देवत्वं व्यामिश्रैर्मानुषो भवेत्
032c	मोहनीयैर्वियोनीषु त्वधोगामी च किल्बिषैः
033a	जातिमृत्युजरादुःखैः सततं समभिद्रुतः
033c	संसारे पच्यमानश्च दोषैरात्मकृतैर्नरः
034a	तिर्यग्योनिसहस्राणि गत्वा नरकमेव च
034c	जीवाः सम्परिवर्तन्ते कर्मबन्धनिबन्धनाः
035a	जन्तुस्तु कर्मभिस्तैस्तैः स्वकृतैः प्रेत्य दुःखितः
035c	तद्दुःखप्रतिघातार्थमपुण्यां योनिमश्नुते
036a	ततः कर्म समादत्ते पुनरन्यन्नवं बहु
036c	पच्यते तु पुनस्तेन भुक्त्वापथ्यमिवातुरः
037a	अजस्रमेव दुःखार्तोऽदुःखितः सुखसञ्ज्ञितः
037c	ततोऽनिवृत्तबन्धत्वात्कर्मणामुदयादपि
037e	परिक्रामति संसारे चक्रवद्बहुवेदनः
038a	स चेन्निवृत्तबन्धस्तु विशुद्धश्चापि कर्मभिः
038c	प्राप्नोति सुकृताँल्लोकान्यत्र गत्वा न शोचति
039a	पापं कुर्वन्पापवृत्तः पापस्यान्तं न गच्छति
039c	तस्मात्पुण्यं यतेत्कर्तुं वर्जयेत च पातकम्
040a	अनसूयुः कृतज्ञश्च कल्याणान्येव सेवते
040c	सुखानि धर्ममर्थं च स्वर्गं च लभते नरः
041a	संस्कृतस्य हि दान्तस्य नियतस्य यतात्मनः
041c	प्राज्ञस्यानन्तरा वृत्तिरिह लोके परत्र च
042a	सतां धर्मेण वर्तेत क्रियां शिष्टवदाचरेत्
042c	असङ्क्लेशेन लोकस्य वृत्तिं लिप्सेत वै द्विज
043a	सन्ति ह्यागतविज्ञानाः शिष्टाः शास्त्रविचक्षणाः
043c	स्वधर्मेण क्रिया लोके कर्मणः सोऽप्यसङ्करः
044a	प्राज्ञो धर्मेण रमते धर्मं चैवोपजीवति
044c	तस्य धर्मादवाप्तेषु धनेषु द्विजसत्तम
044e	तस्यैव सिञ्चते मूलं गुणान्पश्यति यत्र वै
045a	धर्मात्मा भवति ह्येवं चित्तं चास्य प्रसीदति
045c	स मैत्रजनसन्तुष्ट इह प्रेत्य च नन्दति
046a	शब्दं स्पर्शं तथा रूपं गन्धानिष्टांश्च सत्तम
046c	प्रभुत्वं लभते चापि धर्मस्यैतत्फलं विदुः
047a	धर्मस्य च फलं लब्ध्वा न तृप्यति महाद्विज
047c	अतृप्यमाणो निर्वेदमादत्ते ज्ञानचक्षुषा
048a	प्रज्ञाचक्षुर्नर इह दोषं नैवानुरुध्यते
048c	विरज्यति यथाकामं न च धर्मं विमुञ्चति
049a	सर्वत्यागे च यतते दृष्ट्वा लोकं क्षयात्मकम्
049c	ततो मोक्षे प्रयतते नानुपायादुपायतः
050a	एवं निर्वेदमादत्ते पापं कर्म जहाति च
050c	धार्मिकश्चापि भवति मोक्षं च लभते परम्
051a	तपो निःश्रेयसं जन्तोस्तस्य मूलं शमो दमः
051c	तेन सर्वानवाप्नोति कामान्यान्मनसेच्छति
052a	इन्द्रियाणां निरोधेन सत्येन च दमेन च
052c	ब्रह्मणः पदमाप्नोति यत्परं द्विजसत्तम
053	ब्राह्मण उवाच
053a	इन्द्रियाणि तु यान्याहुः कानि तानि यतव्रत
053c	निग्रहश्च कथं कार्यो निग्रहस्य च किं फलम्
054a	कथं च फलमाप्नोति तेषां धर्मभृतां वर
054c	एतदिच्छामि तत्त्वेन धर्मं ज्ञातुं सुधार्मिक
