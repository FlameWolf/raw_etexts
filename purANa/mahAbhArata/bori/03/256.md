001	वैशम्पायन उवाच
001a	जयद्रथस्तु सम्प्रेक्ष्य भ्रातरावुद्यतायुधौ
001c	प्राद्रवत्तूर्णमव्यग्रो जीवितेप्सुः सुदुःखितः
002a	तं भीमसेनो धावन्तमवतीर्य रथाद्बली
002c	अभिद्रुत्य निजग्राह केशपक्षेऽत्यमर्षणः
003a	समुद्यम्य च तं रोषान्निष्पिपेष महीतले
003c	गले गृहीत्वा राजानं ताडयामास चैव ह
004a	पुनः सञ्जीवमानस्य तस्योत्पतितुमिच्छतः
004c	पदा मूर्ध्नि महाबाहुः प्राहरद्विलपिष्यतः
005a	तस्य जानुं ददौ भीमो जघ्ने चैनमरत्निना
005c	स मोहमगमद्राजा प्रहारवरपीडितः
006a	विरोषं भीमसेनं तु वारयामास फल्गुनः
006c	दुःशलायाः कृते राजा यत्तदाहेति कौरव
007	भीमसेन उवाच
007a	नायं पापसमाचारो मत्तो जीवितुमर्हति
007c	द्रौपद्यास्तदनर्हायाः परिक्लेष्टा नराधमः
008a	किं नु शक्यं मया कर्तुं यद्राजा सततं घृणी
008c	त्वं च बालिशया बुद्ध्या सदैवास्मान्प्रबाधसे
009a	एवमुक्त्वा सटास्तस्य पञ्च चक्रे वृकोदरः
009c	अर्धचन्द्रेण बाणेन किञ्चिदब्रुवतस्तदा
010a	विकल्पयित्वा राजानं ततः प्राह वृकोदरः
010c	जीवितुं चेच्छसे मूढ हेतुं मे गदतः शृणु
011a	दासोऽस्मीति त्वया वाच्यं संसत्सु च सभासु च
011c	एवं ते जीवितं दद्यामेष युद्धजितो विधिः
012a	एवमस्त्विति तं राजा कृच्छ्रप्राणो जयद्रथः
012c	प्रोवाच पुरुषव्याघ्रं भीममाहवशोभिनम्
013a	तत एनं विचेष्टन्तं बद्ध्वा पार्थो वृकोदरः
013c	रथमारोपयामास विसञ्ज्ञं पांसुगुण्ठितम्
014a	ततस्तं रथमास्थाय भीमः पार्थानुगस्तदा
014c	अभ्येत्याश्रममध्यस्थमभ्यगच्छद्युधिष्ठिरम्
015a	दर्शयामास भीमस्तु तदवस्थं जयद्रथम्
015c	तं राजा प्राहसद्दृष्ट्वा मुच्यतामिति चाब्रवीत्
016a	राजानं चाब्रवीद्भीमो द्रौपद्यै कथयेति वै
016c	दासभावं गतो ह्येष पाण्डूनां पापचेतनः
017a	तमुवाच ततो ज्येष्ठो भ्राता सप्रणयं वचः
017c	मुञ्चैनमधमाचारं प्रमाणं यदि ते वयम्
018a	द्रौपदी चाब्रवीद्भीममभिप्रेक्ष्य युधिष्ठिरम्
018c	दासोऽयं मुच्यतां राज्ञस्त्वया पञ्चसटः कृतः
019a	स मुक्तोऽभ्येत्य राजानमभिवाद्य युधिष्ठिरम्
019c	ववन्दे विह्वलो राजा तांश्च सर्वान्मुनींस्तदा
020a	तमुवाच घृणी राजा धर्मपुत्रो युधिष्ठिरः
020c	तथा जयद्रथं दृष्ट्वा गृहीतं सव्यसाचिना
021a	अदासो गच्छ मुक्तोऽसि मैवं कार्षीः पुनः क्वचित्
021c	स्त्रीकामुक धिगस्तु त्वां क्षुद्रः क्षुद्रसहायवान्
021e	एवंविधं हि कः कुर्यात्त्वदन्यः पुरुषाधमः
022a	गतसत्त्वमिव ज्ञात्वा कर्तारमशुभस्य तम्
022c	सम्प्रेक्ष्य भरतश्रेष्ठः कृपां चक्रे नराधिपः
023a	धर्मे ते वर्धतां बुद्धिर्मा चाधर्मे मनः कृथाः
023c	साश्वः सरथपादातः स्वस्ति गच्छ जयद्रथ
024a	एवमुक्तस्तु सव्रीडं तूष्णीं किञ्चिदवाङ्मुखः
024c	जगाम राजा दुःखार्तो गङ्गाद्वाराय भारत
025a	स देवं शरणं गत्वा विरूपाक्षमुमापतिम्
025c	तपश्चचार विपुलं तस्य प्रीतो वृषध्वजः
026a	बलिं स्वयं प्रत्यगृह्णात्प्रीयमाणस्त्रिलोचनः
026c	वरं चास्मै ददौ देवः स च जग्राह तच्छृणु
027a	समस्तान्सरथान्पञ्च जयेयं युधि पाण्डवान्
027c	इति राजाब्रवीद्देवं नेति देवस्तमब्रवीत्
028a	अजय्यांश्चाप्यवध्यांश्च वारयिष्यसि तान्युधि
028c	ऋतेऽर्जुनं महाबाहुं देवैरपि दुरासदम्
029a	यमाहुरजितं देवं शङ्खचक्रगदाधरम्
029c	प्रधानः सोऽस्त्रविदुषां तेन कृष्णेन रक्ष्यते
030a	एवमुक्तस्तु नृपतिः स्वमेव भवनं ययौ
030c	पाण्डवाश्च वने तस्मिन्न्यवसन्काम्यके तदा
