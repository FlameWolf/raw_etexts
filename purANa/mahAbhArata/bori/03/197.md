001	मार्कण्डेय उवाच
001a	कश्चिद्द्विजातिप्रवरो वेदाध्यायी तपोधनः
001c	तपस्वी धर्मशीलश्च कौशिको नाम भारत
002a	साङ्गोपनिषदान्वेदानधीते द्विजसत्तमः
002c	स वृक्षमूले कस्मिंश्चिद्वेदानुच्चारयन्स्थितः
003a	उपरिष्टाच्च वृक्षस्य बलाका सन्न्यलीयत
003c	तया पुरीषमुत्सृष्टं ब्राह्मणस्य तदोपरि
004a	तामवेक्ष्य ततः क्रुद्धः समपध्यायत द्विजः
004c	भृशं क्रोधाभिभूतेन बलाका सा निरीक्षिता
005a	अपध्याता च विप्रेण न्यपतद्वसुधातले
005c	बलाकां पतितां दृष्ट्वा गतसत्त्वामचेतनाम्
005e	कारुण्यादभिसन्तप्तः पर्यशोचत तां द्विजः
006a	अकार्यं कृतवानस्मि रागद्वेषबलात्कृतः
006c	इत्युक्त्वा बहुशो विद्वान्ग्रामं भैक्षाय संश्रितः
007a	ग्रामे शुचीनि प्रचरन्कुलानि भरतर्षभ
007c	प्रविष्टस्तत्कुलं यत्र पूर्वं चरितवांस्तु सः
008a	देहीति याचमानो वै तिष्ठेत्युक्तः स्त्रिया ततः
008c	शौचं तु यावत्कुरुते भाजनस्य कुटुम्बिनी
009a	एतस्मिन्नन्तरे राजन्क्षुधासम्पीडितो भृशम्
009c	भर्ता प्रविष्टः सहसा तस्या भरतसत्तम
010a	सा तु दृष्ट्वा पतिं साध्वी ब्राह्मणं व्यपहाय तम्
010c	पाद्यमाचमनीयं च ददौ भर्त्रे तथासनम्
011a	प्रह्वा पर्यचरच्चापि भर्तारमसितेक्षणा
011c	आहारेणाथ भक्ष्यैश्च वाक्यैः सुमधुरैस्तथा
012a	उच्छिष्टं भुञ्जते भर्तुः सा तु नित्यं युधिष्ठिर
012c	दैवतं च पतिं मेने भर्तुश्चित्तानुसारिणी
013a	न कर्मणा न मनसा नात्यश्नान्नापि चापिबत्
013c	तं सर्वभावोपगता पतिशुश्रूषणे रता
014a	साध्वाचारा शुचिर्दक्षा कुटुम्बस्य हितैषिणी
014c	भर्तुश्चापि हितं यत्तत्सततं सानुवर्तते
015a	देवतातिथिभृत्यानां श्वश्रूश्वशुरयोस्तथा
015c	शुश्रूषणपरा नित्यं सततं संयतेन्द्रिया
016a	सा ब्राह्मणं तदा दृष्ट्वा संस्थितं भैक्षकाङ्क्षिणम्
016c	कुर्वती पतिशुश्रूषां सस्माराथ शुभेक्षणा
017a	व्रीडिता साभवत्साध्वी तदा भरतसत्तम
017c	भिक्षामादाय विप्राय निर्जगाम यशस्विनी
018	ब्राह्मण उवाच
018a	किमिदं भवति त्वं मां तिष्ठेत्युक्त्वा वराङ्गने
018c	उपरोधं कृतवती न विसर्जितवत्यसि
019	मार्कण्डेय उवाच
019a	ब्राह्मणं क्रोधसन्तप्तं ज्वलन्तमिव तेजसा
019c	दृष्ट्वा साध्वी मनुष्येन्द्र सान्त्वपूर्वं वचोऽब्रवीत्
020a	क्षन्तुमर्हसि मे विप्र भर्ता मे दैवतं महत्
020c	स चापि क्षुधितः श्रान्तः प्राप्तः शुश्रूषितो मया
021	ब्राह्मण उवाच
021a	ब्राह्मणा न गरीयांसो गरीयांस्ते पतिः कृतः
021c	गृहस्थधर्मे वर्तन्ती ब्राह्मणानवमन्यसे
022a	इन्द्रोऽप्येषां प्रणमते किं पुनर्मानुषा भुवि
022c	अवलिप्ते न जानीषे वृद्धानां न श्रुतं त्वया
022e	ब्राह्मणा ह्यग्निसदृशा दहेयुः पृथिवीमपि
023	स्त्र्युवाच
023a	नावजानाम्यहं विप्रान्देवैस्तुल्यान्मनस्विनः
023c	अपराधमिमं विप्र क्षन्तुमर्हसि मेऽनघ
024a	जानामि तेजो विप्राणां महाभाग्यं च धीमताम्
024c	अपेयः सागरः क्रोधात्कृतो हि लवणोदकः
025a	तथैव दीप्ततपसां मुनीनां भावितात्मनाम्
025c	येषां क्रोधाग्निरद्यापि दण्डके नोपशाम्यति
026a	ब्राह्मणानां परिभवाद्वातापिश्च दुरात्मवान्
026c	अगस्त्यमृषिमासाद्य जीर्णः क्रूरो महासुरः
027a	प्रभावा बहवश्चापि श्रूयन्ते ब्रह्मवादिनाम्
027c	क्रोधः सुविपुलो ब्रह्मन्प्रसादश्च महात्मनाम्
028a	अस्मिंस्त्वतिक्रमे ब्रह्मन्क्षन्तुमर्हसि मेऽनघ
028c	पतिशुश्रूषया धर्मो यः स मे रोचते द्विज
029a	दैवतेष्वपि सर्वेषु भर्ता मे दैवतं परम्
029c	अविशेषेण तस्याहं कुर्यां धर्मं द्विजोत्तम
030a	शुश्रूषायाः फलं पश्य पत्युर्ब्राह्मण यादृशम्
030c	बलाका हि त्वया दग्धा रोषात्तद्विदितं मम
031a	क्रोधः शत्रुः शरीरस्थो मनुष्याणां द्विजोत्तम
031c	यः क्रोधमोहौ त्यजति तं देवा ब्राह्मणं विदुः
032a	यो वदेदिह सत्यानि गुरुं सन्तोषयेत च
032c	हिंसितश्च न हिंसेत तं देवा ब्राह्मणं विदुः
033a	जितेन्द्रियो धर्मपरः स्वाध्यायनिरतः शुचिः
033c	कामक्रोधौ वशे यस्य तं देवा ब्राह्मणं विदुः
034a	यस्य चात्मसमो लोको धर्मज्ञस्य मनस्विनः
034c	सर्वधर्मेषु च रतस्तं देवा ब्राह्मणं विदुः
035a	योऽध्यापयेदधीयीत यजेद्वा याजयीत वा
035c	दद्याद्वापि यथाशक्ति तं देवा ब्राह्मणं विदुः
036a	ब्रह्मचारी च वेदान्यो अधीयीत द्विजोत्तमः
036c	स्वाध्याये चाप्रमत्तो वै तं देवा ब्राह्मणं विदुः
037a	यद्ब्राह्मणानां कुशलं तदेषां परिकीर्तयेत्
037c	सत्यं तथा व्याहरतां नानृते रमते मनः
038a	धनं तु ब्राह्मणस्याहुः स्वाध्यायं दममार्जवम्
038c	इन्द्रियाणां निग्रहं च शाश्वतं द्विजसत्तम
038e	सत्यार्जवे धर्ममाहुः परं धर्मविदो जनाः
039a	दुर्ज्ञेयः शाश्वतो धर्मः स तु सत्ये प्रतिष्ठितः
039c	श्रुतिप्रमाणो धर्मः स्यादिति वृद्धानुशासनम्
040a	बहुधा दृश्यते धर्मः सूक्ष्म एव द्विजोत्तम
040c	भवानपि च धर्मज्ञः स्वाध्यायनिरतः शुचिः
040e	न तु तत्त्वेन भगवन्धर्मान्वेत्सीति मे मतिः
041a	मातापितृभ्यां शुश्रूषुः सत्यवादी जितेन्द्रियः
041c	मिथिलायां वसन्व्याधः स ते धर्मान्प्रवक्ष्यति
041e	तत्र गच्छस्व भद्रं ते यथाकामं द्विजोत्तम
042a	अत्युक्तमपि मे सर्वं क्षन्तुमर्हस्यनिन्दित
042c	स्त्रियो ह्यवध्याः सर्वेषां ये धर्मविदुषो जनाः
043	ब्राह्मण उवाच
043a	प्रीतोऽस्मि तव भद्रं ते गतः क्रोधश्च शोभने
043c	उपालम्भस्त्वया ह्युक्तो मम निःश्रेयसं परम्
043e	स्वस्ति तेऽस्तु गमिष्यामि साधयिष्यामि शोभने
044	मार्कण्डेय उवाच
044a	तया विसृष्टो निर्गम्य स्वमेव भवनं ययौ
044c	विनिन्दन्स द्विजोऽऽत्मानं कौशिको नरसत्तम
