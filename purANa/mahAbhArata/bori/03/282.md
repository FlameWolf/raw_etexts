001	मार्कण्डेय उवाच
001a	एतस्मिन्नेव काले तु द्युमत्सेनो महावने
001c	लब्धचक्षुः प्रसन्नात्मा दृष्ट्या सर्वं ददर्श ह
002a	स सर्वानाश्रमान्गत्वा शैब्यया सह भार्यया
002c	पुत्रहेतोः परामार्तिं जगाम मनुजर्षभ
003a	तावाश्रमान्नदीश्चैव वनानि च सरांसि च
003c	तांस्तान्देशान्विचिन्वन्तौ दम्पती परिजग्मतुः
004a	श्रुत्वा शब्दं तु यत्किञ्चिदुन्मुखौ सुतशङ्कया
004c	सावित्रीसहितोऽभ्येति सत्यवानित्यधावताम्
005a	भिन्नैश्च परुषैः पादैः सव्रणैः शोणितोक्षितैः
005c	कुशकण्टकविद्धाङ्गावुन्मत्ताविव धावतः
006a	ततोऽभिसृत्य तैर्विप्रैः सर्वैराश्रमवासिभिः
006c	परिवार्य समाश्वास्य समानीतौ स्वमाश्रमम्
007a	तत्र भार्यासहायः स वृतो वृद्धैस्तपोधनैः
007c	आश्वासितो विचित्रार्थैः पूर्वराज्ञां कथाश्रयैः
008a	ततस्तौ पुनराश्वस्तौ वृद्धौ पुत्रदिदृक्षया
008c	बाल्ये वृत्तानि पुत्रस्य स्मरन्तौ भृशदुःखितौ
009a	पुनरुक्त्वा च करुणां वाचं तौ शोककर्शितौ
009c	हा पुत्र हा साध्वि वधूः क्वासि क्वासीत्यरोदताम्
010	सुवर्चा उवाच
010a	यथास्य भार्या सावित्री तपसा च दमेन च
010c	आचारेण च संयुक्ता तथा जीवति सत्यवान्
011	गौतम उवाच
011a	वेदाः साङ्गा मयाधीतास्तपो मे सञ्चितं महत्
011c	कौमारं ब्रह्मचर्यं मे गुरवोऽग्निश्च तोषिताः
012a	समाहितेन चीर्णानि सर्वाण्येव व्रतानि मे
012c	वायुभक्षोपवासश्च कुशलानि च यानि मे
013a	अनेन तपसा वेद्मि सर्वं परिचिकीर्षितम्
013c	सत्यमेतन्निबोध त्वं ध्रियते सत्यवानिति
014	शिष्य उवाच
014a	उपाध्यायस्य मे वक्त्राद्यथा वाक्यं विनिःसृतम्
014c	नैतज्जातु भवेन्मिथ्या तथा जीवति सत्यवान्
015	ऋषय ऊचुः
015a	यथास्य भार्या सावित्री सर्वैरेव सुलक्षणैः
015c	अवैधव्यकरैर्युक्ता तथा जीवति सत्यवान्
016	भारद्वाज उवाच
016a	यथास्य भार्या सावित्री तपसा च दमेन च
016c	आचारेण च संयुक्ता तथा जीवति सत्यवान्
017	दाल्भ्य उवाच
017a	यथा दृष्टिः प्रवृत्ता ते सावित्र्याश्च यथा व्रतम्
017c	गताहारमकृत्वा च तथा जीवति सत्यवान्
018	माण्डव्य उवाच
018a	यथा वदन्ति शान्तायां दिशि वै मृगपक्षिणः
018c	पार्थिवी च प्रवृत्तिस्ते तथा जीवति सत्यवान्
019	धौम्य उवाच
019a	सर्वैर्गुणैरुपेतस्ते यथा पुत्रो जनप्रियः
019c	दीर्घायुर्लक्षणोपेतस्तथा जीवति सत्यवान्
020	मार्कण्डेय उवाच
020a	एवमाश्वासितस्तैस्तु सत्यवाग्भिस्तपस्विभिः
020c	तांस्तान्विगणयन्नर्थानवस्थित इवाभवत्
021a	ततो मुहूर्तात्सावित्री भर्त्रा सत्यवता सह
021c	आजगामाश्रमं रात्रौ प्रहृष्टा प्रविवेश ह
022	ब्राह्मणा ऊचुः
022a	पुत्रेण सङ्गतं त्वाद्य चक्षुष्मन्तं निरीक्ष्य च
022c	सर्वे वयं वै पृच्छामो वृद्धिं ते पृथिवीपते
023a	समागमेन पुत्रस्य सावित्र्या दर्शनेन च
023c	चक्षुषश्चात्मनो लाभात्त्रिभिर्दिष्ट्या विवर्धसे
024a	सर्वैरस्माभिरुक्तं यत्तथा तन्नात्र संशयः
024c	भूयो भूयश्च वृद्धिस्ते क्षिप्रमेव भविष्यति
025	मार्कण्डेय उवाच
025a	ततोऽग्निं तत्र सञ्ज्वाल्य द्विजास्ते सर्व एव हि
025c	उपासां चक्रिरे पार्थ द्युमत्सेनं महीपतिम्
026a	शैब्या च सत्यवांश्चैव सावित्री चैकतः स्थिताः
026c	सर्वैस्तैरभ्यनुज्ञाता विशोकाः समुपाविशन्
027a	ततो राज्ञा सहासीनाः सर्वे ते वनवासिनः
027c	जातकौतूहलाः पार्थ पप्रच्छुर्नृपतेः सुतम्
028a	प्रागेव नागतं कस्मात्सभार्येण त्वया विभो
028c	विरात्रे चागतं कस्मात्कोऽनुबन्धश्च तेऽभवत्
029a	सन्तापितः पिता माता वयं चैव नृपात्मज
029c	नाकस्मादिति जानीमस्तत्सर्वं वक्तुमर्हसि
030	सत्यवानुवाच
030a	पित्राहमभ्यनुज्ञातः सावित्रीसहितो गतः
030c	अथ मेऽभूच्छिरोदुःखं वने काष्ठानि भिन्दतः
031a	सुप्तश्चाहं वेदनया चिरमित्युपलक्षये
031c	तावत्कालं च न मया सुप्तपूर्वं कदाचन
032a	सर्वेषामेव भवतां सन्तापो मा भवेदिति
032c	अतो विरात्रागमनं नान्यदस्तीह कारणम्
033	गौतम उवाच
033a	अकस्माच्चक्षुषः प्राप्तिर्द्युमत्सेनस्य ते पितुः
033c	नास्य त्वं कारणं वेत्थ सावित्री वक्तुमर्हति
034a	श्रोतुमिच्छामि सावित्रि त्वं हि वेत्थ परावरम्
034c	त्वां हि जानामि सावित्रि सावित्रीमिव तेजसा
035a	त्वमत्र हेतुं जानीषे तस्मात्सत्यं निरुच्यताम्
035c	रहस्यं यदि ते नास्ति किञ्चिदत्र वदस्व नः
036	सावित्र्युवाच
036a	एवमेतद्यथा वेत्थ सङ्कल्पो नान्यथा हि वः
036c	न च किञ्चिद्रहस्यं मे श्रूयतां तथ्यमत्र यत्
037a	मृत्युर्मे भर्तुराख्यातो नारदेन महात्मना
037c	स चाद्य दिवसः प्राप्तस्ततो नैनं जहाम्यहम्
038a	सुप्तं चैनं यमः साक्षादुपागच्छत्सकिंकरः
038c	स एनमनयद्बद्ध्वा दिशं पितृनिषेविताम्
039a	अस्तौषं तमहं देवं सत्येन वचसा विभुम्
039c	पञ्च वै तेन मे दत्ता वराः शृणुत तान्मम
040a	चक्षुषी च स्वराज्यं च द्वौ वरौ श्वशुरस्य मे
040c	लब्धं पितुः पुत्रशतं पुत्राणामात्मनः शतम्
041a	चतुर्वर्षशतायुर्मे भर्ता लब्धश्च सत्यवान्
041c	भर्तुर्हि जीवितार्थं तु मया चीर्णं स्थिरं व्रतम्
042a	एतत्सत्यं मयाख्यातं कारणं विस्तरेण वः
042c	यथा वृत्तं सुखोदर्कमिदं दुःखं महन्मम
043	ऋषय ऊचुः
043a	निमज्जमानं व्यसनैरभिद्रुतं कुलं नरेन्द्रस्य तमोमये ह्रदे
043c	त्वया सुशीले धृतधर्मपुण्यया समुद्धृतं साध्वि पुनः कुलीनया
044	मार्कण्डेय उवाच
044a	तथा प्रशस्य ह्यभिपूज्य चैव ते वरस्त्रियं तामृषयः समागताः
044c	नरेन्द्रमामन्त्र्य सपुत्रमञ्जसा शिवेन जग्मुर्मुदिताः स्वमालयम्
