001	मार्कण्डेय उवाच
001a	ऋषयस्तु महाघोरान्दृष्ट्वोत्पातान्पृथग्विधान्
001c	अकुर्वञ्शान्तिमुद्विग्ना लोकानां लोकभावनाः
002a	निवसन्ति वने ये तु तस्मिंश्चैत्ररथे जनाः
002c	तेऽब्रुवन्नेष नोऽनर्थः पावकेनाहृतो महान्
002e	सङ्गम्य षड्भिः पत्नीभिः सप्तर्षीणामिति स्म ह
003a	अपरे गरुडीमाहुस्त्वयानर्थोऽयमाहृतः
003c	यैर्दृष्टा सा तदा देवी तस्या रूपेण गच्छती
003e	न तु तत्स्वाहया कर्म कृतं जानाति वै जनः
004a	सुपर्णी तु वचः श्रुत्वा ममायं तनयस्त्विति
004c	उपगम्य शनैः स्कन्दमाहाहं जननी तव
005a	अथ सप्तर्षयः श्रुत्वा जातं पुत्रं महौजसम्
005c	तत्यजुः षट्तदा पत्नीर्विना देवीमरुन्धतीम्
006a	षड्भिरेव तदा जातमाहुस्तद्वनवासिनः
006c	सप्तर्षीनाह च स्वाहा मम पुत्रोऽयमित्युत
006e	अहं जाने नैतदेवमिति राजन्पुनः पुनः
007a	विश्वामित्रस्तु कृत्वेष्टिं सप्तर्षीणां महामुनिः
007c	पावकं कामसन्तप्तमदृष्टः पृष्ठतोऽन्वगात्
007e	तत्तेन निखिलं सर्वमवबुद्धं यथातथम्
008a	विश्वामित्रस्तु प्रथमं कुमारं शरणं गतः
008c	स्तवं दिव्यं सम्प्रचक्रे महासेनस्य चापि सः
009a	मङ्गलानि च सर्वाणि कौमाराणि त्रयोदश
009c	जातकर्मादिकास्तस्य क्रियाश्चक्रे महामुनिः
010a	षड्वक्त्रस्य तु माहात्म्यं कुक्कुटस्य च साधनम्
010c	शक्त्या देव्याः साधनं च तथा पारिषदामपि
011a	विश्वामित्रश्चकारैतत्कर्म लोकहिताय वै
011c	तस्मादृषिः कुमारस्य विश्वामित्रोऽभवत्प्रियः
012a	अन्वजानाच्च स्वाहाया रूपान्यत्वं महामुनिः
012c	अब्रवीच्च मुनीन्सर्वान्नापराध्यन्ति वै स्त्रियः
012e	श्रुत्वा तु तत्त्वतस्तस्मात्ते पत्नीः सर्वतोऽत्यजन्
013a	स्कन्दं श्रुत्वा ततो देवा वासवं सहिताब्रुवन्
013c	अविषह्यबलं स्कन्दं जहि शक्राशु माचिरम्
014a	यदि वा न निहंस्येनमद्येन्द्रोऽयं भविष्यति
014c	त्रैलोक्यं सन्निगृह्यास्मांस्त्वां च शक्र महाबलः
015a	स तानुवाच व्यथितो बालोऽयं सुमहाबलः
015c	स्रष्टारमपि लोकानां युधि विक्रम्य नाशयेत्
016a	सर्वास्त्वद्याभिगच्छन्तु स्कन्दं लोकस्य मातरः
016c	कामवीर्या घ्नन्तु चैनं तथेत्युक्त्वा च ता ययुः
017a	तमप्रतिबलं दृष्ट्वा विषण्णवदनास्तु ताः
017c	अशक्योऽयं विचिन्त्यैवं तमेव शरणं ययुः
018a	ऊचुश्चापि त्वमस्माकं पुत्रोऽस्माभिर्धृतं जगत्
018c	अभिनन्दस्व नः सर्वाः प्रस्नुताः स्नेहविक्लवाः
019a	ताः सम्पूज्य महासेनः कामांश्चासां प्रदाय सः
019c	अपश्यदग्निमायान्तं पितरं बलिनां बली
020a	स तु सम्पूजितस्तेन सह मातृगणेन ह
020c	परिवार्य महासेनं रक्षमाणः स्थितः स्थिरम्
021a	सर्वासां या तु मातॄणां नारी क्रोधसमुद्भवा
021c	धात्री सा पुत्रवत्स्कन्दं शूलहस्ताभ्यरक्षत
022a	लोहितस्योदधेः कन्या क्रूरा लोहितभोजना
022c	परिष्वज्य महासेनं पुत्रवत्पर्यरक्षत
023a	अग्निर्भूत्वा नैगमेयश्छागवक्त्रो बहुप्रजः
023c	रमयामास शैलस्थं बालं क्रीडनकैरिव
