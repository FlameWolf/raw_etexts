001	मार्कण्डेय उवाच
001a	उपविष्टं ततः स्कन्दं हिरण्यकवचस्रजम्
001c	हिरण्यचूडमुकुटं हिरण्याक्षं महाप्रभम्
002a	लोहिताम्बरसंवीतं तीक्ष्णदंष्ट्रं मनोरमम्
002c	सर्वलक्षणसम्पन्नं त्रैलोक्यस्यापि सुप्रियम्
003a	ततस्तं वरदं शूरं युवानं मृष्टकुण्डलम्
003c	अभजत्पद्मरूपा श्रीः स्वयमेव शरीरिणी
004a	श्रिया जुष्टः पृथुयशाः स कुमारवरस्तदा
004c	निषण्णो दृश्यते भूतैः पौर्णमास्यां यथा शशी
005a	अपूजयन्महात्मानो ब्राह्मणास्तं महाबलम्
005c	इदमाहुस्तदा चैव स्कन्दं तत्र महर्षयः
006a	हिरण्यवर्ण भद्रं ते लोकानां शङ्करो भव
006c	त्वया षड्रात्रजातेन सर्वे लोका वशीकृताः
007a	अभयं च पुनर्दत्तं त्वयैवैषां सुरोत्तम
007c	तस्मादिन्द्रो भवानस्तु त्रैलोक्यस्याभयङ्करः
008	स्कन्द उवाच
008a	किमिन्द्रः सर्वलोकानां करोतीह तपोधनाः
008c	कथं देवगणांश्चैव पाति नित्यं सुरेश्वरः
009	ऋषय ऊचुः
009a	इन्द्रो दिशति भूतानां बलं तेजः प्रजाः सुखम्
009c	तुष्टः प्रयच्छति तथा सर्वान्दायान्सुरेश्वरः
010a	दुर्वृत्तानां संहरति वृत्तस्थानां प्रयच्छति
010c	अनुशास्ति च भूतानि कार्येषु बलसूदनः
011a	असूर्ये च भवेत्सूर्यस्तथाचन्द्रे च चन्द्रमाः
011c	भवत्यग्निश्च वायुश्च पृथिव्यापश्च कारणैः
012a	एतदिन्द्रेण कर्तव्यमिन्द्रे हि विपुलं बलम्
012c	त्वं च वीर बलश्रेष्ठस्तस्मादिन्द्रो भवस्व नः
013	शक्र उवाच
013a	भवस्वेन्द्रो महाबाहो सर्वेषां नः सुखावहः
013c	अभिषिच्यस्व चैवाद्य प्राप्तरूपोऽसि सत्तम
014	स्कन्द उवाच
014a	शाधि त्वमेव त्रैलोक्यमव्यग्रो विजये रतः
014c	अहं ते किङ्करः शक्र न ममेन्द्रत्वमीप्सितम्
015	शक्र उवाच
015a	बलं तवाद्भुतं वीर त्वं देवानामरीञ्जहि
015c	अवज्ञास्यन्ति मां लोका वीर्येण तव विस्मिताः
016a	इन्द्रत्वेऽपि स्थितं वीर बलहीनं पराजितम्
016c	आवयोश्च मिथो भेदे प्रयतिष्यन्त्यतन्द्रिताः
017a	भेदिते च त्वयि विभो लोको द्वैधमुपेष्यति
017c	द्विधाभूतेषु लोकेषु निश्चितेष्वावयोस्तथा
017e	विग्रहः सम्प्रवर्तेत भूतभेदान्महाबल
018a	तत्र त्वं मां रणे तात यथाश्रद्धं विजेष्यसि
018c	तस्मादिन्द्रो भवानद्य भविता मा विचारय
019	स्कन्द उवाच
019a	त्वमेव राजा भद्रं ते त्रैलोक्यस्य ममैव च
019c	करोमि किं च ते शक्र शासनं तद्ब्रवीहि मे
020	शक्र उवाच
020a	यदि सत्यमिदं वाक्यं निश्चयाद्भाषितं त्वया
020c	यदि वा शासनं स्कन्द कर्तुमिच्छसि मे शृणु
021a	अभिषिच्यस्व देवानां सेनापत्ये महाबल
021c	अहमिन्द्रो भविष्यामि तव वाक्यान्महाबल
022	स्कन्द उवाच
022a	दानवानां विनाशाय देवानामर्थसिद्धये
022c	गोब्राह्मणस्य त्राणार्थं सेनापत्येऽभिषिञ्च माम्
023	मार्कण्डेय उवाच
023a	सोऽभिषिक्तो मघवता सर्वैर्देवगणैः सह
023c	अतीव शुशुभे तत्र पूज्यमानो महर्षिभिः
024a	तस्य तत्काञ्चनं छत्रं ध्रियमाणं व्यरोचत
024c	यथैव सुसमिद्धस्य पावकस्यात्ममण्डलम्
025a	विश्वकर्मकृता चास्य दिव्या माला हिरण्मयी
025c	आबद्धा त्रिपुरघ्नेन स्वयमेव यशस्विना
026a	आगम्य मनुजव्याघ्र सह देव्या परन्तप
026c	अर्चयामास सुप्रीतो भगवान्गोवृषध्वजः
027a	रुद्रमग्निं द्विजाः प्राहू रुद्रसूनुस्ततस्तु सः
027c	रुद्रेण शुक्रमुत्सृष्टं तच्छ्वेतः पर्वतोऽभवत्
027e	पावकस्येन्द्रियं श्वेते कृत्तिकाभिः कृतं नगे
028a	पूज्यमानं तु रुद्रेण दृष्ट्वा सर्वे दिवौकसः
028c	रुद्रसूनुं ततः प्राहुर्गुहं गुणवतां वरम्
029a	अनुप्रविश्य रुद्रेण वह्निं जातो ह्ययं शिशुः
029c	तत्र जातस्ततः स्कन्दो रुद्रसूनुस्ततोऽभवत्
030a	रुद्रस्य वह्नेः स्वाहायाः षण्णां स्त्रीणां च तेजसा
030c	जातः स्कन्दः सुरश्रेष्ठो रुद्रसूनुस्ततोऽभवत्
031a	अरजे वाससी रक्ते वसानः पावकात्मजः
031c	भाति दीप्तवपुः श्रीमान्रक्ताभ्राभ्यामिवांशुमान्
032a	कुक्कुटश्चाग्निना दत्तस्तस्य केतुरलङ्कृतः
032c	रथे समुच्छ्रितो भाति कालाग्निरिव लोहितः
033a	विवेश कवचं चास्य शरीरं सहजं ततः
033c	युध्यमानस्य देवस्य प्रादुर्भवति तत्सदा
034a	शक्तिर्वर्म बलं तेजः कान्तत्वं सत्यमक्षतिः
034c	ब्रह्मण्यत्वमसम्मोहो भक्तानां परिरक्षणम्
035a	निकृन्तनं च शत्रूणां लोकानां चाभिरक्षणम्
035c	स्कन्देन सह जातानि सर्वाण्येव जनाधिप
036a	एवं देवगणैः सर्वैः सोऽभिषिक्तः स्वलङ्कृतः
036c	बभौ प्रतीतः सुमनाः परिपूर्णेन्दुदर्शनः
037a	इष्टैः स्वाध्यायघोषैश्च देवतूर्यरवैरपि
037c	देवगन्धर्वगीतैश्च सर्वैरप्सरसां गणैः
038a	एतैश्चान्यैश्च विविधैर्हृष्टतुष्टैरलङ्कृतैः
038c	क्रीडन्निव तदा देवैरभिषिक्तः स पावकिः
039a	अभिषिक्तं महासेनमपश्यन्त दिवौकसः
039c	विनिहत्य तमः सूर्यं यथेहाभ्युदितं तथा
040a	अथैनमभ्ययुः सर्वा देवसेनाः सहस्रशः
040c	अस्माकं त्वं पतिरिति ब्रुवाणाः सर्वतोदिशम्
041a	ताः समासाद्य भगवान्सर्वभूतगणैर्वृतः
041c	अर्चितश्च स्तुतश्चैव सान्त्वयामास ता अपि
042a	शतक्रतुश्चाभिषिच्य स्कन्दं सेनापतिं तदा
042c	सस्मार तां देवसेनां या सा तेन विमोक्षिता
043a	अयं तस्याः पतिर्नूनं विहितो ब्रह्मणा स्वयम्
043c	इति चिन्त्यानयामास देवसेनां स्वलङ्कृताम्
044a	स्कन्दं चोवाच बलभिदियं कन्या सुरोत्तम
044c	अजाते त्वयि निर्दिष्टा तव पत्नी स्वयम्भुवा
045a	तस्मात्त्वमस्या विधिवत्पाणिं मन्त्रपुरस्कृतम्
045c	गृहाण दक्षिणं देव्याः पाणिना पद्मवर्चसम्
046a	एवमुक्तः स जग्राह तस्याः पाणिं यथाविधि
046c	बृहस्पतिर्मन्त्रविधिं जजाप च जुहाव च
047a	एवं स्कन्दस्य महिषीं देवसेनां विदुर्बुधाः
047c	षष्ठीं यां ब्राह्मणाः प्राहुर्लक्ष्मीमाशां सुखप्रदाम्
047e	सिनीवालीं कुहूं चैव सद्वृत्तिमपराजिताम्
048a	यदा स्कन्दः पतिर्लब्धः शाश्वतो देवसेनया
048c	तदा तमाश्रयल्लक्ष्मीः स्वयं देवी शरीरिणी
049a	श्रीजुष्टः पञ्चमीं स्कन्दस्तस्माच्छ्रीपञ्चमी स्मृता
049c	षष्ठ्यां कृतार्थोऽभूद्यस्मात्तस्मात्षष्ठी महातिथिः
