001	दमयन्त्युवाच
001a	न मामर्हसि कल्याण पापेन परिशङ्कितुम्
001c	मया हि देवानुत्सृज्य वृतस्त्वं निषधाधिप
002a	तवाभिगमनार्थं तु सर्वतो ब्राह्मणा गताः
002c	वाक्यानि मम गाथाभिर्गायमाना दिशो दश
003a	ततस्त्वां ब्राह्मणो विद्वान्पर्णादो नाम पार्थिव
003c	अभ्यगच्छत्कोसलायामृतुपर्णनिवेशने
004a	तेन वाक्ये हृते सम्यक्प्रतिवाक्ये तथाहृते
004c	उपायोऽयं मया दृष्टो नैषधानयने तव
005a	त्वामृते न हि लोकेऽन्य एकाह्ना पृथिवीपते
005c	समर्थो योजनशतं गन्तुमश्वैर्नराधिप
006a	तथा चेमौ महीपाल भजेऽहं चरणौ तव
006c	यथा नासत्कृतं किञ्चिन्मनसापि चराम्यहम्
007a	अयं चरति लोकेऽस्मिन्भूतसाक्षी सदागतिः
007c	एष मुञ्चतु मे प्राणान्यदि पापं चराम्यहम्
008a	तथा चरति तिग्मांशुः परेण भुवनं सदा
008c	स विमुञ्चतु मे प्राणान्यदि पापं चराम्यहम्
009a	चन्द्रमाः सर्वभूतानामन्तश्चरति साक्षिवत्
009c	स विमुञ्चतु मे प्राणान्यदि पापं चराम्यहम्
010a	एते देवास्त्रयः कृत्स्नं त्रैलोक्यं धारयन्ति वै
010c	विब्रुवन्तु यथासत्यमेते वाद्य त्यजन्तु माम्
011a	एवमुक्ते ततो वायुरन्तरिक्षादभाषत
011c	नैषा कृतवती पापं नल सत्यं ब्रवीमि ते
012a	राजञ्शीलनिधिः स्फीतो दमयन्त्या सुरक्षितः
012c	साक्षिणो रक्षिणश्चास्या वयं त्रीन्परिवत्सरान्
013a	उपायो विहितश्चायं त्वदर्थमतुलोऽनया
013c	न ह्येकाह्ना शतं गन्ता त्वदृतेऽन्यः पुमानिह
014a	उपपन्ना त्वया भैमी त्वं च भैम्या महीपते
014c	नात्र शङ्का त्वया कार्या सङ्गच्छ सह भार्यया
015a	तथा ब्रुवति वायौ तु पुष्पवृष्टिः पपात ह
015c	देवदुन्दुभयो नेदुर्ववौ च पवनः शिवः
016a	तदद्भुततमं दृष्ट्वा नलो राजाथ भारत
016c	दमयन्त्यां विशङ्कां तां व्यपाकर्षदरिन्दमः
017a	ततस्तद्वस्त्रमरजः प्रावृणोद्वसुधाधिपः
017c	संस्मृत्य नागराजानं ततो लेभे वपुः स्वकम्
018a	स्वरूपिणं तु भर्तारं दृष्ट्वा भीमसुता तदा
018c	प्राक्रोशदुच्चैरालिङ्ग्य पुण्यश्लोकमनिन्दिता
019a	भैमीमपि नलो राजा भ्राजमानो यथा पुरा
019c	सस्वजे स्वसुतौ चापि यथावत्प्रत्यनन्दत
020a	ततः स्वोरसि विन्यस्य वक्त्रं तस्य शुभानना
020c	परीता तेन दुःखेन निशश्वासायतेक्षणा
021a	तथैव मलदिग्धाङ्गी परिष्वज्य शुचिस्मिता
021c	सुचिरं पुरुषव्याघ्रं तस्थौ साश्रुपरिप्लुता
022a	ततः सर्वं यथावृत्तं दमयन्त्या नलस्य च
022c	भीमायाकथयत्प्रीत्या वैदर्भ्या जननी नृप
023a	ततोऽब्रवीन्महाराजः कृतशौचमहं नलम्
023c	दमयन्त्या सहोपेतं काल्यं द्रष्टा सुखोषितम्
024a	ततस्तौ सहितौ रात्रिं कथयन्तौ पुरातनम्
024c	वने विचरितं सर्वमूषतुर्मुदितौ नृप
025a	स चतुर्थे ततो वर्षे सङ्गम्य सह भार्यया
025c	सर्वकामैः सुसिद्धार्थो लब्धवान्परमां मुदम्
026a	दमयन्त्यपि भर्तारमवाप्याप्यायिता भृशम्
026c	अर्धसञ्जातसस्येव तोयं प्राप्य वसुन्धरा
027a	सैवं समेत्य व्यपनीततन्द्री शान्तज्वरा हर्षविवृद्धसत्त्वा
027c	रराज भैमी समवाप्तकामा शीतांशुना रात्रिरिवोदितेन
