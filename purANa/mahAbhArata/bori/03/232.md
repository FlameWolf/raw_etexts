001	युधिष्ठिर उवाच
001a	अस्मानभिगतांस्तात भयार्ताञ्शरणैषिणः
001c	कौरवान्विषमप्राप्तान्कथं ब्रूयास्त्वमीदृशम्
002a	भवन्ति भेदा ज्ञातीनां कलहाश्च वृकोदर
002c	प्रसक्तानि च वैराणि ज्ञातिधर्मो न नश्यति
003a	यदा तु कश्चिज्ज्ञातीनां बाह्यः प्रार्थयते कुलम्
003c	न मर्षयन्ति तत्सन्तो बाह्येनाभिप्रमर्षणम्
004a	जानाति ह्येष दुर्बुद्धिरस्मानिह चिरोषितान्
004c	स एष परिभूयास्मानकार्षीदिदमप्रियम्
005a	दुर्योधनस्य ग्रहणाद्गन्धर्वेण बलाद्रणे
005c	स्त्रीणां बाह्याभिमर्शाच्च हतं भवति नः कुलम्
006a	शरणं च प्रपन्नानां त्राणार्थं च कुलस्य नः
006c	उत्तिष्ठध्वं नरव्याघ्राः सज्जीभवत माचिरम्
007a	अर्जुनश्च यमौ चैव त्वं च भीमापराजितः
007c	मोक्षयध्वं धार्तराष्ट्रं ह्रियमाणं सुयोधनम्
008a	एते रथा नरव्याघ्राः सर्वशस्त्रसमन्विताः
008c	इन्द्रसेनादिभिः सूतैः संयताः कनकध्वजाः
009a	एतानास्थाय वै तात गन्धर्वान्योद्धुमाहवे
009c	सुयोधनस्य मोक्षाय प्रयतध्वमतन्द्रिताः
010a	य एव कश्चिद्राजन्यः शरणार्थमिहागतम्
010c	परं शक्त्याभिरक्षेत किं पुनस्त्वं वृकोदर
011a	क इहान्यो भवेत्त्राणमभिधावेति चोदितः
011c	प्राञ्जलिं शरणापन्नं दृष्ट्वा शत्रुमपि ध्रुवम्
012a	वरप्रदानं राज्यं च पुत्रजन्म च पाण्डव
012c	शत्रोश्च मोक्षणं क्लेशात्त्रीणि चैकं च तत्समम्
013a	किं ह्यभ्यधिकमेतस्माद्यदापन्नः सुयोधनः
013c	त्वद्बाहुबलमाश्रित्य जीवितं परिमार्गति
014a	स्वयमेव प्रधावेयं यदि न स्याद्वृकोदर
014c	विततोऽयं क्रतुर्वीर न हि मेऽत्र विचारणा
015a	साम्नैव तु यथा भीम मोक्षयेथाः सुयोधनम्
015c	तथा सर्वैरुपायैस्त्वं यतेथाः कुरुनन्दन
016a	न साम्ना प्रतिपद्येत यदि गन्धर्वराडसौ
016c	पराक्रमेण मृदुना मोक्षयेथाः सुयोधनम्
017a	अथासौ मृदुयुद्धेन न मुञ्चेद्भीम कौरवान्
017c	सर्वोपायैर्विमोच्यास्ते निगृह्य परिपन्थिनः
018a	एतावद्धि मया शक्यं सन्देष्टुं वै वृकोदर
018c	वैताने कर्मणि तते वर्तमाने च भारत
019	वैशम्पायन उवाच
019a	अजातशत्रोर्वचनं तच्छ्रुत्वा तु धनञ्जयः
019c	प्रतिजज्ञे गुरोर्वाक्यं कौरवाणां विमोक्षणम्
020	अर्जुन उवाच
020a	यदि साम्ना न मोक्ष्यन्ति गन्धर्वा धृतराष्ट्रजान्
020c	अद्य गन्धर्वराजस्य भूमिः पास्यति शोणितम्
021	वैशम्पायन उवाच
021a	अर्जुनस्य तु तां श्रुत्वा प्रतिज्ञां सत्यवादिनः
021c	कौरवाणां तदा राजन्पुनः प्रत्यागतं मनः
