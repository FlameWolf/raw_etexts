001	लोमश उवाच
001a	ततः श्रुत्वा तु शर्यातिर्वयःस्थं च्यवनं कृतम्
001c	संहृष्टः सेनया सार्धमुपायाद्भार्गवाश्रमम्
002a	च्यवनं च सुकन्यां च दृष्ट्वा देवसुताविव
002c	रेमे महीपः शर्यातिः कृत्स्नां प्राप्य महीमिव
003a	ऋषिणा सत्कृतस्तेन सभार्यः पृथिवीपतिः
003c	उपोपविष्टः कल्याणीः कथाश्चक्रे महामनाः
004a	अथैनं भार्गवो राजन्नुवाच परिसान्त्वयन्
004c	याजयिष्यामि राजंस्त्वां संभारानुपकल्पय
005a	ततः परमसंहृष्टः शर्यातिः पृथिवीपतिः
005c	च्यवनस्य महाराज तद्वाक्यं प्रत्यपूजयत्
006a	प्रशस्तेऽहनि यज्ञीये सर्वकामसमृद्धिमत्
006c	कारयामास शर्यातिर्यज्ञायतनमुत्तमम्
007a	तत्रैनं च्यवनो राजन्याजयामास भार्गवः
007c	अद्भुतानि च तत्रासन्यानि तानि निबोध मे
008a	अगृह्णाच्च्यवनः सोममश्विनोर्देवयोस्तदा
008c	तमिन्द्रो वारयामास गृह्यमाणं तयोर्ग्रहम्
009	इन्द्र उवाच
009a	उभावेतौ न सोमार्हौ नासत्याविति मे मतिः
009c	भिषजौ देवपुत्राणां कर्मणा नैवमर्हतः
010	च्यवन उवाच
010a	मावमंस्था महात्मानौ रूपद्रविणवत्तरौ
010c	यौ चक्रतुर्मां मघवन्वृन्दारकमिवाजरम्
011a	ऋते त्वां विबुधांश्चान्यान्कथं वै नार्हतः सवम्
011c	अश्विनावपि देवेन्द्र देवौ विद्धि पुरन्दर
012	इन्द्र उवाच
012a	चिकित्सकौ कर्मकरौ कामरूपसमन्वितौ
012c	लोके चरन्तौ मर्त्यानां कथं सोममिहार्हतः
013	लोमश उवाच
013a	एतदेव यदा वाक्यमाम्रेडयति वासवः
013c	अनादृत्य ततः शक्रं ग्रहं जग्राह भार्गवः
014a	ग्रहीष्यन्तं तु तं सोममश्विनोरुत्तमं तदा
014c	समीक्ष्य बलभिद्देव इदं वचनमब्रवीत्
015a	आभ्यामर्थाय सोमं त्वं ग्रहीष्यसि यदि स्वयम्
015c	वज्रं ते प्रहरिष्यामि घोररूपमनुत्तमम्
016a	एवमुक्तः स्मयन्निन्द्रमभिवीक्ष्य स भार्गवः
016c	जग्राह विधिवत्सोममश्विभ्यामुत्तमं ग्रहम्
017a	ततोऽस्मै प्राहरद्वज्रं घोररूपं शचीपतिः
017c	तस्य प्रहरतो बाहुं स्तम्भयामास भार्गवः
018a	संस्तम्भयित्वा च्यवनो जुहुवे मन्त्रतोऽनलम्
018c	कृत्यार्थी सुमहातेजा देवं हिंसितुमुद्यतः
019a	ततः कृत्या समभवदृषेस्तस्य तपोबलात्
019c	मदो नाम महावीर्यो बृहत्कायो महासुरः
019e	शरीरं यस्य निर्देष्टुमशक्यं तु सुरासुरैः
020a	तस्यास्यमभवद्घोरं तीक्ष्णाग्रदशनं महत्
020c	हनुरेका स्थिता तस्य भूमावेका दिवं गता
021a	चतस्र आयता दंष्ट्रा योजनानां शतं शतम्
021c	इतरे त्वस्य दशना बभूवुर्दशयोजनाः
021e	प्राकारसदृशाकाराः शूलाग्रसमदर्शनाः
022a	बाहू पर्वतसङ्काशावायतावयुतं समौ
022c	नेत्रे रविशशिप्रख्ये वक्त्रमन्तकसन्निभम्
023a	लेलिहञ्जिह्वया वक्त्रं विद्युच्चपललोलया
023c	व्यात्ताननो घोरदृष्टिर्ग्रसन्निव जगद्बलात्
024a	स भक्षयिष्यन्सङ्क्रुद्धः शतक्रतुमुपाद्रवत्
024c	महता घोररूपेण लोकाञ्शब्देन नादयन्
