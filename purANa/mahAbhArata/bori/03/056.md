001	बृहदश्व उवाच
001a	एवं स समयं कृत्वा द्वापरेण कलिः सह
001c	आजगाम ततस्तत्र यत्र राजा स नैषधः
002a	स नित्यमन्तरप्रेक्षी निषधेष्ववसच्चिरम्
002c	अथास्य द्वादशे वर्षे ददर्श कलिरन्तरम्
003a	कृत्वा मूत्रमुपस्पृश्य सन्ध्यामास्ते स्म नैषधः
003c	अकृत्वा पादयोः शौचं तत्रैनं कलिराविशत्
004a	स समाविश्य तु नलं समीपं पुष्करस्य ह
004c	गत्वा पुष्करमाहेदमेहि दीव्य नलेन वै
005a	अक्षद्यूते नलं जेता भवान्हि सहितो मया
005c	निषधान्प्रतिपद्यस्व जित्वा राजन्नलं नृपम्
006a	एवमुक्तस्तु कलिना पुष्करो नलमभ्ययात्
006c	कलिश्चैव वृषो भूत्वा गवां पुष्करमभ्ययात्
007a	आसाद्य तु नलं वीरं पुष्करः परवीरहा
007c	दीव्यावेत्यब्रवीद्भ्राता वृषेणेति मुहुर्मुहुः
008a	न चक्षमे ततो राजा समाह्वानं महामनाः
008c	वैदर्भ्याः प्रेक्षमाणायाः पणकालममन्यत
009a	हिरण्यस्य सुवर्णस्य यानयुग्यस्य वाससाम्
009c	आविष्टः कलिना द्यूते जीयते स्म नलस्तदा
010a	तमक्षमदसम्मत्तं सुहृदां न तु कश्चन
010c	निवारणेऽभवच्छक्तो दीव्यमानमचेतसम्
011a	ततः पौरजनः सर्वो मन्त्रिभिः सह भारत
011c	राजानं द्रष्टुमागच्छन्निवारयितुमातुरम्
012a	ततः सूत उपागम्य दमयन्त्यै न्यवेदयत्
012c	एष पौरजनः सर्वो द्वारि तिष्ठति कार्यवान्
013a	निवेद्यतां नैषधाय सर्वाः प्रकृतयः स्थिताः
013c	अमृष्यमाणा व्यसनं राज्ञो धर्मार्थदर्शिनः
014a	ततः सा बाष्पकलया वाचा दुःखेन कर्शिता
014c	उवाच नैषधं भैमी शोकोपहतचेतना
015a	राजन्पौरजनो द्वारि त्वां दिदृक्षुरवस्थितः
015c	मन्त्रिभिः सहितः सर्वै राजभक्तिपुरस्कृतः
015e	तं द्रष्टुमर्हसीत्येवं पुनः पुनरभाषत
016a	तां तथा रुचिरापाङ्गीं विलपन्तीं सुमध्यमाम्
016c	आविष्टः कलिना राजा नाभ्यभाषत किञ्चन
017a	ततस्ते मन्त्रिणः सर्वे ते चैव पुरवासिनः
017c	नायमस्तीति दुःखार्ता व्रीडिता जग्मुरालयान्
018a	तथा तदभवद्द्यूतं पुष्करस्य नलस्य च
018c	युधिष्ठिर बहून्मासान्पुण्यश्लोकस्त्वजीयत
