001	अर्जुन उवाच
001a	अदृश्यमानास्ते दैत्या योधयन्ति स्म मायया
001c	अदृश्यानस्त्रवीर्येण तानप्यहमयोधयम्
002a	गाण्डीवमुक्ता विशिखाः सम्यगस्त्रप्रचोदिताः
002c	अच्छिन्दन्नुत्तमाङ्गानि यत्र यत्र स्म तेऽभवन्
003a	ततो निवातकवचा वध्यमाना मया युधि
003c	संहृत्य मायां सहसा प्राविशन्पुरमात्मनः
004a	व्यपयातेषु दैत्येषु प्रादुर्भूते च दर्शने
004c	अपश्यं दानवांस्तत्र हताञ्शतसहस्रशः
005a	विनिष्पिष्टानि तत्रैषां शस्त्राण्याभरणानि च
005c	कूटशः स्म प्रदृश्यन्ते गात्राणि कवचानि च
006a	हयानां नान्तरं ह्यासीत्पदाद्विचलितुं पदम्
006c	उत्पत्य सहसा तस्थुरन्तरिक्षगमास्ततः
007a	ततो निवातकवचा व्योम सञ्छाद्य केवलम्
007c	अदृश्या ह्यभ्यवर्तन्त विसृजन्तः शिलोच्चयान्
008a	अन्तर्भूमिगताश्चान्ये हयानां चरणान्यथ
008c	न्यगृह्णन्दानवा घोरा रथचक्रे च भारत
009a	विनिगृह्य हरीनश्वान्रथं च मम युध्यतः
009c	सर्वतो मामचिन्वन्त सरथं धरणीधरैः
010a	पर्वतैरुपचीयद्भिः पतमानैस्तथापरैः
010c	स देशो यत्र वर्ताम गुहेव समपद्यत
011a	पर्वतैश्छाद्यमानोऽहं निगृहीतैश्च वाजिभिः
011c	अगच्छं परमामार्तिं मातलिस्तदलक्षयत्
012a	लक्षयित्वा तु मां भीतमिदं वचनमब्रवीत्
012c	अर्जुनार्जुन मा भैस्त्वं वज्रमस्त्रमुदीरय
013a	ततोऽहं तस्य तद्वाक्यं श्रुत्वा वज्रमुदीरयम्
013c	देवराजस्य दयितं वज्रमस्त्रं नराधिप
014a	अचलं स्थानमासाद्य गाण्डीवमनुमन्त्र्य च
014c	अमुञ्चं वज्रसंस्पर्शानायसान्निशिताञ्शरान्
015a	ततो मायाश्च ताः सर्वा निवातकवचांश्च तान्
015c	ते वज्रचोदिता बाणा वज्रभूताः समाविशन्
016a	ते वज्रवेगाभिहता दानवाः पर्वतोपमाः
016c	इतरेतरमाश्लिष्य न्यपतन्पृथिवीतले
017a	अन्तर्भूमौ तु येऽगृह्णन्दानवा रथवाजिनः
017c	अनुप्रविश्य तान्बाणाः प्राहिण्वन्यमसादनम्
018a	हतैर्निवातकवचैर्निरस्तैः पर्वतोपमैः
018c	समाच्छाद्यत देशः स विकीर्णैरिव पर्वतैः
019a	न हयानां क्षतिः काचिन्न रथस्य न मातलेः
019c	मम चादृश्यत तदा तदद्भुतमिवाभवत्
020a	ततो मां प्रहसन्राजन्मातलिः प्रत्यभाषत
020c	नैतदर्जुन देवेषु त्वयि वीर्यं यदीक्ष्यते
021a	हतेष्वसुरसङ्घेषु दारास्तेषां तु सर्वशः
021c	प्राक्रोशन्नगरे तस्मिन्यथा शरदि लक्ष्मणाः
022a	ततो मातलिना सार्धमहं तत्पुरमभ्ययाम्
022c	त्रासयन्रथघोषेण निवातकवचस्त्रियः
023a	तान्दृष्ट्वा दशसाहस्रान्मयूरसदृशान्हयान्
023c	रथं च रविसङ्काशं प्राद्रवन्गणशः स्त्रियः
024a	ताभिराभरणैः शब्दस्त्रासिताभिः समीरितः
024c	शिलानामिव शैलेषु पतन्तीनामभूत्तदा
025a	वित्रस्ता दैत्यनार्यस्ताः स्वानि वेश्मान्यथाविशन्
025c	बहुरत्नविचित्राणि शातकुम्भमयानि च
026a	तदद्भुताकारमहं दृष्ट्वा नगरमुत्तमम्
026c	विशिष्टं देवनगरादपृच्छं मातलिं ततः
027a	इदमेवंविधं कस्माद्देवता नाविशन्त्युत
027c	पुरन्दरपुराद्धीदं विशिष्टमिति लक्षये
028	मातलिरुवाच
028a	आसीदिदं पुरा पार्थ देवराजस्य नः पुरम्
028c	ततो निवातकवचैरितः प्रच्याविताः सुराः
029a	तपस्तप्त्वा महत्तीव्रं प्रसाद्य च पितामहम्
029c	इदं वृतं निवासाय देवेभ्यश्चाभयं युधि
030a	ततः शक्रेण भगवान्स्वयम्भूरभिचोदितः
030c	विधत्तां भगवानत्रेत्यात्मनो हितकाम्यया
031a	तत उक्तो भगवता दिष्टमत्रेति वासवः
031c	भवितान्तस्त्वमेवैषां देहेनान्येन वृत्रहन्
032a	तत एषां वधार्थाय शक्रोऽस्त्राणि ददौ तव
032c	न हि शक्याः सुरैर्हन्तुं य एते निहतास्त्वया
033a	कालस्य परिणामेन ततस्त्वमिह भारत
033c	एषामन्तकरः प्राप्तस्तत्त्वया च कृतं तथा
034a	दानवानां विनाशार्थं महास्त्राणां महद्बलम्
034c	ग्राहितस्त्वं महेन्द्रेण पुरुषेन्द्र तदुत्तमम्
035	अर्जुन उवाच
035a	ततः प्रविश्य नगरं दानवांश्च निहत्य तान्
035c	पुनर्मातलिना सार्धमगच्छं देवसद्म तत्
