001	वैशम्पायन उवाच
001a	ततोऽर्जुनश्चित्रसेनं प्रहसन्निदमब्रवीत्
001c	मध्ये गन्धर्वसैन्यानां महेष्वासो महाद्युतिः
002a	किं ते व्यवसितं वीर कौरवाणां विनिग्रहे
002c	किमर्थं च सदारोऽयं निगृहीतः सुयोधनः
003	चित्रसेन उवाच
003a	विदितोऽयमभिप्रायस्तत्रस्थेन महात्मना
003c	दुर्योधनस्य पापस्य कर्णस्य च धनञ्जय
004a	वनस्थान्भवतो ज्ञात्वा क्लिश्यमानाननर्हवत्
004c	इमेऽवहसितुं प्राप्ता द्रौपदीं च यशस्विनीम्
005a	ज्ञात्वा चिकीर्षितं चैषां मामुवाच सुरेश्वरः
005c	गच्छ दुर्योधनं बद्ध्वा सामात्यं त्वमिहानय
006a	धनञ्जयश्च ते रक्ष्यः सह भ्रातृभिराहवे
006c	स हि प्रियः सखा तुभ्यं शिष्यश्च तव पाण्डवः
007a	वचनाद्देवराजस्य ततोऽस्मीहागतो द्रुतम्
007c	अयं दुरात्मा बद्धश्च गमिष्यामि सुरालयम्
008	अर्जुन उवाच
008a	उत्सृज्यतां चित्रसेन भ्रातास्माकं सुयोधनः
008c	धर्मराजस्य सन्देशान्मम चेदिच्छसि प्रियम्
009	चित्रसेन उवाच
009a	पापोऽयं नित्यसन्दुष्टो न विमोक्षणमर्हति
009c	प्रलब्धा धर्मराजस्य कृष्णायाश्च धनञ्जय
010a	नेदं चिकीर्षितं तस्य कुन्तीपुत्रो महाव्रतः
010c	जानाति धर्मराजो हि श्रुत्वा कुरु यथेच्छसि
011	वैशम्पायन उवाच
011a	ते सर्व एव राजानमभिजग्मुर्युधिष्ठिरम्
011c	अभिगम्य च तत्सर्वं शशंसुस्तस्य दुष्कृतम्
012a	अजातशत्रुस्तच्छ्रुत्वा गन्धर्वस्य वचस्तदा
012c	मोक्षयामास तान्सर्वान्गन्धर्वान्प्रशशंस च
013a	दिष्ट्या भवद्भिर्बलिभिः शक्तैः सर्वैर्न हिंसितः
013c	दुर्वृत्तो धार्तराष्ट्रोऽयं सामात्यज्ञातिबान्धवः
014a	उपकारो महांस्तात कृतोऽयं मम खेचराः
014c	कुलं न परिभूतं मे मोक्षेणास्य दुरात्मनः
015a	आज्ञापयध्वमिष्टानि प्रीयामो दर्शनेन वः
015c	प्राप्य सर्वानभिप्रायांस्ततो व्रजत माचिरम्
016a	अनुज्ञातास्तु गन्धर्वाः पाण्डुपुत्रेण धीमता
016c	सहाप्सरोभिः संहृष्टाश्चित्रसेनमुखा ययुः
017a	देवराडपि गन्धर्वान्मृतांस्तान्समजीवयत्
017c	दिव्येनामृतवर्षेण ये हताः कौरवैर्युधि
018a	ज्ञातींस्तानवमुच्याथ राजदारांश्च सर्वशः
018c	कृत्वा च दुष्करं कर्म प्रीतियुक्ताश्च पाण्डवाः
019a	सस्त्रीकुमारैः कुरुभिः पूज्यमाना महारथाः
019c	बभ्राजिरे महात्मानः कुरुमध्ये यथाग्नयः
020a	ततो दुर्योधनं मुच्य भ्रातृभिः सहितं तदा
020c	युधिष्ठिरः सप्रणयमिदं वचनमब्रवीत्
021a	मा स्म तात पुनः कार्षीरीदृशं साहसं क्वचित्
021c	न हि साहसकर्तारः सुखमेधन्ति भारत
022a	स्वस्तिमान्सहितः सर्वैर्भ्रातृभिः कुरुनन्दन
022c	गृहान्व्रज यथाकामं वैमनस्यं च मा कृथाः
023a	पाण्डवेनाभ्यनुज्ञातो राजा दुर्योधनस्तदा
023c	विदीर्यमाणो व्रीडेन जगाम नगरं प्रति
024a	तस्मिन्गते कौरवेये कुन्तीपुत्रो युधिष्ठिरः
024c	भ्रातृभिः सहितो वीरः पूज्यमानो द्विजातिभिः
025a	तपोधनैश्च तैः सर्वैर्वृतः शक्र इवामरैः
025c	वने द्वैतवने तस्मिन्विजहार मुदा युतः
