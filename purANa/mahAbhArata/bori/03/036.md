001	भीमसेन उवाच
001a	सन्धिं कृत्वैव कालेन अन्तकेन पतत्रिणा
001c	अनन्तेनाप्रमेयेन स्रोतसा सर्वहारिणा
002a	प्रत्यक्षं मन्यसे कालं मर्त्यः सन्कालबन्धनः
002c	फेनधर्मा महाराज फलधर्मा तथैव च
003a	निमेषादपि कौन्तेय यस्यायुरपचीयते
003c	सूच्येवाञ्जनचूर्णस्य किमिति प्रतिपालयेत्
004a	यो नूनममितायुः स्यादथ वापि प्रमाणवित्
004c	स कालं वै प्रतीक्षेत सर्वप्रत्यक्षदर्शिवान्
005a	प्रतीक्षमाणान्कालो नः समा राजंस्त्रयोदश
005c	आयुषोऽपचयं कृत्वा मरणायोपनेष्यति
006a	शरीरिणां हि मरणं शरीरे नित्यमाश्रितम्
006c	प्रागेव मरणात्तस्माद्राज्यायैव घटामहे
007a	यो न याति प्रसङ्ख्यानमस्पष्टो भूमिवर्धनः
007c	अयातयित्वा वैराणि सोऽवसीदति गौरिव
008a	यो न यातयते वैरमल्पसत्त्वोद्यमः पुमान्
008c	अफलं तस्य जन्माहं मन्ये दुर्जातजायिनः
009a	हैरण्यौ भवतो बाहू श्रुतिर्भवति पार्थिव
009c	हत्वा द्विषन्तं सङ्ग्रामे भुक्त्वा बाह्वर्जितं वसु
010a	हत्वा चेत्पुरुषो राजन्निकर्तारमरिन्दम
010c	अह्नाय नरकं गच्छेत्स्वर्गेणास्य स सम्मितः
011a	अमर्षजो हि सन्तापः पावकाद्दीप्तिमत्तरः
011c	येनाहमभिसन्तप्तो न नक्तं न दिवा शये
012a	अयं च पार्थो बीभत्सुर्वरिष्ठो ज्याविकर्षणे
012c	आस्ते परमसन्तप्तो नूनं सिंह इवाशये
013a	योऽयमेकोऽभिमनुते सर्वाँल्लोके धनुर्भृतः
013c	सोऽयमात्मजमूष्माणं महाहस्तीव यच्छति
014a	नकुलः सहदेवश्च वृद्धा माता च वीरसूः
014c	तवैव प्रियमिच्छन्त आसते जडमूकवत्
015a	सर्वे ते प्रियमिच्छन्ति बान्धवाः सह सृञ्जयैः
015c	अहमेकोऽभिसन्तप्तो माता च प्रतिविन्ध्यतः
016a	प्रियमेव तु सर्वेषां यद्ब्रवीम्युत किञ्चन
016c	सर्वे ही व्यसनं प्राप्ताः सर्वे युद्धाभिनन्दिनः
017a	नेतः पापीयसी काचिदापद्राजन्भविष्यति
017c	यन्नो नीचैरल्पबलै राज्यमाच्छिद्य भुज्यते
018a	शीलदोषाद्घृणाविष्ट आनृशंस्यात्परन्तप
018c	क्लेशांस्तितिक्षसे राजन्नान्यः कश्चित्प्रशंसति
019a	घृणी ब्राह्मणरूपोऽसि कथं क्षत्रे अजायथाः
019c	अस्यां हि योनौ जायन्ते प्रायशः क्रूरबुद्धयः
020a	अश्रौषीस्त्वं राजधर्मान्यथा वै मनुरब्रवीत्
020c	क्रूरान्निकृतिसंयुक्तान्विहितानशमात्मकान्
021a	कर्तव्ये पुरुषव्याघ्र किमास्से पीठसर्पवत्
021c	बुद्ध्या वीर्येण संयुक्तः श्रुतेनाभिजनेन च
022a	तृणानां मुष्टिनैकेन हिमवन्तं तु पर्वतम्
022c	छन्नमिच्छसि कौन्तेय योऽस्मान्संवर्तुमिच्छसि
023a	अज्ञातचर्या गूढेन पृथिव्यां विश्रुतेन च
023c	दिवीव पार्थ सूर्येण न शक्या चरितुं त्वया
024a	बृहच्छाल इवानूपे शाखापुष्पपलाशवान्
024c	हस्ती श्वेत इवाज्ञातः कथं जिष्णुश्चरिष्यति
025a	इमौ च सिंहसङ्काशौ भ्रातरौ सहितौ शिशू
025c	नकुलः सहदेवश्च कथं पार्थ चरिष्यतः
026a	पुण्यकीर्ती राजपुत्री द्रौपदी वीरसूरियम्
026c	विश्रुता कथमज्ञाता कृष्णा पार्थ चरिष्यति
027a	मां चापि राजञ्जानन्ति आकुमारमिमाः प्रजाः
027c	अज्ञातचर्यां पश्यामि मेरोरिव निगूहनम्
028a	तथैव बहवोऽस्माभी राष्ट्रेभ्यो विप्रवासिताः
028c	राजानो राजपुत्राश्च धृतराष्ट्रमनुव्रताः
029a	न हि तेऽप्युपशाम्यन्ति निकृतानां निराकृताः
029c	अवश्यं तैर्निकर्तव्यमस्माकं तत्प्रियैषिभिः
030a	तेऽप्यस्मासु प्रयुञ्जीरन्प्रच्छन्नान्सुबहूञ्जनान्
030c	आचक्षीरंश्च नो ज्ञात्वा तन्नः स्यात्सुमहद्भयम्
031a	अस्माभिरुषिताः सम्यग्वने मासास्त्रयोदश
031c	परिमाणेन तान्पश्य तावतः परिवत्सरान्
032a	अस्ति मासः प्रतिनिधिर्यथा प्राहुर्मनीषिणः
032c	पूतिकानिव सोमस्य तथेदं क्रियतामिति
033a	अथ वानडुहे राजन्साधवे साधुवाहिने
033c	सौहित्यदानादेकस्मादेनसः प्रतिमुच्यते
034a	तस्माच्छत्रुवधे राजन्क्रियतां निश्चयस्त्वया
034c	क्षत्रियस्य तु सर्वस्य नान्यो धर्मोऽस्ति संयुगात्
