001	मार्कण्डेय उवाच
001a	एवमेतन्महाबाहो रामेणामिततेजसा
001c	प्राप्तं व्यसनमत्युग्रं वनवासकृतं पुरा
002a	मा शुचः पुरुषव्याघ्र क्षत्रियोऽसि परन्तप
002c	बाहुवीर्याश्रये मार्गे वर्तसे दीप्तनिर्णये
003a	न हि ते वृजिनं किञ्चिद्दृश्यते परमण्वपि
003c	अस्मिन्मार्गे विषीदेयुः सेन्द्रा अपि सुरासुराः
004a	संहत्य निहतो वृत्रो मरुद्भिर्वज्रपाणिना
004c	नमुचिश्चैव दुर्धर्षो दीर्घजिह्वा च राक्षसी
005a	सहायवति सर्वार्थाः सन्तिष्ठन्तीह सर्वशः
005c	किं नु तस्याजितं संख्ये भ्राता यस्य धनंजयः
006a	अयं च बलिनां श्रेष्ठो भीमो भीमपराक्रमः
006c	युवानौ च महेष्वासौ यमौ माद्रवतीसुतौ
006e	एभिः सहायैः कस्मात्त्वं विषीदसि परंतप
007a	य इमे वज्रिणः सेनां जयेयुः समरुद्गणाम्
007c	त्वमप्येभिर्महेष्वासैः सहायैर्देवरूपिभिः
007e	विजेष्यसि रणे सर्वानमित्रान्भरतर्षभ
008a	इतश्च त्वमिमां पश्य सैन्धवेन दुरात्मना
008c	बलिना वीर्यमत्तेन हृतामेभिर्महात्मभिः
009a	आनीतां द्रौपदीं कृष्णां कृत्वा कर्म सुदुष्करम्
009c	जयद्रथं च राजानं विजितं वशमागतम्
010a	असहायेन रामेण वैदेही पुनराहृता
010c	हत्वा सङ्ख्ये दशग्रीवं राक्षसं भीमविक्रमम्
011a	यस्य शाखामृगा मित्रा ऋक्षाः कालमुखास्तथा
011c	जात्यन्तरगता राजन्नेतद्बुद्ध्यानुचिन्तय
012a	तस्मात्त्वं कुरुशार्दूल मा शुचो भरतर्षभ
012c	त्वद्विधा हि महात्मानो न शोचन्ति परन्तप
013	वैशम्पायन उवाच
013a	एवमाश्वासितो राजा मार्कण्डेयेन धीमता
013c	त्यक्त्वा दुःखमदीनात्मा पुनरेवेदमब्रवीत्
