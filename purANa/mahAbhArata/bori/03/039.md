001	जनमेजय उवाच
001a	भगवञ्श्रोतुमिच्छामि पार्थस्याक्लिष्टकर्मणः
001c	विस्तरेण कथामेतां यथास्त्राण्युपलब्धवान्
002a	कथं स पुरुषव्याघ्रो दीर्घबाहुर्धनञ्जयः
002c	वनं प्रविष्टस्तेजस्वी निर्मनुष्यमभीतवत्
003a	किं च तेन कृतं तत्र वसता ब्रह्मवित्तम
003c	कथं च भगवान्स्थाणुर्देवराजश्च तोषितः
004a	एतदिच्छाम्यहं श्रोतुं त्वत्प्रसादाद्द्विजोत्तम
004c	त्वं हि सर्वज्ञ दिव्यं च मानुषं चैव वेत्थ ह
005a	अत्यद्भुतं महाप्राज्ञ रोमहर्षणमर्जुनः
005c	भवेन सह सङ्ग्रामं चकाराप्रतिमं किल
005e	पुरा प्रहरतां श्रेष्ठः सङ्ग्रामेष्वपराजितः
006a	यच्छ्रुत्वा नरसिंहानां दैन्यहर्षातिविस्मयात्
006c	शूराणामपि पार्थानां हृदयानि चकम्पिरे
007a	यद्यच्च कृतवानन्यत्पार्थस्तदखिलं वद
007c	न ह्यस्य निन्दितं जिष्णोः सुसूक्ष्ममपि लक्षये
007e	चरितं तस्य शूरस्य तन्मे सर्वं प्रकीर्तय
008	वैशम्पायन उवाच
008a	कथयिष्यामि ते तात कथामेतां महात्मनः
008c	दिव्यां कौरवशार्दूल महतीमद्भुतोपमाम्
009a	गात्रसंस्पर्शसम्बन्धं त्र्यम्बकेण सहानघ
009c	पार्थस्य देवदेवेन शृणु सम्यक्समागमम्
010a	युधिष्ठिरनियोगात्स जगामामितविक्रमः
010c	शक्रं सुरेश्वरं द्रष्टुं देवदेवं च शङ्करम्
011a	दिव्यं तद्धनुरादाय खड्गं च पुरुषर्षभः
011c	महाबलो महाबाहुरर्जुनः कार्यसिद्धये
011e	दिशं ह्युदीचीं कौरव्यो हिमवच्छिखरं प्रति
012a	ऐन्द्रिः स्थिरमना राजन्सर्वलोकमहारथः
012c	त्वरया परया युक्तस्तपसे धृतनिश्चयः
012e	वनं कण्टकितं घोरमेक एवान्वपद्यत
013a	नानापुष्पफलोपेतं नानापक्षिनिषेवितम्
013c	नानामृगगणाकीर्णं सिद्धचारणसेवितम्
014a	ततः प्रयाते कौन्तेये वनं मानुषवर्जितम्
014c	शङ्खानां पटहानां च शब्दः समभवद्दिवि
015a	पुष्पवर्षं च सुमहन्निपपात महीतले
015c	मेघजालं च विततं छादयामास सर्वतः
016a	अतीत्य वनदुर्गाणि सन्निकर्षे महागिरेः
016c	शुशुभे हिमवत्पृष्ठे वसमानोऽर्जुनस्तदा
017a	तत्रापश्यद्द्रुमान्फुल्लान्विहगैर्वल्गुनादितान्
017c	नदीश्च बहुलावर्ता नीलवैडूर्यसन्निभाः
018a	हंसकारण्डवोद्गीताः सारसाभिरुतास्तथा
018c	पुंस्कोकिलरुताश्चैव क्रौञ्चबर्हिणनादिताः
019a	मनोहरवनोपेतास्तस्मिन्नतिरथोऽर्जुनः
019c	पुण्यशीतामलजलाः पश्यन्प्रीतमनाभवत्
020a	रमणीये वनोद्देशे रममाणोऽर्जुनस्तदा
020c	तपस्युग्रे वर्तमान उग्रतेजा महामनाः
021a	दर्भचीरं निवस्याथ दण्डाजिनविभूषितः
021c	पूर्णे पूर्णे त्रिरात्रे तु मासमेकं फलाशनः
021e	द्विगुणेनैव कालेन द्वितीयं मासमत्यगात्
022a	तृतीयमपि मासं स पक्षेणाहारमाचरन्
022c	शीर्णं च पतितं भूमौ पर्णं समुपयुक्तवान्
023a	चतुर्थे त्वथ सम्प्राप्ते मासि पूर्णे ततः परम्
023c	वायुभक्षो महाबाहुरभवत्पाण्डुनन्दनः
023e	ऊर्ध्वबाहुर्निरालम्बः पादाङ्गुष्ठाग्रविष्ठितः
024a	सदोपस्पर्शनाच्चास्य बभूवुरमितौजसः
024c	विद्युदम्भोरुहनिभा जटास्तस्य महात्मनः
025a	ततो महर्षयः सर्वे जग्मुर्देवं पिनाकिनम्
025c	शितिकण्ठं महाभागं प्रणिपत्य प्रसाद्य च
025e	सर्वे निवेदयामासुः कर्म तत्फल्गुनस्य ह
026a	एष पार्थो महातेजा हिमवत्पृष्ठमाश्रितः
026c	उग्रे तपसि दुष्पारे स्थितो धूमाययन्दिशः
027a	तस्य देवेश न वयं विद्मः सर्वे चिकीर्षितम्
027c	सन्तापयति नः सर्वानसौ साधु निवार्यताम्
028	महेश्वर उवाच
028a	शीघ्रं गच्छत संहृष्टा यथागतमतन्द्रिताः
028c	अहमस्य विजानामि सङ्कल्पं मनसि स्थितम्
029a	नास्य स्वर्गस्पृहा काचिन्नैश्वर्यस्य न चायुषः
029c	यत्त्वस्य काङ्क्षितं सर्वं तत्करिष्येऽहमद्य वै
030	वैशम्पायन उवाच
030a	ते श्रुत्व शर्ववचनमृषयः सत्यवादिनः
030c	प्रहृष्टमनसो जग्मुर्यथास्वं पुनराश्रमान्
