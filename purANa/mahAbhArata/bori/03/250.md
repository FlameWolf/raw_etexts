BR-03-14-250-001	वैशम्पायन उवाच
BR-03-14-250-001a	अथाब्रवीद्द्रौपदी राजपुत्री पृष्टा शिबीनां प्रवरेण तेन
BR-03-14-250-001c	अवेक्ष्य मन्दं प्रविमुच्य शाखां सङ्गृह्णती कौशिकमुत्तरीयम्
BR-03-14-250-002a	बुद्ध्याभिजानामि नरेन्द्रपुत्र न मादृशी त्वामभिभाष्टुमर्हा
BR-03-14-250-002c	न त्वेह वक्तास्ति तवेह वाक्यमन्यो नरो वाप्यथ वापि नारी
BR-03-14-250-003a	एका ह्यहं सम्प्रति तेन वाचं ददानि वै भद्र निबोध चेदम्
BR-03-14-250-003c	अहं ह्यरण्ये कथमेकमेका त्वामालपेयं निरता स्वधर्मे
BR-03-14-250-004a	जानामि च त्वां सुरथस्य पुत्रं यं कोटिकाश्येति विदुर्मनुष्याः
BR-03-14-250-004c	तस्मादहं शैब्य तथैव तुभ्यमाख्यामि बन्धून्प्रति तन्निबोध
BR-03-14-250-005a	अपत्यमस्मि द्रुपदस्य राज्ञः कृष्णेति मां शैब्य विदुर्मनुष्याः
BR-03-14-250-005c	साहं वृणे पञ्च जनान्पतित्वे ये खाण्डवप्रस्थगताः श्रुतास्ते
BR-03-14-250-006a	युधिष्ठिरो भीमसेनार्जुनौ च माद्र्याश्च पुत्रौ पुरुषप्रवीरौ
BR-03-14-250-006c	ते मां निवेश्येह दिशश्चतस्रो विभज्य पार्था मृगयां प्रयाताः
BR-03-14-250-007a	प्राचीं राजा दक्षिणां भीमसेनो जयः प्रतीचीं यमजावुदीचीम्
BR-03-14-250-007c	मन्ये तु तेषां रथसत्तमानां कालोऽभितः प्राप्त इहोपयातुम्
BR-03-14-250-008a	सम्मानिता यास्यथ तैर्यथेष्टं विमुच्य वाहानवगाहयध्वम्
BR-03-14-250-008c	प्रियातिथिर्धर्मसुतो महात्मा प्रीतो भविष्यत्यभिवीक्ष्य युष्मान्
BR-03-14-250-009a	एतावदुक्त्वा द्रुपदात्मजा सा शैब्यात्मजं चन्द्रमुखी प्रतीता
BR-03-14-250-009c	विवेश तां पर्णकुटीं प्रशस्तां सञ्चिन्त्य तेषामतिथिस्वधर्मम्
