001	वैशम्पायन उवाच
001a	तं विवक्षन्तमालक्ष्य कुरुराजो महामुनिम्
001c	कथासञ्जननार्थाय चोदयामास पाण्डवः
002a	भवान्दैवतदैत्यानामृषीणां च महात्मनाम्
002c	राजर्षीणां च सर्वेषां चरितज्ञः सनातनः
003a	सेव्यश्चोपासितव्यश्च मतो नः काङ्क्षितश्चिरम्
003c	अयं च देवकीपुत्रः प्राप्तोऽस्मानवलोककः
004a	भवत्येव हि मे बुद्धिर्दृष्ट्वात्मानं सुखाच्च्युतम्
004c	धार्तराष्ट्रांश्च दुर्वृत्तानृध्यतः प्रेक्ष्य सर्वशः
005a	कर्मणः पुरुषः कर्ता शुभस्याप्यशुभस्य च
005c	स्वफलं तदुपाश्नाति कथं कर्ता स्विदीश्वरः
006a	अथ वा सुखदुःखेषु नृणां ब्रह्मविदां वर
006c	इह वा कृतमन्वेति परदेहेऽथ वा पुनः
007a	देही च देहं सन्त्यज्य मृग्यमाणः शुभाशुभैः
007c	कथं संयुज्यते प्रेत्य इह वा द्विजसत्तम
008a	ऐहलौकिकमेवैतदुताहो पारलौकिकम्
008c	क्व च कर्माणि तिष्ठन्ति जन्तोः प्रेतस्य भार्गव
009	मार्कण्डेय उवाच
009a	त्वद्युक्तोऽयमनुप्रश्नो यथावद्वदतां वर
009c	विदितं वेदितव्यं ते स्थित्यर्थमनुपृच्छसि
010a	अत्र ते वर्तयिष्यामि तदिहैकमनाः शृणु
010c	यथेहामुत्र च नरः सुखदुःखमुपाश्नुते
011a	निर्मलानि शरीराणि विशुद्धानि शरीरिणाम्
011c	ससर्ज धर्मतन्त्राणि पूर्वोत्पन्नः प्रजापतिः
012a	अमोघबलसङ्कल्पाः सुव्रताः सत्यवादिनः
012c	ब्रह्मभूता नराः पुण्याः पुराणाः कुरुनन्दन
013a	सर्वे देवैः समायान्ति स्वच्छन्देन नभस्तलम्
013c	ततश्च पुनरायान्ति सर्वे स्वच्छन्दचारिणः
014a	स्वच्छन्दमरणाश्चासन्नराः स्वच्छन्दजीविनः
014c	अल्पबाधा निरातङ्का सिद्धार्था निरुपद्रवाः
015a	द्रष्टारो देवसङ्घानामृषीणां च महात्मनाम्
015c	प्रत्यक्षाः सर्वधर्माणां दान्ता विगतमत्सराः
016a	आसन्वर्षसहस्राणि तथा पुत्रसहस्रिणः
016c	ततः कालान्तरेऽन्यस्मिन्पृथिवीतलचारिणः
017a	कामक्रोधाभिभूतास्ते मायाव्याजोपजीविनः
017c	लोभमोहाभिभूताश्च त्यक्ता देवैस्ततो नराः
018a	अशुभैः कर्मभिः पापास्तिर्यङ्नरकगामिनः
018c	संसारेषु विचित्रेषु पच्यमानाः पुनः पुनः
019a	मोघेष्टा मोघसङ्कल्पा मोघज्ञाना विचेतसः
019c	सर्वातिशङ्किनश्चैव संवृत्ताः क्लेशभागिनः
019e	अशुभैः कर्मभिश्चापि प्रायशः परिचिह्निताः
020a	दौष्कुल्या व्याधिबहुला दुरात्मानोऽप्रतापिनः
020c	भवन्त्यल्पायुषः पापा रौद्रकर्मफलोदयाः
020e	नाथन्तः सर्वकामानां नास्तिका भिन्नसेतवः
021a	जन्तोः प्रेतस्य कौन्तेय गतिः स्वैरिह कर्मभिः
021c	प्राज्ञस्य हीनबुद्धेश्च कर्मकोशः क्व तिष्ठति
022a	क्वस्थस्तत्समुपाश्नाति सुकृतं यदि वेतरत्
022c	इति ते दर्शनं यच्च तत्राप्यनुनयं शृणु
023a	अयमादिशरीरेण देवसृष्टेन मानवः
023c	शुभानामशुभानां च कुरुते सञ्चयं महत्
024a	आयुषोऽन्ते प्रहायेदं क्षीणप्रायं कलेवरम्
024c	सम्भवत्येव युगपद्योनौ नास्त्यन्तराभवः
025a	तत्रास्य स्वकृतं कर्म छायेवानुगतं सदा
025c	फलत्यथ सुखार्हो वा दुःखार्हो वापि जायते
026a	कृतान्तविधिसंयुक्तः स जन्तुर्लक्षणैः शुभैः
026c	अशुभैर्वा निरादानो लक्ष्यते ज्ञानदृष्टिभिः
027a	एषा तावदबुद्धीनां गतिरुक्ता युधिष्ठिर
027c	अतः परं ज्ञानवतां निबोध गतिमुत्तमाम्
028a	मनुष्यास्तप्ततपसः सर्वागमपरायणाः
028c	स्थिरव्रताः सत्यपरा गुरुशुश्रूषणे रताः
029a	सुशीलाः शुक्लजातीयाः क्षान्ता दान्ताः सुतेजसः
029c	शुभयोन्यन्तरगताः प्रायशः शुभलक्षणाः
030a	जितेन्द्रियत्वाद्वशिनः शुक्लत्वान्मन्दरोगिणः
030c	अल्पबाधपरित्रासाद्भवन्ति निरुपद्रवाः
031a	च्यवन्तं जायमानं च गर्भस्थं चैव सर्वशः
031c	स्वमात्मानं परं चैव बुध्यन्ते ज्ञानचक्षुषः
031e	कर्मभूमिमिमां प्राप्य पुनर्यान्ति सुरालयम्
032a	किञ्चिद्दैवाद्धठात्किञ्चित्किञ्चिदेव स्वकर्मभिः
032c	प्राप्नुवन्ति नरा राजन्मा तेऽस्त्वन्या विचारणा
033a	इमामत्रोपमां चापि निबोध वदतां वर
033c	मनुष्यलोके यच्छ्रेयः परं मन्ये युधिष्ठिर
034a	इह वैकस्य नामुत्र अमुत्रैकस्य नो इह
034c	इह चामुत्र चैकस्य नामुत्रैकस्य नो इह
035a	धनानि येषां विपुलानि सन्ति नित्यं रमन्ते सुविभूषिताङ्गाः
035c	तेषामयं शत्रुवरघ्न लोको नासौ सदा देहसुखे रतानाम्
036a	ये योगयुक्तास्तपसि प्रसक्ताः स्वाध्यायशीला जरयन्ति देहान्
036c	जितेन्द्रिया भूतहिते निविष्टास्तेषामसौ नायमरिघ्न लोकः
037a	ये धर्ममेव प्रथमं चरन्ति धर्मेण लब्ध्वा च धनानि काले
037c	दारानवाप्य क्रतुभिर्यजन्ते तेषामयं चैव परश्च लोकः
038a	ये नैव विद्यां न तपो न दानं न चापि मूढाः प्रजने यतन्ते
038c	न चाधिगच्छन्ति सुखान्यभाग्यास्तेषामयं चैव परश्च नास्ति
039a	सर्वे भवन्तस्त्वतिवीर्यसत्त्वा दिव्यौजसः संहननोपपन्नाः
039c	लोकादमुष्मादवनिं प्रपन्नाः स्वधीतविद्याः सुरकार्यहेतोः
040a	कृत्वैव कर्माणि महान्ति शूरास्तपोदमाचारविहारशीलाः
040c	देवानृषीन्प्रेतगणांश्च सर्वान्सन्तर्पयित्वा विधिना परेण
041a	स्वर्गं परं पुण्यकृतां निवासं क्रमेण सम्प्राप्स्यथ कर्मभिः स्वैः
041c	मा भूद्विशङ्का तव कौरवेन्द्र दृष्ट्वात्मनः क्लेशमिमं सुखार्ह
