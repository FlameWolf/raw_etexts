BR-03-09-181-001	वैशम्पायन उवाच
BR-03-09-181-001a	तं विवक्षन्तमालक्ष्य कुरुराजो महामुनिम्
BR-03-09-181-001c	कथासञ्जननार्थाय चोदयामास पाण्डवः
BR-03-09-181-002a	भवान्दैवतदैत्यानामृषीणां च महात्मनाम्
BR-03-09-181-002c	राजर्षीणां च सर्वेषां चरितज्ञः सनातनः
BR-03-09-181-003a	सेव्यश्चोपासितव्यश्च मतो नः काङ्क्षितश्चिरम्
BR-03-09-181-003c	अयं च देवकीपुत्रः प्राप्तोऽस्मानवलोककः
BR-03-09-181-004a	भवत्येव हि मे बुद्धिर्दृष्ट्वात्मानं सुखाच्च्युतम्
BR-03-09-181-004c	धार्तराष्ट्रांश्च दुर्वृत्तानृध्यतः प्रेक्ष्य सर्वशः
BR-03-09-181-005a	कर्मणः पुरुषः कर्ता शुभस्याप्यशुभस्य च
BR-03-09-181-005c	स्वफलं तदुपाश्नाति कथं कर्ता स्विदीश्वरः
BR-03-09-181-006a	अथ वा सुखदुःखेषु नृणां ब्रह्मविदां वर
BR-03-09-181-006c	इह वा कृतमन्वेति परदेहेऽथ वा पुनः
BR-03-09-181-007a	देही च देहं सन्त्यज्य मृग्यमाणः शुभाशुभैः
BR-03-09-181-007c	कथं संयुज्यते प्रेत्य इह वा द्विजसत्तम
BR-03-09-181-008a	ऐहलौकिकमेवैतदुताहो पारलौकिकम्
BR-03-09-181-008c	क्व च कर्माणि तिष्ठन्ति जन्तोः प्रेतस्य भार्गव
BR-03-09-181-009	मार्कण्डेय उवाच
BR-03-09-181-009a	त्वद्युक्तोऽयमनुप्रश्नो यथावद्वदतां वर
BR-03-09-181-009c	विदितं वेदितव्यं ते स्थित्यर्थमनुपृच्छसि
BR-03-09-181-010a	अत्र ते वर्तयिष्यामि तदिहैकमनाः शृणु
BR-03-09-181-010c	यथेहामुत्र च नरः सुखदुःखमुपाश्नुते
BR-03-09-181-011a	निर्मलानि शरीराणि विशुद्धानि शरीरिणाम्
BR-03-09-181-011c	ससर्ज धर्मतन्त्राणि पूर्वोत्पन्नः प्रजापतिः
BR-03-09-181-012a	अमोघबलसङ्कल्पाः सुव्रताः सत्यवादिनः
BR-03-09-181-012c	ब्रह्मभूता नराः पुण्याः पुराणाः कुरुनन्दन
BR-03-09-181-013a	सर्वे देवैः समायान्ति स्वच्छन्देन नभस्तलम्
BR-03-09-181-013c	ततश्च पुनरायान्ति सर्वे स्वच्छन्दचारिणः
BR-03-09-181-014a	स्वच्छन्दमरणाश्चासन्नराः स्वच्छन्दजीविनः
BR-03-09-181-014c	अल्पबाधा निरातङ्का सिद्धार्था निरुपद्रवाः
BR-03-09-181-015a	द्रष्टारो देवसङ्घानामृषीणां च महात्मनाम्
BR-03-09-181-015c	प्रत्यक्षाः सर्वधर्माणां दान्ता विगतमत्सराः
BR-03-09-181-016a	आसन्वर्षसहस्राणि तथा पुत्रसहस्रिणः
BR-03-09-181-016c	ततः कालान्तरेऽन्यस्मिन्पृथिवीतलचारिणः
BR-03-09-181-017a	कामक्रोधाभिभूतास्ते मायाव्याजोपजीविनः
BR-03-09-181-017c	लोभमोहाभिभूताश्च त्यक्ता देवैस्ततो नराः
BR-03-09-181-018a	अशुभैः कर्मभिः पापास्तिर्यङ्नरकगामिनः
BR-03-09-181-018c	संसारेषु विचित्रेषु पच्यमानाः पुनः पुनः
BR-03-09-181-019a	मोघेष्टा मोघसङ्कल्पा मोघज्ञाना विचेतसः
BR-03-09-181-019c	सर्वातिशङ्किनश्चैव संवृत्ताः क्लेशभागिनः
BR-03-09-181-019e	अशुभैः कर्मभिश्चापि प्रायशः परिचिह्निताः
BR-03-09-181-020a	दौष्कुल्या व्याधिबहुला दुरात्मानोऽप्रतापिनः
BR-03-09-181-020c	भवन्त्यल्पायुषः पापा रौद्रकर्मफलोदयाः
BR-03-09-181-020e	नाथन्तः सर्वकामानां नास्तिका भिन्नसेतवः
BR-03-09-181-021a	जन्तोः प्रेतस्य कौन्तेय गतिः स्वैरिह कर्मभिः
BR-03-09-181-021c	प्राज्ञस्य हीनबुद्धेश्च कर्मकोशः क्व तिष्ठति
BR-03-09-181-022a	क्वस्थस्तत्समुपाश्नाति सुकृतं यदि वेतरत्
BR-03-09-181-022c	इति ते दर्शनं यच्च तत्राप्यनुनयं शृणु
BR-03-09-181-023a	अयमादिशरीरेण देवसृष्टेन मानवः
BR-03-09-181-023c	शुभानामशुभानां च कुरुते सञ्चयं महत्
BR-03-09-181-024a	आयुषोऽन्ते प्रहायेदं क्षीणप्रायं कलेवरम्
BR-03-09-181-024c	सम्भवत्येव युगपद्योनौ नास्त्यन्तराभवः
BR-03-09-181-025a	तत्रास्य स्वकृतं कर्म छायेवानुगतं सदा
BR-03-09-181-025c	फलत्यथ सुखार्हो वा दुःखार्हो वापि जायते
BR-03-09-181-026a	कृतान्तविधिसंयुक्तः स जन्तुर्लक्षणैः शुभैः
BR-03-09-181-026c	अशुभैर्वा निरादानो लक्ष्यते ज्ञानदृष्टिभिः
BR-03-09-181-027a	एषा तावदबुद्धीनां गतिरुक्ता युधिष्ठिर
BR-03-09-181-027c	अतः परं ज्ञानवतां निबोध गतिमुत्तमाम्
BR-03-09-181-028a	मनुष्यास्तप्ततपसः सर्वागमपरायणाः
BR-03-09-181-028c	स्थिरव्रताः सत्यपरा गुरुशुश्रूषणे रताः
BR-03-09-181-029a	सुशीलाः शुक्लजातीयाः क्षान्ता दान्ताः सुतेजसः
BR-03-09-181-029c	शुभयोन्यन्तरगताः प्रायशः शुभलक्षणाः
BR-03-09-181-030a	जितेन्द्रियत्वाद्वशिनः शुक्लत्वान्मन्दरोगिणः
BR-03-09-181-030c	अल्पबाधपरित्रासाद्भवन्ति निरुपद्रवाः
BR-03-09-181-031a	च्यवन्तं जायमानं च गर्भस्थं चैव सर्वशः
BR-03-09-181-031c	स्वमात्मानं परं चैव बुध्यन्ते ज्ञानचक्षुषः
BR-03-09-181-031e	कर्मभूमिमिमां प्राप्य पुनर्यान्ति सुरालयम्
BR-03-09-181-032a	किञ्चिद्दैवाद्धठात्किञ्चित्किञ्चिदेव स्वकर्मभिः
BR-03-09-181-032c	प्राप्नुवन्ति नरा राजन्मा तेऽस्त्वन्या विचारणा
BR-03-09-181-033a	इमामत्रोपमां चापि निबोध वदतां वर
BR-03-09-181-033c	मनुष्यलोके यच्छ्रेयः परं मन्ये युधिष्ठिर
BR-03-09-181-034a	इह वैकस्य नामुत्र अमुत्रैकस्य नो इह
BR-03-09-181-034c	इह चामुत्र चैकस्य नामुत्रैकस्य नो इह
BR-03-09-181-035a	धनानि येषां विपुलानि सन्ति नित्यं रमन्ते सुविभूषिताङ्गाः
BR-03-09-181-035c	तेषामयं शत्रुवरघ्न लोको नासौ सदा देहसुखे रतानाम्
BR-03-09-181-036a	ये योगयुक्तास्तपसि प्रसक्ताः स्वाध्यायशीला जरयन्ति देहान्
BR-03-09-181-036c	जितेन्द्रिया भूतहिते निविष्टास्तेषामसौ नायमरिघ्न लोकः
BR-03-09-181-037a	ये धर्ममेव प्रथमं चरन्ति धर्मेण लब्ध्वा च धनानि काले
BR-03-09-181-037c	दारानवाप्य क्रतुभिर्यजन्ते तेषामयं चैव परश्च लोकः
BR-03-09-181-038a	ये नैव विद्यां न तपो न दानं न चापि मूढाः प्रजने यतन्ते
BR-03-09-181-038c	न चाधिगच्छन्ति सुखान्यभाग्यास्तेषामयं चैव परश्च नास्ति
BR-03-09-181-039a	सर्वे भवन्तस्त्वतिवीर्यसत्त्वा दिव्यौजसः संहननोपपन्नाः
BR-03-09-181-039c	लोकादमुष्मादवनिं प्रपन्नाः स्वधीतविद्याः सुरकार्यहेतोः
BR-03-09-181-040a	कृत्वैव कर्माणि महान्ति शूरास्तपोदमाचारविहारशीलाः
BR-03-09-181-040c	देवानृषीन्प्रेतगणांश्च सर्वान्सन्तर्पयित्वा विधिना परेण
BR-03-09-181-041a	स्वर्गं परं पुण्यकृतां निवासं क्रमेण सम्प्राप्स्यथ कर्मभिः स्वैः
BR-03-09-181-041c	मा भूद्विशङ्का तव कौरवेन्द्र दृष्ट्वात्मनः क्लेशमिमं सुखार्ह
