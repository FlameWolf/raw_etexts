001	वैशम्पायन उवाच
001a	एतस्मिन्नेव काले तु सर्ववादित्रनिस्वनः
001c	बभूव तुमुलः शब्दस्त्वन्तरिक्षे दिवौकसाम्
002a	रथनेमिस्वनश्चैव घण्टाशब्दश्च भारत
002c	पृथग्व्यालमृगाणां च पक्षिणां चैव सर्वशः
003a	तं समन्तादनुययुर्गन्धर्वाप्सरसस्तथा
003c	विमानैः सूर्यसङ्काशैर्देवराजमरिन्दमम्
004a	ततः स हरिभिर्युक्तं जाम्बूनदपरिष्कृतम्
004c	मेघनादिनमारुह्य श्रिया परमया ज्वलन्
005a	पार्थानभ्याजगामाशु देवराजः पुरन्दरः
005c	आगत्य च सहस्राक्षो रथादवरुरोह वै
006a	तं दृष्ट्वैव महात्मानं धर्मराजो युधिष्ठिरः
006c	भ्रातृभिः सहितः श्रीमान्देवराजमुपागमत्
007a	पूजयामास चैवाथ विधिवद्भूरिदक्षिणः
007c	यथार्हममितात्मानं विधिदृष्टेन कर्मणा
008a	धनञ्जयश्च तेजस्वी प्रणिपत्य पुरन्दरम्
008c	भृत्यवत्प्रणतस्तस्थौ देवराजसमीपतः
009a	आप्यायत महातेजाः कुन्तीपुत्रो युधिष्ठिरः
009c	धनञ्जयमभिप्रेक्ष्य विनीतं स्थितमन्तिके
010a	जटिलं देवराजस्य तपोयुक्तमकल्मषम्
010c	हर्षेण महताविष्टः फल्गुनस्याथ दर्शनात्
011a	तं तथादीनमनसं राजानं हर्षसम्प्लुतम्
011c	उवाच वचनं धीमान्देवराजः पुरन्दरः
012a	त्वमिमां पृथिवीं राजन्प्रशासिष्यसि पाण्डव
012c	स्वस्ति प्राप्नुहि कौन्तेय काम्यकं पुनराश्रमम्
013a	अस्त्राणि लब्धानि च पाण्डवेन सर्वाणि मत्तः प्रयतेन राजन्
013c	कृतप्रियश्चास्मि धनञ्जयेन जेतुं न शक्यस्त्रिभिरेष लोकैः
014a	एवमुक्त्वा सहस्राक्षः कुन्तीपुत्रं युधिष्ठिरम्
014c	जगाम त्रिदिवं हृष्टः स्तूयमानो महर्षिभिः
015a	धनेश्वरगृहस्थानां पाण्डवानां समागमम्
015c	शक्रेण य इमं विद्वानधीयीत समाहितः
016a	संवत्सरं ब्रह्मचारी नियतः संशितव्रतः
016c	स जीवेत निराबाधः सुसुखी शरदां शतम्
