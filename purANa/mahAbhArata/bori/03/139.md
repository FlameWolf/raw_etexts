001	लोमश उवाच
001a	एतस्मिन्नेव काले तु बृहद्द्युम्नो महीपतिः
001c	सत्रमास्ते महाभागो रैभ्ययाज्यः प्रतापवान्
002a	तेन रैभ्यस्य वै पुत्रावर्वावसुपरावसू
002c	वृतौ सहायौ सत्रार्थे बृहद्द्युम्नेन धीमता
003a	तत्र तौ समनुज्ञातौ पित्रा कौन्तेय जग्मतुः
003c	आश्रमे त्वभवद्रैभ्यो भार्या चैव परावसोः
004a	अथावलोककोऽगच्छद्गृहानेकः परावसुः
004c	कृष्णाजिनेन संवीतं ददर्श पितरं वने
005a	जघन्यरात्रे निद्रान्धः सावशेषे तमस्यपि
005c	चरन्तं गहनेऽरण्ये मेने स पितरं मृगम्
006a	मृगं तु मन्यमानेन पिता वै तेन हिंसितः
006c	अकामयानेन तदा शरीरत्राणमिच्छता
007a	स तस्य प्रेतकार्याणि कृत्वा सर्वाणि भारत
007c	पुनरागम्य तत्सत्रमब्रवीद्भ्रातरं वचः
008a	इदं कर्म न शक्तस्त्वं वोढुमेकः कथञ्चन
008c	मया तु हिंसितस्तातो मन्यमानेन तं मृगम्
009a	सोऽस्मदर्थे व्रतं साधु चर त्वं ब्रह्महिंसनम्
009c	समर्थो ह्यहमेकाकी कर्म कर्तुमिदं मुने
010	अर्वावसुरुवाच
010a	करोतु वै भवान्सत्रं बृहद्द्युम्नस्य धीमतः
010c	ब्रह्महत्यां चरिष्येऽहं त्वदर्थं नियतेन्द्रियः
011	लोमश उवाच
011a	स तस्या ब्रह्महत्यायाः पारं गत्वा युधिष्ठिर
011c	अर्वावसुस्तदा सत्रमाजगाम पुनर्मुनिः
012a	ततः परावसुर्दृष्ट्वा भ्रातरं समुपस्थितम्
012c	बृहद्द्युम्नमुवाचेदं वचनं परिषद्गतम्
013a	एष ते ब्रह्महा यज्ञं मा द्रष्टुं प्रविशेदिति
013c	ब्रह्महा प्रेक्षितेनापि पीडयेत्त्वां न संशयः
014a	प्रेष्यैरुत्सार्यमाणस्तु राजन्नर्वावसुस्तदा
014c	न मया ब्रह्महत्येयं कृतेत्याह पुनः पुनः
015a	उच्यमानोऽसकृत्प्रेष्यैर्ब्रह्महन्निति भारत
015c	नैव स प्रतिजानाति ब्रह्महत्यां स्वयं कृताम्
015e	मम भ्रात्रा कृतमिदं मया तु परिरक्षितम्
016a	प्रीतास्तस्याभवन्देवाः कर्मणार्वावसोर्नृप
016c	तं ते प्रवरयामासुर्निरासुश्च परावसुम्
017a	ततो देवा वरं तस्मै ददुरग्निपुरोगमाः
017c	स चापि वरयामास पितुरुत्थानमात्मनः
018a	अनागस्त्वं तथा भ्रातुः पितुश्चास्मरणं वधे
018c	भरद्वाजस्य चोत्थानं यवक्रीतस्य चोभयोः
019a	ततः प्रादुर्बभूवुस्ते सर्व एव युधिष्ठिर
019c	अथाब्रवीद्यवक्रीतो देवानग्निपुरोगमान्
020a	समधीतं मया ब्रह्म व्रतानि चरितानि च
020c	कथं नु रैभ्यः शक्तो मामधीयानं तपस्विनम्
020e	तथायुक्तेन विधिना निहन्तुममरोत्तमाः
021	देवा ऊचुः
021a	मैवं कृथा यवक्रीत यथा वदसि वै मुने
021c	ऋते गुरुमधीता हि सुखं वेदास्त्वया पुरा
022a	अनेन तु गुरून्दुःखात्तोषयित्वा स्वकर्मणा
022c	कालेन महता क्लेशाद्ब्रह्माधिगतमुत्तमम्
023	लोमश उवाच
023a	यवक्रीतमथोक्त्वैवं देवाः साग्निपुरोगमाः
023c	सञ्जीवयित्वा तान्सर्वान्पुनर्जग्मुस्त्रिविष्टपम्
024a	आश्रमस्तस्य पुण्योऽयं सदापुष्पफलद्रुमः
024c	अत्रोष्य राजशार्दूल सर्वपापैः प्रमोक्ष्यसे
