001	अकृतव्रण उवाच
001a	स वेदाध्ययने युक्तो जमदग्निर्महातपाः
001c	तपस्तेपे ततो देवान्नियमाद्वशमानयत्
002a	स प्रसेनजितं राजन्नधिगम्य नराधिपम्
002c	रेणुकां वरयामास स च तस्मै ददौ नृपः
003a	रेणुकां त्वथ सम्प्राप्य भार्यां भार्गवनन्दनः
003c	आश्रमस्थस्तया सार्धं तपस्तेपेऽनुकूलया
004a	तस्याः कुमाराश्चत्वारो जज्ञिरे रामपञ्चमाः
004c	सर्वेषामजघन्यस्तु राम आसीज्जघन्यजः
005a	फलाहारेषु सर्वेषु गतेष्वथ सुतेषु वै
005c	रेणुका स्नातुमगमत्कदाचिन्नियतव्रता
006a	सा तु चित्ररथं नाम मार्त्तिकावतकं नृपम्
006c	ददर्श रेणुका राजन्नागच्छन्ती यदृच्छया
007a	क्रीडन्तं सलिले दृष्ट्वा सभार्यं पद्ममालिनम्
007c	ऋद्धिमन्तं ततस्तस्य स्पृहयामास रेणुका
008a	व्यभिचारात्तु सा तस्मात्क्लिन्नाम्भसि विचेतना
008c	प्रविवेशाश्रमं त्रस्ता तां वै भर्तान्वबुध्यत
009a	स तां दृष्ट्वा च्युतां धैर्याद्ब्राह्म्या लक्ष्म्या विवर्जिताम्
009c	धिक्शब्देन महातेजा गर्हयामास वीर्यवान्
010a	ततो ज्येष्ठो जामदग्न्यो रुमण्वान्नाम नामतः
010c	आजगाम सुषेणश्च वसुर्विश्वावसुस्तथा
011a	तानानुपूर्व्याद्भगवान्वधे मातुरचोदयत्
011c	न च ते जातसम्मोहाः किञ्चिदूचुर्विचेतसः
012a	ततः शशाप तान्कोपात्ते शप्ताश्चेतनां जहुः
012c	मृगपक्षिसधर्माणः क्षिप्रमासञ्जडोपमाः
013a	ततो रामोऽभ्यगात्पश्चादाश्रमं परवीरहा
013c	तमुवाच महामन्युर्जमदग्निर्महातपाः
014a	जहीमां मातरं पापां मा च पुत्र व्यथां कृथाः
014c	तत आदाय परशुं रामो मातुः शिरोऽहरत्
015a	ततस्तस्य महाराज जमदग्नेर्महात्मनः
015c	कोपो अगच्छत्सहसा प्रसन्नश्चाब्रवीदिदम्
016a	ममेदं वचनात्तात कृतं ते कर्म दुष्करम्
016c	वृणीष्व कामान्धर्मज्ञ यावतो वाञ्छसे हृदा
017a	स वव्रे मातुरुत्थानमस्मृतिं च वधस्य वै
017c	पापेन तेन चास्पर्शं भ्रातॄणां प्रकृतिं तथा
018a	अप्रतिद्वन्द्वतां युद्धे दीर्घमायुश्च भारत
018c	ददौ च सर्वान्कामांस्ताञ्जमदग्निर्महातपाः
019a	कदाचित्तु तथैवास्य विनिष्क्रान्ताः सुताः प्रभो
019c	अथानूपपतिर्वीरः कार्तवीर्योऽभ्यवर्तत
020a	तमाश्रमपदं प्राप्तमृषेर्भार्या समर्चयत्
020c	स युद्धमदसम्मत्तो नाभ्यनन्दत्तथार्चनम्
021a	प्रमथ्य चाश्रमात्तस्माद्धोमधेन्वास्तदा बलात्
021c	जहार वत्सं क्रोशन्त्या बभञ्ज च महाद्रुमान्
022a	आगताय च रामाय तदाचष्ट पिता स्वयम्
022c	गां च रोरूयतीं दृष्ट्वा कोपो रामं समाविशत्
023a	स मन्युवशमापन्नः कार्तवीर्यमुपाद्रवत्
023c	तस्याथ युधि विक्रम्य भार्गवः परवीरहा
024a	चिच्छेद निशितैर्भल्लैर्बाहून्परिघसन्निभान्
024c	सहस्रसम्मितान्राजन्प्रगृह्य रुचिरं धनुः
025a	अर्जुनस्याथ दायादा रामेण कृतमन्यवः
025c	आश्रमस्थं विना रामं जमदग्निमुपाद्रवन्
026a	ते तं जघ्नुर्महावीर्यमयुध्यन्तं तपस्विनम्
026c	असकृद्राम रामेति विक्रोशन्तमनाथवत्
027a	कार्तवीर्यस्य पुत्रास्तु जमदग्निं युधिष्ठिर
027c	घातयित्वा शरैर्जग्मुर्यथागतमरिन्दमाः
028a	अपक्रान्तेषु चैतेषु जमदग्नौ तथागते
028c	समित्पाणिरुपागच्छदाश्रमं भृगुनन्दनः
029a	स दृष्ट्वा पितरं वीरस्तथा मृत्युवशं गतम्
029c	अनर्हन्तं तथाभूतं विललाप सुदुःखितः
