BR-03-11-234-001	वैशम्पायन उवाच
BR-03-11-234-001a	ततो दिव्यास्त्रसम्पन्ना गन्धर्वा हेममालिनः
BR-03-11-234-001c	विसृजन्तः शरान्दीप्तान्समन्तात्पर्यवारयन्
BR-03-11-234-002a	चत्वारः पाण्डवा वीरा गन्धर्वाश्च सहस्रशः
BR-03-11-234-002c	रणे सन्न्यपतन्राजंस्तदद्भुतमिवाभवत्
BR-03-11-234-003a	यथा कर्णस्य च रथो धार्तराष्ट्रस्य चोभयोः
BR-03-11-234-003c	गन्धर्वैः शतशश्छिन्नौ तथा तेषां प्रचक्रिरे
BR-03-11-234-004a	तान्समापततो राजन्गन्धर्वाञ्शतशो रणे
BR-03-11-234-004c	प्रत्यगृह्णन्नरव्याघ्राः शरवर्षैरनेकशः
BR-03-11-234-005a	अवकीर्यमाणाः खगमाः शरवर्षैः समन्ततः
BR-03-11-234-005c	न शेकुः पाण्डुपुत्राणां समीपे परिवर्तितुम्
BR-03-11-234-006a	अभिक्रुद्धानभिप्रेक्ष्य गन्धर्वानर्जुनस्तदा
BR-03-11-234-006c	लक्षयित्वाथ दिव्यानि महास्त्राण्युपचक्रमे
BR-03-11-234-007a	सहस्राणां सहस्रं स प्राहिणोद्यमसादनम्
BR-03-11-234-007c	आग्नेयेनार्जुनः सङ्ख्ये गन्धर्वाणां बलोत्कटः
BR-03-11-234-008a	तथा भीमो महेष्वासः संयुगे बलिनां वरः
BR-03-11-234-008c	गन्धर्वाञ्शतशो राजञ्जघान निशितैः शरैः
BR-03-11-234-009a	माद्रीपुत्रावपि तथा युध्यमानौ बलोत्कटौ
BR-03-11-234-009c	परिगृह्याग्रतो राजञ्जघ्नतुः शतशः परान्
BR-03-11-234-010a	ते वध्यमाना गन्धर्वा दिव्यैरस्त्रैर्महात्मभिः
BR-03-11-234-010c	उत्पेतुः खमुपादाय धृतराष्ट्रसुतांस्ततः
BR-03-11-234-011a	तानुत्पतिष्णून्बुद्ध्वा तु कुन्तीपुत्रो धनञ्जयः
BR-03-11-234-011c	महता शरजालेन समन्तात्पर्यवारयत्
BR-03-11-234-012a	ते बद्धाः शरजालेन शकुन्ता इव पञ्जरे
BR-03-11-234-012c	ववर्षुरर्जुनं क्रोधाद्गदाशक्त्यृष्टिवृष्टिभिः
BR-03-11-234-013a	गदाशक्त्यसिवृष्टीस्ता निहत्य स महास्त्रवित्
BR-03-11-234-013c	गात्राणि चाहनद्भल्लैर्गन्धर्वाणां धनञ्जयः
BR-03-11-234-014a	शिरोभिः प्रपतद्भिश्च चरणैर्बाहुभिस्तथा
BR-03-11-234-014c	अश्मवृष्टिरिवाभाति परेषामभवद्भयम्
BR-03-11-234-015a	ते वध्यमाना गन्धर्वाः पाण्डवेन महात्मना
BR-03-11-234-015c	भूमिष्ठमन्तरिक्षस्थाः शरवर्षैरवाकिरन्
BR-03-11-234-016a	तेषां तु शरवर्षाणि सव्यसाची परन्तपः
BR-03-11-234-016c	अस्त्रैः संवार्य तेजस्वी गन्धर्वान्प्रत्यविध्यत
BR-03-11-234-017a	स्थूणाकर्णेन्द्रजालं च सौरं चापि तथार्जुनः
BR-03-11-234-017c	आग्नेयं चापि सौम्यं च ससर्ज कुरुनन्दनः
BR-03-11-234-018a	ते दह्यमाना गन्धर्वाः कुन्तीपुत्रस्य सायकैः
BR-03-11-234-018c	दैतेया इव शक्रेण विषादमगमन्परम्
BR-03-11-234-019a	ऊर्ध्वमाक्रममाणाश्च शरजालेन वारिताः
BR-03-11-234-019c	विसर्पमाणा भल्लैश्च वार्यन्ते सव्यसाचिना
BR-03-11-234-020a	गन्धर्वांस्त्रासितान्दृष्ट्वा कुन्तीपुत्रेण धीमता
BR-03-11-234-020c	चित्रसेनो गदां गृह्य सव्यसाचिनमाद्रवत्
BR-03-11-234-021a	तस्याभिपततस्तूर्णं गदाहस्तस्य संयुगे
BR-03-11-234-021c	गदां सर्वायसीं पार्थः शरैश्चिच्छेद सप्तधा
BR-03-11-234-022a	स गदां बहुधा दृष्ट्वा कृत्तां बाणैस्तरस्विना
BR-03-11-234-022c	संवृत्य विद्ययात्मानं योधयामास पाण्डवम्
BR-03-11-234-022e	अस्त्राणि तस्य दिव्यानि योधयामास खे स्थितः
BR-03-11-234-023a	गन्धर्वराजो बलवान्माययान्तर्हितस्तदा
BR-03-11-234-023c	अन्तर्हितं समालक्ष्य प्रहरन्तमथार्जुनः
BR-03-11-234-023e	ताडयामास खचरैर्दिव्यास्त्रप्रतिमन्त्रितैः
BR-03-11-234-024a	अन्तर्धानवधं चास्य चक्रे क्रुद्धोऽर्जुनस्तदा
BR-03-11-234-024c	शब्दवेध्यमुपाश्रित्य बहुरूपो धनञ्जयः
BR-03-11-234-025a	स वध्यमानस्तैरस्त्रैरर्जुनेन महात्मना
BR-03-11-234-025c	अथास्य दर्शयामास तदात्मानं प्रियः सखा
BR-03-11-234-026a	चित्रसेनमथालक्ष्य सखायं युधि दुर्बलम्
BR-03-11-234-026c	सञ्जहारास्त्रमथ तत्प्रसृष्टं पाण्डवर्षभः
BR-03-11-234-027a	दृष्ट्वा तु पाण्डवाः सर्वे संहृतास्त्रं धनञ्जयम्
BR-03-11-234-027c	सञ्जह्रुः प्रद्रुतानश्वाञ्शरवेगान्धनूंषि च
BR-03-11-234-028a	चित्रसेनश्च भीमश्च सव्यसाची यमावपि
BR-03-11-234-028c	पृष्ट्वा कौशलमन्योन्यं रथेष्वेवावतस्थिरे
