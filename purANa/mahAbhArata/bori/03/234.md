001	वैशम्पायन उवाच
001a	ततो दिव्यास्त्रसम्पन्ना गन्धर्वा हेममालिनः
001c	विसृजन्तः शरान्दीप्तान्समन्तात्पर्यवारयन्
002a	चत्वारः पाण्डवा वीरा गन्धर्वाश्च सहस्रशः
002c	रणे सन्न्यपतन्राजंस्तदद्भुतमिवाभवत्
003a	यथा कर्णस्य च रथो धार्तराष्ट्रस्य चोभयोः
003c	गन्धर्वैः शतशश्छिन्नौ तथा तेषां प्रचक्रिरे
004a	तान्समापततो राजन्गन्धर्वाञ्शतशो रणे
004c	प्रत्यगृह्णन्नरव्याघ्राः शरवर्षैरनेकशः
005a	अवकीर्यमाणाः खगमाः शरवर्षैः समन्ततः
005c	न शेकुः पाण्डुपुत्राणां समीपे परिवर्तितुम्
006a	अभिक्रुद्धानभिप्रेक्ष्य गन्धर्वानर्जुनस्तदा
006c	लक्षयित्वाथ दिव्यानि महास्त्राण्युपचक्रमे
007a	सहस्राणां सहस्रं स प्राहिणोद्यमसादनम्
007c	आग्नेयेनार्जुनः सङ्ख्ये गन्धर्वाणां बलोत्कटः
008a	तथा भीमो महेष्वासः संयुगे बलिनां वरः
008c	गन्धर्वाञ्शतशो राजञ्जघान निशितैः शरैः
009a	माद्रीपुत्रावपि तथा युध्यमानौ बलोत्कटौ
009c	परिगृह्याग्रतो राजञ्जघ्नतुः शतशः परान्
010a	ते वध्यमाना गन्धर्वा दिव्यैरस्त्रैर्महात्मभिः
010c	उत्पेतुः खमुपादाय धृतराष्ट्रसुतांस्ततः
011a	तानुत्पतिष्णून्बुद्ध्वा तु कुन्तीपुत्रो धनञ्जयः
011c	महता शरजालेन समन्तात्पर्यवारयत्
012a	ते बद्धाः शरजालेन शकुन्ता इव पञ्जरे
012c	ववर्षुरर्जुनं क्रोधाद्गदाशक्त्यृष्टिवृष्टिभिः
013a	गदाशक्त्यसिवृष्टीस्ता निहत्य स महास्त्रवित्
013c	गात्राणि चाहनद्भल्लैर्गन्धर्वाणां धनञ्जयः
014a	शिरोभिः प्रपतद्भिश्च चरणैर्बाहुभिस्तथा
014c	अश्मवृष्टिरिवाभाति परेषामभवद्भयम्
015a	ते वध्यमाना गन्धर्वाः पाण्डवेन महात्मना
015c	भूमिष्ठमन्तरिक्षस्थाः शरवर्षैरवाकिरन्
016a	तेषां तु शरवर्षाणि सव्यसाची परन्तपः
016c	अस्त्रैः संवार्य तेजस्वी गन्धर्वान्प्रत्यविध्यत
017a	स्थूणाकर्णेन्द्रजालं च सौरं चापि तथार्जुनः
017c	आग्नेयं चापि सौम्यं च ससर्ज कुरुनन्दनः
018a	ते दह्यमाना गन्धर्वाः कुन्तीपुत्रस्य सायकैः
018c	दैतेया इव शक्रेण विषादमगमन्परम्
019a	ऊर्ध्वमाक्रममाणाश्च शरजालेन वारिताः
019c	विसर्पमाणा भल्लैश्च वार्यन्ते सव्यसाचिना
020a	गन्धर्वांस्त्रासितान्दृष्ट्वा कुन्तीपुत्रेण धीमता
020c	चित्रसेनो गदां गृह्य सव्यसाचिनमाद्रवत्
021a	तस्याभिपततस्तूर्णं गदाहस्तस्य संयुगे
021c	गदां सर्वायसीं पार्थः शरैश्चिच्छेद सप्तधा
022a	स गदां बहुधा दृष्ट्वा कृत्तां बाणैस्तरस्विना
022c	संवृत्य विद्ययात्मानं योधयामास पाण्डवम्
022e	अस्त्राणि तस्य दिव्यानि योधयामास खे स्थितः
023a	गन्धर्वराजो बलवान्माययान्तर्हितस्तदा
023c	अन्तर्हितं समालक्ष्य प्रहरन्तमथार्जुनः
023e	ताडयामास खचरैर्दिव्यास्त्रप्रतिमन्त्रितैः
024a	अन्तर्धानवधं चास्य चक्रे क्रुद्धोऽर्जुनस्तदा
024c	शब्दवेध्यमुपाश्रित्य बहुरूपो धनञ्जयः
025a	स वध्यमानस्तैरस्त्रैरर्जुनेन महात्मना
025c	अथास्य दर्शयामास तदात्मानं प्रियः सखा
026a	चित्रसेनमथालक्ष्य सखायं युधि दुर्बलम्
026c	सञ्जहारास्त्रमथ तत्प्रसृष्टं पाण्डवर्षभः
027a	दृष्ट्वा तु पाण्डवाः सर्वे संहृतास्त्रं धनञ्जयम्
027c	सञ्जह्रुः प्रद्रुतानश्वाञ्शरवेगान्धनूंषि च
028a	चित्रसेनश्च भीमश्च सव्यसाची यमावपि
028c	पृष्ट्वा कौशलमन्योन्यं रथेष्वेवावतस्थिरे
