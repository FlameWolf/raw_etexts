001	वैशम्पायन उवाच
001a	ततस्ते यक्षवचनादुदतिष्ठन्त पाण्डवाः
001c	क्षुत्पिपासे च सर्वेषां क्षणे तस्मिन्व्यगच्छताम्
002	युधिष्ठिर उवाच
002a	सरस्येकेन पादेन तिष्ठन्तमपराजितम्
002c	पृच्छामि को भवान्देवो न मे यक्षो मतो भवान्
003a	वसूनां वा भवानेको रुद्राणामथ वा भवान्
003c	अथ वा मरुतां श्रेष्ठो वज्री वा त्रिदशेश्वरः
004a	मम हि भ्रातर इमे सहस्रशतयोधिनः
004c	न तं योगं प्रपश्यामि येन स्युर्विनिपातिताः
005a	सुखं प्रतिविबुद्धानामिन्द्रियाण्युपलक्षये
005c	स भवान्सुहृदस्माकमथ वा नः पिता भवान्
006	यक्ष उवाच
006a	अहं ते जनकस्तात धर्मो मृदुपराक्रम
006c	त्वां दिदृक्षुरनुप्राप्तो विद्धि मां भरतर्षभ
007a	यशः सत्यं दमः शौचमार्जवं ह्रीरचापलम्
007c	दानं तपो ब्रह्मचर्यमित्येतास्तनवो मम
008a	अहिंसा समता शान्तिस्तपः शौचममत्सरः
008c	द्वाराण्येतानि मे विद्धि प्रियो ह्यसि सदा मम
009a	दिष्ट्या पञ्चसु रक्तोऽसि दिष्ट्या ते षट्पदी जिता
009c	द्वे पूर्वे मध्यमे द्वे च द्वे चान्ते साम्परायिके
010a	धर्मोऽहमस्मि भद्रं ते जिज्ञासुस्त्वामिहागतः
010c	आनृशंस्येन तुष्टोऽस्मि वरं दास्यामि तेऽनघ
011a	वरं वृणीष्व राजेन्द्र दाता ह्यस्मि तवानघ
011c	ये हि मे पुरुषा भक्ता न तेषामस्ति दुर्गतिः
012	युधिष्ठिर उवाच
012a	अरणीसहितं यस्य मृग आदाय गच्छति
012c	तस्याग्नयो न लुप्येरन्प्रथमोऽस्तु वरो मम
013	धर्म उवाच
013a	अरणीसहितं तस्य ब्राह्मणस्य हृतं मया
013c	मृगवेषेण कौन्तेय जिज्ञासार्थं तव प्रभो
014	वैशम्पायन उवाच
014a	ददानीत्येव भगवानुत्तरं प्रत्यपद्यत
014c	अन्यं वरय भद्रं ते वरं त्वममरोपम
015	युधिष्ठिर उवाच
015a	वर्षाणि द्वादशारण्ये त्रयोदशमुपस्थितम्
015c	तत्र नो नाभिजानीयुर्वसतो मनुजाः क्वचित्
016	वैशम्पायन उवाच
016a	ददानीत्येव भगवानुत्तरं प्रत्यपद्यत
016c	भूयश्चाश्वासयामास कौन्तेयं सत्यविक्रमम्
017a	यद्यपि स्वेन रूपेण चरिष्यथ महीमिमाम्
017c	न वो विज्ञास्यते कश्चित्त्रिषु लोकेषु भारत
018a	वर्षं त्रयोदशं चेदं मत्प्रसादात्कुरूद्वहाः
018c	विराटनगरे गूढा अविज्ञाताश्चरिष्यथ
019a	यद्वः सङ्कल्पितं रूपं मनसा यस्य यादृशम्
019c	तादृशं तादृशं सर्वे छन्दतो धारयिष्यथ
020a	अरणीसहितं चेदं ब्राह्मणाय प्रयच्छत
020c	जिज्ञासार्थं मया ह्येतदाहृतं मृगरूपिणा
021a	तृतीयं गृह्यतां पुत्र वरमप्रतिमं महत्
021c	त्वं हि मत्प्रभवो राजन्विदुरश्च ममांशभाक्
022	युधिष्ठिर उवाच
022a	देवदेवो मया दृष्टो भवान्साक्षात्सनातनः
022c	यं ददासि वरं तुष्टस्तं ग्रहीष्याम्यहं पितः
023a	जयेयं लोभमोहौ च क्रोधं चाहं सदा विभो
023c	दाने तपसि सत्ये च मनो मे सततं भवेत्
024	धर्म उवाच
024a	उपपन्नो गुणैः सर्वैः स्वभावेनासि पाण्डव
024c	भवान्धर्मः पुनश्चैव यथोक्तं ते भविष्यति
025	वैशम्पायन उवाच
025a	इत्युक्त्वान्तर्दधे धर्मो भगवाँल्लोकभावनः
025c	समेताः पाण्डवाश्चैव सुखसुप्ता मनस्विनः
026a	अभ्येत्य चाश्रमं वीराः सर्व एव गतक्लमाः
026c	आरणेयं ददुस्तस्मै ब्राह्मणाय तपस्विने
027a	इदं समुत्थानसमागमं महत्पितुश्च पुत्रस्य च कीर्तिवर्धनम्
027c	पठन्नरः स्याद्विजितेन्द्रियो वशी सपुत्रपौत्रः शतवर्षभाग्भवेत्
028a	न चाप्यधर्मे न सुहृद्विभेदने परस्वहारे परदारमर्शने
028c	कदर्यभावे न रमेन्मनः सदा नृणां सदाख्यानमिदं विजानताम्
