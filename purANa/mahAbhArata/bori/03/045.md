001	वैशम्पायन उवाच
001a	ततो देवाः सगन्धर्वाः समादायार्घ्यमुत्तमम्
001c	शक्रस्य मतमाज्ञाय पार्थमानर्चुरञ्जसा
002a	पाद्यमाचमनीयं च प्रतिग्राह्य नृपात्मजम्
002c	प्रवेशयामासुरथो पुरन्दरनिवेशनम्
003a	एवं सम्पूजितो जिष्णुरुवास भवने पितुः
003c	उपशिक्षन्महास्त्राणि ससंहाराणि पाण्डवः
004a	शक्रस्य हस्ताद्दयितं वज्रमस्त्रं दुरुत्सहम्
004c	अशनीश्च महानादा मेघबर्हिणलक्षणाः
005a	गृहीतास्त्रस्तु कौन्तेयो भ्रातॄन्सस्मार पाण्डवः
005c	पुरन्दरनियोगाच्च पञ्चाब्दमवसत्सुखी
006a	ततः शक्रोऽब्रवीत्पार्थं कृतास्त्रं काल आगते
006c	नृत्तं गीतं च कौन्तेय चित्रसेनादवाप्नुहि
007a	वादित्रं देवविहितं नृलोके यन्न विद्यते
007c	तदर्जयस्व कौन्तेय श्रेयो वै ते भविष्यति
008a	सखायं प्रददौ चास्य चित्रसेनं पुरन्दरः
008c	स तेन सह सङ्गम्य रेमे पार्थो निरामयः
009a	कदाचिदटमानस्तु महर्षिरुत लोमशः
009c	जगाम शक्रभवनं पुरन्दरदिदृक्षया
010a	स समेत्य नमस्कृत्य देवराजं महामुनिः
010c	ददर्शार्धासनगतं पाण्डवं वासवस्य ह
011a	ततः शक्राभ्यनुज्ञात आसने विष्टरोत्तरे
011c	निषसाद द्विजश्रेष्ठः पूज्यमानो महर्षिभिः
012a	तस्य दृष्ट्वाभवद्बुद्धिः पार्थमिन्द्रासने स्थितम्
012c	कथं नु क्षत्रियः पार्थः शक्रासनमवाप्तवान्
013a	किं त्वस्य सुकृतं कर्म लोका वा के विनिर्जिताः
013c	य एवमुपसम्प्राप्तः स्थानं देवनमस्कृतम्
014a	तस्य विज्ञाय सङ्कल्पं शक्रो वृत्रनिषूदनः
014c	लोमशं प्रहसन्वाक्यमिदमाह शचीपतिः
015a	ब्रह्मर्षे श्रूयतां यत्ते मनसैतद्विवक्षितम्
015c	नायं केवलमर्त्यो वै क्षत्रियत्वमुपागतः
016a	महर्षे मम पुत्रोऽयं कुन्त्यां जातो महाभुजः
016c	अस्त्रहेतोरिह प्राप्तः कस्माच्चित्कारणान्तरात्
017a	अहो नैनं भवान्वेत्ति पुराणमृषिसत्तमम्
017c	शृणु मे वदतो ब्रह्मन्योऽयं यच्चास्य कारणम्
018a	नरनारायणौ यौ तौ पुराणावृषिसत्तमौ
018c	ताविमावभिजानीहि हृषीकेशधनञ्जयौ
019a	यन्न शक्यं सुरैर्द्रष्टुमृषिभिर्वा महात्मभिः
019c	तदाश्रमपदं पुण्यं बदरी नाम विश्रुतम्
020a	स निवासोऽभवद्विप्र विष्णोर्जिष्णोस्तथैव च
020c	यतः प्रववृते गङ्गा सिद्धचारणसेविता
021a	तौ मन्नियोगाद्ब्रह्मर्षे क्षितौ जातौ महाद्युती
021c	भूमेर्भारावतरणं महावीर्यौ करिष्यतः
022a	उद्वृत्ता ह्यसुराः केचिन्निवातकवचा इति
022c	विप्रियेषु स्थितास्माकं वरदानेन मोहिताः
023a	तर्कयन्ते सुरान्हन्तुं बलदर्पसमन्विताः
023c	देवान्न गणयन्ते च तथा दत्तवरा हि ते
024a	पातालवासिनो रौद्रा दनोः पुत्रा महाबलाः
024c	सर्वे देवनिकाया हि नालं योधयितुं स्म तान्
025a	योऽसौ भूमिगतः श्रीमान्विष्णुर्मधुनिषूदनः
025c	कपिलो नाम देवोऽसौ भगवानजितो हरिः
026a	येन पूर्वं महात्मानः खनमाना रसातलम्
026c	दर्शनादेव निहताः सगरस्यात्मजा विभो
027a	तेन कार्यं महत्कार्यमस्माकं द्विजसत्तम
027c	पार्थेन च महायुद्धे समेताभ्यामसंशयम्
028a	अयं तेषां समस्तानां शक्तः प्रतिसमासने
028c	तान्निहत्य रणे शूरः पुनर्यास्यति मानुषान्
029a	भवांश्चास्मन्नियोगेन यातु तावन्महीतलम्
029c	काम्यके द्रक्ष्यसे वीरं निवसन्तं युधिष्ठिरम्
030a	स वाच्यो मम सन्देशाद्धर्मात्मा सत्यसङ्गरः
030c	नोत्कण्ठा फाल्गुने कार्या कृतास्त्रः शीघ्रमेष्यति
031a	नाशुद्धबाहुवीर्येण नाकृतास्त्रेण वा रणे
031c	भीष्मद्रोणादयो युद्धे शक्याः प्रतिसमासितुम्
032a	गृहीतास्त्रो गुडाकेशो महाबाहुर्महामनाः
032c	नृत्तवादित्रगीतानां दिव्यानां पारमेयिवान्
033a	भवानपि विविक्तानि तीर्थानि मनुजेश्वर
033c	भ्रातृभिः सहितः सर्वैर्द्रष्टुमर्हत्यरिन्दम
034a	तीर्थेष्वाप्लुत्य पुण्येषु विपाप्मा विगतज्वरः
034c	राज्यं भोक्ष्यसि राजेन्द्र सुखी विगतकल्मषः
035a	भवांश्चैनं द्विजश्रेष्ठ पर्यटन्तं महीतले
035c	त्रातुमर्हति विप्राग्र्य तपोबलसमन्वितः
036a	गिरिदुर्गेषु हि सदा देशेषु विषमेषु च
036c	वसन्ति राक्षसा रौद्रास्तेभ्यो रक्षेत्सदा भवान्
037a	स तथेति प्रतिज्ञाय लोमशः सुमहातपाः
037c	काम्यकं वनमुद्दिश्य समुपायान्महीतलम्
038a	ददर्श तत्र कौन्तेयं धर्मराजमरिन्दमम्
038c	तापसैर्भ्रातृभिश्चैव सर्वतः परिवारितम्
