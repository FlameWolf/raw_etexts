001	मार्कण्डेय उवाच
001a	प्रभूतान्नोदके तस्मिन्बहुमूलफले वने
001c	सेनां निवेश्य काकुत्स्थो विधिवत्पर्यरक्षत
002a	रावणश्च विधिं चक्रे लङ्कायां शास्त्रनिर्मितम्
002c	प्रकृत्यैव दुराधर्षा दृढप्राकारतोरणा
003a	अगाधतोयाः परिखा मीननक्रसमाकुलाः
003c	बभूवुः सप्त दुर्धर्षाः खादिरैः शङ्कुभिश्चिताः
004a	कर्णाट्टयन्त्रदुर्धर्षा बभूवुः सहुडोपलाः
004c	साशीविषघटायोधाः ससर्जरसपांसवः
005a	मुसलालातनाराचतोमरासिपरश्वधैः
005c	अन्विताश्च शतघ्नीभिः समधूच्छिष्टमुद्गराः
006a	पुरद्वारेषु सर्वेषु गुल्माः स्थावरजङ्गमाः
006c	बभूवुः पत्तिबहुलाः प्रभूतगजवाजिनः
007a	अङ्गदस्त्वथ लङ्काया द्वारदेशमुपागतः
007c	विदितो राक्षसेन्द्रस्य प्रविवेश गतव्यथः
008a	मध्ये राक्षसकोटीनां बह्वीनां सुमहाबलः
008c	शुशुभे मेघमालाभिरादित्य इव संवृतः
009a	स समासाद्य पौलस्त्यममात्यैरभिसंवृतम्
009c	रामसन्देशमामन्त्र्य वाग्मी वक्तुं प्रचक्रमे
010a	आह त्वां राघवो राजन्कोसलेन्द्रो महायशाः
010c	प्राप्तकालमिदं वाक्यं तदादत्स्व कुरुष्व च
011a	अकृतात्मानमासाद्य राजानमनये रतम्
011c	विनश्यन्त्यनयाविष्टा देशाश्च नगराणि च
012a	त्वयैकेनापराद्धं मे सीतामाहरता बलात्
012c	वधायानपराद्धानामन्येषां तद्भविष्यति
013a	ये त्वया बलदर्पाभ्यामाविष्टेन वनेचराः
013c	ऋषयो हिंसिताः पूर्वं देवाश्चाप्यवमानिताः
014a	राजर्षयश्च निहता रुदन्त्यश्चाहृताः स्त्रियः
014c	तदिदं समनुप्राप्तं फलं तस्यानयस्य ते
015a	हन्तास्मि त्वां सहामात्यं युध्यस्व पुरुषो भव
015c	पश्य मे धनुषो वीर्यं मानुषस्य निशाचर
016a	मुच्यतां जानकी सीता न मे मोक्ष्यसि कर्हिचित्
016c	अराक्षसमिमं लोकं कर्तास्मि निशितैः शरैः
017a	इति तस्य ब्रुवाणस्य दूतस्य परुषं वचः
017c	श्रुत्वा न ममृषे राजा रावणः क्रोधमूर्छितः
018a	इङ्गितज्ञास्ततो भर्तुश्चत्वारो रजनीचराः
018c	चतुर्ष्वङ्गेषु जगृहुः शार्दूलमिव पक्षिणः
019a	तांस्तथाङ्गेषु संसक्तानङ्गदो रजनीचरान्
019c	आदायैव खमुत्पत्य प्रासादतलमाविशत्
020a	वेगेनोत्पततस्तस्य पेतुस्ते रजनीचराः
020c	भुवि सम्भिन्नहृदयाः प्रहारपरिपीडिताः
021a	स मुक्तो हर्म्यशिखरात्तस्मात्पुनरवापतत्
021c	लङ्घयित्वा पुरीं लङ्कां स्वबलस्य समीपतः
022a	कोसलेन्द्रमथाभ्येत्य सर्वमावेद्य चाङ्गदः
022c	विशश्राम स तेजस्वी राघवेणाभिनन्दितः
023a	ततः सर्वाभिसारेण हरीणां वातरंहसाम्
023c	भेदयामास लङ्कायाः प्राकारं रघुनन्दनः
024a	विभीषणर्क्षाधिपती पुरस्कृत्याथ लक्ष्मणः
024c	दक्षिणं नगरद्वारमवामृद्नाद्दुरासदम्
025a	करभारुणगात्राणां हरीणां युद्धशालिनाम्
025c	कोटीशतसहस्रेण लङ्कामभ्यपतत्तदा
026a	उत्पतद्भिः पतद्भिश्च निपतद्भिश्च वानरैः
026c	नादृश्यत तदा सूर्यो रजसा नाशितप्रभः
027a	शालिप्रसूनसदृशैः शिरीषकुसुमप्रभैः
027c	तरुणादित्यसदृशैः शरगौरैश्च वानरैः
028a	प्राकारं ददृशुस्ते तु समन्तात्कपिलीकृतम्
028c	राक्षसा विस्मिता राजन्सस्त्रीवृद्धाः समन्ततः
029a	बिभिदुस्ते मणिस्तम्भान्कर्णाट्टशिखराणि च
029c	भग्नोन्मथितवेगानि यन्त्राणि च विचिक्षिपुः
030a	परिगृह्य शतघ्नीश्च सचक्राः सहुडोपलाः
030c	चिक्षिपुर्भुजवेगेन लङ्कामध्ये महाबलाः
031a	प्राकारस्थाश्च ये केचिन्निशाचरगणास्तदा
031c	प्रदुद्रुवुस्ते शतशः कपिभिः समभिद्रुताः
032a	ततस्तु राजवचनाद्राक्षसाः कामरूपिणः
032c	निर्ययुर्विकृताकाराः सहस्रशतसङ्घशः
033a	शस्त्रवर्षाणि वर्षन्तो द्रावयन्तो वनौकसः
033c	प्राकारं शोधयन्तस्ते परं विक्रममास्थिताः
034a	स माषराशिसदृशैर्बभूव क्षणदाचरैः
034c	कृतो निर्वानरो भूयः प्राकारो भीमदर्शनैः
035a	पेतुः शूलविभिन्नाङ्गा बहवो वानरर्षभाः
035c	स्तम्भतोरणभग्नाश्च पेतुस्तत्र निशाचराः
036a	केशाकेश्यभवद्युद्धं रक्षसां वानरैः सह
036c	नखैर्दन्तैश्च वीराणां खादतां वै परस्परम्
037a	निष्टनन्तो ह्युभयतस्तत्र वानरराक्षसाः
037c	हता निपतिता भूमौ न मुञ्चन्ति परस्परम्
038a	रामस्तु शरजालानि ववर्ष जलदो यथा
038c	तानि लङ्कां समासाद्य जघ्नुस्तान्रजनीचरान्
039a	सौमित्रिरपि नाराचैर्दृढधन्वा जितक्लमः
039c	आदिश्यादिश्य दुर्गस्थान्पातयामास राक्षसान्
040a	ततः प्रत्यवहारोऽभूत्सैन्यानां राघवाज्ञया
040c	कृते विमर्दे लङ्कायां लब्धलक्षो जयोत्तरः
