001	मार्कण्डेय उवाच
001a	सखा दशरथस्यासीज्जटायुररुणात्मजः
001c	गृध्रराजो महावीर्यः सम्पातिर्यस्य सोदरः
002a	स ददर्श तदा सीतां रावणाङ्कगतां स्नुषाम्
002c	क्रोधादभ्यद्रवत्पक्षी रावणं राक्षसेश्वरम्
003a	अथैनमब्रवीद्गृध्रो मुञ्च मुञ्चेति मैथिलीम्
003c	ध्रियमाणे मयि कथं हरिष्यसि निशाचर
003e	न हि मे मोक्ष्यसे जीवन्यदि नोत्सृजसे वधूम्
004a	उक्त्वैवं राक्षसेन्द्रं तं चकर्त नखरैर्भृशम्
004c	पक्षतुण्डप्रहारैश्च बहुशो जर्जरीकृतः
004e	चक्षार रुधिरं भूरि गिरिः प्रस्रवणैरिव
005a	स वध्यमानो गृध्रेण रामप्रियहितैषिणा
005c	खड्गमादाय चिच्छेद भुजौ तस्य पतत्रिणः
006a	निहत्य गृध्रराजं स छिन्नाभ्रशिखरोपमम्
006c	ऊर्ध्वमाचक्रमे सीतां गृहीत्वाङ्केन राक्षसः
007a	यत्र यत्र तु वैदेही पश्यत्याश्रममण्डलम्
007c	सरो वा सरितं वापि तत्र मुञ्चति भूषणम्
008a	सा ददर्श गिरिप्रस्थे पञ्च वानरपुङ्गवान्
008c	तत्र वासो महद्दिव्यमुत्ससर्ज मनस्विनी
009a	तत्तेषां वानरेन्द्राणां पपात पवनोद्धुतम्
009c	मध्ये सुपीतं पञ्चानां विद्युन्मेघान्तरे यथा
010a	एवं हृतायां वैदेह्यां रामो हत्वा महामृगम्
010c	निवृत्तो ददृशे धीमान्भ्रातरं लक्ष्मणं तदा
011a	कथमुत्सृज्य वैदेहीं वने राक्षससेविते
011c	इत्येवं भ्रातरं दृष्ट्वा प्राप्तोऽसीति व्यगर्हयत्
012a	मृगरूपधरेणाथ रक्षसा सोऽपकर्षणम्
012c	भ्रातुरागमनं चैव चिन्तयन्पर्यतप्यत
013a	गर्हयन्नेव रामस्तु त्वरितस्तं समासदत्
013c	अपि जीवति वैदेही नेति पश्यामि लक्ष्मण
014a	तस्य तत्सर्वमाचख्यौ सीताया लक्ष्मणो वचः
014c	यदुक्तवत्यसदृशं वैदेही पश्चिमं वचः
015a	दह्यमानेन तु हृदा रामोऽभ्यपतदाश्रमम्
015c	स ददर्श तदा गृध्रं निहतं पर्वतोपमम्
016a	राक्षसं शङ्कमानस्तु विकृष्य बलवद्धनुः
016c	अभ्यधावत काकुत्स्थस्ततस्तं सहलक्ष्मणः
017a	स तावुवाच तेजस्वी सहितौ रामलक्ष्मणौ
017c	गृध्रराजोऽस्मि भद्रं वां सखा दशरथस्य ह
018a	तस्य तद्वचनं श्रुत्वा सङ्गृह्य धनुषी शुभे
018c	कोऽयं पितरमस्माकं नाम्नाहेत्यूचतुश्च तौ
019a	ततो ददृशतुस्तौ तं छिन्नपक्षद्वयं तथा
019c	तयोः शशंस गृध्रस्तु सीतार्थे रावणाद्वधम्
020a	अपृच्छद्राघवो गृध्रं रावणः कां दिशं गतः
020c	तस्य गृध्रः शिरःकम्पैराचचक्षे ममार च
021a	दक्षिणामिति काकुत्स्थो विदित्वास्य तदिङ्गितम्
021c	संस्कारं लम्भयामास सखायं पूजयन्पितुः
022a	ततो दृष्ट्वाश्रमपदं व्यपविद्धबृसीघटम्
022c	विध्वस्तकलशं शून्यं गोमायुबलसेवितम्
023a	दुःखशोकसमाविष्टौ वैदेहीहरणार्दितौ
023c	जग्मतुर्दण्डकारण्यं दक्षिणेन परन्तपौ
024a	वने महति तस्मिंस्तु रामः सौमित्रिणा सह
024c	ददर्श मृगयूथानि द्रवमाणानि सर्वशः
024e	शब्दं च घोरं सत्त्वानां दावाग्नेरिव वर्धतः
025a	अपश्येतां मुहूर्ताच्च कबन्धं घोरदर्शनम्
025c	मेघपर्वतसङ्काशं शालस्कन्धं महाभुजम्
025e	उरोगतविशालाक्षं महोदरमहामुखम्
026a	यदृच्छयाथ तद्रक्षः करे जग्राह लक्ष्मणम्
026c	विषादमगमत्सद्यः सौमित्रिरथ भारत
027a	स राममभिसम्प्रेक्ष्य कृष्यते येन तन्मुखम्
027c	विषण्णश्चाब्रवीद्रामं पश्यावस्थामिमां मम
028a	हरणं चैव वैदेह्या मम चायमुपप्लवः
028c	राज्यभ्रंशश्च भवतस्तातस्य मरणं तथा
029a	नाहं त्वां सह वैदेह्या समेतं कोसलागतम्
029c	द्रक्ष्यामि पृथिवीराज्ये पितृपैतामहे स्थितम्
030a	द्रक्ष्यन्त्यार्यस्य धन्या ये कुशलाजशमीलवैः
030c	अभिषिक्तस्य वदनं सोमं साभ्रलवं यथा
031a	एवं बहुविधं धीमान्विललाप स लक्ष्मणः
031c	तमुवाचाथ काकुत्स्थः सम्भ्रमेष्वप्यसम्भ्रमः
032a	मा विषीद नरव्याघ्र नैष कश्चिन्मयि स्थिते
032c	छिन्ध्यस्य दक्षिणं बाहुं छिन्नः सव्यो मया भुजः
033a	इत्येवं वदता तस्य भुजो रामेण पातितः
033c	खड्गेन भृशतीक्ष्णेन निकृत्तस्तिलकाण्डवत्
034a	ततोऽस्य दक्षिणं बाहुं खड्गेनाजघ्निवान्बली
034c	सौमित्रिरपि सम्प्रेक्ष्य भ्रातरं राघवं स्थितम्
035a	पुनरभ्याहनत्पार्श्वे तद्रक्षो लक्ष्मणो भृशम्
035c	गतासुरपतद्भूमौ कबन्धः सुमहांस्ततः
036a	तस्य देहाद्विनिःसृत्य पुरुषो दिव्यदर्शनः
036c	ददृशे दिवमास्थाय दिवि सूर्य इव ज्वलन्
037a	पप्रच्छ रामस्तं वाग्मी कस्त्वं प्रब्रूहि पृच्छतः
037c	कामया किमिदं चित्रमाश्चर्यं प्रतिभाति मे
038a	तस्याचचक्षे गन्धर्वो विश्वावसुरहं नृप
038c	प्राप्तो ब्रह्मानुशापेन योनिं राक्षससेविताम्
039a	रावणेन हृता सीता राज्ञा लङ्कानिवासिना
039c	सुग्रीवमभिगच्छस्व स ते साह्यं करिष्यति
040a	एषा पम्पा शिवजला हंसकारण्डवायुता
040c	ऋश्यमूकस्य शैलस्य सन्निकर्षे तटाकिनी
041a	संवसत्यत्र सुग्रीवश्चतुर्भिः सचिवैः सह
041c	भ्राता वानरराजस्य वालिनो हेममालिनः
042a	एतावच्छक्यमस्माभिर्वक्तुं द्रष्टासि जानकीम्
042c	ध्रुवं वानरराजस्य विदितो रावणालयः
043a	इत्युक्त्वान्तर्हितो दिव्यः पुरुषः स महाप्रभः
043c	विस्मयं जग्मतुश्चोभौ तौ वीरौ रामलक्ष्मणौ
