001	वैशम्पायन उवाच
001a	ते तथा सहिता वीरा वसन्तस्तत्र तत्र ह
001c	क्रमेण पृथिवीपाल नैमिषारण्यमागताः
002a	ततस्तीर्थेषु पुण्येषु गोमत्याः पाण्डवा नृप
002c	कृताभिषेकाः प्रददुर्गाश्च वित्तं च भारत
003a	तत्र देवान्पितॄन्विप्रांस्तर्पयित्वा पुनः पुनः
003c	कन्यातीर्थेऽश्वतीर्थे च गवां तीर्थे च कौरवाः
004a	वालकोट्यां वृषप्रस्थे गिरावुष्य च पाण्डवाः
004c	बाहुदायां महीपाल चक्रुः सर्वेऽभिषेचनम्
005a	प्रयागे देवयजने देवानां पृथिवीपते
005c	ऊषुराप्लुत्य गात्राणि तपश्चातस्थुरुत्तमम्
006a	गङ्गायमुनयोश्चैव सङ्गमे सत्यसङ्गराः
006c	विपाप्मानो महात्मानो विप्रेभ्यः प्रददुर्वसु
007a	तपस्विजनजुष्टां च ततो वेदीं प्रजापतेः
007c	जग्मुः पाण्डुसुता राजन्ब्राह्मणैः सह भारत
008a	तत्र ते न्यवसन्वीरास्तपश्चातस्थुरुत्तमम्
008c	सन्तर्पयन्तः सततं वन्येन हविषा द्विजान्
009a	ततो महीधरं जग्मुर्धर्मज्ञेनाभिसत्कृतम्
009c	राजर्षिणा पुण्यकृता गयेनानुपमद्युते
010a	सरो गयशिरो यत्र पुण्या चैव महानदी
010c	ऋषिजुष्टं सुपुण्यं तत्तीर्थं ब्रह्मसरोत्तमम्
011a	अगस्त्यो भगवान्यत्र गतो वैवस्वतं प्रति
011c	उवास च स्वयं यत्र धर्मो राजन्सनातनः
012a	सर्वासां सरितां चैव समुद्भेदो विशां पते
012c	यत्र सन्निहितो नित्यं महादेवः पिनाकधृक्
013a	तत्र ते पाण्डवा वीराश्चातुर्मास्यैस्तदेजिरे
013c	ऋषियज्ञेन महता यत्राक्षयवटो महान्
014a	ब्राह्मणास्तत्र शतशः समाजग्मुस्तपोधनाः
014c	चातुर्मास्येनायजन्त आर्षेण विधिना तदा
015a	तत्र विद्यातपोनित्या ब्राह्मणा वेदपारगाः
015c	कथाः प्रचक्रिरे पुण्याः सदसिस्था महात्मनाम्
016a	तत्र विद्याव्रतस्नातः कौमारं व्रतमास्थितः
016c	शमठोऽकथयद्राजन्नामूर्तरयसं गयम्
017a	अमूर्तरयसः पुत्रो गयो राजर्षिसत्तमः
017c	पुण्यानि यस्य कर्माणि तानि मे शृणु भारत
018a	यस्य यज्ञो बभूवेह बह्वन्नो बहुदक्षिणः
018c	यत्रान्नपर्वता राजञ्शतशोऽथ सहस्रशः
019a	घृतकुल्याश्च दध्नश्च नद्यो बहुशतास्तथा
019c	व्यञ्जनानां प्रवाहाश्च महार्हाणां सहस्रशः
020a	अहन्यहनि चाप्येतद्याचतां सम्प्रदीयते
020c	अन्यत्तु ब्राह्मणा राजन्भुञ्जतेऽन्नं सुसंस्कृतम्
021a	तत्र वै दक्षिणाकाले ब्रह्मघोषो दिवं गतः
021c	न स्म प्रज्ञायते किञ्चिद्ब्रह्मशब्देन भारत
022a	पुण्येन चरता राजन्भूर्दिशः खं नभस्तथा
022c	आपूर्णमासीच्छब्देन तदप्यासीन्महाद्भुतम्
023a	तत्र स्म गाथा गायन्ति मनुष्या भरतर्षभ
023c	अन्नपानैः शुभैस्तृप्ता देशे देशे सुवर्चसः
024a	गयस्य यज्ञे के त्वद्य प्राणिनो भोक्तुमीप्सवः
024c	यत्र भोजनशिष्टस्य पर्वताः पञ्चविंशतिः
025a	न स्म पूर्वे जनाश्चक्रुर्न करिष्यन्ति चापरे
025c	गयो यदकरोद्यज्ञे राजर्षिरमितद्युतिः
026a	कथं नु देवा हविषा गयेन परितर्पिताः
026c	पुनः शक्ष्यन्त्युपादातुमन्यैर्दत्तानि कानिचित्
027a	एवंविधाः सुबहवस्तस्य यज्ञे महात्मनः
027c	बभूवुरस्य सरसः समीपे कुरुनन्दन
