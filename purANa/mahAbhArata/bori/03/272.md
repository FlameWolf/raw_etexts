001	मार्कण्डेय उवाच
001a	ततः श्रुत्वा हतं सङ्ख्ये कुम्भकर्णं सहानुगम्
001c	प्रहस्तं च महेष्वासं धूम्राक्षं चातितेजसम्
002a	पुत्रमिन्द्रजितं शूरं रावणः प्रत्यभाषत
002c	जहि रामममित्रघ्न सुग्रीवं च सलक्ष्मणम्
003a	त्वया हि मम सत्पुत्र यशो दीप्तमुपार्जितम्
003c	जित्वा वज्रधरं सङ्ख्ये सहस्राक्षं शचीपतिम्
004a	अन्तर्हितः प्रकाशो वा दिव्यैर्दत्तवरैः शरैः
004c	जहि शत्रूनमित्रघ्न मम शस्त्रभृतां वर
005a	रामलक्ष्मणसुग्रीवाः शरस्पर्शं न तेऽनघ
005c	समर्थाः प्रतिसंसोढुं कुतस्तदनुयायिनः
006a	अकृता या प्रहस्तेन कुम्भकर्णेन चानघ
006c	खरस्यापचितिः सङ्ख्ये तां गच्छस्व महाभुज
007a	त्वमद्य निशितैर्बाणैर्हत्वा शत्रून्ससैनिकान्
007c	प्रतिनन्दय मां पुत्र पुरा बद्ध्वेव वासवम्
008a	इत्युक्तः स तथेत्युक्त्वा रथमास्थाय दंशितः
008c	प्रययाविन्द्रजिद्राजंस्तूर्णमायोधनं प्रति
009a	तत्र विश्राव्य विस्पष्टं नाम राक्षसपुङ्गवः
009c	आह्वयामास समरे लक्ष्मणं शुभलक्षणम्
010a	तं लक्ष्मणोऽप्यभ्यधावत्प्रगृह्य सशरं धनुः
010c	त्रासयंस्तलघोषेण सिंहः क्षुद्रमृगं यथा
011a	तयोः समभवद्युद्धं सुमहज्जयगृद्धिनोः
011c	दिव्यास्त्रविदुषोस्तीव्रमन्योन्यस्पर्धिनोस्तदा
012a	रावणिस्तु यदा नैनं विशेषयति सायकैः
012c	ततो गुरुतरं यत्नमातिष्ठद्बलिनां वरः
013a	तत एनं महावेगैरर्दयामास तोमरैः
013c	तानागतान्स चिच्छेद सौमित्रिर्निशितैः शरैः
013e	ते निकृत्ताः शरैस्तीक्ष्णैर्न्यपतन्वसुधातले
014a	तमङ्गदो वालिसुतः श्रीमानुद्यम्य पादपम्
014c	अभिद्रुत्य महावेगस्ताडयामास मूर्धनि
015a	तस्येन्द्रजिदसम्भ्रान्तः प्रासेनोरसि वीर्यवान्
015c	प्रहर्तुमैच्छत्तं चास्य प्रासं चिच्छेद लक्ष्मणः
016a	तमभ्याशगतं वीरमङ्गदं रावणात्मजः
016c	गदयाताडयत्सव्ये पार्श्वे वानरपुङ्गवम्
017a	तमचिन्त्य प्रहारं स बलवान्वालिनः सुतः
017c	ससर्जेन्द्रजितः क्रोधाच्छालस्कन्धममित्रजित्
018a	सोऽङ्गदेन रुषोत्सृष्टो वधायेन्द्रजितस्तरुः
018c	जघानेन्द्रजितः पार्थ रथं साश्वं ससारथिम्
019a	ततो हताश्वात्प्रस्कन्द्य रथात्स हतसारथिः
019c	तत्रैवान्तर्दधे राजन्मायया रावणात्मजः
020a	अन्तर्हितं विदित्वा तं बहुमायं च राक्षसम्
020c	रामस्तं देशमागम्य तत्सैन्यं पर्यरक्षत
021a	स राममुद्दिश्य शरैस्ततो दत्तवरैस्तदा
021c	विव्याध सर्वगात्रेषु लक्ष्मणं च महारथम्
022a	तमदृश्यं शरैः शूरौ माययान्तर्हितं तदा
022c	योधयामासतुरुभौ रावणिं रामलक्ष्मणौ
023a	स रुषा सर्वगात्रेषु तयोः पुरुषसिंहयोः
023c	व्यसृजत्सायकान्भूयः शतशोऽथ सहस्रशः
024a	तमदृश्यं विचिन्वन्तः सृजन्तमनिशं शरान्
024c	हरयो विविशुर्व्योम प्रगृह्य महतीः शिलाः
025a	तांश्च तौ चाप्यदृश्यः स शरैर्विव्याध राक्षसः
025c	स भृशं ताडयन्वीरो रावणिर्माययावृतः
026a	तौ शरैराचितौ वीरौ भ्रातरौ रामलक्ष्मणौ
026c	पेततुर्गगनाद्भूमिं सूर्याचन्द्रमसाविव
