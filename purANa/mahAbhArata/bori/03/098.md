BR-03-05-098-001	युधिष्ठिर उवाच
BR-03-05-098-001a	भूय एवाहमिच्छामि महर्षेस्तस्य धीमतः
BR-03-05-098-001c	कर्मणां विस्तरं श्रोतुमगस्त्यस्य द्विजोत्तम
BR-03-05-098-002	लोमश उवाच
BR-03-05-098-002a	शृणु राजन्कथां दिव्यामद्भुतामतिमानुषीम्
BR-03-05-098-002c	अगस्त्यस्य महाराज प्रभावममितात्मनः
BR-03-05-098-003a	आसन्कृतयुगे घोरा दानवा युद्धदुर्मदाः
BR-03-05-098-003c	कालेया इति विख्याता गणाः परमदारुणाः
BR-03-05-098-004a	ते तु वृत्रं समाश्रित्य नानाप्रहरणोद्यताः
BR-03-05-098-004c	समन्तात्पर्यधावन्त महेन्द्रप्रमुखान्सुरान्
BR-03-05-098-005a	ततो वृत्रवधे यत्नमकुर्वंस्त्रिदशाः पुरा
BR-03-05-098-005c	पुरन्दरं पुरस्कृत्य ब्रह्माणमुपतस्थिरे
BR-03-05-098-006a	कृताञ्जलींस्तु तान्सर्वान्परमेष्ठी उवाच ह
BR-03-05-098-006c	विदितं मे सुराः सर्वं यद्वः कार्यं चिकीर्षितम्
BR-03-05-098-007a	तमुपायं प्रवक्ष्यामि यथा वृत्रं वधिष्यथ
BR-03-05-098-007c	दधीच इति विख्यातो महानृषिरुदारधीः
BR-03-05-098-008a	तं गत्वा सहिताः सर्वे वरं वै सम्प्रयाचत
BR-03-05-098-008c	स वो दास्यति धर्मात्मा सुप्रीतेनान्तरात्मना
BR-03-05-098-009a	स वाच्यः सहितैः सर्वैर्भवद्भिर्जयकाङ्क्षिभिः
BR-03-05-098-009c	स्वान्यस्थीनि प्रयच्छेति त्रैलोक्यस्य हिताय वै
BR-03-05-098-009e	स शरीरं समुत्सृज्य स्वान्यस्थीनि प्रदास्यति
BR-03-05-098-010a	तस्यास्थिभिर्महाघोरं वज्रं सम्भ्रियतां दृढम्
BR-03-05-098-010c	महच्छत्रुहणं तीक्ष्णं षडश्रं भीमनिस्वनम्
BR-03-05-098-011a	तेन वज्रेण वै वृत्रं वधिष्यति शतक्रतुः
BR-03-05-098-011c	एतद्वः सर्वमाख्यातं तस्माच्छीघ्रं विधीयताम्
BR-03-05-098-012a	एवमुक्तास्ततो देवा अनुज्ञाप्य पितामहम्
BR-03-05-098-012c	नारायणं पुरस्कृत्य दधीचस्याश्रमं ययुः
BR-03-05-098-013a	सरस्वत्याः परे पारे नानाद्रुमलतावृतम्
BR-03-05-098-013c	षट्पदोद्गीतनिनदैर्विघुष्टं सामगैरिव
BR-03-05-098-013e	पुंस्कोकिलरवोन्मिश्रं जीवञ्जीवकनादितम्
BR-03-05-098-014a	महिषैश्च वराहैश्च सृमरैश्चमरैरपि
BR-03-05-098-014c	तत्र तत्रानुचरितं शार्दूलभयवर्जितैः
BR-03-05-098-015a	करेणुभिर्वारणैश्च प्रभिन्नकरटामुखैः
BR-03-05-098-015c	सरोऽवगाढैः क्रीडद्भिः समन्तादनुनादितम्
BR-03-05-098-016a	सिंहव्याघ्रैर्महानादान्नदद्भिरनुनादितम्
BR-03-05-098-016c	अपरैश्चापि संलीनैर्गुहाकन्दरवासिभिः
BR-03-05-098-017a	तेषु तेष्ववकाशेषु शोभितं सुमनोरमम्
BR-03-05-098-017c	त्रिविष्टपसमप्रख्यं दधीचाश्रममागमन्
BR-03-05-098-018a	तत्रापश्यन्दधीचं ते दिवाकरसमद्युतिम्
BR-03-05-098-018c	जाज्वल्यमानं वपुषा यथा लक्ष्म्या पितामहम्
BR-03-05-098-019a	तस्य पादौ सुरा राजन्नभिवाद्य प्रणम्य च
BR-03-05-098-019c	अयाचन्त वरं सर्वे यथोक्तं परमेष्ठिना
BR-03-05-098-020a	ततो दधीचः परमप्रतीतः सुरोत्तमांस्तानिदमभ्युवाच
BR-03-05-098-020c	करोमि यद्वो हितमद्य देवाः स्वं चापि देहं त्वहमुत्सृजामि
BR-03-05-098-021a	स एवमुक्त्वा द्विपदां वरिष्ठः प्राणान्वशी स्वान्सहसोत्ससर्ज
BR-03-05-098-021c	ततः सुरास्ते जगृहुः परासोरस्थीनि तस्याथ यथोपदेशम्
BR-03-05-098-022a	प्रहृष्टरूपाश्च जयाय देवास्त्वष्टारमागम्य तमर्थमूचुः
BR-03-05-098-022c	त्वष्टा तु तेषां वचनं निशम्य प्रहृष्टरूपः प्रयतः प्रयत्नात्
BR-03-05-098-023a	चकार वज्रं भृशमुग्ररूपं कृत्वा च शक्रं स उवाच हृष्टः
BR-03-05-098-023c	अनेन वज्रप्रवरेण देव भस्मीकुरुष्वाद्य सुरारिमुग्रम्
BR-03-05-098-024a	ततो हतारिः सगणः सुखं वै प्रशाधि कृत्स्नं त्रिदिवं दिविष्ठः
BR-03-05-098-024c	त्वष्ट्रा तथोक्तः स पुरन्दरस्तु वज्रं प्रहृष्टः प्रयतोऽभ्यगृह्णात्
