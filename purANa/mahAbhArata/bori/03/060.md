001	बृहदश्व उवाच
001a	अपक्रान्ते नले राजन्दमयन्ती गतक्लमा
001c	अबुध्यत वरारोहा सन्त्रस्ता विजने वने
002a	सापश्यमाना भर्तारं दुःखशोकसमन्विता
002c	प्राक्रोशदुच्चैः सन्त्रस्ता महाराजेति नैषधम्
003a	हा नाथ हा महाराज हा स्वामिन्किं जहासि माम्
003c	हा हतास्मि विनष्टास्मि भीतास्मि विजने वने
004a	ननु नाम महाराज धर्मज्ञः सत्यवागसि
004c	कथमुक्त्वा तथासत्यं सुप्तामुत्सृज्य मां गतः
005a	कथमुत्सृज्य गन्तासि वश्यां भार्यामनुव्रताम्
005c	विशेषतोऽनपकृते परेणापकृते सति
006a	शक्ष्यसे ता गिरः सत्याः कर्तुं मयि नरेश्वर
006c	यास्त्वया लोकपालानां सन्निधौ कथिताः पुरा
007a	पर्याप्तः परिहासोऽयमेतावान्पुरुषर्षभ
007c	भीताहमस्मि दुर्धर्ष दर्शयात्मानमीश्वर
008a	दृश्यसे दृश्यसे राजन्नेष तिष्ठसि नैषध
008c	आवार्य गुल्मैरात्मानं किं मां न प्रतिभाषसे
009a	नृशंसं बत राजेन्द्र यन्मामेवङ्गतामिह
009c	विलपन्तीं समालिङ्ग्य नाश्वासयसि पार्थिव
010a	न शोचाम्यहमात्मानं न चान्यदपि किञ्चन
010c	कथं नु भवितास्येक इति त्वां नृप शोचिमि
011a	कथं नु राजंस्तृषितः क्षुधितः श्रमकर्शितः
011c	सायाह्ने वृक्षमूलेषु मामपश्यन्भविष्यसि
012a	ततः सा तीव्रशोकार्ता प्रदीप्तेव च मन्युना
012c	इतश्चेतश्च रुदती पर्यधावत दुःखिता
013a	मुहुरुत्पतते बाला मुहुः पतति विह्वला
013c	मुहुरालीयते भीता मुहुः क्रोशति रोदिति
014a	सा तीव्रशोकसन्तप्ता मुहुर्निःश्वस्य विह्वला
014c	उवाच भैमी निष्क्रम्य रोदमाना पतिव्रता
015a	यस्याभिशापाद्दुःखार्तो दुःखं विन्दति नैषधः
015c	तस्य भूतस्य तद्दुःखाद्दुःखमभ्यधिकं भवेत्
016a	अपापचेतसं पापो य एवं कृतवान्नलम्
016c	तस्माद्दुःखतरं प्राप्य जीवत्वसुखजीविकाम्
017a	एवं तु विलपन्ती सा राज्ञो भार्या महात्मनः
017c	अन्वेषति स्म भर्तारं वने श्वापदसेविते
018a	उन्मत्तवद्भीमसुता विलपन्ती ततस्ततः
018c	हा हा राजन्निति मुहुरितश्चेतश्च धावति
019a	तां शुष्यमाणामत्यर्थं कुररीमिव वाशतीम्
019c	करुणं बहु शोचन्तीं विलपन्तीं मुहुर्मुहुः
020a	सहसाभ्यागतां भैमीमभ्याशपरिवर्तिनीम्
020c	जग्राहाजगरो ग्राहो महाकायः क्षुधान्वितः
021a	सा ग्रस्यमाना ग्राहेण शोकेन च पराजिता
021c	नात्मानं शोचति तथा यथा शोचति नैषधम्
022a	हा नाथ मामिह वने ग्रस्यमानामनाथवत्
022c	ग्राहेणानेन विपिने किमर्थं नाभिधावसि
023a	कथं भविष्यसि पुनर्मामनुस्मृत्य नैषध
023c	पापान्मुक्तः पुनर्लब्ध्वा बुद्धिं चेतो धनानि च
024a	श्रान्तस्य ते क्षुधार्तस्य परिग्लानस्य नैषध
024c	कः श्रमं राजशार्दूल नाशयिष्यति मानद
025a	तामकस्मान्मृगव्याधो विचरन्गहने वने
025c	आक्रन्दतीमुपश्रुत्य जवेनाभिससार ह
026a	तां स दृष्ट्वा तथा ग्रस्तामुरगेणायतेक्षणाम्
026c	त्वरमाणो मृगव्याधः समभिक्रम्य वेगितः
027a	मुखतः पातयामास शस्त्रेण निशितेन ह
027c	निर्विचेष्टं भुजङ्गं तं विशस्य मृगजीवनः
028a	मोक्षयित्वा च तां व्याधः प्रक्षाल्य सलिलेन च
028c	समाश्वास्य कृताहारामथ पप्रच्छ भारत
029a	कस्य त्वं मृगशावाक्षि कथं चाभ्यागता वनम्
029c	कथं चेदं महत्कृच्छ्रं प्राप्तवत्यसि भामिनि
030a	दमयन्ती तथा तेन पृच्छ्यमाना विशां पते
030c	सर्वमेतद्यथावृत्तमाचचक्षेऽस्य भारत
031a	तामर्धवस्त्रसंवीतां पीनश्रोणिपयोधराम्
031c	सुकुमारानवद्याङ्गीं पूर्णचन्द्रनिभाननाम्
032a	अरालपक्ष्मनयनां तथा मधुरभाषिणीम्
032c	लक्षयित्वा मृगव्याधः कामस्य वशमेयिवान्
033a	तामथ श्लक्ष्णया वाचा लुब्धको मृदुपुर्वया
033c	सान्त्वयामास कामार्तस्तदबुध्यत भामिनी
034a	दमयन्ती तु तं दुष्टमुपलभ्य पतिव्रता
034c	तीव्ररोषसमाविष्टा प्रजज्वालेव मन्युना
035a	स तु पापमतिः क्षुद्रः प्रधर्षयितुमातुरः
035c	दुर्धर्षां तर्कयामास दीप्तामग्निशिखामिव
036a	दमयन्ती तु दुःखार्ता पतिराज्यविनाकृता
036c	अतीतवाक्पथे काले शशापैनं रुषा किल
037a	यथाहं नैषधादन्यं मनसापि न चिन्तये
037c	तथायं पततां क्षुद्रः परासुर्मृगजीवनः
038a	उक्तमात्रे तु वचने तया स मृगजीवनः
038c	व्यसुः पपात मेदिन्यामग्निदग्ध इव द्रुमः
