001	लोमश उवाच
001a	एतच्छ्रुत्वान्तरिक्षाच्च स राजा राजसत्तम
001c	यथोक्तं तच्चकाराथ श्रद्दधद्भरतर्षभ
002a	षष्टिः पुत्रसहस्राणि तस्याप्रतिमतेजसः
002c	रुद्रप्रसादाद्राजर्षेः समजायन्त पार्थिव
003a	ते घोराः क्रूरकर्माण आकाशपरिसर्पिणः
003c	बहुत्वाच्चावजानन्तः सर्वाँल्लोकान्सहामरान्
004a	त्रिदशांश्चाप्यबाधन्त तथा गन्धर्वराक्षसान्
004c	सर्वाणि चैव भूतानि शूराः समरशालिनः
005a	वध्यमानास्ततो लोकाः सागरैर्मन्दबुद्धिभिः
005c	ब्रह्माणं शरणं जग्मुः सहिताः सर्वदैवतैः
006a	तानुवाच महाभागः सर्वलोकपितामहः
006c	गच्छध्वं त्रिदशाः सर्वे लोकैः सार्धं यथागतम्
007a	नातिदीर्घेण कालेन सागराणां क्षयो महान्
007c	भविष्यति महाघोरः स्वकृतैः कर्मभिः सुराः
008a	एवमुक्तास्ततो देवा लोकाश्च मनुजेश्वर
008c	पितामहमनुज्ञाप्य विप्रजग्मुर्यथागतम्
009a	ततः काले बहुतिथे व्यतीते भरतर्षभ
009c	दीक्षितः सगरो राजा हयमेधेन वीर्यवान्
009e	तस्याश्वो व्यचरद्भूमिं पुत्रैः सुपरिरक्षितः
010a	समुद्रं स समासाद्य निस्तोयं भीमदर्शनम्
010c	रक्ष्यमाणः प्रयत्नेन तत्रैवान्तरधीयत
011a	ततस्ते सागरास्तात हृतं मत्वा हयोत्तमम्
011c	आगम्य पितुराचख्युरदृश्यं तुरगं हृतम्
011e	तेनोक्ता दिक्षु सर्वासु सर्वे मार्गत वाजिनम्
012a	ततस्ते पितुराज्ञाय दिक्षु सर्वासु तं हयम्
012c	अमार्गन्त महाराज सर्वं च पृथिवीतलम्
013a	ततस्ते सागराः सर्वे समुपेत्य परस्परम्
013c	नाध्यगच्छन्त तुरगमश्वहर्तारमेव च
014a	आगम्य पितरं चोचुस्ततः प्राञ्जलयोऽग्रतः
014c	ससमुद्रवनद्वीपा सनदीनदकन्दरा
014e	सपर्वतवनोद्देशा निखिलेन मही नृप
015a	अस्माभिर्विचिता राजञ्शासनात्तव पार्थिव
015c	न चाश्वमधिगच्छामो नाश्वहर्तारमेव च
016a	श्रुत्वा तु वचनं तेषां स राजा क्रोधमूर्छितः
016c	उवाच वचनं सर्वांस्तदा दैववशान्नृप
017a	अनागमाय गच्छध्वं भूयो मार्गत वाजिनम्
017c	यज्ञियं तं विना ह्यश्वं नागन्तव्यं हि पुत्रकाः
018a	प्रतिगृह्य तु सन्देशं ततस्ते सगरात्मजाः
018c	भूय एव महीं कृत्स्नां विचेतुमुपचक्रमुः
019a	अथापश्यन्त ते वीराः पृथिवीमवदारिताम्
019c	समासाद्य बिलं तच्च खनन्तः सगरात्मजाः
019e	कुद्दालैर्ह्रेषुकैश्चैव समुद्रमखनंस्तदा
020a	स खन्यमानः सहितैः सागरैर्वरुणालयः
020c	अगच्छत्परमामार्तिं दार्यमाणः समन्ततः
021a	असुरोरगरक्षांसि सत्त्वानि विविधानि च
021c	आर्तनादमकुर्वन्त वध्यमानानि सागरैः
022a	छिन्नशीर्षा विदेहाश्च भिन्नजान्वस्थिमस्तकाः
022c	प्राणिनः समदृश्यन्त शतशोऽथ सहस्रशः
023a	एवं हि खनतां तेषां समुद्रं मकरालयम्
023c	व्यतीतः सुमहान्कालो न चाश्वः समदृश्यत
024a	ततः पूर्वोत्तरे देशे समुद्रस्य महीपते
024c	विदार्य पातालमथ सङ्क्रुद्धाः सगरात्मजाः
024e	अपश्यन्त हयं तत्र विचरन्तं महीतले
025a	कपिलं च महात्मानं तेजोराशिमनुत्तमम्
025c	तपसा दीप्यमानं तं ज्वालाभिरिव पावकम्
