001	लोमश उवाच
001a	धनञ्जयेन चाप्युक्तं यत्तच्छृणु युधिष्ठिर
001c	युधिष्ठिरं भ्रातरं मे योजयेर्धर्म्यया श्रिया
002a	त्वं हि धर्मान्परान्वेत्थ तपांसि च तपोधन
002c	श्रीमतां चापि जानासि राज्ञां धर्मं सनातनम्
003a	स भवान्यत्परं वेद पावनं पुरुषान्प्रति
003c	तेन संयोजयेथास्त्वं तीर्थपुण्येन पाण्डवम्
004a	यथा तीर्थानि गच्छेत गाश्च दद्यात्स पार्थिवः
004c	तथा सर्वात्मना कार्यमिति मां विजयोऽब्रवीत्
005a	भवता चानुगुप्तोऽसौ चरेत्तीर्थानि सर्वशः
005c	रक्षोभ्यो रक्षितव्यश्च दुर्गेषु विषमेषु च
006a	दधीच इव देवेन्द्रं यथा चाप्यङ्गिरा रविम्
006c	तथा रक्षस्व कौन्तेयं राक्षसेभ्यो द्विजोत्तम
007a	यातुधाना हि बहवो राक्षसाः पर्वतोपमाः
007c	त्वयाभिगुप्तान्कौन्तेयान्नातिवर्तेयुरन्तिकात्
008a	सोऽहमिन्द्रस्य वचनान्नियोगादर्जुनस्य च
008c	रक्षमाणो भयेभ्यस्त्वां चरिष्यामि त्वया सह
009a	द्विस्तीर्थानि मया पूर्वं दृष्टानि कुरुनन्दन
009c	इदं तृतीयं द्रक्ष्यामि तान्येव भवता सह
010a	इयं राजर्षिभिर्याता पुण्यकृद्भिर्युधिष्ठिर
010c	मन्वादिभिर्महाराज तीर्थयात्रा भयापहा
011a	नानृजुर्नाकृतात्मा च नावैद्यो न च पापकृत्
011c	स्नाति तीर्थेषु कौरव्य न च वक्रमतिर्नरः
012a	त्वं तु धर्ममतिर्नित्यं धर्मज्ञः सत्यसङ्गरः
012c	विमुक्तः सर्वपापेभ्यो भूय एव भविष्यसि
013a	यथा भगीरथो राजा राजानश्च गयादयः
013c	यथा ययातिः कौन्तेय तथा त्वमपि पाण्डव
014	युधिष्ठिर उवाच
014a	न हर्षात्सम्प्रपश्यामि वाक्यस्यास्योत्तरं क्वचित्
014c	स्मरेद्धि देवराजो यं किं नामाभ्यधिकं ततः
015a	भवता सङ्गमो यस्य भ्राता यस्य धनञ्जयः
015c	वासवः स्मरते यस्य को नामाभ्यधिकस्ततः
016a	यच्च मां भगवानाह तीर्थानां दर्शनं प्रति
016c	धौम्यस्य वचनादेषा बुद्धिः पूर्वं कृतैव मे
017a	तद्यदा मन्यसे ब्रह्मन्गमनं तीर्थदर्शने
017c	तदैव गन्तास्मि दृढमेष मे निश्चयः परः
018	वैशम्पायन उवाच
018a	गमने कृतबुद्धिं तं पाण्डवं लोमशोऽब्रवीत्
018c	लघुर्भव महाराज लघुः स्वैरं गमिष्यसि
019	युधिष्ठिर उवाच
019a	भिक्षाभुजो निवर्तन्तां ब्राह्मणा यतयश्च ये
019c	ये चाप्यनुगताः पौरा राजभक्तिपुरस्कृताः
020a	धृतराष्ट्रं महाराजमभिगच्छन्तु चैव ते
020c	स दास्यति यथाकालमुचिता यस्य या भृतिः
021a	स चेद्यथोचितां वृत्तिं न दद्यान्मनुजेश्वरः
021c	अस्मत्प्रियहितार्थाय पाञ्चाल्यो वः प्रदास्यति
022	वैशम्पायन उवाच
022a	ततो भूयिष्ठशः पौरा गुरुभारसमाहिताः
022c	विप्राश्च यतयो युक्ता जग्मुर्नागपुरं प्रति
023a	तान्सर्वान्धर्मराजस्य प्रेम्णा राजाम्बिकासुतः
023c	प्रतिजग्राह विधिवद्धनैश्च समतर्पयत्
024a	ततः कुन्तीसुतो राजा लघुभिर्ब्राह्मणैः सह
024c	लोमशेन च सुप्रीतस्त्रिरात्रं काम्यकेऽवसत्
