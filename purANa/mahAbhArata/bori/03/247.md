001	देवदूत उवाच
001a	महर्षेऽकार्यबुद्धिस्त्वं यः स्वर्गसुखमुत्तमम्
001c	सम्प्राप्तं बहु मन्तव्यं विमृशस्यबुधो यथा
002a	उपरिष्टादसौ लोको योऽयं स्वरिति सञ्ज्ञितः
002c	ऊर्ध्वगः सत्पथः शश्वद्देवयानचरो मुने
003a	नातप्ततपसः पुंसो नामहायज्ञयाजिनः
003c	नानृता नास्तिकाश्चैव तत्र गच्छन्ति मुद्गल
004a	धर्मात्मानो जितात्मानः शान्ता दान्ता विमत्सराः
004c	दानधर्मरताः पुंसः शूराश्चाहतलक्षणाः
005a	तत्र गच्छन्ति कर्माग्र्यं कृत्वा शमदमात्मकम्
005c	लोकान्पुण्यकृतां ब्रह्मन्सद्भिरासेवितान्नृभिः
006a	देवाः साध्यास्तथा विश्वे मरुतश्च महर्षिभिः
006c	यामा धामाश्च मौद्गल्य गन्धर्वाप्सरसस्तथा
007a	एषां देवनिकायानां पृथक्पृथगनेकशः
007c	भास्वन्तः कामसम्पन्ना लोकास्तेजोमयाः शुभाः
008a	त्रयस्त्रिंशत्सहस्राणि योजनानां हिरण्मयः
008c	मेरुः पर्वतराड्यत्र देवोद्यानानि मुद्गल
009a	नन्दनादीनि पुण्यानि विहाराः पुण्यकर्मणाम्
009c	न क्षुत्पिपासे न ग्लानिर्न शीतोष्णभयं तथा
010a	बीभत्समशुभं वापि रोगा वा तत्र केचन
010c	मनोज्ञाः सर्वतो गन्धाः सुखस्पर्शाश्च सर्वशः
011a	शब्दाः श्रुतिमनोग्राह्याः सर्वतस्तत्र वै मुने
011c	न शोको न जरा तत्र नायासपरिदेवने
012a	ईदृशः स मुने लोकः स्वकर्मफलहेतुकः
012c	सुकृतैस्तत्र पुरुषाः सम्भवन्त्यात्मकर्मभिः
013a	तैजसानि शरीराणि भवन्त्यत्रोपपद्यताम्
013c	कर्मजान्येव मौद्गल्य न मातृपितृजान्युत
014a	न च स्वेदो न दौर्गन्ध्यं पुरीषं मूत्रमेव च
014c	तेषां न च रजो वस्त्रं बाधते तत्र वै मुने
015a	न म्लायन्ति स्रजस्तेषां दिव्यगन्धा मनोरमाः
015c	पर्युह्यन्ते विमानैश्च ब्रह्मन्नेवंविधाश्च ते
016a	ईर्ष्याशोकक्लमापेता मोहमात्सर्यवर्जिताः
016c	सुखं स्वर्गजितस्तत्र वर्तयन्ति महामुने
017a	तेषां तथाविधानां तु लोकानां मुनिपुङ्गव
017c	उपर्युपरि शक्रस्य लोका दिव्यगुणान्विताः
018a	पुरस्ताद्ब्रह्मणस्तत्र लोकास्तेजोमयाः शुभाः
018c	यत्र यान्त्यृषयो ब्रह्मन्पूताः स्वैः कर्मभिः शुभैः
019a	ऋभवो नाम तत्रान्ये देवानामपि देवताः
019c	तेषां लोकाः परतरे तान्यजन्तीह देवताः
020a	स्वयम्प्रभास्ते भास्वन्तो लोकाः कामदुघाः परे
020c	न तेषां स्त्रीकृतस्तापो न लोकैश्वर्यमत्सरः
021a	न वर्तयन्त्याहुतिभिस्ते नाप्यमृतभोजनाः
021c	तथा दिव्यशरीरास्ते न च विग्रहमूर्तयः
022a	न सुखे सुखकामाश्च देवदेवाः सनातनाः
022c	न कल्पपरिवर्तेषु परिवर्तन्ति ते तथा
023a	जरा मृत्युः कुतस्तेषां हर्षः प्रीतिः सुखं न च
023c	न दुःखं न सुखं चापि रागद्वेषौ कुतो मुने
024a	देवानामपि मौद्गल्य काङ्क्षिता सा गतिः परा
024c	दुष्प्रापा परमा सिद्धिरगम्या कामगोचरैः
025a	त्रयस्त्रिंशदिमे लोकाः शेषा लोका मनीषिभिः
025c	गम्यन्ते नियमैः श्रेष्ठैर्दानैर्वा विधिपूर्वकैः
026a	सेयं दानकृता व्युष्टिरत्र प्राप्ता सुखावहा
026c	तां भुङ्क्ष्व सुकृतैर्लब्धां तपसा द्योतितप्रभः
027a	एतत्स्वर्गसुखं विप्र लोका नानाविधास्तथा
027c	गुणाः स्वर्गस्य प्रोक्तास्ते दोषानपि निबोध मे
028a	कृतस्य कर्मणस्तत्र भुज्यते यत्फलं दिवि
028c	न चान्यत्क्रियते कर्म मूलच्छेदेन भुज्यते
029a	सोऽत्र दोषो मम मतस्तस्यान्ते पतनं च यत्
029c	सुखव्याप्तमनस्कानां पतनं यच्च मुद्गल
030a	असन्तोषः परीतापो दृष्ट्वा दीप्ततराः श्रियः
030c	यद्भवत्यवरे स्थाने स्थितानां तच्च दुष्करम्
031a	सञ्ज्ञामोहश्च पततां रजसा च प्रधर्षणम्
031c	प्रम्लानेषु च माल्येषु ततः पिपतिषोर्भयम्
032a	आ ब्रह्मभवनादेते दोषा मौद्गल्य दारुणाः
032c	नाकलोके सुकृतिनां गुणास्त्वयुतशो नृणाम्
033a	अयं त्वन्यो गुणः श्रेष्ठश्च्युतानां स्वर्गतो मुने
033c	शुभानुशययोगेन मनुष्येषूपजायते
034a	तत्रापि सुमहाभागः सुखभागभिजायते
034c	न चेत्सम्बुध्यते तत्र गच्छत्यधमतां ततः
035a	इह यत्क्रियते कर्म तत्परत्रोपभुज्यते
035c	कर्मभूमिरियं ब्रह्मन्फलभूमिरसौ मता
036a	एतत्ते सर्वमाख्यातं यन्मां पृच्छसि मुद्गल
036c	तवानुकम्पया साधो साधु गच्छाम माचिरम्
037	व्यास उवाच
037a	एतच्छ्रुत्वा तु मौद्गल्यो वाक्यं विममृशे धिया
037c	विमृश्य च मुनिश्रेष्ठो देवदूतमुवाच ह
038a	देवदूत नमस्तेऽस्तु गच्छ तात यथासुखम्
038c	महादोषेण मे कार्यं न स्वर्गेण सुखेन वा
039a	पतनं तन्महद्दुःखं परितापः सुदारुणः
039c	स्वर्गभाजश्च्यवन्तीह तस्मात्स्वर्गं न कामये
040a	यत्र गत्वा न शोचन्ति न व्यथन्ति चलन्ति वा
040c	तदहं स्थानमत्यन्तं मार्गयिष्यामि केवलम्
041a	इत्युक्त्वा स मुनिर्वाक्यं देवदूतं विसृज्य तम्
041c	शिलोञ्छवृत्तिमुत्सृज्य शममातिष्ठदुत्तमम्
042a	तुल्यनिन्दास्तुतिर्भूत्वा समलोष्टाश्मकाञ्चनः
042c	ज्ञानयोगेन शुद्धेन ध्याननित्यो बभूव ह
043a	ध्यानयोगाद्बलं लब्ध्वा प्राप्य चर्द्धिमनुत्तमाम्
043c	जगाम शाश्वतीं सिद्धिं परां निर्वाणलक्षणाम्
044a	तस्मात्त्वमपि कौन्तेय न शोकं कर्तुमर्हसि
044c	राज्यात्स्फीतात्परिभ्रष्टस्तपसा तदवाप्स्यसि
045a	सुखस्यानन्तरं दुःखं दुःखस्यानन्तरं सुखम्
045c	पर्यायेणोपवर्तन्ते नरं नेमिमरा इव
046a	पितृपैतामहं राज्यं प्राप्स्यस्यमितविक्रम
046c	वर्षात्त्रयोदशादूर्ध्वं व्येतु ते मानसो ज्वरः
047	वैशम्पायन उवाच
047a	एवमुक्त्वा स भगवान्व्यासः पाण्डवनन्दनम्
047c	जगाम तपसे धीमान्पुनरेवाश्रमं प्रति
