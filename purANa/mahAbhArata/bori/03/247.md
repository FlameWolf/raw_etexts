BR-03-13-247-001	देवदूत उवाच
BR-03-13-247-001a	महर्षेऽकार्यबुद्धिस्त्वं यः स्वर्गसुखमुत्तमम्
BR-03-13-247-001c	सम्प्राप्तं बहु मन्तव्यं विमृशस्यबुधो यथा
BR-03-13-247-002a	उपरिष्टादसौ लोको योऽयं स्वरिति सञ्ज्ञितः
BR-03-13-247-002c	ऊर्ध्वगः सत्पथः शश्वद्देवयानचरो मुने
BR-03-13-247-003a	नातप्ततपसः पुंसो नामहायज्ञयाजिनः
BR-03-13-247-003c	नानृता नास्तिकाश्चैव तत्र गच्छन्ति मुद्गल
BR-03-13-247-004a	धर्मात्मानो जितात्मानः शान्ता दान्ता विमत्सराः
BR-03-13-247-004c	दानधर्मरताः पुंसः शूराश्चाहतलक्षणाः
BR-03-13-247-005a	तत्र गच्छन्ति कर्माग्र्यं कृत्वा शमदमात्मकम्
BR-03-13-247-005c	लोकान्पुण्यकृतां ब्रह्मन्सद्भिरासेवितान्नृभिः
BR-03-13-247-006a	देवाः साध्यास्तथा विश्वे मरुतश्च महर्षिभिः
BR-03-13-247-006c	यामा धामाश्च मौद्गल्य गन्धर्वाप्सरसस्तथा
BR-03-13-247-007a	एषां देवनिकायानां पृथक्पृथगनेकशः
BR-03-13-247-007c	भास्वन्तः कामसम्पन्ना लोकास्तेजोमयाः शुभाः
BR-03-13-247-008a	त्रयस्त्रिंशत्सहस्राणि योजनानां हिरण्मयः
BR-03-13-247-008c	मेरुः पर्वतराड्यत्र देवोद्यानानि मुद्गल
BR-03-13-247-009a	नन्दनादीनि पुण्यानि विहाराः पुण्यकर्मणाम्
BR-03-13-247-009c	न क्षुत्पिपासे न ग्लानिर्न शीतोष्णभयं तथा
BR-03-13-247-010a	बीभत्समशुभं वापि रोगा वा तत्र केचन
BR-03-13-247-010c	मनोज्ञाः सर्वतो गन्धाः सुखस्पर्शाश्च सर्वशः
BR-03-13-247-011a	शब्दाः श्रुतिमनोग्राह्याः सर्वतस्तत्र वै मुने
BR-03-13-247-011c	न शोको न जरा तत्र नायासपरिदेवने
BR-03-13-247-012a	ईदृशः स मुने लोकः स्वकर्मफलहेतुकः
BR-03-13-247-012c	सुकृतैस्तत्र पुरुषाः सम्भवन्त्यात्मकर्मभिः
BR-03-13-247-013a	तैजसानि शरीराणि भवन्त्यत्रोपपद्यताम्
BR-03-13-247-013c	कर्मजान्येव मौद्गल्य न मातृपितृजान्युत
BR-03-13-247-014a	न च स्वेदो न दौर्गन्ध्यं पुरीषं मूत्रमेव च
BR-03-13-247-014c	तेषां न च रजो वस्त्रं बाधते तत्र वै मुने
BR-03-13-247-015a	न म्लायन्ति स्रजस्तेषां दिव्यगन्धा मनोरमाः
BR-03-13-247-015c	पर्युह्यन्ते विमानैश्च ब्रह्मन्नेवंविधाश्च ते
BR-03-13-247-016a	ईर्ष्याशोकक्लमापेता मोहमात्सर्यवर्जिताः
BR-03-13-247-016c	सुखं स्वर्गजितस्तत्र वर्तयन्ति महामुने
BR-03-13-247-017a	तेषां तथाविधानां तु लोकानां मुनिपुङ्गव
BR-03-13-247-017c	उपर्युपरि शक्रस्य लोका दिव्यगुणान्विताः
BR-03-13-247-018a	पुरस्ताद्ब्रह्मणस्तत्र लोकास्तेजोमयाः शुभाः
BR-03-13-247-018c	यत्र यान्त्यृषयो ब्रह्मन्पूताः स्वैः कर्मभिः शुभैः
BR-03-13-247-019a	ऋभवो नाम तत्रान्ये देवानामपि देवताः
BR-03-13-247-019c	तेषां लोकाः परतरे तान्यजन्तीह देवताः
BR-03-13-247-020a	स्वयम्प्रभास्ते भास्वन्तो लोकाः कामदुघाः परे
BR-03-13-247-020c	न तेषां स्त्रीकृतस्तापो न लोकैश्वर्यमत्सरः
BR-03-13-247-021a	न वर्तयन्त्याहुतिभिस्ते नाप्यमृतभोजनाः
BR-03-13-247-021c	तथा दिव्यशरीरास्ते न च विग्रहमूर्तयः
BR-03-13-247-022a	न सुखे सुखकामाश्च देवदेवाः सनातनाः
BR-03-13-247-022c	न कल्पपरिवर्तेषु परिवर्तन्ति ते तथा
BR-03-13-247-023a	जरा मृत्युः कुतस्तेषां हर्षः प्रीतिः सुखं न च
BR-03-13-247-023c	न दुःखं न सुखं चापि रागद्वेषौ कुतो मुने
BR-03-13-247-024a	देवानामपि मौद्गल्य काङ्क्षिता सा गतिः परा
BR-03-13-247-024c	दुष्प्रापा परमा सिद्धिरगम्या कामगोचरैः
BR-03-13-247-025a	त्रयस्त्रिंशदिमे लोकाः शेषा लोका मनीषिभिः
BR-03-13-247-025c	गम्यन्ते नियमैः श्रेष्ठैर्दानैर्वा विधिपूर्वकैः
BR-03-13-247-026a	सेयं दानकृता व्युष्टिरत्र प्राप्ता सुखावहा
BR-03-13-247-026c	तां भुङ्क्ष्व सुकृतैर्लब्धां तपसा द्योतितप्रभः
BR-03-13-247-027a	एतत्स्वर्गसुखं विप्र लोका नानाविधास्तथा
BR-03-13-247-027c	गुणाः स्वर्गस्य प्रोक्तास्ते दोषानपि निबोध मे
BR-03-13-247-028a	कृतस्य कर्मणस्तत्र भुज्यते यत्फलं दिवि
BR-03-13-247-028c	न चान्यत्क्रियते कर्म मूलच्छेदेन भुज्यते
BR-03-13-247-029a	सोऽत्र दोषो मम मतस्तस्यान्ते पतनं च यत्
BR-03-13-247-029c	सुखव्याप्तमनस्कानां पतनं यच्च मुद्गल
BR-03-13-247-030a	असन्तोषः परीतापो दृष्ट्वा दीप्ततराः श्रियः
BR-03-13-247-030c	यद्भवत्यवरे स्थाने स्थितानां तच्च दुष्करम्
BR-03-13-247-031a	सञ्ज्ञामोहश्च पततां रजसा च प्रधर्षणम्
BR-03-13-247-031c	प्रम्लानेषु च माल्येषु ततः पिपतिषोर्भयम्
BR-03-13-247-032a	आ ब्रह्मभवनादेते दोषा मौद्गल्य दारुणाः
BR-03-13-247-032c	नाकलोके सुकृतिनां गुणास्त्वयुतशो नृणाम्
BR-03-13-247-033a	अयं त्वन्यो गुणः श्रेष्ठश्च्युतानां स्वर्गतो मुने
BR-03-13-247-033c	शुभानुशययोगेन मनुष्येषूपजायते
BR-03-13-247-034a	तत्रापि सुमहाभागः सुखभागभिजायते
BR-03-13-247-034c	न चेत्सम्बुध्यते तत्र गच्छत्यधमतां ततः
BR-03-13-247-035a	इह यत्क्रियते कर्म तत्परत्रोपभुज्यते
BR-03-13-247-035c	कर्मभूमिरियं ब्रह्मन्फलभूमिरसौ मता
BR-03-13-247-036a	एतत्ते सर्वमाख्यातं यन्मां पृच्छसि मुद्गल
BR-03-13-247-036c	तवानुकम्पया साधो साधु गच्छाम माचिरम्
BR-03-13-247-037	व्यास उवाच
BR-03-13-247-037a	एतच्छ्रुत्वा तु मौद्गल्यो वाक्यं विममृशे धिया
BR-03-13-247-037c	विमृश्य च मुनिश्रेष्ठो देवदूतमुवाच ह
BR-03-13-247-038a	देवदूत नमस्तेऽस्तु गच्छ तात यथासुखम्
BR-03-13-247-038c	महादोषेण मे कार्यं न स्वर्गेण सुखेन वा
BR-03-13-247-039a	पतनं तन्महद्दुःखं परितापः सुदारुणः
BR-03-13-247-039c	स्वर्गभाजश्च्यवन्तीह तस्मात्स्वर्गं न कामये
BR-03-13-247-040a	यत्र गत्वा न शोचन्ति न व्यथन्ति चलन्ति वा
BR-03-13-247-040c	तदहं स्थानमत्यन्तं मार्गयिष्यामि केवलम्
BR-03-13-247-041a	इत्युक्त्वा स मुनिर्वाक्यं देवदूतं विसृज्य तम्
BR-03-13-247-041c	शिलोञ्छवृत्तिमुत्सृज्य शममातिष्ठदुत्तमम्
BR-03-13-247-042a	तुल्यनिन्दास्तुतिर्भूत्वा समलोष्टाश्मकाञ्चनः
BR-03-13-247-042c	ज्ञानयोगेन शुद्धेन ध्याननित्यो बभूव ह
BR-03-13-247-043a	ध्यानयोगाद्बलं लब्ध्वा प्राप्य चर्द्धिमनुत्तमाम्
BR-03-13-247-043c	जगाम शाश्वतीं सिद्धिं परां निर्वाणलक्षणाम्
BR-03-13-247-044a	तस्मात्त्वमपि कौन्तेय न शोकं कर्तुमर्हसि
BR-03-13-247-044c	राज्यात्स्फीतात्परिभ्रष्टस्तपसा तदवाप्स्यसि
BR-03-13-247-045a	सुखस्यानन्तरं दुःखं दुःखस्यानन्तरं सुखम्
BR-03-13-247-045c	पर्यायेणोपवर्तन्ते नरं नेमिमरा इव
BR-03-13-247-046a	पितृपैतामहं राज्यं प्राप्स्यस्यमितविक्रम
BR-03-13-247-046c	वर्षात्त्रयोदशादूर्ध्वं व्येतु ते मानसो ज्वरः
BR-03-13-247-047	वैशम्पायन उवाच
BR-03-13-247-047a	एवमुक्त्वा स भगवान्व्यासः पाण्डवनन्दनम्
BR-03-13-247-047c	जगाम तपसे धीमान्पुनरेवाश्रमं प्रति
