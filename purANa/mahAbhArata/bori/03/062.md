001	बृहदश्व उवाच
001a	सा तच्छ्रुत्वानवद्याङ्गी सार्थवाहवचस्तदा
001c	अगच्छत्तेन वै सार्धं भर्तृदर्शनलालसा
002a	अथ काले बहुतिथे वने महति दारुणे
002c	तडागं सर्वतोभद्रं पद्मसौगन्धिकं महत्
003a	ददृशुर्वणिजो रम्यं प्रभूतयवसेन्धनम्
003c	बहुमूलफलोपेतं नानापक्षिगणैर्वृतम्
004a	तं दृष्ट्वा मृष्टसलिलं मनोहरसुखावहम्
004c	सुपरिश्रान्तवाहास्ते निवेशाय मनो दधुः
005a	सम्मते सार्थवाहस्य विविशुर्वनमुत्तमम्
005c	उवास सार्थः सुमहान्वेलामासाद्य पश्चिमाम्
006a	अथार्धरात्रसमये निःशब्दस्तिमिते तदा
006c	सुप्ते सार्थे परिश्रान्ते हस्तियूथमुपागमत्
006e	पानीयार्थं गिरिनदीं मदप्रस्रवणाविलाम्
007a	मार्गं संरुध्य संसुप्तं पद्मिन्याः सार्थमुत्तमम्
007c	सुप्तं ममर्द सहसा चेष्टमानं महीतले
008a	हाहारवं प्रमुञ्चन्तः सार्थिकाः शरणार्थिनः
008c	वनगुल्मांश्च धावन्तो निद्रान्धा महतो भयात्
008e	केचिद्दन्तैः करैः केचित्केचित्पद्भ्यां हता नराः
009a	गोखरोष्ट्राश्वबहुलं पदातिजनसङ्कुलम्
009c	भयार्तं धावमानं तत्परस्परहतं तदा
010a	घोरान्नादान्विमुञ्चन्तो निपेतुर्धरणीतले
010c	वृक्षेष्वासज्य सम्भग्नाः पतिता विषमेषु च
010e	तथा तन्निहतं सर्वं समृद्धं सार्थमण्डलम्
011a	अथापरेद्युः सम्प्राप्ते हतशिष्टा जनास्तदा
011c	वनगुल्माद्विनिष्क्रम्य शोचन्तो वैशसं कृतम्
011e	भ्रातरं पितरं पुत्रं सखायं च जनाधिप
012a	अशोचत्तत्र वैदर्भी किं नु मे दुष्कृतं कृतम्
012c	योऽपि मे निर्जनेऽरण्ये सम्प्राप्तोऽयं जनार्णवः
012e	हतोऽयं हस्तियूथेन मन्दभाग्यान्ममैव तु
013a	प्राप्तव्यं सुचिरं दुःखं मया नूनमसंशयम्
013c	नाप्राप्तकालो म्रियते श्रुतं वृद्धानुशासनम्
014a	यन्नाहमद्य मृदिता हस्तियूथेन दुःखिता
014c	न ह्यदैवकृतं किञ्चिन्नराणामिह विद्यते
015a	न च मे बालभावेऽपि किञ्चिद्व्यपकृतं कृतम्
015c	कर्मणा मनसा वाचा यदिदं दुःखमागतम्
016a	मन्ये स्वयंवरकृते लोकपालाः समागताः
016c	प्रत्याख्याता मया तत्र नलस्यार्थाय देवताः
016e	नूनं तेषां प्रभावेन वियोगं प्राप्तवत्यहम्
017a	एवमादीनि दुःखानि सा विलप्य वराङ्गना
017c	हतशिष्टैः सह तदा ब्राह्मणैर्वेदपारगैः
017e	अगच्छद्राजशार्दूल दुःखशोकपरायणा
018a	गच्छन्ती सा चिरात्कालात्पुरमासादयन्महत्
018c	सायाह्ने चेदिराजस्य सुबाहोः सत्यवादिनः
018e	वस्त्रार्धकर्तसंवीता प्रविवेश पुरोत्तमम्
019a	तां विवर्णां कृशां दीनां मुक्तकेशीममार्जनाम्
019c	उन्मत्तामिव गच्छन्तीं ददृशुः पुरवासिनः
020a	प्रविशन्तीं तु तां दृष्ट्वा चेदिराजपुरीं तदा
020c	अनुजग्मुस्ततो बाला ग्रामिपुत्राः कुतूहलात्
021a	सा तैः परिवृतागच्छत्समीपं राजवेश्मनः
021c	तां प्रासादगतापश्यद्राजमाता जनैर्वृताम्
022a	सा जनं वारयित्वा तं प्रासादतलमुत्तमम्
022c	आरोप्य विस्मिता राजन्दमयन्तीमपृच्छत
023a	एवमप्यसुखाविष्टा बिभर्षि परमं वपुः
023c	भासि विद्युदिवाभ्रेषु शंस मे कासि कस्य वा
024a	न हि ते मानुषं रूपं भूषणैरपि वर्जितम्
024c	असहाया नरेभ्यश्च नोद्विजस्यमरप्रभे
025a	तच्छ्रुत्वा वचनं तस्या भैमी वचनमब्रवीत्
025c	मानुषीं मां विजानीहि भर्तारं समनुव्रताम्
026a	सैरन्ध्रीं जातिसम्पन्नां भुजिष्यां कामवासिनीम्
026c	फलमूलाशनामेकां यत्रसायम्प्रतिश्रयाम्
027a	असङ्ख्येयगुणो भर्ता मां च नित्यमनुव्रतः
027c	भर्तारमपि तं वीरं छायेवानपगा सदा
028a	तस्य दैवात्प्रसङ्गोऽभूदतिमात्रं स्म देवने
028c	द्यूते स निर्जितश्चैव वनमेकोऽभ्युपेयिवान्
029a	तमेकवसनं वीरमुन्मत्तमिव विह्वलम्
029c	आश्वासयन्ती भर्तारमहमन्वगमं वनम्
030a	स कदाचिद्वने वीरः कस्मिंश्चित्कारणान्तरे
030c	क्षुत्परीतः सुविमनास्तदप्येकं व्यसर्जयत्
031a	तमेकवसनं नग्नमुन्मत्तं गतचेतसम्
031c	अनुव्रजन्ती बहुला न स्वपामि निशाः सदा
032a	ततो बहुतिथे काले सुप्तामुत्सृज्य मां क्वचित्
032c	वाससोऽर्धं परिच्छिद्य त्यक्तवान्मामनागसम्
033a	तं मार्गमाणा भर्तारं दह्यमाना दिनक्षपाः
033c	न विन्दाम्यमरप्रख्यं प्रियं प्राणधनेश्वरम्
034a	तामश्रुपरिपूर्णाक्षीं विलपन्तीं तथा बहु
034c	राजमाताब्रवीदार्तां भैमीमार्ततरा स्वयम्
035a	वसस्व मयि कल्याणि प्रीतिर्मे त्वयि वर्तते
035c	मृगयिष्यन्ति ते भद्रे भर्तारं पुरुषा मम
036a	अथ वा स्वयमागच्छेत्परिधावन्नितस्ततः
036c	इहैव वसती भद्रे भर्तारमुपलप्स्यसे
037a	राजमातुर्वचः श्रुत्वा दमयन्ती वचोऽब्रवीत्
037c	समयेनोत्सहे वस्तुं त्वयि वीरप्रजायिनि
038a	उच्छिष्टं नैव भुञ्जीयां न कुर्यां पादधावनम्
038c	न चाहं पुरुषानन्यान्सम्भाषेयं कथञ्चन
039a	प्रार्थयेद्यदि मां कश्चिद्दण्ड्यस्ते स पुमान्भवेत्
039c	भर्तुरन्वेषणार्थं तु पश्येयं ब्राह्मणानहम्
040a	यद्येवमिह कर्तव्यं वसाम्यहमसंशयम्
040c	अतोऽन्यथा न मे वासो वर्तते हृदये क्वचित्
041a	तां प्रहृष्टेन मनसा राजमातेदमब्रवीत्
041c	सर्वमेतत्करिष्यामि दिष्ट्या ते व्रतमीदृशम्
042a	एवमुक्त्वा ततो भैमीं राजमाता विशां पते
042c	उवाचेदं दुहितरं सुनन्दां नाम भारत
043a	सैरन्ध्रीमभिजानीष्व सुनन्दे देवरूपिणीम्
043c	एतया सह मोदस्व निरुद्विग्नमनाः स्वयम्
