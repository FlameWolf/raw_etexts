001	मार्कण्डेय उवाच
001a	ब्रह्मणो यस्तृतीयस्तु पुत्रः कुरुकुलोद्वह
001c	तस्यापवसुता भार्या प्रजास्तस्यापि मे शृणु
002a	बृहज्ज्योतिर्बृहत्कीर्तिर्बृहद्ब्रह्मा बृहन्मनाः
002c	बृहन्मन्त्रो बृहद्भासस्तथा राजन्बृहस्पतिः
003a	प्रजासु तासु सर्वासु रूपेणाप्रतिमाभवत्
003c	देवी भानुमती नाम प्रथमाङ्गिरसः सुता
004a	भूतानामेव सर्वेषां यस्यां रागस्तदाभवत्
004c	रागाद्रागेति यामाहुर्द्वितीयाङ्गिरसः सुता
005a	यां कपर्दिसुतामाहुर्दृश्यादृश्येति देहिनः
005c	तनुत्वात्सा सिनीवाली तृतीयाङ्गिरसः सुता
006a	पश्यत्यर्चिष्मती भाभिर्हविर्भिश्च हविष्मती
006c	षष्ठीमङ्गिरसः कन्यां पुण्यामाहुर्हविष्मतीम्
007a	महामखेष्वाङ्गिरसी दीप्तिमत्सु महामती
007c	महामतीति विख्याता सप्तमी कथ्यते सुता
008a	यां तु दृष्ट्वा भगवतीं जनः कुहुकुहायते
008c	एकानंशेति यामाहुः कुहूमङ्गिरसः सुताम्
