001	वैशम्पायन उवाच
001a	ततो युधिष्ठिरो राजा मार्कण्डेयं महाद्युतिम्
001c	पप्रच्छ भरतश्रेष्ठो धर्मप्रश्नं सुदुर्वचम्
002a	श्रोतुमिच्छामि भगवन्स्त्रीणां माहात्म्यमुत्तमम्
002c	कथ्यमानं त्वया विप्र सूक्ष्मं धर्मं च तत्त्वतः
003a	प्रत्यक्षेण हि विप्रर्षे देवा दृश्यन्ति सत्तम
003c	सूर्याचन्द्रमसौ वायुः पृथिवी वह्निरेव च
004a	पिता माता च भगवन्गाव एव च सत्तम
004c	यच्चान्यदेव विहितं तच्चापि भृगुनन्दन
005a	मन्येऽहं गुरुवत्सर्वमेकपत्न्यस्तथा स्त्रियः
005c	पतिव्रतानां शुश्रूषा दुष्करा प्रतिभाति मे
006a	पतिव्रतानां माहात्म्यं वक्तुमर्हसि नः प्रभो
006c	निरुध्य चेन्द्रियग्रामं मनः संरुध्य चानघ
006e	पतिं दैवतवच्चापि चिन्तयन्त्यः स्थिता हि याः
007a	भगवन्दुष्करं ह्येतत्प्रतिभाति मम प्रभो
007c	मातापितृषु शुश्रूषा स्त्रीणां भर्तृषु च द्विज
008a	स्त्रीणां धर्मात्सुघोराद्धि नान्यं पश्यामि दुष्करम्
008c	साध्वाचाराः स्त्रियो ब्रह्मन्यत्कुर्वन्ति सदादृताः
008e	दुष्करं बत कुर्वन्ति पितरो मातरश्च वै
009a	एकपत्न्यश्च या नार्यो याश्च सत्यं वदन्त्युत
009c	कुक्षिणा दश मासांश्च गर्भं सन्धारयन्ति याः
009e	नार्यः कालेन सम्भूय किमद्भुततरं ततः
010a	संशयं परमं प्राप्य वेदनामतुलामपि
010c	प्रजायन्ते सुतान्नार्यो दुःखेन महता विभो
010e	पुष्णन्ति चापि महता स्नेहेन द्विजसत्तम
011a	ये च क्रूरेषु सर्वेषु वर्तमाना जुगुप्सिताः
011c	स्वकर्म कुर्वन्ति सदा दुष्करं तच्च मे मतम्
012a	क्षत्रधर्मसमाचारं तथ्यं चाख्याहि मे द्विज
012c	धर्मः सुदुर्लभो विप्र नृशंसेन दुरात्मना
013a	एतदिच्छामि भगवन्प्रश्नं प्रश्नविदां वर
013c	श्रोतुं भृगुकुलश्रेष्ठ शुश्रूषे तव सुव्रत
014	मार्कण्डेय उवाच
014a	हन्त ते सर्वमाख्यास्ये प्रश्नमेतं सुदुर्वचम्
014c	तत्त्वेन भरतश्रेष्ठ गदतस्तन्निबोध मे
015a	मातरं सदृशीं तात पितॄनन्ये च मन्यते
015c	दुष्करं कुरुते माता विवर्धयति या प्रजाः
016a	तपसा देवतेज्याभिर्वन्दनेन तितिक्षया
016c	अभिचारैरुपायैश्च ईहन्ते पितरः सुतान्
017a	एवं कृच्छ्रेण महता पुत्रं प्राप्य सुदुर्लभम्
017c	चिन्तयन्ति सदा वीर कीदृशोऽयं भविष्यति
018a	आशंसते च पुत्रेषु पिता माता च भारत
018c	यशः कीर्तिमथैश्वर्यं प्रजा धर्मं तथैव च
019a	तयोराशां तु सफलां यः करोति स धर्मवित्
019c	पिता माता च राजेन्द्र तुष्यतो यस्य नित्यदा
019e	इह प्रेत्य च तस्याथ कीर्तिर्धर्मश्च शाश्वतः
020a	नैव यज्ञः स्त्रियः कश्चिन्न श्राद्धं नोपवासकम्
020c	या तु भर्तरि शुश्रूषा तया स्वर्गमुपाश्नुते
021a	एतत्प्रकरणं राजन्नधिकृत्य युधिष्ठिर
021c	प्रतिव्रतानां नियतं धर्मं चावहितः शृणु
