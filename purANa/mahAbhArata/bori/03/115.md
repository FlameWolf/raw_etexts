001	वैशम्पायन उवाच
001a	स तत्र तामुषित्वैकां रजनीं पृथिवीपतिः
001c	तापसानां परं चक्रे सत्कारं भ्रातृभिः सह
002a	लोमशश्चास्य तान्सर्वानाचख्यौ तत्र तापसान्
002c	भृगूनङ्गिरसश्चैव वासिष्ठानथ काश्यपान्
003a	तान्समेत्य स राजर्षिरभिवाद्य कृताञ्जलिः
003c	रामस्यानुचरं वीरमपृच्छदकृतव्रणम्
004a	कदा नु रामो भगवांस्तापसान्दर्शयिष्यति
004c	तेनैवाहं प्रसङ्गेन द्रष्टुमिच्छामि भार्गवम्
005	अकृतव्रण उवाच
005a	आयानेवासि विदितो रामस्य विदितात्मनः
005c	प्रीतिस्त्वयि च रामस्य क्षिप्रं त्वां दर्शयिष्यति
006a	चतुर्दशीमष्टमीं च रामं पश्यन्ति तापसाः
006c	अस्यां रात्र्यां व्यतीतायां भवित्री च चतुर्दशी
007	युधिष्ठिर उवाच
007a	भवाननुगतो वीरं जामदग्न्यं महाबलम्
007c	प्रत्यक्षदर्शी सर्वस्य पूर्ववृत्तस्य कर्मणः
008a	स भवान्कथयत्वेतद्यथा रामेण निर्जिताः
008c	आहवे क्षत्रियाः सर्वे कथं केन च हेतुना
009	अकृतव्रण उवाच
009a	कन्यकुब्जे महानासीत्पार्थिवः सुमहाबलः
009c	गाधीति विश्रुतो लोके वनवासं जगाम सः
010a	वने तु तस्य वसतः कन्या जज्ञेऽप्सरःसमा
010c	ऋचीको भार्गवस्तां च वरयामास भारत
011a	तमुवाच ततो राजा ब्राह्मणं संशितव्रतम्
011c	उचितं नः कुले किञ्चित्पूर्वैर्यत्सम्प्रवर्तितम्
012a	एकतःश्यामकर्णानां पाण्डुराणां तरस्विनाम्
012c	सहस्रं वाजिनां शुल्कमिति विद्धि द्विजोत्तम
013a	न चापि भगवान्वाच्यो दीयतामिति भार्गव
013c	देया मे दुहिता चेयं त्वद्विधाय महात्मने
014	ऋचीक उवाच
014a	एकतःश्यामकर्णानां पाण्डुराणां तरस्विनाम्
014c	दास्याम्यश्वसहस्रं ते मम भार्या सुतास्तु ते
015	अकृतव्रण उवाच
015a	स तथेति प्रतिज्ञाय राजन्वरुणमब्रवीत्
015c	एकतःश्यामकर्णानां पाण्डुराणां तरस्विनाम्
015e	सहस्रं वाजिनामेकं शुल्कार्थं मे प्रदीयताम्
016a	तस्मै प्रादात्सहस्रं वै वाजिनां वरुणस्तदा
016c	तदश्वतीर्थं विख्यातमुत्थिता यत्र ते हयाः
017a	गङ्गायां कन्यकुब्जे वै ददौ सत्यवतीं तदा
017c	ततो गाधिः सुतां तस्मै जन्याश्चासन्सुरास्तदा
017e	लब्ध्वा हयसहस्रं तु तांश्च दृष्ट्वा दिवौकसः
018a	धर्मेण लब्ध्वा तां भार्यामृचीको द्विजसत्तमः
018c	यथाकामं यथाजोषं तया रेमे सुमध्यया
019a	तं विवाहे कृते राजन्सभार्यमवलोककः
019c	आजगाम भृगुश्रेष्ठः पुत्रं दृष्ट्वा ननन्द च
020a	भार्यापती तमासीनं गुरुं सुरगणार्चितम्
020c	अर्चित्वा पर्युपासीनौ प्राञ्जली तस्थतुस्तदा
021a	ततः स्नुषां स भगवान्प्रहृष्टो भृगुरब्रवीत्
021c	वरं वृणीष्व सुभगे दाता ह्यस्मि तवेप्सितम्
022a	सा वै प्रसादयामास तं गुरुं पुत्रकारणात्
022c	आत्मनश्चैव मातुश्च प्रसादं च चकार सः
023	भृगुरुवाच
023a	ऋतौ त्वं चैव माता च स्नाते पुंसवनाय वै
023c	आलिङ्गेतां पृथग्वृक्षौ साश्वत्थं त्वमुदुम्बरम्
024a	आलिङ्गने तु ते राजंश्चक्रतुः स्म विपर्ययम्
024c	कदाचिद्भृगुरागच्छत्तं च वेद विपर्ययम्
025a	अथोवाच महातेजा भृगुः सत्यवतीं स्नुषाम्
025c	ब्राह्मणः क्षत्रवृत्तिर्वै तव पुत्रो भविष्यति
026a	क्षत्रियो ब्राह्मणाचारो मातुस्तव सुतो महान्
026c	भविष्यति महावीर्यः साधूनां मार्गमास्थितः
027a	ततः प्रसादयामास श्वशुरं सा पुनः पुनः
027c	न मे पुत्रो भवेदीदृक्कामं पौत्रो भवेदिति
028a	एवमस्त्विति सा तेन पाण्डव प्रतिनन्दिता
028c	जमदग्निं ततः पुत्रं सा जज्ञे काल आगते
028e	तेजसा वर्चसा चैव युक्तं भार्गवनन्दनम्
029a	स वर्धमानस्तेजस्वी वेदस्याध्ययनेन वै
029c	बहूनृषीन्महातेजाः पाण्डवेयात्यवर्तत
030a	तं तु कृत्स्नो धनुर्वेदः प्रत्यभाद्भरतर्षभ
030c	चतुर्विधानि चास्त्राणि भास्करोपमवर्चसम्
