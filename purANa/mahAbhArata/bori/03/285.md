001	सूर्य उवाच
001a	माहितं कर्ण कार्षीस्त्वमात्मनः सुहृदां तथा
001c	पुत्राणामथ भार्याणामथो मातुरथो पितुः
002a	शरीरस्याविरोधेन प्राणिनां प्राणभृद्वर
002c	इष्यते यशसः प्राप्तिः कीर्तिश्च त्रिदिवे स्थिरा
003a	यस्त्वं प्राणविरोधेन कीर्तिमिच्छसि शाश्वतीम्
003c	सा ते प्राणान्समादाय गमिष्यति न संशयः
004a	जीवतां कुरुते कार्यं पिता माता सुतास्तथा
004c	ये चान्ये बान्धवाः केचिल्लोकेऽस्मिन्पुरुषर्षभ
004e	राजानश्च नरव्याघ्र पौरुषेण निबोध तत्
005a	कीर्तिश्च जीवतः साध्वी पुरुषस्य महाद्युते
005c	मृतस्य कीर्त्या किं कार्यं भस्मीभूतस्य देहिनः
005e	मृतः कीर्तिं न जानाति जीवन्कीर्तिं समश्नुते
006a	मृतस्य कीर्तिर्मर्त्यस्य यथा माला गतायुषः
006c	अहं तु त्वां ब्रवीम्येतद्भक्तोऽसीति हितेप्सया
007a	भक्तिमन्तो हि मे रक्ष्या इत्येतेनापि हेतुना
007c	भक्तोऽयं परया भक्त्या मामित्येव महाभुज
007e	ममापि भक्तिरुत्पन्ना स त्वं कुरु वचो मम
008a	अस्ति चात्र परं किञ्चिदध्यात्मं देवनिर्मितम्
008c	अतश्च त्वां ब्रवीम्येतत्क्रियतामविशङ्कया
009a	देवगुह्यं त्वया ज्ञातुं न शक्यं पुरुषर्षभ
009c	तस्मान्नाख्यामि ते गुह्यं काले वेत्स्यति तद्भवान्
010a	पुनरुक्तं च वक्ष्यामि त्वं राधेय निबोध तत्
010c	मास्मै ते कुण्डले दद्या भिक्षवे वज्रपाणये
011a	शोभसे कुण्डलाभ्यां हि रुचिराभ्यां महाद्युते
011c	विशाखयोर्मध्यगतः शशीव विमलो दिवि
012a	कीर्तिश्च जीवतः साध्वी पुरुषस्येति विद्धि तत्
012c	प्रत्याख्येयस्त्वया तात कुण्डलार्थे पुरन्दरः
013a	शक्या बहुविधैर्वाक्यैः कुण्डलेप्सा त्वयानघ
013c	विहन्तुं देवराजस्य हेतुयुक्तैः पुनः पुनः
014a	उपपत्त्युपपन्नार्थैर्माधुर्यकृतभूषणैः
014c	पुरन्दरस्य कर्ण त्वं बुद्धिमेतामपानुद
015a	त्वं हि नित्यं नरव्याघ्र स्पर्धसे सव्यसाचिना
015c	सव्यसाची त्वया चैव युधि शूरः समेष्यति
016a	न तु त्वामर्जुनः शक्तः कुण्डलाभ्यां समन्वितम्
016c	विजेतुं युधि यद्यस्य स्वयमिन्द्रः शरो भवेत्
017a	तस्मान्न देये शक्राय त्वयैते कुण्डले शुभे
017c	सङ्ग्रामे यदि निर्जेतुं कर्ण कामयसेऽर्जुनम्
