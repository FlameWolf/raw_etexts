001	मार्कण्डेय उवाच
001a	ग्रहाः सोपग्रहाश्चैव ऋषयो मातरस्तथा
001c	हुताशनमुखाश्चापि दीप्ताः पारिषदां गणाः
002a	एते चान्ये च बहवो घोरास्त्रिदिववासिनः
002c	परिवार्य महासेनं स्थिता मातृगणैः सह
003a	सन्दिग्धं विजयं दृष्ट्वा विजयेप्सुः सुरेश्वरः
003c	आरुह्यैरावतस्कन्धं प्रययौ दैवतैः सह
003e	विजिघांसुर्महासेनमिन्द्रस्तूर्णतरं ययौ
004a	उग्रं तच्च महावेगं देवानीकं महाप्रभम्
004c	विचित्रध्वजसन्नाहं नानावाहनकार्मुकम्
004e	प्रवराम्बरसंवीतं श्रिया जुष्टमलङ्कृतम्
005a	विजिघांसुं तदायान्तं कुमारः शक्रमभ्ययात्
005c	विनदन्पथि शक्रस्तु द्रुतं याति महाबलः
005e	संहर्षयन्देवसेनां जिघांसुः पावकात्मजम्
006a	सम्पूज्यमानस्त्रिदशैस्तथैव परमर्षिभिः
006c	समीपमुपसम्प्राप्तः कार्त्तिकेयस्य वासवः
007a	सिंहनादं ततश्चक्रे देवेशः सहितः सुरैः
007c	गुहोऽपि शब्दं तं श्रुत्वा व्यनदत्सागरो यथा
008a	तस्य शब्देन महता समुद्धूतोदधिप्रभम्
008c	बभ्राम तत्र तत्रैव देवसैन्यमचेतनम्
009a	जिघांसूनुपसम्प्राप्तान्देवान्दृष्ट्वा स पावकिः
009c	विससर्ज मुखात्क्रुद्धः प्रवृद्धाः पावकार्चिषः
009e	ता देवसैन्यान्यदहन्वेष्टमानानि भूतले
010a	ते प्रदीप्तशिरोदेहाः प्रदीप्तायुधवाहनाः
010c	प्रच्युताः सहसा भान्ति चित्रास्तारागणा इव
011a	दह्यमानाः प्रपन्नास्ते शरणं पावकात्मजम्
011c	देवा वज्रधरं त्यक्त्वा ततः शान्तिमुपागताः
012a	त्यक्तो देवैस्ततः स्कन्दे वज्रं शक्रोऽभ्यवासृजत्
012c	तद्विसृष्टं जघानाशु पार्श्वं स्कन्दस्य दक्षिणम्
012e	बिभेद च महाराज पार्श्वं तस्य महात्मनः
013a	वज्रप्रहारात्स्कन्दस्य सञ्जातः पुरुषोऽपरः
013c	युवा काञ्चनसन्नाहः शक्तिधृग्दिव्यकुण्डलः
013e	यद्वज्रविशनाज्जातो विशाखस्तेन सोऽभवत्
014a	तं जातमपरं दृष्ट्वा कालानलसमद्युतिम्
014c	भयादिन्द्रस्ततः स्कन्दं प्राञ्जलिः शरणं गतः
015a	तस्याभयं ददौ स्कन्दः सहसैन्यस्य सत्तम
015c	ततः प्रहृष्टास्त्रिदशा वादित्राण्यभ्यवादयन्
