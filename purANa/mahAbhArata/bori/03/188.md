001	वैशम्पायन उवाच
001a	एवमुक्तास्तु ते पार्था यमौ च पुरुषर्षभौ
001c	द्रौपद्या कृष्णया सार्धं नमश्चक्रुर्जनार्दनम्
002a	स चैतान्पुरुषव्याघ्र साम्ना परमवल्गुना
002c	सान्त्वयामास मानार्हान्मन्यमानो यथाविधि
003a	युधिष्ठिरस्तु कौन्तेयो मार्कण्डेयं महामुनिम्
003c	पुनः पप्रच्छ साम्राज्ये भविष्यां जगतो गतिम्
004a	आश्चर्यभूतं भवतः श्रुतं नो वदतां वर
004c	मुने भार्गव यद्वृत्तं युगादौ प्रभवाप्ययौ
005a	अस्मिन्कलियुगेऽप्यस्ति पुनः कौतूहलं मम
005c	समाकुलेषु धर्मेषु किं नु शेषं भविष्यति
006a	किंवीर्या मानवास्तत्र किमाहारविहारिणः
006c	किमायुषः किंवसना भविष्यन्ति युगक्षये
007a	कां च काष्ठां समासाद्य पुनः सम्पत्स्यते कृतम्
007c	विस्तरेण मुने ब्रूहि विचित्राणीह भाषसे
008a	इत्युक्तः स मुनिश्रेष्ठः पुनरेवाभ्यभाषत
008c	रमयन्वृष्णिशार्दूलं पाण्डवांश्च महामुनिः
009	मार्कण्डेय उवाच
009a	भविष्यं सर्वलोकस्य वृत्तान्तं भरतर्षभ
009c	कलुषं कालमासाद्य कथ्यमानं निबोध मे
010a	कृते चतुष्पात्सकलो निर्व्याजोपाधिवर्जितः
010c	वृषः प्रतिष्ठितो धर्मो मनुष्येष्वभवत्पुरा
011a	अधर्मपादविद्धस्तु त्रिभिरंशैः प्रतिष्ठितः
011c	त्रेतायां द्वापरेऽर्धेन व्यामिश्रो धर्म उच्यते
012a	त्रिभिरंशैरधर्मस्तु लोकानाक्रम्य तिष्ठति
012c	चतुर्थांशेन धर्मस्तु मनुष्यानुपतिष्ठति
013a	आयुर्वीर्यमथो बुद्धिर्बलं तेजश्च पाण्डव
013c	मनुष्याणामनुयुगं ह्रसतीति निबोध मे
014a	राजानो ब्राह्मणा वैश्याः शूद्राश्चैव युधिष्ठिर
014c	व्याजैर्धर्मं चरिष्यन्ति धर्मवैतंसिका नराः
015a	सत्यं सङ्क्षेप्स्यते लोके नरैः पण्डितमानिभिः
015c	सत्यहान्या ततस्तेषामायुरल्पं भविष्यति
016a	आयुषः प्रक्षयाद्विद्यां न शक्ष्यन्त्युपशिक्षितुम्
016c	विद्याहीनानविज्ञानाल्लोभोऽप्यभिभविष्यति
017a	लोभक्रोधपरा मूढाः कामसक्ताश्च मानवाः
017c	वैरबद्धा भविष्यन्ति परस्परवधेप्सवः
018a	ब्राह्मणाः क्षत्रिया वैश्याः सङ्कीर्यन्तः परस्परम्
018c	शूद्रतुल्या भविष्यन्ति तपःसत्यविवर्जिताः
019a	अन्त्या मध्या भविष्यन्ति मध्याश्चान्तावसायिनः
019c	ईदृशो भविता लोको युगान्ते पर्युपस्थिते
020a	वस्त्राणां प्रवरा शाणी धान्यानां कोरदूषकाः
020c	भार्यामित्राश्च पुरुषा भविष्यन्ति युगक्षये
021a	मत्स्यामिषेण जीवन्तो दुहन्तश्चाप्यजैडकम्
021c	गोषु नष्टासु पुरुषा भविष्यन्ति युगक्षये
022a	अन्योन्यं परिमुष्णन्तो हिंसयन्तश्च मानवाः
022c	अजपा नास्तिकाः स्तेना भविष्यन्ति युगक्षये
023a	सरित्तीरेषु कुद्दालैर्वापयिष्यन्ति चौषधीः
023c	ताश्चाप्यल्पफलास्तेषां भविष्यन्ति युगक्षये
024a	श्राद्धे दैवे च पुरुषा ये च नित्यं धृतव्रताः
024c	तेऽपि लोभसमायुक्ता भोक्ष्यन्तीह परस्परम्
025a	पिता पुत्रस्य भोक्ता च पितुः पुत्रस्तथैव च
025c	अतिक्रान्तानि भोज्यानि भविष्यन्ति युगक्षये
026a	न व्रतानि चरिष्यन्ति ब्राह्मणा वेदनिन्दकाः
026c	न यक्ष्यन्ति न होष्यन्ति हेतुवादविलोभिताः
027a	निम्ने कृषिं करिष्यन्ति योक्ष्यन्ति धुरि धेनुकाः
027c	एकहायनवत्सांश्च वाहयिष्यन्ति मानवाः
028a	पुत्रः पितृवधं कृत्वा पिता पुत्रवधं तथा
028c	निरुद्वेगो बृहद्वादी न निन्दामुपलप्स्यते
029a	म्लेच्छभूतं जगत्सर्वं निश्क्रियं यज्ञवर्जितम्
029c	भविष्यति निरानन्दमनुत्सवमथो तथा
030a	प्रायशः कृपणानां हि तथा बन्धुमतामपि
030c	विधवानां च वित्तानि हरिष्यन्तीह मानवाः
031a	अल्पवीर्यबलाः स्तब्धा लोभमोहपरायणाः
031c	तत्कथादानसन्तुष्टा दुष्टानामपि मानवाः
031e	परिग्रहं करिष्यन्ति पापाचारपरिग्रहाः
032a	सङ्घातयन्तः कौन्तेय राजानः पापबुद्धयः
032c	परस्परवधोद्युक्ता मूर्खाः पण्डितमानिनः
032e	भविष्यन्ति युगस्यान्ते क्षत्रिया लोककण्टकाः
033a	अरक्षितारो लुब्धाश्च मानाहङ्कारदर्पिताः
033c	केवलं दण्डरुचयो भविष्यन्ति युगक्षये
034a	आक्रम्याक्रम्य साधूनां दारांश्चैव धनानि च
034c	भोक्ष्यन्ते निरनुक्रोशा रुदतामपि भारत
035a	न कन्यां याचते कश्चिन्नापि कन्या प्रदीयते
035c	स्वयङ्ग्राहा भविष्यन्ति युगान्ते पर्युपस्थिते
036a	राजानश्चाप्यसन्तुष्टाः परार्थान्मूढचेतसः
036c	सर्वोपायैर्हरिष्यन्ति युगान्ते पर्युपस्थिते
037a	म्लेच्छीभूतं जगत्सर्वं भविष्यति च भारत
037c	हस्तो हस्तं परिमुषेद्युगान्ते पर्युपस्थिते
038a	सत्यं सङ्क्षिप्यते लोके नरैः पण्डितमानिभिः
038c	स्थविरा बालमतयो बालाः स्थविरबुद्धयः
039a	भीरवः शूरमानीनः शूरा भीरुविषादिनः
039c	न विश्वसन्ति चान्योन्यं युगान्ते पर्युपस्थिते
040a	एकाहार्यं जगत्सर्वं लोभमोहव्यवस्थितम्
040c	अधर्मो वर्धति महान्न च धर्मः प्रवर्तते
041a	ब्राह्मणाः क्षत्रिया वैश्या न शिष्यन्ति जनाधिप
041c	एकवर्णस्तदा लोको भविष्यति युगक्षये
042a	न क्षंस्यति पिता पुत्रं पुत्रश्च पितरं तथा
042c	भार्या च पतिशुश्रूषां न करिष्यति काचन
043a	ये यवान्ना जनपदा गोधूमान्नास्तथैव च
043c	तान्देशान्संश्रयिष्यन्ति युगान्ते पर्युपस्थिते
044a	स्वैराहाराश्च पुरुषा योषितश्च विशां पते
044c	अन्योन्यं न सहिष्यन्ति युगान्ते पर्युपस्थिते
045a	म्लेच्छभूतं जगत्सर्वं भविष्यति युधिष्ठिर
045c	न श्राद्धैर्हि पितॄंश्चापि तर्पयिष्यन्ति मानवाः
046a	न कश्चित्कस्यचिच्छ्रोता न कश्चित्कस्यचिद्गुरुः
046c	तमोग्रस्तस्तदा लोको भविष्यति नराधिप
047a	परमायुश्च भविता तदा वर्षाणि षोडश
047c	ततः प्राणान्विमोक्ष्यन्ति युगान्ते पर्युपस्थिते
048a	पञ्चमे वाथ षष्ठे वा वर्षे कन्या प्रसूयते
048c	सप्तवर्षाष्टवर्षाश्च प्रजास्यन्ति नरास्तदा
049a	पत्यौ स्त्री तु तदा राजन्पुरुषो वा स्त्रियं प्रति
049c	युगान्ते राजशार्दूल न तोषमुपयास्यति
050a	अल्पद्रव्या वृथालिङ्गा हिंसा च प्रभविष्यति
050c	न कश्चित्कस्यचिद्दाता भविष्यति युगक्षये
051a	अट्टशूला जनपदाः शिवशूलाश्चतुष्पथाः
051c	केशशूलाः स्त्रियश्चापि भविष्यन्ति युगक्षये
052a	म्लेच्छाः क्रूराः सर्वभक्षा दारुणाः सर्वकर्मसु
052c	भाविनः पश्चिमे काले मनुष्या नात्र संशयः
053a	क्रयविक्रयकाले च सर्वः सर्वस्य वञ्चनम्
053c	युगान्ते भरतश्रेष्ठ वृत्तिलोभात्करिष्यति
054a	ज्ञानानि चाप्यविज्ञाय करिष्यन्ति क्रियास्तथा
054c	आत्मच्छन्देन वर्तन्ते युगान्ते पर्युपस्थिते
055a	स्वभावात्क्रूरकर्माणश्चान्योन्यमभिशङ्किनः
055c	भवितारो जनाः सर्वे सम्प्राप्ते युगसङ्क्षये
056a	आरामांश्चैव वृक्षांश्च नाशयिष्यन्ति निर्व्यथाः
056c	भविता सङ्क्षयो लोके जीवितस्य च देहिनाम्
057a	तथा लोभाभिभूताश्च चरिष्यन्ति महीमिमाम्
057c	ब्राह्मणाश्च भविष्यन्ति ब्रह्मस्वानि च भुञ्जते
058a	हाहाकृता द्विजाश्चैव भयार्ता वृषलार्दिताः
058c	त्रातारमलभन्तो वै भ्रमिष्यन्ति महीमिमाम्
059a	जीवितान्तकरा रौद्राः क्रूराः प्राणिविहिंसकाः
059c	यदा भविष्यन्ति नरास्तदा सङ्क्षेप्स्यते युगम्
060a	आश्रयिष्यन्ति च नदीः पर्वतान्विषमाणि च
060c	प्रधावमाना वित्रस्ता द्विजाः कुरुकुलोद्वह
061a	दस्युप्रपीडिता राजन्काका इव द्विजोत्तमाः
061c	कुराजभिश्च सततं करभारप्रपीडिताः
062a	धैर्यं त्यक्त्वा महीपाल दारुणे युगसङ्क्षये
062c	विकर्माणि करिष्यन्ति शूद्राणां परिचारकाः
063a	शूद्रा धर्मं प्रवक्ष्यन्ति ब्राह्मणाः पर्युपासकाः
063c	श्रोतारश्च भविष्यन्ति प्रामाण्येन व्यवस्थिताः
064a	विपरीतश्च लोकोऽयं भविष्यत्यधरोत्तरः
064c	एडूकान्पूजयिष्यन्ति वर्जयिष्यन्ति देवताः
064e	शूद्राः परिचरिष्यन्ति न द्विजान्युगसङ्क्षये
065a	आश्रमेषु महर्षीणां ब्राह्मणावसथेषु च
065c	देवस्थानेषु चैत्येषु नागानामालयेषु च
066a	एडूकचिह्ना पृथिवी न देवगृहभूषिता
066c	भविष्यति युगे क्षीणे तद्युगान्तस्य लक्षणम्
067a	यदा रौद्रा धर्महीना मांसादाः पानपास्तथा
067c	भविष्यन्ति नरा नित्यं तदा सङ्क्षेप्स्यते युगम्
068a	पुष्पे पुष्पं यदा राजन्फले फलमुपाश्रितम्
068c	प्रजास्यति महाराज तदा सङ्क्षेप्स्यते युगम्
069a	अकालवर्षी पर्जन्यो भविष्यति गते युगे
069c	अक्रमेण मनुष्याणां भविष्यति तदा क्रिया
069e	विरोधमथ यास्यन्ति वृषला ब्राह्मणैः सह
070a	मही म्लेच्छसमाकीर्णा भविष्यति ततोऽचिरात्
070c	करभारभयाद्विप्रा भजिष्यन्ति दिशो दश
071a	निर्विशेषा जनपदा नरावृष्टिभिरर्दिताः
071c	आश्रमानभिपत्स्यन्ति फलमूलोपजीविनः
072a	एवं पर्याकुले लोके मर्यादा न भविष्यति
072c	न स्थास्यन्त्युपदेशे च शिष्या विप्रियकारिणः
073a	आचार्योपनिधिश्चैव वत्स्यते तदनन्तरम्
073c	अर्थयुक्त्या प्रवत्स्यन्ति मित्रसम्बन्धिबान्धवाः
073e	अभावः सर्वभूतानां युगान्ते च भविष्यति
074a	दिशः प्रज्वलिताः सर्वा नक्षत्राणि चलानि च
074c	ज्योतींषि प्रतिकूलानि वाताः पर्याकुलास्तथा
074e	उल्कापाताश्च बहवो महाभयनिदर्शकाः
075a	षड्भिरन्यैश्च सहितो भास्करः प्रतपिष्यति
075c	तुमुलाश्चापि निर्ह्रादा दिग्दाहाश्चापि सर्वशः
075e	कबन्धान्तर्हितो भानुरुदयास्तमये तदा
076a	अकालवर्षी च तदा भविष्यति सहस्रदृक्
076c	सस्यानि च न रोक्ष्यन्ति युगान्ते पर्युपस्थिते
077a	अभीक्ष्णं क्रूरवादिन्यः परुषा रुदितप्रियाः
077c	भर्तॄणां वचने चैव न स्थास्यन्ति तदा स्त्रियः
078a	पुत्राश्च मातापितरौ हनिष्यन्ति युगक्षये
078c	सूदयिष्यन्ति च पतीन्स्त्रियः पुत्रानपाश्रिताः
079a	अपर्वणि महाराज सूर्यं राहुरुपैष्यति
079c	युगान्ते हुतभुक्चापि सर्वतः प्रज्वलिष्यति
080a	पानीयं भोजनं चैव याचमानास्तदाध्वगाः
080c	न लप्स्यन्ते निवासं च निरस्ताः पथि शेरते
081a	निर्घातवायसा नागाः शकुनाः समृगद्विजाः
081c	रूक्षा वाचो विमोक्ष्यन्ति युगान्ते पर्युपस्थिते
082a	मित्रसम्बन्धिनश्चापि सन्त्यक्ष्यन्ति नरास्तदा
082c	जनं परिजनं चापि युगान्ते पर्युपस्थिते
083a	अथ देशान्दिशश्चापि पत्तनानि पुराणि च
083c	क्रमशः संश्रयिष्यन्ति युगान्ते पर्युपस्थिते
084a	हा तात हा सुतेत्येवं तदा वाचः सुदारुणाः
084c	विक्रोशमानश्चान्योन्यं जनो गां पर्यटिष्यति
085a	ततस्तुमुलसङ्घाते वर्तमाने युगक्षये
085c	द्विजातिपूर्वको लोकः क्रमेण प्रभविष्यति
086a	ततः कालान्तरेऽन्यस्मिन्पुनर्लोकविवृद्धये
086c	भविष्यति पुनर्दैवमनुकूलं यदृच्छया
087a	यदा चन्द्रश्च सूर्यश्च तथा तिष्यबृहस्पती
087c	एकराशौ समेष्यन्ति प्रपत्स्यति तदा कृतम्
088a	कालवर्षी च पर्जन्यो नक्षत्राणि शुभानि च
088c	प्रदक्षिणा ग्रहाश्चापि भविष्यन्त्यनुलोमगाः
088e	क्षेमं सुभिक्षमारोग्यं भविष्यति निरामयम्
089a	कल्किर्विष्णुयशा नाम द्विजः कालप्रचोदितः
089c	उत्पत्स्यते महावीर्यो महाबुद्धिपराक्रमः
090a	सम्भूतः सम्भलग्रामे ब्राह्मणावसथे शुभे
090c	मनसा तस्य सर्वाणि वाहनान्यायुधानि च
090e	उपस्थास्यन्ति योधाश्च शस्त्राणि कवचानि च
091a	स धर्मविजयी राजा चक्रवर्ती भविष्यति
091c	स चेमं सङ्कुलं लोकं प्रसादमुपनेष्यति
092a	उत्थितो ब्राह्मणो दीप्तः क्षयान्तकृदुदारधीः
092c	स सङ्क्षेपो हि सर्वस्य युगस्य परिवर्तकः
093a	स सर्वत्र गतान्क्षुद्रान्ब्राह्मणैः परिवारितः
093c	उत्सादयिष्यति तदा सर्वान्म्लेच्छगणान्द्विजः
