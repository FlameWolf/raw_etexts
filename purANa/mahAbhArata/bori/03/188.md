BR-03-09-188-001	वैशम्पायन उवाच
BR-03-09-188-001a	एवमुक्तास्तु ते पार्था यमौ च पुरुषर्षभौ
BR-03-09-188-001c	द्रौपद्या कृष्णया सार्धं नमश्चक्रुर्जनार्दनम्
BR-03-09-188-002a	स चैतान्पुरुषव्याघ्र साम्ना परमवल्गुना
BR-03-09-188-002c	सान्त्वयामास मानार्हान्मन्यमानो यथाविधि
BR-03-09-188-003a	युधिष्ठिरस्तु कौन्तेयो मार्कण्डेयं महामुनिम्
BR-03-09-188-003c	पुनः पप्रच्छ साम्राज्ये भविष्यां जगतो गतिम्
BR-03-09-188-004a	आश्चर्यभूतं भवतः श्रुतं नो वदतां वर
BR-03-09-188-004c	मुने भार्गव यद्वृत्तं युगादौ प्रभवाप्ययौ
BR-03-09-188-005a	अस्मिन्कलियुगेऽप्यस्ति पुनः कौतूहलं मम
BR-03-09-188-005c	समाकुलेषु धर्मेषु किं नु शेषं भविष्यति
BR-03-09-188-006a	किंवीर्या मानवास्तत्र किमाहारविहारिणः
BR-03-09-188-006c	किमायुषः किंवसना भविष्यन्ति युगक्षये
BR-03-09-188-007a	कां च काष्ठां समासाद्य पुनः सम्पत्स्यते कृतम्
BR-03-09-188-007c	विस्तरेण मुने ब्रूहि विचित्राणीह भाषसे
BR-03-09-188-008a	इत्युक्तः स मुनिश्रेष्ठः पुनरेवाभ्यभाषत
BR-03-09-188-008c	रमयन्वृष्णिशार्दूलं पाण्डवांश्च महामुनिः
BR-03-09-188-009	मार्कण्डेय उवाच
BR-03-09-188-009a	भविष्यं सर्वलोकस्य वृत्तान्तं भरतर्षभ
BR-03-09-188-009c	कलुषं कालमासाद्य कथ्यमानं निबोध मे
BR-03-09-188-010a	कृते चतुष्पात्सकलो निर्व्याजोपाधिवर्जितः
BR-03-09-188-010c	वृषः प्रतिष्ठितो धर्मो मनुष्येष्वभवत्पुरा
BR-03-09-188-011a	अधर्मपादविद्धस्तु त्रिभिरंशैः प्रतिष्ठितः
BR-03-09-188-011c	त्रेतायां द्वापरेऽर्धेन व्यामिश्रो धर्म उच्यते
BR-03-09-188-012a	त्रिभिरंशैरधर्मस्तु लोकानाक्रम्य तिष्ठति
BR-03-09-188-012c	चतुर्थांशेन धर्मस्तु मनुष्यानुपतिष्ठति
BR-03-09-188-013a	आयुर्वीर्यमथो बुद्धिर्बलं तेजश्च पाण्डव
BR-03-09-188-013c	मनुष्याणामनुयुगं ह्रसतीति निबोध मे
BR-03-09-188-014a	राजानो ब्राह्मणा वैश्याः शूद्राश्चैव युधिष्ठिर
BR-03-09-188-014c	व्याजैर्धर्मं चरिष्यन्ति धर्मवैतंसिका नराः
BR-03-09-188-015a	सत्यं सङ्क्षेप्स्यते लोके नरैः पण्डितमानिभिः
BR-03-09-188-015c	सत्यहान्या ततस्तेषामायुरल्पं भविष्यति
BR-03-09-188-016a	आयुषः प्रक्षयाद्विद्यां न शक्ष्यन्त्युपशिक्षितुम्
BR-03-09-188-016c	विद्याहीनानविज्ञानाल्लोभोऽप्यभिभविष्यति
BR-03-09-188-017a	लोभक्रोधपरा मूढाः कामसक्ताश्च मानवाः
BR-03-09-188-017c	वैरबद्धा भविष्यन्ति परस्परवधेप्सवः
BR-03-09-188-018a	ब्राह्मणाः क्षत्रिया वैश्याः सङ्कीर्यन्तः परस्परम्
BR-03-09-188-018c	शूद्रतुल्या भविष्यन्ति तपःसत्यविवर्जिताः
BR-03-09-188-019a	अन्त्या मध्या भविष्यन्ति मध्याश्चान्तावसायिनः
BR-03-09-188-019c	ईदृशो भविता लोको युगान्ते पर्युपस्थिते
BR-03-09-188-020a	वस्त्राणां प्रवरा शाणी धान्यानां कोरदूषकाः
BR-03-09-188-020c	भार्यामित्राश्च पुरुषा भविष्यन्ति युगक्षये
BR-03-09-188-021a	मत्स्यामिषेण जीवन्तो दुहन्तश्चाप्यजैडकम्
BR-03-09-188-021c	गोषु नष्टासु पुरुषा भविष्यन्ति युगक्षये
BR-03-09-188-022a	अन्योन्यं परिमुष्णन्तो हिंसयन्तश्च मानवाः
BR-03-09-188-022c	अजपा नास्तिकाः स्तेना भविष्यन्ति युगक्षये
BR-03-09-188-023a	सरित्तीरेषु कुद्दालैर्वापयिष्यन्ति चौषधीः
BR-03-09-188-023c	ताश्चाप्यल्पफलास्तेषां भविष्यन्ति युगक्षये
BR-03-09-188-024a	श्राद्धे दैवे च पुरुषा ये च नित्यं धृतव्रताः
BR-03-09-188-024c	तेऽपि लोभसमायुक्ता भोक्ष्यन्तीह परस्परम्
BR-03-09-188-025a	पिता पुत्रस्य भोक्ता च पितुः पुत्रस्तथैव च
BR-03-09-188-025c	अतिक्रान्तानि भोज्यानि भविष्यन्ति युगक्षये
BR-03-09-188-026a	न व्रतानि चरिष्यन्ति ब्राह्मणा वेदनिन्दकाः
BR-03-09-188-026c	न यक्ष्यन्ति न होष्यन्ति हेतुवादविलोभिताः
BR-03-09-188-027a	निम्ने कृषिं करिष्यन्ति योक्ष्यन्ति धुरि धेनुकाः
BR-03-09-188-027c	एकहायनवत्सांश्च वाहयिष्यन्ति मानवाः
BR-03-09-188-028a	पुत्रः पितृवधं कृत्वा पिता पुत्रवधं तथा
BR-03-09-188-028c	निरुद्वेगो बृहद्वादी न निन्दामुपलप्स्यते
BR-03-09-188-029a	म्लेच्छभूतं जगत्सर्वं निश्क्रियं यज्ञवर्जितम्
BR-03-09-188-029c	भविष्यति निरानन्दमनुत्सवमथो तथा
BR-03-09-188-030a	प्रायशः कृपणानां हि तथा बन्धुमतामपि
BR-03-09-188-030c	विधवानां च वित्तानि हरिष्यन्तीह मानवाः
BR-03-09-188-031a	अल्पवीर्यबलाः स्तब्धा लोभमोहपरायणाः
BR-03-09-188-031c	तत्कथादानसन्तुष्टा दुष्टानामपि मानवाः
BR-03-09-188-031e	परिग्रहं करिष्यन्ति पापाचारपरिग्रहाः
BR-03-09-188-032a	सङ्घातयन्तः कौन्तेय राजानः पापबुद्धयः
BR-03-09-188-032c	परस्परवधोद्युक्ता मूर्खाः पण्डितमानिनः
BR-03-09-188-032e	भविष्यन्ति युगस्यान्ते क्षत्रिया लोककण्टकाः
BR-03-09-188-033a	अरक्षितारो लुब्धाश्च मानाहङ्कारदर्पिताः
BR-03-09-188-033c	केवलं दण्डरुचयो भविष्यन्ति युगक्षये
BR-03-09-188-034a	आक्रम्याक्रम्य साधूनां दारांश्चैव धनानि च
BR-03-09-188-034c	भोक्ष्यन्ते निरनुक्रोशा रुदतामपि भारत
BR-03-09-188-035a	न कन्यां याचते कश्चिन्नापि कन्या प्रदीयते
BR-03-09-188-035c	स्वयङ्ग्राहा भविष्यन्ति युगान्ते पर्युपस्थिते
BR-03-09-188-036a	राजानश्चाप्यसन्तुष्टाः परार्थान्मूढचेतसः
BR-03-09-188-036c	सर्वोपायैर्हरिष्यन्ति युगान्ते पर्युपस्थिते
BR-03-09-188-037a	म्लेच्छीभूतं जगत्सर्वं भविष्यति च भारत
BR-03-09-188-037c	हस्तो हस्तं परिमुषेद्युगान्ते पर्युपस्थिते
BR-03-09-188-038a	सत्यं सङ्क्षिप्यते लोके नरैः पण्डितमानिभिः
BR-03-09-188-038c	स्थविरा बालमतयो बालाः स्थविरबुद्धयः
BR-03-09-188-039a	भीरवः शूरमानीनः शूरा भीरुविषादिनः
BR-03-09-188-039c	न विश्वसन्ति चान्योन्यं युगान्ते पर्युपस्थिते
BR-03-09-188-040a	एकाहार्यं जगत्सर्वं लोभमोहव्यवस्थितम्
BR-03-09-188-040c	अधर्मो वर्धति महान्न च धर्मः प्रवर्तते
BR-03-09-188-041a	ब्राह्मणाः क्षत्रिया वैश्या न शिष्यन्ति जनाधिप
BR-03-09-188-041c	एकवर्णस्तदा लोको भविष्यति युगक्षये
BR-03-09-188-042a	न क्षंस्यति पिता पुत्रं पुत्रश्च पितरं तथा
BR-03-09-188-042c	भार्या च पतिशुश्रूषां न करिष्यति काचन
BR-03-09-188-043a	ये यवान्ना जनपदा गोधूमान्नास्तथैव च
BR-03-09-188-043c	तान्देशान्संश्रयिष्यन्ति युगान्ते पर्युपस्थिते
BR-03-09-188-044a	स्वैराहाराश्च पुरुषा योषितश्च विशां पते
BR-03-09-188-044c	अन्योन्यं न सहिष्यन्ति युगान्ते पर्युपस्थिते
BR-03-09-188-045a	म्लेच्छभूतं जगत्सर्वं भविष्यति युधिष्ठिर
BR-03-09-188-045c	न श्राद्धैर्हि पितॄंश्चापि तर्पयिष्यन्ति मानवाः
BR-03-09-188-046a	न कश्चित्कस्यचिच्छ्रोता न कश्चित्कस्यचिद्गुरुः
BR-03-09-188-046c	तमोग्रस्तस्तदा लोको भविष्यति नराधिप
BR-03-09-188-047a	परमायुश्च भविता तदा वर्षाणि षोडश
BR-03-09-188-047c	ततः प्राणान्विमोक्ष्यन्ति युगान्ते पर्युपस्थिते
BR-03-09-188-048a	पञ्चमे वाथ षष्ठे वा वर्षे कन्या प्रसूयते
BR-03-09-188-048c	सप्तवर्षाष्टवर्षाश्च प्रजास्यन्ति नरास्तदा
BR-03-09-188-049a	पत्यौ स्त्री तु तदा राजन्पुरुषो वा स्त्रियं प्रति
BR-03-09-188-049c	युगान्ते राजशार्दूल न तोषमुपयास्यति
BR-03-09-188-050a	अल्पद्रव्या वृथालिङ्गा हिंसा च प्रभविष्यति
BR-03-09-188-050c	न कश्चित्कस्यचिद्दाता भविष्यति युगक्षये
BR-03-09-188-051a	अट्टशूला जनपदाः शिवशूलाश्चतुष्पथाः
BR-03-09-188-051c	केशशूलाः स्त्रियश्चापि भविष्यन्ति युगक्षये
BR-03-09-188-052a	म्लेच्छाः क्रूराः सर्वभक्षा दारुणाः सर्वकर्मसु
BR-03-09-188-052c	भाविनः पश्चिमे काले मनुष्या नात्र संशयः
BR-03-09-188-053a	क्रयविक्रयकाले च सर्वः सर्वस्य वञ्चनम्
BR-03-09-188-053c	युगान्ते भरतश्रेष्ठ वृत्तिलोभात्करिष्यति
BR-03-09-188-054a	ज्ञानानि चाप्यविज्ञाय करिष्यन्ति क्रियास्तथा
BR-03-09-188-054c	आत्मच्छन्देन वर्तन्ते युगान्ते पर्युपस्थिते
BR-03-09-188-055a	स्वभावात्क्रूरकर्माणश्चान्योन्यमभिशङ्किनः
BR-03-09-188-055c	भवितारो जनाः सर्वे सम्प्राप्ते युगसङ्क्षये
BR-03-09-188-056a	आरामांश्चैव वृक्षांश्च नाशयिष्यन्ति निर्व्यथाः
BR-03-09-188-056c	भविता सङ्क्षयो लोके जीवितस्य च देहिनाम्
BR-03-09-188-057a	तथा लोभाभिभूताश्च चरिष्यन्ति महीमिमाम्
BR-03-09-188-057c	ब्राह्मणाश्च भविष्यन्ति ब्रह्मस्वानि च भुञ्जते
BR-03-09-188-058a	हाहाकृता द्विजाश्चैव भयार्ता वृषलार्दिताः
BR-03-09-188-058c	त्रातारमलभन्तो वै भ्रमिष्यन्ति महीमिमाम्
BR-03-09-188-059a	जीवितान्तकरा रौद्राः क्रूराः प्राणिविहिंसकाः
BR-03-09-188-059c	यदा भविष्यन्ति नरास्तदा सङ्क्षेप्स्यते युगम्
BR-03-09-188-060a	आश्रयिष्यन्ति च नदीः पर्वतान्विषमाणि च
BR-03-09-188-060c	प्रधावमाना वित्रस्ता द्विजाः कुरुकुलोद्वह
BR-03-09-188-061a	दस्युप्रपीडिता राजन्काका इव द्विजोत्तमाः
BR-03-09-188-061c	कुराजभिश्च सततं करभारप्रपीडिताः
BR-03-09-188-062a	धैर्यं त्यक्त्वा महीपाल दारुणे युगसङ्क्षये
BR-03-09-188-062c	विकर्माणि करिष्यन्ति शूद्राणां परिचारकाः
BR-03-09-188-063a	शूद्रा धर्मं प्रवक्ष्यन्ति ब्राह्मणाः पर्युपासकाः
BR-03-09-188-063c	श्रोतारश्च भविष्यन्ति प्रामाण्येन व्यवस्थिताः
BR-03-09-188-064a	विपरीतश्च लोकोऽयं भविष्यत्यधरोत्तरः
BR-03-09-188-064c	एडूकान्पूजयिष्यन्ति वर्जयिष्यन्ति देवताः
BR-03-09-188-064e	शूद्राः परिचरिष्यन्ति न द्विजान्युगसङ्क्षये
BR-03-09-188-065a	आश्रमेषु महर्षीणां ब्राह्मणावसथेषु च
BR-03-09-188-065c	देवस्थानेषु चैत्येषु नागानामालयेषु च
BR-03-09-188-066a	एडूकचिह्ना पृथिवी न देवगृहभूषिता
BR-03-09-188-066c	भविष्यति युगे क्षीणे तद्युगान्तस्य लक्षणम्
BR-03-09-188-067a	यदा रौद्रा धर्महीना मांसादाः पानपास्तथा
BR-03-09-188-067c	भविष्यन्ति नरा नित्यं तदा सङ्क्षेप्स्यते युगम्
BR-03-09-188-068a	पुष्पे पुष्पं यदा राजन्फले फलमुपाश्रितम्
BR-03-09-188-068c	प्रजास्यति महाराज तदा सङ्क्षेप्स्यते युगम्
BR-03-09-188-069a	अकालवर्षी पर्जन्यो भविष्यति गते युगे
BR-03-09-188-069c	अक्रमेण मनुष्याणां भविष्यति तदा क्रिया
BR-03-09-188-069e	विरोधमथ यास्यन्ति वृषला ब्राह्मणैः सह
BR-03-09-188-070a	मही म्लेच्छसमाकीर्णा भविष्यति ततोऽचिरात्
BR-03-09-188-070c	करभारभयाद्विप्रा भजिष्यन्ति दिशो दश
BR-03-09-188-071a	निर्विशेषा जनपदा नरावृष्टिभिरर्दिताः
BR-03-09-188-071c	आश्रमानभिपत्स्यन्ति फलमूलोपजीविनः
BR-03-09-188-072a	एवं पर्याकुले लोके मर्यादा न भविष्यति
BR-03-09-188-072c	न स्थास्यन्त्युपदेशे च शिष्या विप्रियकारिणः
BR-03-09-188-073a	आचार्योपनिधिश्चैव वत्स्यते तदनन्तरम्
BR-03-09-188-073c	अर्थयुक्त्या प्रवत्स्यन्ति मित्रसम्बन्धिबान्धवाः
BR-03-09-188-073e	अभावः सर्वभूतानां युगान्ते च भविष्यति
BR-03-09-188-074a	दिशः प्रज्वलिताः सर्वा नक्षत्राणि चलानि च
BR-03-09-188-074c	ज्योतींषि प्रतिकूलानि वाताः पर्याकुलास्तथा
BR-03-09-188-074e	उल्कापाताश्च बहवो महाभयनिदर्शकाः
BR-03-09-188-075a	षड्भिरन्यैश्च सहितो भास्करः प्रतपिष्यति
BR-03-09-188-075c	तुमुलाश्चापि निर्ह्रादा दिग्दाहाश्चापि सर्वशः
BR-03-09-188-075e	कबन्धान्तर्हितो भानुरुदयास्तमये तदा
BR-03-09-188-076a	अकालवर्षी च तदा भविष्यति सहस्रदृक्
BR-03-09-188-076c	सस्यानि च न रोक्ष्यन्ति युगान्ते पर्युपस्थिते
BR-03-09-188-077a	अभीक्ष्णं क्रूरवादिन्यः परुषा रुदितप्रियाः
BR-03-09-188-077c	भर्तॄणां वचने चैव न स्थास्यन्ति तदा स्त्रियः
BR-03-09-188-078a	पुत्राश्च मातापितरौ हनिष्यन्ति युगक्षये
BR-03-09-188-078c	सूदयिष्यन्ति च पतीन्स्त्रियः पुत्रानपाश्रिताः
BR-03-09-188-079a	अपर्वणि महाराज सूर्यं राहुरुपैष्यति
BR-03-09-188-079c	युगान्ते हुतभुक्चापि सर्वतः प्रज्वलिष्यति
BR-03-09-188-080a	पानीयं भोजनं चैव याचमानास्तदाध्वगाः
BR-03-09-188-080c	न लप्स्यन्ते निवासं च निरस्ताः पथि शेरते
BR-03-09-188-081a	निर्घातवायसा नागाः शकुनाः समृगद्विजाः
BR-03-09-188-081c	रूक्षा वाचो विमोक्ष्यन्ति युगान्ते पर्युपस्थिते
BR-03-09-188-082a	मित्रसम्बन्धिनश्चापि सन्त्यक्ष्यन्ति नरास्तदा
BR-03-09-188-082c	जनं परिजनं चापि युगान्ते पर्युपस्थिते
BR-03-09-188-083a	अथ देशान्दिशश्चापि पत्तनानि पुराणि च
BR-03-09-188-083c	क्रमशः संश्रयिष्यन्ति युगान्ते पर्युपस्थिते
BR-03-09-188-084a	हा तात हा सुतेत्येवं तदा वाचः सुदारुणाः
BR-03-09-188-084c	विक्रोशमानश्चान्योन्यं जनो गां पर्यटिष्यति
BR-03-09-188-085a	ततस्तुमुलसङ्घाते वर्तमाने युगक्षये
BR-03-09-188-085c	द्विजातिपूर्वको लोकः क्रमेण प्रभविष्यति
BR-03-09-188-086a	ततः कालान्तरेऽन्यस्मिन्पुनर्लोकविवृद्धये
BR-03-09-188-086c	भविष्यति पुनर्दैवमनुकूलं यदृच्छया
BR-03-09-188-087a	यदा चन्द्रश्च सूर्यश्च तथा तिष्यबृहस्पती
BR-03-09-188-087c	एकराशौ समेष्यन्ति प्रपत्स्यति तदा कृतम्
BR-03-09-188-088a	कालवर्षी च पर्जन्यो नक्षत्राणि शुभानि च
BR-03-09-188-088c	प्रदक्षिणा ग्रहाश्चापि भविष्यन्त्यनुलोमगाः
BR-03-09-188-088e	क्षेमं सुभिक्षमारोग्यं भविष्यति निरामयम्
BR-03-09-188-089a	कल्किर्विष्णुयशा नाम द्विजः कालप्रचोदितः
BR-03-09-188-089c	उत्पत्स्यते महावीर्यो महाबुद्धिपराक्रमः
BR-03-09-188-090a	सम्भूतः सम्भलग्रामे ब्राह्मणावसथे शुभे
BR-03-09-188-090c	मनसा तस्य सर्वाणि वाहनान्यायुधानि च
BR-03-09-188-090e	उपस्थास्यन्ति योधाश्च शस्त्राणि कवचानि च
BR-03-09-188-091a	स धर्मविजयी राजा चक्रवर्ती भविष्यति
BR-03-09-188-091c	स चेमं सङ्कुलं लोकं प्रसादमुपनेष्यति
BR-03-09-188-092a	उत्थितो ब्राह्मणो दीप्तः क्षयान्तकृदुदारधीः
BR-03-09-188-092c	स सङ्क्षेपो हि सर्वस्य युगस्य परिवर्तकः
BR-03-09-188-093a	स सर्वत्र गतान्क्षुद्रान्ब्राह्मणैः परिवारितः
BR-03-09-188-093c	उत्सादयिष्यति तदा सर्वान्म्लेच्छगणान्द्विजः
