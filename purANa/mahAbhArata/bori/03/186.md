001	वैशम्पायन उवाच
001a	ततः स पुनरेवाथ मार्कण्डेयं यशस्विनम्
001c	पप्रच्छ विनयोपेतो धर्मराजो युधिष्ठिरः
002a	नैके युगसहस्रान्तास्त्वया दृष्टा महामुने
002c	न चापीह समः कश्चिदायुषा तव विद्यते
002e	वर्जयित्वा महात्मानं ब्राह्मणं परमेष्ठिनम्
003a	अनन्तरिक्षे लोकेऽस्मिन्देवदानववर्जिते
003c	त्वमेव प्रलये विप्र ब्रह्माणमुपतिष्ठसि
004a	प्रलये चापि निर्वृत्ते प्रबुद्धे च पितामहे
004c	त्वमेव सृज्यमानानि भूतानीह प्रपश्यसि
005a	चतुर्विधानि विप्रर्षे यथावत्परमेष्ठिना
005c	वायुभूता दिशः कृत्वा विक्षिप्यापस्ततस्ततः
006a	त्वया लोकगुरुः साक्षात्सर्वलोकपितामहः
006c	आराधितो द्विजश्रेष्ठ तत्परेण समाधिना
007a	तस्मात्सर्वान्तको मृत्युर्जरा वा देहनाशिनी
007c	न त्वा विशति विप्रर्षे प्रसादात्परमेष्ठिनः
008a	यदा नैव रविर्नाग्निर्न वायुर्न च चन्द्रमाः
008c	नैवान्तरिक्षं नैवोर्वी शेषं भवति किञ्चन
009a	तस्मिन्नेकार्णवे लोके नष्टे स्थावरजङ्गमे
009c	नष्टे देवासुरगणे समुत्सन्नमहोरगे
010a	शयानममितात्मानं पद्मे पद्मनिकेतनम्
010c	त्वमेकः सर्वभूतेशं ब्रह्माणमुपतिष्ठसि
011a	एतत्प्रत्यक्षतः सर्वं पूर्ववृत्तं द्विजोत्तम
011c	तस्मादिच्छामहे श्रोतुं सर्वहेत्वात्मिकां कथाम्
012a	अनुभूतं हि बहुशस्त्वयैकेन द्विजोत्तम
012c	न तेऽस्त्यविदितं किञ्चित्सर्वलोकेषु नित्यदा
013	मार्कण्डेय उवाच
013a	हन्त ते कथयिष्यामि नमस्कृत्वा स्वयम्भुवे
013c	पुरुषाय पुराणाय शाश्वतायाव्ययाय च
014a	य एष पृथुदीर्घाक्षः पीतवासा जनार्दनः
014c	एष कर्ता विकर्ता च सर्वभावनभूतकृत्
015a	अचिन्त्यं महदाश्चर्यं पवित्रमपि चोत्तमम्
015c	अनादिनिधनं भूतं विश्वमक्षयमव्ययम्
016a	एष कर्ता न क्रियते कारणं चापि पौरुषे
016c	यो ह्येनं पुरुषं वेत्ति देवा अपि न तं विदुः
017a	सर्वमाश्चर्यमेवैतन्निर्वृत्तं राजसत्तम
017c	आदितो मनुजव्याघ्र कृत्स्नस्य जगतः क्षये
018a	चत्वार्याहुः सहस्राणि वर्षाणां तत्कृतं युगम्
018c	तस्य तावच्छती सन्ध्या सन्ध्यांशश्च ततः परम्
019a	त्रीणि वर्षसहस्राणि त्रेतायुगमिहोच्यते
019c	तस्य तावच्छती सन्ध्या सन्ध्यांशश्च ततः परम्
020a	तथा वर्षसहस्रे द्वे द्वापरं परिमाणतः
020c	तस्यापि द्विशती सन्ध्या सन्ध्यांशश्च ततः परम्
021a	सहस्रमेकं वर्षाणां ततः कलियुगं स्मृतम्
021c	तस्य वर्षशतं सन्ध्या सन्ध्यांशश्च ततः परम्
021e	सन्ध्यासन्ध्यांशयोस्तुल्यं प्रमाणमुपधारय
022a	क्षीणे कलियुगे चैव प्रवर्तति कृतं युगम्
022c	एषा द्वादशसाहस्री युगाख्या परिकीर्तिता
023a	एतत्सहस्रपर्यन्तमहो ब्राह्ममुदाहृतम्
023c	विश्वं हि ब्रह्मभवने सर्वशः परिवर्तते
023e	लोकानां मनुजव्याघ्र प्रलयं तं विदुर्बुधाः
024a	अल्पावशिष्टे तु तदा युगान्ते भरतर्षभ
024c	सहस्रान्ते नराः सर्वे प्रायशोऽनृतवादिनः
025a	यज्ञप्रतिनिधिः पार्थ दानप्रतिनिधिस्तथा
025c	व्रतप्रतिनिधिश्चैव तस्मिन्काले प्रवर्तते
026a	ब्राह्मणाः शूद्रकर्माणस्तथा शूद्रा धनार्जकाः
026c	क्षत्रधर्मेण वाप्यत्र वर्तयन्ति गते युगे
027a	निवृत्तयज्ञस्वाध्यायाः पिण्डोदकविवर्जिताः
027c	ब्राह्मणाः सर्वभक्षाश्च भविष्यन्ति कलौ युगे
028a	अजपा ब्राह्मणास्तात शूद्रा जपपरायणाः
028c	विपरीते तदा लोके पूर्वरूपं क्षयस्य तत्
029a	बहवो म्लेच्छराजानः पृथिव्यां मनुजाधिप
029c	मिथ्यानुशासिनः पापा मृषावादपरायणाः
030a	आन्ध्राः शकाः पुलिन्दाश्च यवनाश्च नराधिपाः
030c	काम्बोजा और्णिकाः शूद्रास्तथाभीरा नरोत्तम
031a	न तदा ब्राह्मणः कश्चित्स्वधर्ममुपजीवति
031c	क्षत्रिया अपि वैश्याश्च विकर्मस्था नराधिप
032a	अल्पायुषः स्वल्पबला अल्पतेजःपराक्रमाः
032c	अल्पदेहाल्पसाराश्च तथा सत्याल्पभाषिणः
033a	बहुशून्या जनपदा मृगव्यालावृता दिशः
033c	युगान्ते समनुप्राप्ते वृथा च ब्रह्मचारिणः
033e	भोवादिनस्तथा शूद्रा ब्राह्मणाश्चार्यवादिनः
034a	युगान्ते मनुजव्याघ्र भवन्ति बहुजन्तवः
034c	न तथा घ्राणयुक्ताश्च सर्वगन्धा विशां पते
034e	रसाश्च मनुजव्याघ्र न तथा स्वादुयोगिनः
035a	बहुप्रजा ह्रस्वदेहाः शीलाचारविवर्जिताः
035c	मुखेभगाः स्त्रियो राजन्भविष्यन्ति युगक्षये
036a	अट्टशूला जनपदाः शिवशूलाश्चतुष्पथाः
036c	केशशूलाः स्त्रियो राजन्भविष्यन्ति युगक्षये
037a	अल्पक्षीरास्तथा गावो भविष्यन्ति जनाधिप
037c	अल्पपुष्पफलाश्चापि पादपा बहुवायसाः
038a	ब्रह्मवध्यावलिप्तानां तथा मिथ्याभिशंसिनाम्
038c	नृपाणां पृथिवीपाल प्रतिगृह्णन्ति वै द्विजाः
039a	लोभमोहपरीताश्च मिथ्याधर्मध्वजावृताः
039c	भिक्षार्थं पृथिवीपाल चञ्चूर्यन्ते द्विजैर्दिशः
040a	करभारभयात्पुंसो गृहस्थाः परिमोषकाः
040c	मुनिच्छद्माकृतिच्छन्ना वाणिज्यमुपजीवते
041a	मिथ्या च नखरोमाणि धारयन्ति नरास्तदा
041c	अर्थलोभान्नरव्याघ्र वृथा च ब्रह्मचारिणः
042a	आश्रमेषु वृथाचाराः पानपा गुरुतल्पगाः
042c	ऐहलौकिकमीहन्ते मांसशोणितवर्धनम्
043a	बहुपाषण्डसङ्कीर्णाः परान्नगुणवादिनः
043c	आश्रमा मनुजव्याघ्र न भवन्ति युगक्षये
044a	यथर्तुवर्षी भगवान्न तथा पाकशासनः
044c	न तदा सर्वबीजानि सम्यग्रोहन्ति भारत
044e	अधर्मफलमत्यर्थं तदा भवति चानघ
045a	तथा च पृथिवीपाल यो भवेद्धर्मसंयुतः
045c	अल्पायुः स हि मन्तव्यो न हि धर्मोऽस्ति कश्चन
046a	भूयिष्ठं कूटमानैश्च पण्यं विक्रीणते जनाः
046c	वणिजश्च नरव्याघ्र बहुमाया भवन्त्युत
047a	धर्मिष्ठाः परिहीयन्ते पापीयान्वर्धते जनः
047c	धर्मस्य बलहानिः स्यादधर्मश्च बली तथा
048a	अल्पायुषो दरिद्राश्च धर्मिष्ठा मानवास्तदा
048c	दीर्घायुषः समृद्धाश्च विधर्माणो युगक्षये
049a	अधर्मिष्ठैरुपायैश्च प्रजा व्यवहरन्त्युत
049c	सञ्चयेनापि चाल्पेन भवन्त्याढ्या मदान्विताः
050a	धनं विश्वासतो न्यस्तं मिथो भूयिष्ठशो नराः
050c	हर्तुं व्यवसिता राजन्मायाचारसमन्विताः
051a	पुरुषादानि सत्त्वानि पक्षिणोऽथ मृगास्तथा
051c	नगराणां विहारेषु चैत्येष्वपि च शेरते
052a	सप्तवर्षाष्टवर्षाश्च स्त्रियो गर्भधरा नृप
052c	दशद्वादशवर्षाणां पुंसां पुत्रः प्रजायते
053a	भवन्ति षोडशे वर्षे नराः पलितिनस्तथा
053c	आयुःक्षयो मनुष्याणां क्षिप्रमेव प्रपद्यते
054a	क्षीणे युगे महाराज तरुणा वृद्धशीलिनः
054c	तरुणानां च यच्छीलं तद्वृद्धेषु प्रजायते
055a	विपरीतास्तदा नार्यो वञ्चयित्वा रहः पतीन्
055c	व्युच्चरन्त्यपि दुःशीला दासैः पशुभिरेव च
056a	तस्मिन्युगसहस्रान्ते सम्प्राप्ते चायुषः क्षये
056c	अनावृष्टिर्महाराज जायते बहुवार्षिकी
057a	ततस्तान्यल्पसाराणि सत्त्वानि क्षुधितानि च
057c	प्रलयं यान्ति भूयिष्ठं पृथिव्यां पृथिवीपते
058a	ततो दिनकरैर्दीप्तैः सप्तभिर्मनुजाधिप
058c	पीयते सलिलं सर्वं समुद्रेषु सरित्सु च
059a	यच्च काष्ठं तृणं चापि शुष्कं चार्द्रं च भारत
059c	सर्वं तद्भस्मसाद्भूतं दृश्यते भरतर्षभ
060a	ततः संवर्तको वह्निर्वायुना सह भारत
060c	लोकमाविशते पूर्वमादित्यैरुपशोषितम्
061a	ततः स पृथिवीं भित्त्वा समाविश्य रसातलम्
061c	देवदानवयक्षाणां भयं जनयते महत्
062a	निर्दहन्नागलोकं च यच्च किञ्चित्क्षिताविह
062c	अधस्तात्पृथिवीपाल सर्वं नाशयते क्षणात्
063a	ततो योजनविंशानां सहस्राणि शतानि च
063c	निर्दहत्यशिवो वायुः स च संवर्तकोऽनलः
064a	सदेवासुरगन्धर्वं सयक्षोरगराक्षसम्
064c	ततो दहति दीप्तः स सर्वमेव जगद्विभुः
065a	ततो गजकुलप्रख्यास्तडिन्मालाविभूषिताः
065c	उत्तिष्ठन्ति महामेघा नभस्यद्भुतदर्शनाः
066a	केचिन्नीलोत्पलश्यामाः केचित्कुमुदसन्निभाः
066c	केचित्किञ्जल्कसङ्काशाः केचित्पीताः पयोधराः
067a	केचिद्धारिद्रसङ्काशाः काकाण्डकनिभास्तथा
067c	केचित्कमलपत्राभाः केचिद्धिङ्गुलकप्रभाः
068a	केचित्पुरवराकाराः केचिद्गजकुलोपमाः
068c	केचिदञ्जनसङ्काशाः केचिन्मकरसंस्थिताः
068e	विद्युन्मालापिनद्धाङ्गाः समुत्तिष्ठन्ति वै घनाः
069a	घोररूपा महाराज घोरस्वननिनादिताः
069c	ततो जलधराः सर्वे व्याप्नुवन्ति नभस्तलम्
070a	तैरियं पृथिवी सर्वा सपर्वतवनाकरा
070c	आपूर्यते महाराज सलिलौघपरिप्लुता
071a	ततस्ते जलदा घोरा राविणः पुरुषर्षभ
071c	सर्वतः प्लावयन्त्याशु चोदिताः परमेष्ठिना
072a	वर्षमाणा महत्तोयं पूरयन्तो वसुन्धराम्
072c	सुघोरमशिवं रौद्रं नाशयन्ति च पावकम्
073a	ततो द्वादश वर्षाणि पयोदास्त उपप्लवे
073c	धाराभिः पूरयन्तो वै चोद्यमाना महात्मना
074a	ततः समुद्रः स्वां वेलामतिक्रामति भारत
074c	पर्वताश्च विशीर्यन्ते मही चापि विशीर्यते
075a	सर्वतः सहसा भ्रान्तास्ते पयोदा नभस्तलम्
075c	संवेष्टयित्वा नश्यन्ति वायुवेगपराहताः
076a	ततस्तं मारुतं घोरं स्वयम्भूर्मनुजाधिप
076c	आदिपद्मालयो देवः पीत्वा स्वपिति भारत
077a	तस्मिन्नेकार्णवे घोरे नष्टे स्थावरजङ्गमे
077c	नष्टे देवासुरगणे यक्षराक्षसवर्जिते
078a	निर्मनुष्ये महीपाल निःश्वापदमहीरुहे
078c	अनन्तरिक्षे लोकेऽस्मिन्भ्रमाम्येकोऽहमादृतः
079a	एकार्णवे जले घोरे विचरन्पार्थिवोत्तम
079c	अपश्यन्सर्वभूतानि वैक्लव्यमगमं परम्
080a	ततः सुदीर्घं गत्वा तु प्लवमानो नराधिप
080c	श्रान्तः क्वचिन्न शरणं लभाम्यहमतन्द्रितः
081a	ततः कदाचित्पश्यामि तस्मिन्सलिलसम्प्लवे
081c	न्यग्रोधं सुमहान्तं वै विशालं पृथिवीपते
082a	शाखायां तस्य वृक्षस्य विस्तीर्णायां नराधिप
082c	पर्यङ्के पृथिवीपाल दिव्यास्तरणसंस्तृते
083a	उपविष्टं महाराज पूर्णेन्दुसदृशाननम्
083c	फुल्लपद्मविशालाक्षं बालं पश्यामि भारत
084a	ततो मे पृथिवीपाल विस्मयः सुमहानभूत्
084c	कथं त्वयं शिशुः शेते लोके नाशमुपागते
085a	तपसा चिन्तयंश्चापि तं शिशुं नोपलक्षये
085c	भूतं भव्यं भविष्यच्च जानन्नपि नराधिप
086a	अतसीपुष्पवर्णाभः श्रीवत्सकृतलक्षणः
086c	साक्षाल्लक्ष्म्या इवावासः स तदा प्रतिभाति मे
087a	ततो मामब्रवीद्बालः स पद्मनिभलोचनः
087c	श्रीवत्सधारी द्युतिमान्वाक्यं श्रुतिसुखावहम्
088a	जानामि त्वा परिश्रान्तं तात विश्रामकाङ्क्षिणम्
088c	मार्कण्डेय इहास्स्व त्वं यावदिच्छसि भार्गव
089a	अभ्यन्तरं शरीरं मे प्रविश्य मुनिसत्तम
089c	आस्स्व भो विहितो वासः प्रसादस्ते कृतो मया
090a	ततो बालेन तेनैवमुक्तस्यासीत्तदा मम
090c	निर्वेदो जीविते दीर्घे मनुष्यत्वे च भारत
091a	ततो बालेन तेनास्यं सहसा विवृतं कृतम्
091c	तस्याहमवशो वक्त्रं दैवयोगात्प्रवेशितः
092a	ततः प्रविष्टस्तत्कुक्षिं सहसा मनुजाधिप
092c	सराष्ट्रनगराकीर्णां कृत्स्नां पश्यामि मेदिनीम्
093a	गङ्गां शतद्रुं सीतां च यमुनामथ कौशिकीम्
093c	चर्मण्वतीं वेत्रवतीं चन्द्रभागां सरस्वतीम्
094a	सिन्धुं चैव विपाशां च नदीं गोदावरीमपि
094c	वस्वोकसारां नलिनीं नर्मदां चैव भारत
095a	नदीं ताम्रां च वेण्णां च पुण्यतोयां शुभावहाम्
095c	सुवेणां कृष्णवेणां च इरामां च महानदीम्
095e	शोणं च पुरुषव्याघ्र विशल्यां कम्पुनामपि
096a	एताश्चान्याश्च नद्योऽहं पृथिव्यां या नरोत्तम
096c	परिक्रामन्प्रपश्यामि तस्य कुक्षौ महात्मनः
097a	ततः समुद्रं पश्यामि यादोगणनिषेवितम्
097c	रत्नाकरममित्रघ्न निधानं पयसो महत्
098a	ततः पश्यामि गगनं चन्द्रसूर्यविराजितम्
098c	जाज्वल्यमानं तेजोभिः पावकार्कसमप्रभैः
098e	पश्यामि च महीं राजन्काननैरुपशोभिताम्
099a	यजन्ते हि तदा राजन्ब्राह्मणा बहुभिः सवैः
099c	क्षत्रियाश्च प्रवर्तन्ते सर्ववर्णानुरञ्जने
100a	वैश्याः कृषिं यथान्यायं कारयन्ति नराधिप
100c	शुश्रूषायां च निरता द्विजानां वृषलास्तथा
101a	ततः परिपतन्राजंस्तस्य कुक्षौ महात्मनः
101c	हिमवन्तं च पश्यामि हेमकूटं च पर्वतम्
102a	निषधं चापि पश्यामि श्वेतं च रजताचितम्
102c	पश्यामि च महीपाल पर्वतं गन्धमादनम्
103a	मन्दरं मनुजव्याघ्र नीलं चापि महागिरिम्
103c	पश्यामि च महाराज मेरुं कनकपर्वतम्
104a	महेन्द्रं चैव पश्यामि विन्ध्यं च गिरिमुत्तमम्
104c	मलयं चापि पश्यामि पारियात्रं च पर्वतम्
105a	एते चान्ये च बहवो यावन्तः पृथिवीधराः
105c	तस्योदरे मया दृष्टाः सर्वरत्नविभूषिताः
106a	सिंहान्व्याघ्रान्वराहांश्च नागांश्च मनुजाधिप
106c	पृथिव्यां यानि चान्यानि सत्त्वानि जगतीपते
106e	तानि सर्वाण्यहं तत्र पश्यन्पर्यचरं तदा
107a	कुक्षौ तस्य नरव्याघ्र प्रविष्टः सञ्चरन्दिशः
107c	शक्रादींश्चापि पश्यामि कृत्स्नान्देवगणांस्तथा
108a	गन्धर्वाप्सरसो यक्षानृषींश्चैव महीपते
108c	दैत्यदानवसङ्घांश्च कालेयांश्च नराधिप
108e	सिंहिकातनयांश्चापि ये चान्ये सुरशत्रवः
109a	यच्च किञ्चिन्मया लोके दृष्टं स्थावरजङ्गमम्
109c	तदपश्यमहं सर्वं तस्य कुक्षौ महात्मनः
109e	फलाहारः प्रविचरन्कृत्स्नं जगदिदं तदा
110a	अन्तः शरीरे तस्याहं वर्षाणामधिकं शतम्
110c	न च पश्यामि तस्याहमन्तं देहस्य कुत्रचित्
111a	सततं धावमानश्च चिन्तयानो विशां पते
111c	आसादयामि नैवान्तं तस्य राजन्महात्मनः
112a	ततस्तमेव शरणं गतोऽस्मि विधिवत्तदा
112c	वरेण्यं वरदं देवं मनसा कर्मणैव च
113a	ततोऽहं सहसा राजन्वायुवेगेन निःसृतः
113c	महात्मनो मुखात्तस्य विवृतात्पुरुषोत्तम
114a	ततस्तस्यैव शाखायां न्यग्रोधस्य विशां पते
114c	आस्ते मनुजशार्दूल कृत्स्नमादाय वै जगत्
115a	तेनैव बालवेषेण श्रीवत्सकृतलक्षणम्
115c	आसीनं तं नरव्याघ्र पश्याम्यमिततेजसम्
116a	ततो मामब्रवीद्वीर स बालः प्रहसन्निव
116c	श्रीवत्सधारी द्युतिमान्पीतवासा महाद्युतिः
117a	अपीदानीं शरीरेऽस्मिन्मामके मुनिसत्तम
117c	उषितस्त्वं सुविश्रान्तो मार्कण्डेय ब्रवीहि मे
118a	मुहूर्तादथ मे दृष्टिः प्रादुर्भूता पुनर्नवा
118c	यया निर्मुक्तमात्मानमपश्यं लब्धचेतसम्
119a	तस्य ताम्रतलौ तात चरणौ सुप्रतिष्ठितौ
119c	सुजातौ मृदुरक्ताभिरङ्गुलीभिरलङ्कृतौ
120a	प्रयतेन मया मूर्ध्ना गृहीत्वा ह्यभिवन्दितौ
120c	दृष्ट्वापरिमितं तस्य प्रभावममितौजसः
121a	विनयेनाञ्जलिं कृत्वा प्रयत्नेनोपगम्य च
121c	दृष्टो मया स भूतात्मा देवः कमललोचनः
122a	तमहं प्राञ्जलिर्भूत्वा नमस्कृत्येदमब्रुवम्
122c	ज्ञातुमिच्छामि देव त्वां मायां चेमां तवोत्तमाम्
123a	आस्येनानुप्रविष्टोऽहं शरीरं भगवंस्तव
123c	दृष्टवानखिलाँल्लोकान्समस्ताञ्जठरे तव
124a	तव देव शरीरस्था देवदानवराक्षसाः
124c	यक्षगन्धर्वनागाश्च जगत्स्थावरजङ्गमम्
125a	त्वत्प्रसादाच्च मे देव स्मृतिर्न परिहीयते
125c	द्रुतमन्तः शरीरे ते सततं परिधावतः
126a	इच्छामि पुण्डरीकाक्ष ज्ञातुं त्वाहमनिन्दित
126c	इह भूत्वा शिशुः साक्षात्किं भवानवतिष्ठते
126e	पीत्वा जगदिदं विश्वमेतदाख्यातुमर्हसि
127a	किमर्थं च जगत्सर्वं शरीरस्थं तवानघ
127c	कियन्तं च त्वया कालमिह स्थेयमरिन्दम
128a	एतदिच्छामि देवेश श्रोतुं ब्राह्मणकाम्यया
128c	त्वत्तः कमलपत्राक्ष विस्तरेण यथातथम्
128e	महद्ध्येतदचिन्त्यं च यदहं दृष्टवान्प्रभो
129a	इत्युक्तः स मया श्रीमान्देवदेवो महाद्युतिः
129c	सान्त्वयन्मामिदं वाक्यमुवाच वदतां वरः
