001	लोमश उवाच
001a	कस्यचित्त्वथ कालस्य सुराणामश्विनौ नृप
001c	कृताभिषेकां विवृतां सुकन्यां तामपश्यताम्
002a	तां दृष्ट्वा दर्शनीयाङ्गीं देवराजसुतामिव
002c	ऊचतुः समभिद्रुत्य नासत्यावश्विनाविदम्
003a	कस्य त्वमसि वामोरु किं वने वै करोषि च
003c	इच्छाव भद्रे ज्ञातुं त्वां तत्त्वमाख्याहि शोभने
004a	ततः सुकन्या संवीता तावुवाच सुरोत्तमौ
004c	शर्यातितनयां वित्तं भार्यां च च्यवनस्य माम्
005a	अथाश्विनौ प्रहस्यैतामब्रूतां पुनरेव तु
005c	कथं त्वमसि कल्याणि पित्रा दत्ता गताध्वने
006a	भ्राजसे वनमध्ये त्वं विद्युत्सौदामिनी यथा
006c	न देवेष्वपि तुल्यां हि त्वया पश्याव भामिनि
007a	सर्वाभरणसम्पन्ना परमाम्बरधारिणी
007c	शोभेथास्त्वनवद्याङ्गि न त्वेवं मलपङ्किनी
008a	कस्मादेवंविधा भूत्वा जराजर्जरितं पतिम्
008c	त्वमुपास्से ह कल्याणि कामभोगबहिष्कृतम्
009a	असमर्थं परित्राणे पोषणे च शुचिस्मिते
009c	साधु च्यवनमुत्सृज्य वरयस्वैकमावयोः
009e	पत्यर्थं देवगर्भाभे मा वृथा यौवनं कृथाः
010a	एवमुक्ता सुकन्या तु सुरौ ताविदमब्रवीत्
010c	रताहं च्यवने पत्यौ मैवं मा पर्यशङ्किथाः
011a	तावब्रूतां पुनस्त्वेनामावां देवभिषग्वरौ
011c	युवानं रूपसम्पन्नं करिष्यावः पतिं तव
012a	ततस्तस्यावयोश्चैव पतिमेकतमं वृणु
012c	एतेन समयेनैनमामन्त्रय वरानने
013a	सा तयोर्वचनाद्राजन्नुपसङ्गम्य भार्गवम्
013c	उवाच वाक्यं यत्ताभ्यामुक्तं भृगुसुतं प्रति
014a	तच्छ्रुत्वा च्यवनो भार्यामुवाच क्रियतामिति
014c	भर्त्रा सा समनुज्ञाता क्रियतामित्यथाब्रवीत्
015a	श्रुत्वा तदश्विनौ वाक्यं तत्तस्याः क्रियतामिति
015c	ऊचतू राजपुत्रीं तां पतिस्तव विशत्वपः
016a	ततोऽम्भश्च्यवनः शीघ्रं रूपार्थी प्रविवेश ह
016c	अश्विनावपि तद्राजन्सरः प्रविशतां प्रभो
017a	ततो मुहूर्तादुत्तीर्णाः सर्वे ते सरसस्ततः
017c	दिव्यरूपधराः सर्वे युवानो मृष्टकुण्डलाः
017e	तुल्यरूपधराश्चैव मनसः प्रीतिवर्धनाः
018a	तेऽब्रुवन्सहिताः सर्वे वृणीष्वान्यतमं शुभे
018c	अस्माकमीप्सितं भद्रे पतित्वे वरवर्णिनि
018e	यत्र वाप्यभिकामासि तं वृणीष्व सुशोभने
019a	सा समीक्ष्य तु तान्सर्वांस्तुल्यरूपधरान्स्थितान्
019c	निश्चित्य मनसा बुद्ध्या देवी वव्रे स्वकं पतिम्
020a	लब्ध्वा तु च्यवनो भार्यां वयोरूपं च वाञ्छितम्
020c	हृष्टोऽब्रवीन्महातेजास्तौ नासत्याविदं वचः
021a	यथाहं रूपसम्पन्नो वयसा च समन्वितः
021c	कृतो भवद्भ्यां वृद्धः सन्भार्यां च प्राप्तवानिमाम्
022a	तस्माद्युवां करिष्यामि प्रीत्याहं सोमपीथिनौ
022c	मिषतो देवराजस्य सत्यमेतद्ब्रवीमि वाम्
023a	तच्छ्रुत्वा हृष्टमनसौ दिवं तौ प्रतिजग्मतुः
023c	च्यवनोऽपि सुकन्या च सुराविव विजह्रतुः
