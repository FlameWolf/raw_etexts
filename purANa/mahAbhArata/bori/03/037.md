001	वैशम्पायन उवाच
001a	भीमसेनवचः श्रुत्वा कुन्तीपुत्रो युधिष्ठिरः
001c	निःश्वस्य पुरुषव्याघ्रः सम्प्रदध्यौ परन्तपः
002a	स मुहूर्तमिव ध्यात्वा विनिश्चित्येतिकृत्यताम्
002c	भीमसेनमिदं वाक्यमपदान्तरमब्रवीत्
003a	एवमेतन्महाबाहो यथा वदसि भारत
003c	इदमन्यत्समाधत्स्व वाक्यं मे वाक्यकोविद
004a	महापापानि कर्माणि यानि केवलसाहसात्
004c	आरभ्यन्ते भीमसेन व्यथन्ते तानि भारत
005a	सुमन्त्रिते सुविक्रान्ते सुकृते सुविचारिते
005c	सिध्यन्त्यर्था महाबाहो दैवं चात्र प्रदक्षिणम्
006a	त्वं तु केवलचापल्याद्बलदर्पोच्छ्रितः स्वयम्
006c	आरब्धव्यमिदं कर्म मन्यसे शृणु तत्र मे
007a	भूरिश्रवाः शलश्चैव जलसन्धश्च वीर्यवान्
007c	भीष्मो द्रोणश्च कर्णश्च द्रोणपुत्रश्च वीर्यवान्
008a	धार्तराष्ट्रा दुराधर्षा दुर्योधनपुरोगमाः
008c	सर्व एव कृतास्त्राश्च सततं चाततायिनः
009a	राजानः पार्थिवाश्चैव येऽस्माभिरुपतापिताः
009c	संश्रिताः कौरवं पक्षं जातस्नेहाश्च साम्प्रतम्
010a	दुर्योधनहिते युक्ता न तथास्मासु भारत
010c	पूर्णकोशा बलोपेताः प्रयतिष्यन्ति रक्षणे
011a	सर्वे कौरवसैन्यस्य सपुत्रामात्यसैनिकाः
011c	संविभक्ता हि मात्राभिर्भोगैरपि च सर्वशः
012a	दुर्योधनेन ते वीरा मानिताश्च विशेषतः
012c	प्राणांस्त्यक्ष्यन्ति सङ्ग्रामे इति मे निश्चिता मतिः
013a	समा यद्यपि भीष्मस्य वृत्तिरस्मासु तेषु च
013c	द्रोणस्य च महाबाहो कृपस्य च महात्मनः
014a	अवश्यं राजपिण्डस्तैर्निर्वेश्य इति मे मतिः
014c	तस्मात्त्यक्ष्यन्ति सङ्ग्रामे प्राणानपि सुदुस्त्यजान्
015a	सर्वे दिव्यास्त्रविद्वांसः सर्वे धर्मपरायणाः
015c	अजेयाश्चेति मे बुद्धिरपि देवैः सवासवैः
016a	अमर्षी नित्यसंहृष्टस्तत्र कर्णो महारथः
016c	सर्वास्त्रविदनाधृष्य अभेद्यकवचावृतः
017a	अनिर्जित्य रणे सर्वानेतान्पुरुषसत्तमान्
017c	अशक्यो ह्यसहायेन हन्तुं दुर्योधनस्त्वया
018a	न निद्रामधिगच्छामि चिन्तयानो वृकोदर
018c	अति सर्वान्धनुर्ग्राहान्सूतपुत्रस्य लाघवम्
019a	एतद्वचनमाज्ञाय भीमसेनोऽत्यमर्षणः
019c	बभूव विमनास्त्रस्तो न चैवोवाच किञ्चन
020a	तयोः संवदतोरेवं तदा पाण्डवयोर्द्वयोः
020c	आजगाम महायोगी व्यासः सत्यवतीसुतः
021a	सोऽभिगम्य यथान्यायं पाण्डवैः प्रतिपूजितः
021c	युधिष्ठिरमिदं वाक्यमुवाच वदतां वरः
022a	युधिष्ठिर महाबाहो वेद्मि ते हृदि मानसम्
022c	मनीषया ततः क्षिप्रमागतोऽस्मि नरर्षभ
023a	भीष्माद्द्रोणात्कृपात्कर्णाद्द्रोणपुत्राच्च भारत
023c	यत्ते भयममित्रघ्न हृदि सम्परिवर्तते
024a	तत्तेऽहं नाशयिष्यामि विधिदृष्टेन हेतुना
024c	तच्छ्रुत्वा धृतिमास्थाय कर्मणा प्रतिपादय
025a	तत एकान्तमुन्नीय पाराशर्यो युधिष्ठिरम्
025c	अब्रवीदुपपन्नार्थमिदं वाक्यविशारदः
026a	श्रेयसस्ते परः कालः प्राप्तो भरतसत्तम
026c	येनाभिभविता शत्रून्रणे पार्थो धनञ्जयः
027a	गृहाणेमां मया प्रोक्तां सिद्धिं मूर्तिमतीमिव
027c	विद्यां प्रतिस्मृतिं नाम प्रपन्नाय ब्रवीमि ते
027e	यामवाप्य महाबाहुरर्जुनः साधयिष्यति
028a	अस्त्रहेतोर्महेन्द्रं च रुद्रं चैवाभिगच्छतु
028c	वरुणं च धनेशं च धर्मराजं च पाण्डव
028e	शक्तो ह्येष सुरान्द्रष्टुं तपसा विक्रमेण च
029a	ऋषिरेष महातेजा नारायणसहायवान्
029c	पुराणः शाश्वतो देवो विष्णोरंशः सनातनः
030a	अस्त्राणीन्द्राच्च रुद्राच्च लोकपालेभ्य एव च
030c	समादाय महाबाहुर्महत्कर्म करिष्यति
031a	वनादस्माच्च कौन्तेय वनमन्यद्विचिन्त्यताम्
031c	निवासार्थाय यद्युक्तं भवेद्वः पृथिवीपते
032a	एकत्र चिरवासो हि न प्रीतिजननो भवेत्
032c	तापसानां च शान्तानां भवेदुद्वेगकारकः
033a	मृगाणामुपयोगश्च वीरुदोषधिसङ्क्षयः
033c	बिभर्षि हि बहून्विप्रान्वेदवेदाङ्गपारगान्
034a	एवमुक्त्वा प्रपन्नाय शुचये भगवान्प्रभुः
034c	प्रोवाच योगतत्त्वज्ञो योगविद्यामनुत्तमाम्
035a	धर्मराज्ञे तदा धीमान्व्यासः सत्यवतीसुतः
035c	अनुज्ञाय च कौन्तेयं तत्रैवान्तरधीयत
036a	युधिष्ठिरस्तु धर्मात्मा तद्ब्रह्म मनसा यतः
036c	धारयामास मेधावी काले काले समभ्यसन्
037a	स व्यासवाक्यमुदितो वनाद्द्वैतवनात्ततः
037c	ययौ सरस्वतीतीरे काम्यकं नाम काननम्
038a	तमन्वयुर्महाराज शिक्षाक्षरविदस्तथा
038c	ब्राह्मणास्तपसा युक्ता देवेन्द्रमृषयो यथा
039a	ततः काम्यकमासाद्य पुनस्ते भरतर्षभाः
039c	न्यविशन्त महात्मानः सामात्याः सपदानुगाः
040a	तत्र ते न्यवसन्राजन्कञ्चित्कालं मनस्विनः
040c	धनुर्वेदपरा वीराः शृण्वाना वेदमुत्तमम्
041a	चरन्तो मृगयां नित्यं शुद्धैर्बाणैर्मृगार्थिनः
041c	पितृदैवतविप्रेभ्यो निर्वपन्तो यथाविधि
