BR-03-14-261-001	युधिष्ठिर उवाच
BR-03-14-261-001a	उक्तं भगवता जन्म रामादीनां पृथक्पृथक्
BR-03-14-261-001c	प्रस्थानकारणं ब्रह्मञ्श्रोतुमिच्छामि कथ्यताम्
BR-03-14-261-002a	कथं दाशरथी वीरौ भ्रातरौ रामलक्ष्मणौ
BR-03-14-261-002c	प्रस्थापितौ वनं ब्रह्म मैथिली च यशस्विनी
BR-03-14-261-003	मार्कण्डेय उवाच
BR-03-14-261-003a	जातपुत्रो दशरथः प्रीतिमानभवन्नृपः
BR-03-14-261-003c	क्रियारतिर्धर्मपरः सततं वृद्धसेविता
BR-03-14-261-004a	क्रमेण चास्य ते पुत्रा व्यवर्धन्त महौजसः
BR-03-14-261-004c	वेदेषु सरहस्येषु धनुर्वेदे च पारगाः
BR-03-14-261-005a	चरितब्रह्मचर्यास्ते कृतदाराश्च पार्थिव
BR-03-14-261-005c	यदा तदा दशरथः प्रीतिमानभवत्सुखी
BR-03-14-261-006a	ज्येष्ठो रामोऽभवत्तेषां रमयामास हि प्रजाः
BR-03-14-261-006c	मनोहरतया धीमान्पितुर्हृदयतोषणः
BR-03-14-261-007a	ततः स राजा मतिमान्मत्वात्मानं वयोऽधिकम्
BR-03-14-261-007c	मन्त्रयामास सचिवैर्धर्मज्ञैश्च पुरोहितैः
BR-03-14-261-008a	अभिषेकाय रामस्य यौवराज्येन भारत
BR-03-14-261-008c	प्राप्तकालं च ते सर्वे मेनिरे मन्त्रिसत्तमाः
BR-03-14-261-009a	लोहिताक्षं महाबाहुं मत्तमातङ्गगामिनम्
BR-03-14-261-009c	दीर्घबाहुं महोरस्कं नीलकुञ्चितमूर्धजम्
BR-03-14-261-010a	दीप्यमानं श्रिया वीरं शक्रादनवमं बले
BR-03-14-261-010c	पारगं सर्वधर्माणां बृहस्पतिसमं मतौ
BR-03-14-261-011a	सर्वानुरक्तप्रकृतिं सर्वविद्याविशारदम्
BR-03-14-261-011c	जितेन्द्रियममित्राणामपि दृष्टिमनोहरम्
BR-03-14-261-012a	नियन्तारमसाधूनां गोप्तारं धर्मचारिणाम्
BR-03-14-261-012c	धृतिमन्तमनाधृष्यं जेतारमपराजितम्
BR-03-14-261-013a	पुत्रं राजा दशरथः कौसल्यानन्दवर्धनम्
BR-03-14-261-013c	सन्दृश्य परमां प्रीतिमगच्छत्कुरुनन्दन
BR-03-14-261-014a	चिन्तयंश्च महातेजा गुणान्रामस्य वीर्यवान्
BR-03-14-261-014c	अभ्यभाषत भद्रं ते प्रीयमाणः पुरोहितम्
BR-03-14-261-015a	अद्य पुष्यो निशि ब्रह्मन्पुण्यं योगमुपैष्यति
BR-03-14-261-015c	सम्भाराः सम्भ्रियन्तां मे रामश्चोपनिमन्त्र्यताम्
BR-03-14-261-016a	इति तद्राजवचनं प्रतिश्रुत्याथ मन्थरा
BR-03-14-261-016c	कैकेयीमभिगम्येदं काले वचनमब्रवीत्
BR-03-14-261-017a	अद्य कैकेयि दौर्भाग्यं राज्ञा ते ख्यापितं महत्
BR-03-14-261-017c	आशीविषस्त्वां सङ्क्रुद्धश्चण्डो दशति दुर्भगे
BR-03-14-261-018a	सुभगा खलु कौसल्या यस्याः पुत्रोऽभिषेक्ष्यते
BR-03-14-261-018c	कुतो हि तव सौभाग्यं यस्याः पुत्रो न राज्यभाक्
BR-03-14-261-019a	सा तद्वचनमाज्ञाय सर्वाभरणभूषिता
BR-03-14-261-019c	वेदीविलग्नमध्येव बिभ्रती रूपमुत्तमम्
BR-03-14-261-020a	विविक्ते पतिमासाद्य हसन्तीव शुचिस्मिता
BR-03-14-261-020c	प्रणयं व्यञ्जयन्तीव मधुरं वाक्यमब्रवीत्
BR-03-14-261-021a	सत्यप्रतिज्ञ यन्मे त्वं काममेकं निसृष्टवान्
BR-03-14-261-021c	उपाकुरुष्व तद्राजंस्तस्मान्मुच्यस्व सङ्कटात्
BR-03-14-261-022	राजोवाच
BR-03-14-261-022a	वरं ददानि ते हन्त तद्गृहाण यदिच्छसि
BR-03-14-261-022c	अवध्यो वध्यतां कोऽद्य वध्यः कोऽद्य विमुच्यताम्
BR-03-14-261-023a	धनं ददानि कस्याद्य ह्रियतां कस्य वा पुनः
BR-03-14-261-023c	ब्राह्मणस्वादिहान्यत्र यत्किञ्चिद्वित्तमस्ति मे
BR-03-14-261-024	मार्कण्डेय उवाच
BR-03-14-261-024a	सा तद्वचनमाज्ञाय परिगृह्य नराधिपम्
BR-03-14-261-024c	आत्मनो बलमाज्ञाय तत एनमुवाच ह
BR-03-14-261-025a	आभिषेचनिकं यत्ते रामार्थमुपकल्पितम्
BR-03-14-261-025c	भरतस्तदवाप्नोतु वनं गच्छतु राघवः
BR-03-14-261-026a	स तद्राजा वचः श्रुत्वा विप्रियं दारुणोदयम्
BR-03-14-261-026c	दुःखार्तो भरतश्रेष्ठ न किञ्चिद्व्याजहार ह
BR-03-14-261-027a	ततस्तथोक्तं पितरं रामो विज्ञाय वीर्यवान्
BR-03-14-261-027c	वनं प्रतस्थे धर्मात्मा राजा सत्यो भवत्विति
BR-03-14-261-028a	तमन्वगच्छल्लक्ष्मीवान्धनुष्माँल्लक्ष्मणस्तदा
BR-03-14-261-028c	सीता च भार्या भद्रं ते वैदेही जनकात्मजा
BR-03-14-261-029a	ततो वनं गते रामे राजा दशरथस्तदा
BR-03-14-261-029c	समयुज्यत देहस्य कालपर्यायधर्मणा
BR-03-14-261-030a	रामं तु गतमाज्ञाय राजानं च तथागतम्
BR-03-14-261-030c	आनाय्य भरतं देवी कैकेयी वाक्यमब्रवीत्
BR-03-14-261-031a	गतो दशरथः स्वर्गं वनस्थौ रामलक्ष्मणौ
BR-03-14-261-031c	गृहाण राज्यं विपुलं क्षेमं निहतकण्टकम्
BR-03-14-261-032a	तामुवाच स धर्मात्मा नृशंसं बत ते कृतम्
BR-03-14-261-032c	पतिं हत्वा कुलं चेदमुत्साद्य धनलुब्धया
BR-03-14-261-033a	अयशः पातयित्वा मे मूर्ध्नि त्वं कुलपांसने
BR-03-14-261-033c	सकामा भव मे मातरित्युक्त्वा प्ररुरोद ह
BR-03-14-261-034a	स चारित्रं विशोध्याथ सर्वप्रकृतिसन्निधौ
BR-03-14-261-034c	अन्वयाद्भ्रातरं रामं विनिवर्तनलालसः
BR-03-14-261-035a	कौसल्यां च सुमित्रां च कैकेयीं च सुदुःखितः
BR-03-14-261-035c	अग्रे प्रस्थाप्य यानैः स शत्रुघ्नसहितो ययौ
BR-03-14-261-036a	वसिष्ठवामदेवाभ्यां विप्रैश्चान्यैः सहस्रशः
BR-03-14-261-036c	पौरजानपदैः सार्धं रामानयनकाङ्क्षया
BR-03-14-261-037a	ददर्श चित्रकूटस्थं स रामं सहलक्ष्मणम्
BR-03-14-261-037c	तापसानामलङ्कारं धारयन्तं धनुर्धरम्
BR-03-14-261-038a	विसर्जितः स रामेण पितुर्वचनकारिणा
BR-03-14-261-038c	नन्दिग्रामेऽकरोद्राज्यं पुरस्कृत्यास्य पादुके
BR-03-14-261-039a	रामस्तु पुनराशङ्क्य पौरजानपदागमम्
BR-03-14-261-039c	प्रविवेश महारण्यं शरभङ्गाश्रमं प्रति
BR-03-14-261-040a	सत्कृत्य शरभङ्गं स दण्डकारण्यमाश्रितः
BR-03-14-261-040c	नदीं गोदावरीं रम्यामाश्रित्य न्यवसत्तदा
BR-03-14-261-041a	वसतस्तस्य रामस्य ततः शूर्पणखाकृतम्
BR-03-14-261-041c	खरेणासीन्महद्वैरं जनस्थाननिवासिना
BR-03-14-261-042a	रक्षार्थं तापसानां च राघवो धर्मवत्सलः
BR-03-14-261-042c	चतुर्दश सहस्राणि जघान भुवि रक्षसाम्
BR-03-14-261-043a	दूषणं च खरं चैव निहत्य सुमहाबलौ
BR-03-14-261-043c	चक्रे क्षेमं पुनर्धीमान्धर्मारण्यं स राघवः
BR-03-14-261-044a	हतेषु तेषु रक्षःसु ततः शूर्पणखा पुनः
BR-03-14-261-044c	ययौ निकृत्तनासोष्ठी लङ्कां भ्रातुर्निवेशनम्
BR-03-14-261-045a	ततो रावणमभ्येत्य राक्षसी दुःखमूर्छिता
BR-03-14-261-045c	पपात पादयोर्भ्रातुः संशुष्करुधिरानना
BR-03-14-261-046a	तां तथा विकृतां दृष्ट्वा रावणः क्रोधमूर्छितः
BR-03-14-261-046c	उत्पपातासनात्क्रुद्धो दन्तैर्दन्तानुपस्पृशन्
BR-03-14-261-047a	स्वानमात्यान्विसृज्याथ विविक्ते तामुवाच सः
BR-03-14-261-047c	केनास्येवं कृता भद्रे मामचिन्त्यावमन्य च
BR-03-14-261-048a	कः शूलं तीक्ष्णमासाद्य सर्वगात्रैर्निषेवते
BR-03-14-261-048c	कः शिरस्यग्निमादाय विश्वस्तः स्वपते सुखम्
BR-03-14-261-049a	आशीविषं घोरतरं पादेन स्पृशतीह कः
BR-03-14-261-049c	सिंहं केसरिणं कश्च दंष्ट्रासु स्पृश्य तिष्ठति
BR-03-14-261-050a	इत्येवं ब्रुवतस्तस्य स्रोतोभ्यस्तेजसोऽर्चिषः
BR-03-14-261-050c	निश्चेरुर्दह्यतो रात्रौ वृक्षस्येव स्वरन्ध्रतः
BR-03-14-261-051a	तस्य तत्सर्वमाचख्यौ भगिनी रामविक्रमम्
BR-03-14-261-051c	खरदूषणसंयुक्तं राक्षसानां पराभवम्
BR-03-14-261-052a	स निश्चित्य ततः कृत्यं स्वसारमुपसान्त्व्य च
BR-03-14-261-052c	ऊर्ध्वमाचक्रमे राजा विधाय नगरे विधिम्
BR-03-14-261-053a	त्रिकूटं समतिक्रम्य कालपर्वतमेव च
BR-03-14-261-053c	ददर्श मकरावासं गम्भीरोदं महोदधिम्
BR-03-14-261-054a	तमतीत्याथ गोकर्णमभ्यगच्छद्दशाननः
BR-03-14-261-054c	दयितं स्थानमव्यग्रं शूलपाणेर्महात्मनः
BR-03-14-261-055a	तत्राभ्यगच्छन्मारीचं पूर्वामात्यं दशाननः
BR-03-14-261-055c	पुरा रामभयादेव तापस्यं समुपाश्रितम्
