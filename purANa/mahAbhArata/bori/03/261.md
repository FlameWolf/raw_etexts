001	युधिष्ठिर उवाच
001a	उक्तं भगवता जन्म रामादीनां पृथक्पृथक्
001c	प्रस्थानकारणं ब्रह्मञ्श्रोतुमिच्छामि कथ्यताम्
002a	कथं दाशरथी वीरौ भ्रातरौ रामलक्ष्मणौ
002c	प्रस्थापितौ वनं ब्रह्म मैथिली च यशस्विनी
003	मार्कण्डेय उवाच
003a	जातपुत्रो दशरथः प्रीतिमानभवन्नृपः
003c	क्रियारतिर्धर्मपरः सततं वृद्धसेविता
004a	क्रमेण चास्य ते पुत्रा व्यवर्धन्त महौजसः
004c	वेदेषु सरहस्येषु धनुर्वेदे च पारगाः
005a	चरितब्रह्मचर्यास्ते कृतदाराश्च पार्थिव
005c	यदा तदा दशरथः प्रीतिमानभवत्सुखी
006a	ज्येष्ठो रामोऽभवत्तेषां रमयामास हि प्रजाः
006c	मनोहरतया धीमान्पितुर्हृदयतोषणः
007a	ततः स राजा मतिमान्मत्वात्मानं वयोऽधिकम्
007c	मन्त्रयामास सचिवैर्धर्मज्ञैश्च पुरोहितैः
008a	अभिषेकाय रामस्य यौवराज्येन भारत
008c	प्राप्तकालं च ते सर्वे मेनिरे मन्त्रिसत्तमाः
009a	लोहिताक्षं महाबाहुं मत्तमातङ्गगामिनम्
009c	दीर्घबाहुं महोरस्कं नीलकुञ्चितमूर्धजम्
010a	दीप्यमानं श्रिया वीरं शक्रादनवमं बले
010c	पारगं सर्वधर्माणां बृहस्पतिसमं मतौ
011a	सर्वानुरक्तप्रकृतिं सर्वविद्याविशारदम्
011c	जितेन्द्रियममित्राणामपि दृष्टिमनोहरम्
012a	नियन्तारमसाधूनां गोप्तारं धर्मचारिणाम्
012c	धृतिमन्तमनाधृष्यं जेतारमपराजितम्
013a	पुत्रं राजा दशरथः कौसल्यानन्दवर्धनम्
013c	सन्दृश्य परमां प्रीतिमगच्छत्कुरुनन्दन
014a	चिन्तयंश्च महातेजा गुणान्रामस्य वीर्यवान्
014c	अभ्यभाषत भद्रं ते प्रीयमाणः पुरोहितम्
015a	अद्य पुष्यो निशि ब्रह्मन्पुण्यं योगमुपैष्यति
015c	सम्भाराः सम्भ्रियन्तां मे रामश्चोपनिमन्त्र्यताम्
016a	इति तद्राजवचनं प्रतिश्रुत्याथ मन्थरा
016c	कैकेयीमभिगम्येदं काले वचनमब्रवीत्
017a	अद्य कैकेयि दौर्भाग्यं राज्ञा ते ख्यापितं महत्
017c	आशीविषस्त्वां सङ्क्रुद्धश्चण्डो दशति दुर्भगे
018a	सुभगा खलु कौसल्या यस्याः पुत्रोऽभिषेक्ष्यते
018c	कुतो हि तव सौभाग्यं यस्याः पुत्रो न राज्यभाक्
019a	सा तद्वचनमाज्ञाय सर्वाभरणभूषिता
019c	वेदीविलग्नमध्येव बिभ्रती रूपमुत्तमम्
020a	विविक्ते पतिमासाद्य हसन्तीव शुचिस्मिता
020c	प्रणयं व्यञ्जयन्तीव मधुरं वाक्यमब्रवीत्
021a	सत्यप्रतिज्ञ यन्मे त्वं काममेकं निसृष्टवान्
021c	उपाकुरुष्व तद्राजंस्तस्मान्मुच्यस्व सङ्कटात्
022	राजोवाच
022a	वरं ददानि ते हन्त तद्गृहाण यदिच्छसि
022c	अवध्यो वध्यतां कोऽद्य वध्यः कोऽद्य विमुच्यताम्
023a	धनं ददानि कस्याद्य ह्रियतां कस्य वा पुनः
023c	ब्राह्मणस्वादिहान्यत्र यत्किञ्चिद्वित्तमस्ति मे
024	मार्कण्डेय उवाच
024a	सा तद्वचनमाज्ञाय परिगृह्य नराधिपम्
024c	आत्मनो बलमाज्ञाय तत एनमुवाच ह
025a	आभिषेचनिकं यत्ते रामार्थमुपकल्पितम्
025c	भरतस्तदवाप्नोतु वनं गच्छतु राघवः
026a	स तद्राजा वचः श्रुत्वा विप्रियं दारुणोदयम्
026c	दुःखार्तो भरतश्रेष्ठ न किञ्चिद्व्याजहार ह
027a	ततस्तथोक्तं पितरं रामो विज्ञाय वीर्यवान्
027c	वनं प्रतस्थे धर्मात्मा राजा सत्यो भवत्विति
028a	तमन्वगच्छल्लक्ष्मीवान्धनुष्माँल्लक्ष्मणस्तदा
028c	सीता च भार्या भद्रं ते वैदेही जनकात्मजा
029a	ततो वनं गते रामे राजा दशरथस्तदा
029c	समयुज्यत देहस्य कालपर्यायधर्मणा
030a	रामं तु गतमाज्ञाय राजानं च तथागतम्
030c	आनाय्य भरतं देवी कैकेयी वाक्यमब्रवीत्
031a	गतो दशरथः स्वर्गं वनस्थौ रामलक्ष्मणौ
031c	गृहाण राज्यं विपुलं क्षेमं निहतकण्टकम्
032a	तामुवाच स धर्मात्मा नृशंसं बत ते कृतम्
032c	पतिं हत्वा कुलं चेदमुत्साद्य धनलुब्धया
033a	अयशः पातयित्वा मे मूर्ध्नि त्वं कुलपांसने
033c	सकामा भव मे मातरित्युक्त्वा प्ररुरोद ह
034a	स चारित्रं विशोध्याथ सर्वप्रकृतिसन्निधौ
034c	अन्वयाद्भ्रातरं रामं विनिवर्तनलालसः
035a	कौसल्यां च सुमित्रां च कैकेयीं च सुदुःखितः
035c	अग्रे प्रस्थाप्य यानैः स शत्रुघ्नसहितो ययौ
036a	वसिष्ठवामदेवाभ्यां विप्रैश्चान्यैः सहस्रशः
036c	पौरजानपदैः सार्धं रामानयनकाङ्क्षया
037a	ददर्श चित्रकूटस्थं स रामं सहलक्ष्मणम्
037c	तापसानामलङ्कारं धारयन्तं धनुर्धरम्
038a	विसर्जितः स रामेण पितुर्वचनकारिणा
038c	नन्दिग्रामेऽकरोद्राज्यं पुरस्कृत्यास्य पादुके
039a	रामस्तु पुनराशङ्क्य पौरजानपदागमम्
039c	प्रविवेश महारण्यं शरभङ्गाश्रमं प्रति
040a	सत्कृत्य शरभङ्गं स दण्डकारण्यमाश्रितः
040c	नदीं गोदावरीं रम्यामाश्रित्य न्यवसत्तदा
041a	वसतस्तस्य रामस्य ततः शूर्पणखाकृतम्
041c	खरेणासीन्महद्वैरं जनस्थाननिवासिना
042a	रक्षार्थं तापसानां च राघवो धर्मवत्सलः
042c	चतुर्दश सहस्राणि जघान भुवि रक्षसाम्
043a	दूषणं च खरं चैव निहत्य सुमहाबलौ
043c	चक्रे क्षेमं पुनर्धीमान्धर्मारण्यं स राघवः
044a	हतेषु तेषु रक्षःसु ततः शूर्पणखा पुनः
044c	ययौ निकृत्तनासोष्ठी लङ्कां भ्रातुर्निवेशनम्
045a	ततो रावणमभ्येत्य राक्षसी दुःखमूर्छिता
045c	पपात पादयोर्भ्रातुः संशुष्करुधिरानना
046a	तां तथा विकृतां दृष्ट्वा रावणः क्रोधमूर्छितः
046c	उत्पपातासनात्क्रुद्धो दन्तैर्दन्तानुपस्पृशन्
047a	स्वानमात्यान्विसृज्याथ विविक्ते तामुवाच सः
047c	केनास्येवं कृता भद्रे मामचिन्त्यावमन्य च
048a	कः शूलं तीक्ष्णमासाद्य सर्वगात्रैर्निषेवते
048c	कः शिरस्यग्निमादाय विश्वस्तः स्वपते सुखम्
049a	आशीविषं घोरतरं पादेन स्पृशतीह कः
049c	सिंहं केसरिणं कश्च दंष्ट्रासु स्पृश्य तिष्ठति
050a	इत्येवं ब्रुवतस्तस्य स्रोतोभ्यस्तेजसोऽर्चिषः
050c	निश्चेरुर्दह्यतो रात्रौ वृक्षस्येव स्वरन्ध्रतः
051a	तस्य तत्सर्वमाचख्यौ भगिनी रामविक्रमम्
051c	खरदूषणसंयुक्तं राक्षसानां पराभवम्
052a	स निश्चित्य ततः कृत्यं स्वसारमुपसान्त्व्य च
052c	ऊर्ध्वमाचक्रमे राजा विधाय नगरे विधिम्
053a	त्रिकूटं समतिक्रम्य कालपर्वतमेव च
053c	ददर्श मकरावासं गम्भीरोदं महोदधिम्
054a	तमतीत्याथ गोकर्णमभ्यगच्छद्दशाननः
054c	दयितं स्थानमव्यग्रं शूलपाणेर्महात्मनः
055a	तत्राभ्यगच्छन्मारीचं पूर्वामात्यं दशाननः
055c	पुरा रामभयादेव तापस्यं समुपाश्रितम्
