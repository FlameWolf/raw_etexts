001	सोमक उवाच
001a	ब्रह्मन्यद्यद्यथा कार्यं तत्तत्कुरु तथा तथा
001c	पुत्रकामतया सर्वं करिष्यामि वचस्तव
002	लोमश उवाच
002a	ततः स याजयामास सोमकं तेन जन्तुना
002c	मातरस्तु बलात्पुत्रमपाकर्षुः कृपान्विताः
003a	हा हताः स्मेति वाशन्त्यस्तीव्रशोकसमन्विताः
003c	तं मातरः प्रत्यकर्षन्गृहीत्वा दक्षिणे करे
003e	सव्ये पाणौ गृहीत्वा तु याजकोऽपि स्म कर्षति
004a	कुररीणामिवार्तानामपाकृष्य तु तं सुतम्
004c	विशस्य चैनं विधिना वपामस्य जुहाव सः
005a	वपायां हूयमानायां गन्धमाघ्राय मातरः
005c	आर्ता निपेतुः सहसा पृथिव्यां कुरुनन्दन
005e	सर्वाश्च गर्भानलभंस्ततस्ताः पार्थिवाङ्गनाः
006a	ततो दशसु मासेषु सोमकस्य विशां पते
006c	जज्ञे पुत्रशतं पूर्णं तासु सर्वासु भारत
007a	जन्तुर्ज्येष्ठः समभवज्जनित्र्यामेव भारत
007c	स तासामिष्ट एवासीन्न तथान्ये निजाः सुताः
008a	तच्च लक्षणमस्यासीत्सौवर्णं पार्श्व उत्तरे
008c	तस्मिन्पुत्रशते चाग्र्यः स बभूव गुणैर्युतः
009a	ततः स लोकमगमत्सोमकस्य गुरुः परम्
009c	अथ काले व्यतीते तु सोमकोऽप्यगमत्परम्
010a	अथ तं नरके घोरे पच्यमानं ददर्श सः
010c	तमपृच्छत्किमर्थं त्वं नरके पच्यसे द्विज
011a	तमब्रवीद्गुरुः सोऽथ पच्यमानोऽग्निना भृशम्
011c	त्वं मया याजितो राजंस्तस्येदं कर्मणः फलम्
012a	एतच्छ्रुत्वा स राजर्षिर्धर्मराजानमब्रवीत्
012c	अहमत्र प्रवेक्ष्यामि मुच्यतां मम याजकः
012e	मत्कृते हि महाभागः पच्यते नरकाग्निना
013	धर्म उवाच
013a	नान्यः कर्तुः फलं राजन्नुपभुङ्क्ते कदाचन
013c	इमानि तव दृश्यन्ते फलानि ददतां वर
014	सोमक उवाच
014a	पुण्यान्न कामये लोकानृतेऽहं ब्रह्मवादिनम्
014c	इच्छाम्यहमनेनैव सह वस्तुं सुरालये
015a	नरके वा धर्मराज कर्मणास्य समो ह्यहम्
015c	पुण्यापुण्यफलं देव सममस्त्वावयोरिदम्
016	धर्म उवाच
016a	यद्येवमीप्सितं राजन्भुङ्क्ष्वास्य सहितः फलम्
016c	तुल्यकालं सहानेन पश्चात्प्राप्स्यसि सद्गतिम्
017	लोमश उवाच
017a	स चकार तथा सर्वं राजा राजीवलोचनः
017c	पुनश्च लेभे लोकान्स्वान्कर्मणा निर्जिताञ्शुभान्
017e	सह तेनैव विप्रेण गुरुणा स गुरुप्रियः
018a	एष तस्याश्रमः पुण्यो य एषोऽग्रे विराजते
018c	क्षान्त उष्यात्र षड्रात्रं प्राप्नोति सुगतिं नरः
019a	एतस्मिन्नपि राजेन्द्र वत्स्यामो विगतज्वराः
019c	षड्रात्रं नियतात्मानः सज्जीभव कुरूद्वह
