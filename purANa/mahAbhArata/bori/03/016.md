BR0303016001	युधिष्ठिर उवाच
BR0303016001a	वासुदेव महाबाहो विस्तरेण महामते
BR0303016001c	सौभस्य वधमाचक्ष्व न हि तृप्यामि कथ्यतः
BR0303016002	वासुदेव उवाच
BR0303016002a	हतं श्रुत्वा महाबाहो मया श्रौतश्रवं नृपम्
BR0303016002c	उपायाद्भरतश्रेष्ठ शाल्वो द्वारवतीं पुरीम्
BR0303016003a	अरुन्धत्तां सुदुष्टात्मा सर्वतः पाण्डुनन्दन
BR0303016003c	शाल्वो वैहायसं चापि तत्पुरं व्यूह्य विष्ठितः
BR0303016004a	तत्रस्थोऽथ महीपालो योधयामास तां पुरीम्
BR0303016004c	अभिसारेण सर्वेण तत्र युद्धमवर्तत
BR0303016005a	पुरी समन्ताद्विहिता सपताका सतोरणा
BR0303016005c	सचक्रा सहुडा चैव सयन्त्रखनका तथा
BR0303016006a	सोपतल्पप्रतोलीका साट्टाट्टालकगोपुरा
BR0303016006c	सकचग्रहणी चैव सोल्कालातावपोथिका
BR0303016007a	सोष्ट्रिका भरतश्रेष्ठ सभेरीपणवानका
BR0303016007c	समित्तृणकुशा राजन्सशतघ्नीकलाङ्गला
BR0303016008a	सभुशुण्ड्यश्मलगुडा सायुधा सपरश्वधा
BR0303016008c	लोहचर्मवती चापि साग्निः सहुडशृङ्गिका
BR0303016009a	शास्त्रदृष्टेन विधिना संयुक्ता भरतर्षभ
BR0303016009c	द्रव्यैरनेकैर्विविधैर्गदसाम्बोद्धवादिभिः
BR0303016010a	पुरुषैः कुरुशार्दूल समर्थैः प्रतिबाधने
BR0303016010c	अभिख्यातकुलैर्वीरैर्दृष्टवीर्यैश्च संयुगे
BR0303016011a	मध्यमेन च गुल्मेन रक्षिता सारसञ्ज्ञिता
BR0303016011c	उत्क्षिप्तगुल्मैश्च तथा हयैश्चैव पदातिभिः
BR0303016012a	आघोषितं च नगरे न पातव्या सुरेति ह
BR0303016012c	प्रमादं परिरक्षद्भिरुग्रसेनोद्धवादिभिः
BR0303016013a	प्रमत्तेष्वभिघातं हि कुर्याच्छाल्वो नराधिपः
BR0303016013c	इति कृत्वाप्रमत्तास्ते सर्वे वृष्ण्यन्धकाः स्थिताः
BR0303016014a	आनर्ताश्च तथा सर्वे नटनर्तकगायनाः
BR0303016014c	बहिर्विवासिताः सर्वे रक्षद्भिर्वित्तसञ्चयान्
BR0303016015a	सङ्क्रमा भेदिताः सर्वे नावश्च प्रतिषेधिताः
BR0303016015c	परिखाश्चापि कौरव्य कीलैः सुनिचिताः कृताः
BR0303016016a	उदपानाः कुरुश्रेष्ठ तथैवाप्यम्बरीषकाः
BR0303016016c	समन्तात्क्रोशमात्रं च कारिता विषमा च भूः
BR0303016017a	प्रकृत्या विषमं दुर्गं प्रकृत्या च सुरक्षितम्
BR0303016017c	प्रकृत्या चायुधोपेतं विशेषेण तदानघ
BR0303016018a	सुरक्षितं सुगुप्तं च सर्वायुधसमन्वितम्
BR0303016018c	तत्पुरं भरतश्रेष्ठ यथेन्द्रभवनं तथा
BR0303016019a	न चामुद्रोऽभिनिर्याति न चामुद्रः प्रवेश्यते
BR0303016019c	वृष्ण्यन्धकपुरे राजंस्तदा सौभसमागमे
BR0303016020a	अनु रथ्यासु सर्वासु चत्वरेषु च कौरव
BR0303016020c	बलं बभूव राजेन्द्र प्रभूतगजवाजिमत्
BR0303016021a	दत्तवेतनभक्तं च दत्तायुधपरिच्छदम्
BR0303016021c	कृतापदानं च तदा बलमासीन्महाभुज
BR0303016022a	न कुप्यवेतनी कश्चिन्न चातिक्रान्तवेतनी
BR0303016022c	नानुग्रहभृतः कश्चिन्न चादृष्टपराक्रमः
BR0303016023a	एवं सुविहिता राजन्द्वारका भूरिदक्षिणैः
BR0303016023c	आहुकेन सुगुप्ता च राज्ञा राजीवलोचन
