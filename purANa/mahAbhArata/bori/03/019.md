BR0303019001	वासुदेव उवाच
BR0303019001a	शाल्वबाणार्दिते तस्मिन्प्रद्युम्ने बलिनां वरे
BR0303019001c	वृष्णयो भग्नसङ्कल्पा विव्यथुः पृतनागताः
BR0303019002a	हाहाकृतमभूत्सार्वं वृष्ण्यन्धकबलं तदा
BR0303019002c	प्रद्युम्ने पतिते राजन्परे च मुदिताभवन्
BR0303019003a	तं तथा मोहितं दृष्ट्वा सारथिर्जवनैर्हयैः
BR0303019003c	रणादपाहरत्तूर्णं शिक्षितो दारुकिस्ततः
BR0303019004a	नातिदूरापयाते तु रथे रथवरप्रणुत्
BR0303019004c	धनुर्गृहीत्वा यन्तारं लब्धसंज्ञोऽब्रवीदिदम्
BR0303019005a	सौते किं ते व्यवसितं कस्माद्यासि पराङ्मुखः
BR0303019005c	नैष वृष्णिप्रवीराणामाहवे धर्म उच्यते
BR0303019006a	कच्चित्सौते न ते मोहः शाल्वं दृष्ट्वा महाहवे
BR0303019006c	विषादो वा रणं दृष्ट्वा ब्रूहि मे त्वं यथातथम्
BR0303019007	सूत उवाच
BR0303019007a	जानार्दने न मे मोहो नापि मे भयमाविशत्
BR0303019007c	अतिभारं तु ते मन्ये शाल्वं केशवनन्दन
BR0303019008a	सोऽपयामि शनैर्वीर बलवानेष पापकृत्
BR0303019008c	मोहितश्च रणे शूरो रक्ष्यः सारथिना रथी
BR0303019009a	आयुष्मंस्त्वं मया नित्यं रक्षितव्यस्त्वयाप्यहम्
BR0303019009c	रक्षितव्यो रथी नित्यमिति कृत्वापयाम्यहम्
BR0303019010a	एकश्चासि महाबाहो बहवश्चापि दानवाः
BR0303019010c	नसमं रौक्मिणेयाहं रणं मत्वापयाम्यहम्
BR0303019011	वासुदेव उवाच
BR0303019011a	एवं ब्रुवति सूते तु तदा मकरकेतुमान्
BR0303019011c	उवाच सूतं कौरव्य निवर्तय रथं पुनः
BR0303019012a	दारुकात्मज मैवं त्वं पुनः कार्षीः कथञ्चन
BR0303019012c	व्यपयानं रणात्सौते जीवतो मम कर्हिचित्
BR0303019013a	न स वृष्णिकुले जातो यो वै त्यजति सङ्गरम्
BR0303019013c	यो वा निपतितं हन्ति तवास्मीति च वादिनम्
BR0303019014a	तथा स्त्रियं वै यो हन्ति वृद्धं बालं तथैव च
BR0303019014c	विरथं विप्रकीर्णं च भग्नशस्त्रायुधं तथा
BR0303019015a	त्वं च सूतकुले जातो विनीतः सूतकर्मणि
BR0303019015c	धर्मज्ञश्चासि वृष्णीनामाहवेष्वपि दारुके
BR0303019016a	स जानंश्चरितं कृत्स्नं वृष्णीनां पृतनामुखे
BR0303019016c	अपयानं पुनः सौते मैवं कार्षीः कथञ्चन
BR0303019017a	अपयातं हतं पृष्ठे भीतं रणपलायिनम्
BR0303019017c	गदाग्रजो दुराधर्षः किं मां वक्ष्यति माधवः
BR0303019018a	केशवस्याग्रजो वापि नीलवासा मदोत्कटः
BR0303019018c	किं वक्ष्यति महाबाहुर्बलदेवः समागतः
BR0303019019a	किं वक्ष्यति शिनेर्नप्ता नरसिंहो महाधनुः
BR0303019019c	अपयातं रणात्सौते साम्बश्च समितिञ्जयः
BR0303019020a	चारुदेष्णश्च दुर्धर्षस्तथैव गदसारणौ
BR0303019020c	अक्रूरश्च महाबाहुः किं मां वक्ष्यति सारथे
BR0303019021a	शूरं सम्भावितं सन्तं नित्यं पुरुषमानिनम्
BR0303019021c	स्त्रियश्च वृष्णिवीराणां किं मां वक्ष्यन्ति सङ्गताः
BR0303019022a	प्रद्युम्नोऽयमुपायाति भीतस्त्यक्त्वा महाहवम्
BR0303019022c	धिगेनमिति वक्ष्यन्ति न तु वक्ष्यन्ति साध्विति
BR0303019023a	धिग्वाचा परिहासोऽपि मम वा मद्विधस्य वा
BR0303019023c	मृत्युनाभ्यधिकः सौते स त्वं मा व्यपयाः पुनः
BR0303019024a	भारं हि मयि सन्न्यस्य यातो मधुनिहा हरिः
BR0303019024c	यज्ञं भरतसिंहस्य पार्थस्यामिततेजसः
BR0303019025a	कृतवर्मा मया वीरो निर्यास्यन्नेव वारितः
BR0303019025c	शाल्वं निवारयिष्येऽहं तिष्ठ त्वमिति सूतज
BR0303019026a	स च सम्भावयन्मां वै निवृत्तो हृदिकात्मजः
BR0303019026c	तं समेत्य रणं त्यक्त्वा किं वक्ष्यामि महारथम्
BR0303019027a	उपयातं दुराधर्षं शङ्खचक्रगदाधरम्
BR0303019027c	पुरुषं पुण्डरीकाक्षं किं वक्ष्यामि महाभुजम्
BR0303019028a	सात्यकिं बलदेवं च ये चान्येऽन्धकवृष्णयः
BR0303019028c	मया स्पर्धन्ति सततं किं नु वक्ष्यामि तानहम्
BR0303019029a	त्यक्त्वा रणमिमं सौते पृष्ठतोऽभ्याहतः शरैः
BR0303019029c	त्वयापनीतो विवशो न जीवेयं कथञ्चन
BR0303019030a	स निवर्त रथेनाशु पुनर्दारुकनन्दन
BR0303019030c	न चैतदेवं कर्तव्यमथापत्सु कथञ्चन
BR0303019031a	न जीवितमहं सौते बहु मन्ये कदाचन
BR0303019031c	अपयातो रणाद्भीतः पृष्ठतोऽभ्याहतः शरैः
BR0303019032a	कदा वा सूतपुत्र त्वं जानीषे मां भयार्दितम्
BR0303019032c	अपयातं रणं हित्वा यथा कापुरुषं तथा
BR0303019033a	न युक्तं भवता त्यक्तुं सङ्ग्रामं दारुकात्मज
BR0303019033c	मयि युद्धार्थिनि भृशं स त्वं याहि यतो रणम्
