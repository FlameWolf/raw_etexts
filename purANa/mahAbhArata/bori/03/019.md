001	वासुदेव उवाच
001a	शाल्वबाणार्दिते तस्मिन्प्रद्युम्ने बलिनां वरे
001c	वृष्णयो भग्नसङ्कल्पा विव्यथुः पृतनागताः
002a	हाहाकृतमभूत्सार्वं वृष्ण्यन्धकबलं तदा
002c	प्रद्युम्ने पतिते राजन्परे च मुदिताभवन्
003a	तं तथा मोहितं दृष्ट्वा सारथिर्जवनैर्हयैः
003c	रणादपाहरत्तूर्णं शिक्षितो दारुकिस्ततः
004a	नातिदूरापयाते तु रथे रथवरप्रणुत्
004c	धनुर्गृहीत्वा यन्तारं लब्धसंज्ञोऽब्रवीदिदम्
005a	सौते किं ते व्यवसितं कस्माद्यासि पराङ्मुखः
005c	नैष वृष्णिप्रवीराणामाहवे धर्म उच्यते
006a	कच्चित्सौते न ते मोहः शाल्वं दृष्ट्वा महाहवे
006c	विषादो वा रणं दृष्ट्वा ब्रूहि मे त्वं यथातथम्
007	सूत उवाच
007a	जानार्दने न मे मोहो नापि मे भयमाविशत्
007c	अतिभारं तु ते मन्ये शाल्वं केशवनन्दन
008a	सोऽपयामि शनैर्वीर बलवानेष पापकृत्
008c	मोहितश्च रणे शूरो रक्ष्यः सारथिना रथी
009a	आयुष्मंस्त्वं मया नित्यं रक्षितव्यस्त्वयाप्यहम्
009c	रक्षितव्यो रथी नित्यमिति कृत्वापयाम्यहम्
010a	एकश्चासि महाबाहो बहवश्चापि दानवाः
010c	नसमं रौक्मिणेयाहं रणं मत्वापयाम्यहम्
011	वासुदेव उवाच
011a	एवं ब्रुवति सूते तु तदा मकरकेतुमान्
011c	उवाच सूतं कौरव्य निवर्तय रथं पुनः
012a	दारुकात्मज मैवं त्वं पुनः कार्षीः कथञ्चन
012c	व्यपयानं रणात्सौते जीवतो मम कर्हिचित्
013a	न स वृष्णिकुले जातो यो वै त्यजति सङ्गरम्
013c	यो वा निपतितं हन्ति तवास्मीति च वादिनम्
014a	तथा स्त्रियं वै यो हन्ति वृद्धं बालं तथैव च
014c	विरथं विप्रकीर्णं च भग्नशस्त्रायुधं तथा
015a	त्वं च सूतकुले जातो विनीतः सूतकर्मणि
015c	धर्मज्ञश्चासि वृष्णीनामाहवेष्वपि दारुके
016a	स जानंश्चरितं कृत्स्नं वृष्णीनां पृतनामुखे
016c	अपयानं पुनः सौते मैवं कार्षीः कथञ्चन
017a	अपयातं हतं पृष्ठे भीतं रणपलायिनम्
017c	गदाग्रजो दुराधर्षः किं मां वक्ष्यति माधवः
018a	केशवस्याग्रजो वापि नीलवासा मदोत्कटः
018c	किं वक्ष्यति महाबाहुर्बलदेवः समागतः
019a	किं वक्ष्यति शिनेर्नप्ता नरसिंहो महाधनुः
019c	अपयातं रणात्सौते साम्बश्च समितिञ्जयः
020a	चारुदेष्णश्च दुर्धर्षस्तथैव गदसारणौ
020c	अक्रूरश्च महाबाहुः किं मां वक्ष्यति सारथे
021a	शूरं सम्भावितं सन्तं नित्यं पुरुषमानिनम्
021c	स्त्रियश्च वृष्णिवीराणां किं मां वक्ष्यन्ति सङ्गताः
022a	प्रद्युम्नोऽयमुपायाति भीतस्त्यक्त्वा महाहवम्
022c	धिगेनमिति वक्ष्यन्ति न तु वक्ष्यन्ति साध्विति
023a	धिग्वाचा परिहासोऽपि मम वा मद्विधस्य वा
023c	मृत्युनाभ्यधिकः सौते स त्वं मा व्यपयाः पुनः
024a	भारं हि मयि सन्न्यस्य यातो मधुनिहा हरिः
024c	यज्ञं भरतसिंहस्य पार्थस्यामिततेजसः
025a	कृतवर्मा मया वीरो निर्यास्यन्नेव वारितः
025c	शाल्वं निवारयिष्येऽहं तिष्ठ त्वमिति सूतज
026a	स च सम्भावयन्मां वै निवृत्तो हृदिकात्मजः
026c	तं समेत्य रणं त्यक्त्वा किं वक्ष्यामि महारथम्
027a	उपयातं दुराधर्षं शङ्खचक्रगदाधरम्
027c	पुरुषं पुण्डरीकाक्षं किं वक्ष्यामि महाभुजम्
028a	सात्यकिं बलदेवं च ये चान्येऽन्धकवृष्णयः
028c	मया स्पर्धन्ति सततं किं नु वक्ष्यामि तानहम्
029a	त्यक्त्वा रणमिमं सौते पृष्ठतोऽभ्याहतः शरैः
029c	त्वयापनीतो विवशो न जीवेयं कथञ्चन
030a	स निवर्त रथेनाशु पुनर्दारुकनन्दन
030c	न चैतदेवं कर्तव्यमथापत्सु कथञ्चन
031a	न जीवितमहं सौते बहु मन्ये कदाचन
031c	अपयातो रणाद्भीतः पृष्ठतोऽभ्याहतः शरैः
032a	कदा वा सूतपुत्र त्वं जानीषे मां भयार्दितम्
032c	अपयातं रणं हित्वा यथा कापुरुषं तथा
033a	न युक्तं भवता त्यक्तुं सङ्ग्रामं दारुकात्मज
033c	मयि युद्धार्थिनि भृशं स त्वं याहि यतो रणम्
