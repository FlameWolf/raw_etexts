001	बृहदश्व उवाच
001a	तस्मिन्नन्तर्हिते नागे प्रययौ नैषधो नलः
001c	ऋतुपर्णस्य नगरं प्राविशद्दशमेऽहनि
002a	स राजानमुपातिष्ठद्बाहुकोऽहमिति ब्रुवन्
002c	अश्वानां वाहने युक्तः पृथिव्यां नास्ति मत्समः
003a	अर्थकृच्छ्रेषु चैवाहं प्रष्टव्यो नैपुणेषु च
003c	अन्नसंस्कारमपि च जानाम्यन्यैर्विशेषतः
004a	यानि शिल्पानि लोकेऽस्मिन्यच्चाप्यन्यत्सुदुष्करम्
004c	सर्वं यतिष्ये तत्कर्तुमृतुपर्ण भरस्व माम्
005	ऋतुपर्ण उवाच
005a	वस बाहुक भद्रं ते सर्वमेतत्करिष्यसि
005c	शीघ्रयाने सदा बुद्धिर्धीयते मे विशेषतः
006a	स त्वमातिष्ठ योगं तं येन शीघ्रा हया मम
006c	भवेयुरश्वाध्यक्षोऽसि वेतनं ते शतं शताः
007a	त्वामुपस्थास्यतश्चेमौ नित्यं वार्ष्णेयजीवलौ
007c	एताभ्यां रंस्यसे सार्धं वस वै मयि बाहुक
008	बृहदश्व उवाच
008a	एवमुक्तो नलस्तेन न्यवसत्तत्र पूजितः
008c	ऋतुपर्णस्य नगरे सहवार्ष्णेयजीवलः
009a	स तत्र निवसन्राजा वैदर्भीमनुचिन्तयन्
009c	सायं सायं सदा चेमं श्लोकमेकं जगाद ह
010a	क्व नु सा क्षुत्पिपासार्ता श्रान्ता शेते तपस्विनी
010c	स्मरन्ती तस्य मन्दस्य कं वा साद्योपतिष्ठति
011a	एवं ब्रुवन्तं राजानं निशायां जीवलोऽब्रवीत्
011c	कामेनां शोचसे नित्यं श्रोतुमिच्छामि बाहुक
012a	तमुवाच नलो राजा मन्दप्रज्ञस्य कस्यचित्
012c	आसीद्बहुमता नारी तस्या दृढतरं च सः
013a	स वै केनचिदर्थेन तया मन्दो व्ययुज्यत
013c	विप्रयुक्तश्च मन्दात्मा भ्रमत्यसुखपीडितः
014a	दह्यमानः स शोकेन दिवारात्रमतन्द्रितः
014c	निशाकाले स्मरंस्तस्याः श्लोकमेकं स्म गायति
015a	स वै भ्रमन्महीं सर्वां क्वचिदासाद्य किञ्चन
015c	वसत्यनर्हस्तद्दुःखं भूय एवानुसंस्मरन्
016a	सा तु तं पुरुषं नारी कृच्छ्रेऽप्यनुगता वने
016c	त्यक्ता तेनाल्पपुण्येन दुष्करं यदि जीवति
017a	एका बालानभिज्ञा च मार्गाणामतथोचिता
017c	क्षुत्पिपासापरीता च दुष्करं यदि जीवति
018a	श्वापदाचरिते नित्यं वने महति दारुणे
018c	त्यक्ता तेनाल्पपुण्येन मन्दप्रज्ञेन मारिष
019a	इत्येवं नैषधो राजा दमयन्तीमनुस्मरन्
019c	अज्ञातवासमवसद्राज्ञस्तस्य निवेशने
