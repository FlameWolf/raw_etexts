BR-03-08-173-001	जनमेजय उवाच
BR-03-08-173-001a	तस्मिन्कृतास्त्रे रथिनां प्रधाने प्रत्यागते भवनाद्वृत्रहन्तुः
BR-03-08-173-001c	अतः परं किमकुर्वन्त पार्थाः समेत्य शूरेण धनञ्जयेन
BR-03-08-173-002	वैशम्पायन उवाच
BR-03-08-173-002a	वनेषु तेष्वेव तु ते नरेन्द्राः सहार्जुनेनेन्द्रसमेन वीराः
BR-03-08-173-002c	तस्मिंश्च शैलप्रवरे सुरम्ये धनेश्वराक्रीडगता विजह्रुः
BR-03-08-173-003a	वेश्मानि तान्यप्रतिमानि पश्यन्क्रीडाश्च नानाद्रुमसन्निकर्षाः
BR-03-08-173-003c	चचार धन्वी बहुधा नरेन्द्रः सोऽस्त्रेषु यत्तः सततं किरीटी
BR-03-08-173-004a	अवाप्य वासं नरदेवपुत्राः प्रसादजं वैश्रवणस्य राज्ञः
BR-03-08-173-004c	न प्राणिनां ते स्पृहयन्ति राजञ्शिवश्च कालः स बभूव तेषाम्
BR-03-08-173-005a	समेत्य पार्थेन यथैकरात्रमूषुः समास्तत्र तदा चतस्रः
BR-03-08-173-005c	पूर्वाश्च षट्ता दश पाण्डवानां शिवा बभूवुर्वसतां वनेषु
BR-03-08-173-006a	ततोऽब्रवीद्वायुसुतस्तरस्वी जिष्णुश्च राजानमुपोपविश्य
BR-03-08-173-006c	यमौ च वीरौ सुरराजकल्पावेकान्तमास्थाय हितं प्रियं च
BR-03-08-173-007a	तव प्रतिज्ञां कुरुराज सत्यां चिकीर्षमाणास्त्वदनु प्रियं च
BR-03-08-173-007c	ततोऽनुगच्छाम वनान्यपास्य सुयोधनं सानुचरं निहन्तुम्
BR-03-08-173-008a	एकादशं वर्षमिदं वसामः सुयोधनेनात्तसुखाः सुखार्हाः
BR-03-08-173-008c	तं वञ्चयित्वाधमबुद्धिशीलमज्ञातवासं सुखमाप्नुयामः
BR-03-08-173-009a	तवाज्ञया पार्थिव निर्विशङ्का विहाय मानं विचरन्वनानि
BR-03-08-173-009c	समीपवासेन विलोभितास्ते ज्ञास्यन्ति नास्मानपकृष्टदेशान्
BR-03-08-173-010a	संवत्सरं तं तु विहृत्य गूढं नराधमं तं सुखमुद्धरेम
BR-03-08-173-010c	निर्यात्य वैरं सफलं सपुष्पं तस्मै नरेन्द्राधमपूरुषाय
BR-03-08-173-011a	सुयोधनायानुचरैर्वृताय ततो महीमाहर धर्मराज
BR-03-08-173-011c	स्वर्गोपमं शैलमिमं चरद्भिः शक्यो विहन्तुं नरदेव शोकः
BR-03-08-173-012a	कीर्तिश्च ते भारत पुण्यगन्धा नश्येत लोकेषु चराचरेषु
BR-03-08-173-012c	तत्प्राप्य राज्यं कुरुपुङ्गवानां शक्यं महत्प्राप्तमथ क्रियाश्च
BR-03-08-173-013a	इदं तु शक्यं सततं नरेन्द्र प्राप्तुं त्वया यल्लभसे कुबेरात्
BR-03-08-173-013c	कुरुष्व बुद्धिं द्विषतां वधाय कृतागसां भारत निग्रहे च
BR-03-08-173-014a	तेजस्तवोग्रं न सहेत राजन्समेत्य साक्षादपि वज्रपाणिः
BR-03-08-173-014c	न हि व्यथां जातु करिष्यतस्तौ समेत्य देवैरपि धर्मराज
BR-03-08-173-015a	त्वदर्थसिद्ध्यर्थमभिप्रवृत्तौ सुपर्णकेतुश्च शिनेश्च नप्ता
BR-03-08-173-015c	यथैव कृष्णोऽप्रतिमो बलेन तथैव राजन्स शिनिप्रवीरः
BR-03-08-173-016a	तवार्थसिद्ध्यर्थमभिप्रवृत्तौ यथैव कृष्णः सह यादवैस्तैः
BR-03-08-173-016c	तथैव चावां नरदेववर्य यमौ च वीरौ कृतिनौ प्रयोगे
BR-03-08-173-016e	त्वदर्थयोगप्रभवप्रधानाः समं करिष्याम परान्समेत्य
BR-03-08-173-017a	ततस्तदाज्ञाय मतं महात्मा तेषां स धर्मस्य सुतो वरिष्ठः
BR-03-08-173-017c	प्रदक्षिणं वैश्रवणाधिवासं चकार धर्मार्थविदुत्तमौजः
BR-03-08-173-018a	आमन्त्र्य वेश्मानि नदीः सरांसि सर्वाणि रक्षांसि च धर्मराजः
BR-03-08-173-018c	यथागतं मार्गमवेक्षमाणः पुनर्गिरिं चैव निरीक्षमाणः
BR-03-08-173-019a	समाप्तकर्मा सहितः सुहृद्भिर्जित्वा सपत्नान्प्रतिलभ्य राज्यम्
BR-03-08-173-019c	शैलेन्द्र भूयस्तपसे धृतात्मा द्रष्टा तवास्मीति मतिं चकार
BR-03-08-173-020a	वृतः स सर्वैरनुजैर्द्विजैश्च तेनैव मार्गेण पतिः कुरूणाम्
BR-03-08-173-020c	उवाह चैनान्सगणांस्तथैव घटोत्कचः पर्वतनिर्झरेषु
BR-03-08-173-021a	तान्प्रस्थितान्प्रीतिमना महर्षिः पितेव पुत्राननुशिष्य सर्वान्
BR-03-08-173-021c	स लोमशः प्रीतमना जगाम दिवौकसां पुण्यतमं निवासम्
BR-03-08-173-022a	तेनानुशिष्टार्ष्टिषेणेन चैव तीर्थानि रम्याणि तपोवनानि
BR-03-08-173-022c	महान्ति चान्यानि सरांसि पार्थाः सम्पश्यमानाः प्रययुर्नराग्र्याः
