001	जनमेजय उवाच
001a	तस्मिन्कृतास्त्रे रथिनां प्रधाने प्रत्यागते भवनाद्वृत्रहन्तुः
001c	अतः परं किमकुर्वन्त पार्थाः समेत्य शूरेण धनञ्जयेन
002	वैशम्पायन उवाच
002a	वनेषु तेष्वेव तु ते नरेन्द्राः सहार्जुनेनेन्द्रसमेन वीराः
002c	तस्मिंश्च शैलप्रवरे सुरम्ये धनेश्वराक्रीडगता विजह्रुः
003a	वेश्मानि तान्यप्रतिमानि पश्यन्क्रीडाश्च नानाद्रुमसन्निकर्षाः
003c	चचार धन्वी बहुधा नरेन्द्रः सोऽस्त्रेषु यत्तः सततं किरीटी
004a	अवाप्य वासं नरदेवपुत्राः प्रसादजं वैश्रवणस्य राज्ञः
004c	न प्राणिनां ते स्पृहयन्ति राजञ्शिवश्च कालः स बभूव तेषाम्
005a	समेत्य पार्थेन यथैकरात्रमूषुः समास्तत्र तदा चतस्रः
005c	पूर्वाश्च षट्ता दश पाण्डवानां शिवा बभूवुर्वसतां वनेषु
006a	ततोऽब्रवीद्वायुसुतस्तरस्वी जिष्णुश्च राजानमुपोपविश्य
006c	यमौ च वीरौ सुरराजकल्पावेकान्तमास्थाय हितं प्रियं च
007a	तव प्रतिज्ञां कुरुराज सत्यां चिकीर्षमाणास्त्वदनु प्रियं च
007c	ततोऽनुगच्छाम वनान्यपास्य सुयोधनं सानुचरं निहन्तुम्
008a	एकादशं वर्षमिदं वसामः सुयोधनेनात्तसुखाः सुखार्हाः
008c	तं वञ्चयित्वाधमबुद्धिशीलमज्ञातवासं सुखमाप्नुयामः
009a	तवाज्ञया पार्थिव निर्विशङ्का विहाय मानं विचरन्वनानि
009c	समीपवासेन विलोभितास्ते ज्ञास्यन्ति नास्मानपकृष्टदेशान्
010a	संवत्सरं तं तु विहृत्य गूढं नराधमं तं सुखमुद्धरेम
010c	निर्यात्य वैरं सफलं सपुष्पं तस्मै नरेन्द्राधमपूरुषाय
011a	सुयोधनायानुचरैर्वृताय ततो महीमाहर धर्मराज
011c	स्वर्गोपमं शैलमिमं चरद्भिः शक्यो विहन्तुं नरदेव शोकः
012a	कीर्तिश्च ते भारत पुण्यगन्धा नश्येत लोकेषु चराचरेषु
012c	तत्प्राप्य राज्यं कुरुपुङ्गवानां शक्यं महत्प्राप्तमथ क्रियाश्च
013a	इदं तु शक्यं सततं नरेन्द्र प्राप्तुं त्वया यल्लभसे कुबेरात्
013c	कुरुष्व बुद्धिं द्विषतां वधाय कृतागसां भारत निग्रहे च
014a	तेजस्तवोग्रं न सहेत राजन्समेत्य साक्षादपि वज्रपाणिः
014c	न हि व्यथां जातु करिष्यतस्तौ समेत्य देवैरपि धर्मराज
015a	त्वदर्थसिद्ध्यर्थमभिप्रवृत्तौ सुपर्णकेतुश्च शिनेश्च नप्ता
015c	यथैव कृष्णोऽप्रतिमो बलेन तथैव राजन्स शिनिप्रवीरः
016a	तवार्थसिद्ध्यर्थमभिप्रवृत्तौ यथैव कृष्णः सह यादवैस्तैः
016c	तथैव चावां नरदेववर्य यमौ च वीरौ कृतिनौ प्रयोगे
016e	त्वदर्थयोगप्रभवप्रधानाः समं करिष्याम परान्समेत्य
017a	ततस्तदाज्ञाय मतं महात्मा तेषां स धर्मस्य सुतो वरिष्ठः
017c	प्रदक्षिणं वैश्रवणाधिवासं चकार धर्मार्थविदुत्तमौजः
018a	आमन्त्र्य वेश्मानि नदीः सरांसि सर्वाणि रक्षांसि च धर्मराजः
018c	यथागतं मार्गमवेक्षमाणः पुनर्गिरिं चैव निरीक्षमाणः
019a	समाप्तकर्मा सहितः सुहृद्भिर्जित्वा सपत्नान्प्रतिलभ्य राज्यम्
019c	शैलेन्द्र भूयस्तपसे धृतात्मा द्रष्टा तवास्मीति मतिं चकार
020a	वृतः स सर्वैरनुजैर्द्विजैश्च तेनैव मार्गेण पतिः कुरूणाम्
020c	उवाह चैनान्सगणांस्तथैव घटोत्कचः पर्वतनिर्झरेषु
021a	तान्प्रस्थितान्प्रीतिमना महर्षिः पितेव पुत्राननुशिष्य सर्वान्
021c	स लोमशः प्रीतमना जगाम दिवौकसां पुण्यतमं निवासम्
022a	तेनानुशिष्टार्ष्टिषेणेन चैव तीर्थानि रम्याणि तपोवनानि
022c	महान्ति चान्यानि सरांसि पार्थाः सम्पश्यमानाः प्रययुर्नराग्र्याः
