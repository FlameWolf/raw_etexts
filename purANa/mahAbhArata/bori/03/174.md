BR-03-08-174-001	वैशम्पायन उवाच
BR-03-08-174-001a	नगोत्तमं प्रस्रवणैरुपेतं दिशां गजैः किन्नरपक्षिभिश्च
BR-03-08-174-001c	सुखं निवासं जहतां हि तेषां न प्रीतिरासीद्भरतर्षभाणाम्
BR-03-08-174-002a	ततस्तु तेषां पुनरेव हर्षः कैलासमालोक्य महान्बभूव
BR-03-08-174-002c	कुबेरकान्तं भरतर्षभाणां महीधरं वारिधरप्रकाशम्
BR-03-08-174-003a	समुच्छ्रयान्पर्वतसन्निरोधान्गोष्ठान्गिरीणां गिरिसेतुमालाः
BR-03-08-174-003c	बहून्प्रपातांश्च समीक्ष्य वीराः स्थलानि निम्नानि च तत्र तत्र
BR-03-08-174-004a	तथैव चान्यानि महावनानि मृगद्विजानेकपसेवितानि
BR-03-08-174-004c	आलोकयन्तोऽभिययुः प्रतीतास्ते धन्विनः खड्गधरा नराग्र्याः
BR-03-08-174-005a	वनानि रम्याणि सरांसि नद्यो गुहा गिरीणां गिरिगह्वराणि
BR-03-08-174-005c	एते निवासाः सततं बभूवुर्निशानिशं प्राप्य नरर्षभाणाम्
BR-03-08-174-006a	ते दुर्गवासं बहुधा निरुष्य व्यतीत्य कैलासमचिन्त्यरूपम्
BR-03-08-174-006c	आसेदुरत्यर्थमनोरमं वै तमाश्रमाग्र्यं वृषपर्वणस्ते
BR-03-08-174-007a	समेत्य राज्ञा वृषपर्वणस्ते प्रत्यर्चितास्तेन च वीतमोहाः
BR-03-08-174-007c	शशंसिरे विस्तरशः प्रवासं शिवं यथावद्वृषपर्वणस्ते
BR-03-08-174-008a	सुखोषितास्तत्र त एकरात्रं पुण्याश्रमे देवमहर्षिजुष्टे
BR-03-08-174-008c	अभ्याययुस्ते बदरीं विशालां सुखेन वीराः पुनरेव वासम्
BR-03-08-174-009a	ऊषुस्ततस्तत्र महानुभावा नारायणस्थानगता नराग्र्याः
BR-03-08-174-009c	कुबेरकान्तां नलिनीं विशोकाः सम्पश्यमानाः सुरसिद्धजुष्टाम्
BR-03-08-174-010a	तां चाथ दृष्ट्वा नलिनीं विशोकाः पाण्डोः सुताः सर्वनरप्रवीराः
BR-03-08-174-010c	ते रेमिरे नन्दनवासमेत्य द्विजर्षयो वीतभया यथैव
BR-03-08-174-011a	ततः क्रमेणोपययुर्नृवीरा यथागतेनैव पथा समग्राः
BR-03-08-174-011c	विहृत्य मासं सुखिनो बदर्यां किरातराज्ञो विषयं सुबाहोः
BR-03-08-174-012a	चीनांस्तुखारान्दरदान्सदार्वान्देशान्कुणिन्दस्य च भूरिरत्नान्
BR-03-08-174-012c	अतीत्य दुर्गं हिमवत्प्रदेशं पुरं सुबाहोर्ददृशुर्नृवीराः
BR-03-08-174-013a	श्रुत्वा च तान्पार्थिवपुत्रपौत्रान्प्राप्तान्सुबाहुर्विषये समग्रान्
BR-03-08-174-013c	प्रत्युद्ययौ प्रीतियुतः स राजा तं चाभ्यनन्दन्वृषभाः कुरूणाम्
BR-03-08-174-014a	समेत्य राज्ञा तु सुबाहुना ते सूतैर्विशोकप्रमुखैश्च सर्वैः
BR-03-08-174-014c	सहेन्द्रसेनैः परिचारकैश्च पौरोगवैर्ये च महानसस्थाः
BR-03-08-174-015a	सुखोषितास्तत्र त एकरात्रं सूतानुपादाय रथांश्च सर्वान्
BR-03-08-174-015c	घटोत्कचं सानुचरं विसृज्य ततोऽभ्ययुर्यामुनमद्रिराजम्
BR-03-08-174-016a	तस्मिन्गिरौ प्रस्रवणोपपन्ने हिमोत्तरीयारुणपाण्डुसानौ
BR-03-08-174-016c	विशाखयूपं समुपेत्य चक्रुस्तदा निवासं पुरुषप्रवीराः
BR-03-08-174-017a	वराहनानामृगपक्षिजुष्टं महद्वनं चैत्ररथप्रकाशम्
BR-03-08-174-017c	शिवेन यात्वा मृगयाप्रधानाः संवत्सरं तत्र वने विजह्रुः
BR-03-08-174-018a	तत्राससादातिबलं भुजङ्गं क्षुधार्दितं मृत्युमिवोग्ररूपम्
BR-03-08-174-018c	वृकोदरः पर्वतकन्दरायां विषादमोहव्यथितान्तरात्मा
BR-03-08-174-019a	द्वीपोऽभवद्यत्र वृकोदरस्य युधिष्ठिरो धर्मभृतां वरिष्ठः
BR-03-08-174-019c	अमोक्षयद्यस्तमनन्ततेजा ग्राहेण संवेष्टितसर्वगात्रम्
BR-03-08-174-020a	ते द्वादशं वर्षमथोपयान्तं वने विहर्तुं कुरवः प्रतीताः
BR-03-08-174-020c	तस्माद्वनाच्चैत्ररथप्रकाशाच्छ्रिया ज्वलन्तस्तपसा च युक्ताः
BR-03-08-174-021a	ततश्च यात्वा मरुधन्वपार्श्वं सदा धनुर्वेदरतिप्रधानाः
BR-03-08-174-021c	सरस्वतीमेत्य निवासकामाः सरस्ततो द्वैतवनं प्रतीयुः
BR-03-08-174-022a	समीक्ष्य तान्द्वैतवने निविष्टान्निवासिनस्तत्र ततोऽभिजग्मुः
BR-03-08-174-022c	तपोदमाचारसमाधियुक्तास्तृणोदपात्राहरणाश्मकुट्टाः
BR-03-08-174-023a	प्लक्षाक्षरौहीतकवेतसाश्च स्नुहा बदर्यः खदिराः शिरीषाः
BR-03-08-174-023c	बिल्वेङ्गुदाः पीलुशमीकरीराः सरस्वतीतीररुहा बभूवुः
BR-03-08-174-024a	तां यक्षगन्धर्वमहर्षिकान्तामायागभूतामिव देवतानाम्
BR-03-08-174-024c	सरस्वतीं प्रीतियुताश्चरन्तः सुखं विजह्रुर्नरदेवपुत्राः
