001	वैशम्पायन उवाच
001a	कर्णस्य वचनं श्रुत्वा राजा दुर्योधनस्तदा
001c	हृष्टो भूत्वा पुनर्दीन इदं वचनमब्रवीत्
002a	ब्रवीषि यदिदं कर्ण सर्वं मे मनसि स्थितम्
002c	न त्वभ्यनुज्ञां लप्स्यामि गमने यत्र पाण्डवाः
003a	परिदेवति तान्वीरान्धृतराष्ट्रो महीपतिः
003c	मन्यतेऽभ्यधिकांश्चापि तपोयोगेन पाण्डवान्
004a	अथ वाप्यनुबुध्येत नृपोऽस्माकं चिकीर्षितम्
004c	एवमप्यायतिं रक्षन्नाभ्यनुज्ञातुमर्हति
005a	न हि द्वैतवने किञ्चिद्विद्यतेऽन्यत्प्रयोजनम्
005c	उत्सादनमृते तेषां वनस्थानां मम द्विषाम्
006a	जानासि हि यथा क्षत्ता द्यूतकाल उपस्थिते
006c	अब्रवीद्यच्च मां त्वां च सौबलं च वचस्तदा
007a	तानि पूर्वाणि वाक्यानि यच्चान्यत्परिदेवितम्
007c	विचिन्त्य नाधिगच्छामि गमनायेतराय वा
008a	ममापि हि महान्हर्षो यदहं भीमफल्गुनौ
008c	क्लिष्टावरण्ये पश्येयं कृष्णया सहिताविति
009a	न तथा प्राप्नुयां प्रीतिमवाप्य वसुधामपि
009c	दृष्ट्वा यथा पाण्डुसुतान्वल्कलाजिनवाससः
010a	किं नु स्यादधिकं तस्माद्यदहं द्रुपदात्मजाम्
010c	द्रौपदीं कर्ण पश्येयं काषायवसनां वने
011a	यदि मां धर्मराजश्च भीमसेनश्च पाण्डवः
011c	युक्तं परमया लक्ष्म्या पश्येतां जीवितं भवेत्
012a	उपायं न तु पश्यामि येन गच्छेम तद्वनम्
012c	यथा चाभ्यनुजानीयाद्गच्छन्तं मां महीपतिः
013a	स सौबलेन सहितस्तथा दुःशासनेन च
013c	उपायं पश्य निपुणं येन गच्छेम तद्वनम्
014a	अहमप्यद्य निश्चित्य गमनायेतराय वा
014c	काल्यमेव गमिष्यामि समीपं पार्थिवस्य ह
015a	मयि तत्रोपविष्टे तु भीष्मे च कुरुसत्तमे
015c	उपायो यो भवेद्दृष्टस्तं ब्रूयाः सहसौबलः
016a	ततो भीष्मस्य राज्ञश्च निशम्य गमनं प्रति
016c	व्यवसायं करिष्येऽहमनुनीय पितामहम्
017a	तथेत्युक्त्वा तु ते सर्वे जग्मुरावसथान्प्रति
017c	व्युषितायां रजन्यां तु कर्णो राजानमभ्ययात्
018a	ततो दुर्योधनं कर्णः प्रहसन्निदमब्रवीत्
018c	उपायः परिदृष्टोऽयं तं निबोध जनेश्वर
019a	घोषा द्वैतवने सर्वे त्वत्प्रतीक्षा नराधिप
019c	घोषयात्रापदेशेन गमिष्यामो न संशयः
020a	उचितं हि सदा गन्तुं घोषयात्रां विशां पते
020c	एवं च त्वां पिता राजन्समनुज्ञातुमर्हति
021a	तथा कथयमानौ तौ घोषयात्राविनिश्चयम्
021c	गान्धारराजः शकुनिः प्रत्युवाच हसन्निव
022a	उपायोऽयं मया दृष्टो गमनाय निरामयः
022c	अनुज्ञास्यति नो राजा चोदयिष्यति चाप्युत
023a	घोषा द्वैतवने सर्वे त्वत्प्रतीक्षा नराधिप
023c	घोषयात्रापदेशेन गमिष्यामो न संशयः
024a	ततः प्रहसिताः सर्वे तेऽन्योन्यस्य तलान्ददुः
024c	तदेव च विनिश्चित्य ददृशुः कुरुसत्तमम्
