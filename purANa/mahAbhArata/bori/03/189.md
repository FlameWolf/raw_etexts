001	मार्कण्डेय उवाच
001a	ततश्चोरक्षयं कृत्वा द्विजेभ्यः पृथिवीमिमाम्
001c	वाजिमेधे महायज्ञे विधिवत्कल्पयिष्यति
002a	स्थापयित्वा स मर्यादाः स्वयम्भुविहिताः शुभाः
002c	वनं पुण्ययशःकर्मा जरावान्संश्रयिष्यति
003a	तच्छीलमनुवर्त्स्यन्ते मनुष्या लोकवासिनः
003c	विप्रैश्चोरक्शये चैव कृते क्षेमं भविष्यति
004a	कृष्णाजिनानि शक्तीश्च त्रिशूलान्यायुधानि च
004c	स्थापयन्विप्रशार्दूलो देशेषु विजितेषु च
005a	संस्तूयमानो विप्रेन्द्रैर्मानयानो द्विजोत्तमान्
005c	कल्किश्चरिष्यति महीं सदा दस्युवधे रतः
006a	हा तात हा सुतेत्येवं तास्ता वाचः सुदारुणाः
006c	विक्रोशमानान्सुभृशं दस्यून्नेष्यति सङ्क्षयम्
007a	ततोऽधर्मविनाशो वै धर्मवृद्धिश्च भारत
007c	भविष्यति कृते प्राप्ते क्रियावांश्च जनस्तथा
008a	आरामाश्चैव चैत्याश्च तटाकान्यवटास्तथा
008c	यज्ञक्रियाश्च विविधा भविष्यन्ति कृते युगे
009a	ब्राह्मणाः साधवश्चैव मुनयश्च तपस्विनः
009c	आश्रमाः सहपाषण्डाः स्थिताः सत्ये जनाः प्रजाः
010a	जास्यन्ति सर्वबीजानि उप्यमानानि चैव ह
010c	सर्वेष्वृतुषु राजेन्द्र सर्वं सस्यं भविष्यति
011a	नरा दानेषु निरता व्रतेषु नियमेषु च
011c	जपयज्ञपरा विप्रा धर्मकामा मुदा युताः
011e	पालयिष्यन्ति राजानो धर्मेणेमां वसुन्धराम्
012a	व्यवहाररता वैश्या भविष्यन्ति कृते युगे
012c	षट्कर्मनिरता विप्राः क्षत्रिया रक्षणे रताः
013a	शुश्रूषायां रताः शूद्रास्तथा वर्णत्रयस्य च
013c	एष धर्मः कृतयुगे त्रेतायां द्वापरे तथा
013e	पश्चिमे युगकाले च यः स ते सम्प्रकीर्तितः
014a	सर्वलोकस्य विदिता युगसङ्ख्या च पाण्डव
014c	एतत्ते सर्वमाख्यातमतीतानागतं मया
014e	वायुप्रोक्तमनुस्मृत्य पुराणमृषिसंस्तुतम्
015a	एवं संसारमार्गा मे बहुशश्चिरजीविना
015c	दृष्टाश्चैवानुभूताश्च तांस्ते कथितवानहम्
016a	इदं चैवापरं भूयः सह भ्रातृभिरच्युत
016c	धर्मसंशयमोक्षार्थं निबोध वचनं मम
017a	धर्मे त्वयात्मा संयोज्यो नित्यं धर्मभृतां वर
017c	धर्मात्मा हि सुखं राजा प्रेत्य चेह च नन्दति
018a	निबोध च शुभां वाणीं यां प्रवक्ष्यामि तेऽनघ
018c	न ब्राह्मणे परिभवः कर्तव्यस्ते कदाचन
018e	ब्राह्मणो रुषितो हन्यादपि लोकान्प्रतिज्ञया
019	वैशम्पायन उवाच
019a	मार्कण्डेयवचः श्रुत्वा कुरूणां प्रवरो नृपः
019c	उवाच वचनं धीमान्परमं परमद्युतिः
020a	कस्मिन्धर्मे मया स्थेयं प्रजाः संरक्षता मुने
020c	कथं च वर्तमानो वै न च्यवेयं स्वधर्मतः
021	मार्कण्डेय उवाच
021a	दयावान्सर्वभूतेषु हितो रक्तोऽनसूयकः
021c	अपत्यानामिव स्वेषां प्रजानां रक्षणे रतः
021e	चर धर्मं त्यजाधर्मं पितॄन्देवांश्च पूजय
022a	प्रमादाद्यत्कृतं तेऽभूत्सम्यग्दानेन तज्जय
022c	अलं ते मानमाश्रित्य सततं परवान्भव
023a	विजित्य पृथिवीं सर्वां मोदमानः सुखी भव
023c	एष भूतो भविष्यश्च धर्मस्ते समुदीरितः
024a	न तेऽस्त्यविदितं किञ्चिदतीतानागतं भुवि
024c	तस्मादिमं परिक्लेशं त्वं तात हृदि मा कृथाः
025a	एष कालो महाबाहो अपि सर्वदिवौकसाम्
025c	मुह्यन्ति हि प्रजास्तात कालेनाभिप्रचोदिताः
026a	मा च तेऽत्र विचारो भूद्यन्मयोक्तं तवानघ
026c	अतिशङ्क्य वचो ह्येतद्धर्मलोपो भवेत्तव
027a	जातोऽसि प्रथिते वंशे कुरूणां भरतर्षभ
027c	कर्मणा मनसा वाचा सर्वमेतत्समाचर
028	युधिष्ठिर उवाच
028a	यत्त्वयोक्तं द्विजश्रेष्ठ वाक्यं श्रुतिमनोहरम्
028c	तथा करिष्ये यत्नेन भवतः शासनं विभो
029a	न मे लोभोऽस्ति विप्रेन्द्र न भयं न च मत्सरः
029c	करिष्यामि हि तत्सर्वमुक्तं यत्ते मयि प्रभो
030	वैशम्पायन उवाच
030a	श्रुत्वा तु वचनं तस्य पाण्डवस्य महात्मनः
030c	प्रहृष्टाः पाण्डवा राजन्सहिताः शार्ङ्गधन्वना
031a	तथा कथां शुभां श्रुत्वा मार्कण्डेयस्य धीमतः
031c	विस्मिताः समपद्यन्त पुराणस्य निवेदनात्
