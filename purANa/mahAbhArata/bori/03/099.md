BR-03-05-099-001	लोमश उवाच
BR-03-05-099-001a	ततः स वज्री बलिभिर्दैवतैरभिरक्षितः
BR-03-05-099-001c	आससाद ततो वृत्रं स्थितमावृत्य रोदसी
BR-03-05-099-002a	कालकेयैर्महाकायैः समन्तादभिरक्षितम्
BR-03-05-099-002c	समुद्यतप्रहरणैः सशृङ्गैरिव पर्वतैः
BR-03-05-099-003a	ततो युद्धं समभवद्देवानां सह दानवैः
BR-03-05-099-003c	मुहूर्तं भरतश्रेष्ठ लोकत्रासकरं महत्
BR-03-05-099-004a	उद्यतप्रतिपिष्टानां खड्गानां वीरबाहुभिः
BR-03-05-099-004c	आसीत्सुतुमुलः शब्दः शरीरेष्वभिपात्यताम्
BR-03-05-099-005a	शिरोभिः प्रपतद्भिश्च अन्तरिक्षान्महीतलम्
BR-03-05-099-005c	तालैरिव महीपाल वृन्ताद्भ्रष्टैरदृश्यत
BR-03-05-099-006a	ते हेमकवचा भूत्वा कालेयाः परिघायुधाः
BR-03-05-099-006c	त्रिदशानभ्यवर्तन्त दावदग्धा इवाद्रयः
BR-03-05-099-007a	तेषां वेगवतां वेगं सहितानां प्रधावताम्
BR-03-05-099-007c	न शेकुस्त्रिदशाः सोढुं ते भग्नाः प्राद्रवन्भयात्
BR-03-05-099-008a	तान्दृष्ट्वा द्रवतो भीतान्सहस्राक्षः पुरन्दरः
BR-03-05-099-008c	वृत्रे विवर्धमाने च कश्मलं महदाविशत्
BR-03-05-099-009a	तं शक्रं कश्मलाविष्टं दृष्ट्वा विष्णुः सनातनः
BR-03-05-099-009c	स्वतेजो व्यदधाच्छक्रे बलमस्य विवर्धयन्
BR-03-05-099-010a	विष्णुनाप्यायितं शक्रं दृष्ट्वा देवगणास्ततः
BR-03-05-099-010c	स्वं स्वं तेजः समादध्युस्तथा ब्रह्मर्षयोऽमलाः
BR-03-05-099-011a	स समाप्यायितः शक्रो विष्णुना दैवतैः सह
BR-03-05-099-011c	ऋषिभिश्च महाभागैर्बलवान्समपद्यत
BR-03-05-099-012a	ज्ञात्वा बलस्थं त्रिदशाधिपं तु ननाद वृत्रो महतो निनादान्
BR-03-05-099-012c	तस्य प्रणादेन धरा दिशश्च खं द्यौर्नगाश्चापि चचाल सर्वम्
BR-03-05-099-013a	ततो महेन्द्रः परमाभितप्तः श्रुत्वा रवं घोररूपं महान्तम्
BR-03-05-099-013c	भये निमग्नस्त्वरितं मुमोच वज्रं महत्तस्य वधाय राजन्
BR-03-05-099-014a	स शक्रवज्राभिहतः पपात महासुरः काञ्चनमाल्यधारी
BR-03-05-099-014c	यथा महाञ्शैलवरः पुरस्तात्स मन्दरो विष्णुकरात्प्रमुक्तः
BR-03-05-099-015a	तस्मिन्हते दैत्यवरे भयार्तः शक्रः प्रदुद्राव सरः प्रवेष्टुम्
BR-03-05-099-015c	वज्रं न मेने स्वकरात्प्रमुक्तं वृत्रं हतं चापि भयान्न मेने
BR-03-05-099-016a	सर्वे च देवा मुदिताः प्रहृष्टा महर्षयश्चेन्द्रमभिष्टुवन्तः
BR-03-05-099-016c	सर्वांश्च दैत्यांस्त्वरिताः समेत्य जघ्नुः सुरा वृत्रवधाभितप्तान्
BR-03-05-099-017a	ते वध्यमानास्त्रिदशैस्तदानीं समुद्रमेवाविविशुर्भयार्ताः
BR-03-05-099-017c	प्रविश्य चैवोदधिमप्रमेयं झषाकुलं रत्नसमाकुलं च
BR-03-05-099-018a	तदा स्म मन्त्रं सहिताः प्रचक्रुस्त्रैलोक्यनाशार्थमभिस्मयन्तः
BR-03-05-099-018c	तत्र स्म केचिन्मतिनिश्चयज्ञास्तांस्तानुपायाननुवर्णयन्ति
BR-03-05-099-019a	तेषां तु तत्र क्रमकालयोगाद्घोरा मतिश्चिन्तयतां बभूव
BR-03-05-099-019c	ये सन्ति विद्यातपसोपपन्नास्तेषां विनाशः प्रथमं तु कार्यः
BR-03-05-099-020a	लोका हि सर्वे तपसा ध्रियन्ते तस्मात्त्वरध्वं तपसः क्षयाय
BR-03-05-099-020c	ये सन्ति केचिद्धि वसुन्धरायां तपस्विनो धर्मविदश्च तज्ज्ञाः
BR-03-05-099-020e	तेषां वधः क्रियतां क्षिप्रमेव तेषु प्रनष्टेषु जगत्प्रनष्टम्
BR-03-05-099-021a	एवं हि सर्वे गतबुद्धिभावा जगद्विनाशे परमप्रहृष्टाः
BR-03-05-099-021c	दुर्गं समाश्रित्य महोर्मिमन्तं रत्नाकरं वरुणस्यालयं स्म
