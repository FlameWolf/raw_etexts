001	मार्कण्डेय उवाच
001a	अग्नीनां विविधो वंशः कीर्तितस्ते मयानघ
001c	शृणु जन्म तु कौरव्य कार्त्तिकेयस्य धीमतः
002a	अद्भुतस्याद्भुतं पुत्रं प्रवक्ष्याम्यमितौजसम्
002c	जातं सप्तर्षिभार्याभिर्ब्रह्मण्यं कीर्तिवर्धनम्
003a	देवासुराः पुरा यत्ता विनिघ्नन्तः परस्परम्
003c	तत्राजयन्सदा देवान्दानवा घोररूपिणः
004a	वध्यमानं बलं दृष्ट्वा बहुशस्तैः पुरन्दरः
004c	स्वसैन्यनायकार्थाय चिन्तामाप भृशं तदा
005a	देवसेनां दानवैर्यो भग्नां दृष्ट्वा महाबलः
005c	पालयेद्वीर्यमाश्रित्य स ज्ञेयः पुरुषो मया
006a	स शैलं मानसं गत्वा ध्यायन्नर्थमिमं भृशम्
006c	शुश्रावार्तस्वरं घोरमथ मुक्तं स्त्रिया तदा
007a	अभिधावतु मा कश्चित्पुरुषस्त्रातु चैव ह
007c	पतिं च मे प्रदिशतु स्वयं वा पतिरस्तु मे
008a	पुरन्दरस्तु तामाह मा भैर्नास्ति भयं तव
008c	एवमुक्त्वा ततोऽपश्यत्केशिनं स्थितमग्रतः
009a	किरीटिनं गदापाणिं धातुमन्तमिवाचलम्
009c	हस्ते गृहीत्वा तां कन्यामथैनं वासवोऽब्रवीत्
010a	अनार्यकर्मन्कस्मात्त्वमिमां कन्यां जिहीर्षसि
010c	वज्रिणं मां विजानीहि विरमास्याः प्रबाधनात्
011	केश्युवाच
011a	विसृजस्व त्वमेवैनां शक्रैषा प्रार्थिता मया
011c	क्षमं ते जीवतो गन्तुं स्वपुरं पाकशासन
012	मार्कण्डेय उवाच
012a	एवमुक्त्वा गदां केशी चिक्षेपेन्द्रवधाय वै
012c	तामापतन्तीं चिच्छेद मध्ये वज्रेण वासवः
013a	अथास्य शैलशिखरं केशी क्रुद्धो व्यवासृजत्
013c	तदापतन्तं सम्प्रेक्ष्य शैलशृङ्गं शतक्रतुः
013e	बिभेद राजन्वज्रेण भुवि तन्निपपात ह
014a	पतता तु तदा केशी तेन शृङ्गेण ताडितः
014c	हित्वा कन्यां महाभागां प्राद्रवद्भृशपीडितः
015a	अपयातेऽसुरे तस्मिंस्तां कन्यां वासवोऽब्रवीत्
015c	कासि कस्यासि किं चेह कुरुषे त्वं शुभानने
016	कन्योवाच
016a	अहं प्रजापतेः कन्या देवसेनेति विश्रुता
016c	भगिनी दैत्यसेना मे सा पूर्वं केशिना हृता
017a	सहैवावां भगिन्यौ तु सखीभिः सह मानसम्
017c	आगच्छावेह रत्यर्थमनुज्ञाप्य प्रजापतिम्
018a	नित्यं चावां प्रार्थयते हर्तुं केशी महासुरः
018c	इच्छत्येनं दैत्यसेना न त्वहं पाकशासन
019a	सा हृता तेन भगवन्मुक्ताहं त्वद्बलेन तु
019c	त्वया देवेन्द्र निर्दिष्टं पतिमिच्छामि दुर्जयम्
020	इन्द्र उवाच
020a	मम मातृष्वसेया त्वं माता दाक्षायणी मम
020c	आख्यातं त्वहमिच्छामि स्वयमात्मबलं त्वया
021	कन्योवाच
021a	अबलाहं महाबाहो पतिस्तु बलवान्मम
021c	वरदानात्पितुर्भावी सुरासुरनमस्कृतः
022	इन्द्र उवाच
022a	कीदृशं वै बलं देवि पत्युस्तव भविष्यति
022c	एतदिच्छाम्यहं श्रोतुं तव वाक्यमनिन्दिते
023	कन्योवाच
023a	देवदानवयक्षाणां किन्नरोरगरक्षसाम्
023c	जेता स दृष्टो दुष्टानां महावीर्यो महाबलः
024a	यस्तु सर्वाणि भूतानि त्वया सह विजेष्यति
024c	स हि मे भविता भर्ता ब्रह्मण्यः कीर्तिवर्धनः
025	मार्कण्डेय उवाच
025a	इन्द्रस्तस्या वचः श्रुत्वा दुःखितोऽचिन्तयद्भृशम्
025c	अस्या देव्याः पतिर्नास्ति यादृशं सम्प्रभाषते
026a	अथापश्यत्स उदये भास्करं भास्करद्युतिः
026c	सोमं चैव महाभागं विशमानं दिवाकरम्
027a	अमावास्यां सम्प्रवृत्तं मुहूर्तं रौद्रमेव च
027c	देवासुरं च सङ्ग्रामं सोऽपश्यदुदये गिरौ
028a	लोहितैश्च घनैर्युक्तां पूर्वां सन्ध्यां शतक्रतुः
028c	अपश्यल्लोहितोदं च भगवान्वरुणालयम्
029a	भृगुभिश्चाङ्गिरोभिश्च हुतं मन्त्रैः पृथग्विधैः
029c	हव्यं गृहीत्वा वह्निं च प्रविशन्तं दिवाकरम्
030a	पर्व चैव चतुर्विंशं तदा सूर्यमुपस्थितम्
030c	तथा धर्मगतं रौद्रं सोमं सूर्यगतं च तम्
031a	समालोक्यैकतामेव शशिनो भास्करस्य च
031c	समवायं तु तं रौद्रं दृष्ट्वा शक्रो व्यचिन्तयत्
032a	एष रौद्रश्च सङ्घातो महान्युक्तश्च तेजसा
032c	सोमस्य वह्निसूर्याभ्यामद्भुतोऽयं समागमः
032e	जनयेद्यं सुतं सोमः सोऽस्या देव्याः पतिर्भवेत्
033a	अग्निश्चैतैर्गुणैर्युक्तः सर्वैरग्निश्च देवता
033c	एष चेज्जनयेद्गर्भं सोऽस्या देव्याः पतिर्भवेत्
034a	एवं सञ्चिन्त्य भगवान्ब्रह्मलोकं तदा गतः
034c	गृहीत्वा देवसेनां तामवन्दत्स पितामहम्
034e	उवाच चास्या देव्यास्त्वं साधु शूरं पतिं दिश
035	ब्रह्मोवाच
035a	यथैतच्चिन्तितं कार्यं त्वया दानवसूदन
035c	तथा स भविता गर्भो बलवानुरुविक्रमः
036a	स भविष्यति सेनानीस्त्वया सह शतक्रतो
036c	अस्या देव्याः पतिश्चैव स भविष्यति वीर्यवान्
037	मार्कण्डेय उवाच
037a	एतच्छ्रुत्वा नमस्तस्मै कृत्वासौ सह कन्यया
037c	तत्राभ्यगच्छद्देवेन्द्रो यत्र देवर्षयोऽभवन्
037e	वसिष्ठप्रमुखा मुख्या विप्रेन्द्राः सुमहाव्रताः
038a	भागार्थं तपसोपात्तं तेषां सोमं तथाध्वरे
038c	पिपासवो ययुर्देवाः शतक्रतुपुरोगमाः
039a	इष्टिं कृत्वा यथान्यायं सुसमिद्धे हुताशने
039c	जुहुवुस्ते महात्मानो हव्यं सर्वदिवौकसाम्
040a	समाहूतो हुतवहः सोऽद्भुतः सूर्यमण्डलात्
040c	विनिःसृत्याययौ वह्निर्वाग्यतो विधिवत्प्रभुः
040e	आगम्याहवनीयं वै तैर्द्विजैर्मन्त्रतो हुतम्
041a	स तत्र विविधं हव्यं प्रतिगृह्य हुताशनः
041c	ऋषिभ्यो भरतश्रेष्ठ प्रायच्छत दिवौकसाम्
042a	निष्क्रामंश्चाप्यपश्यत्स पत्नीस्तेषां महात्मनाम्
042c	स्वेष्वाश्रमेषूपविष्टाः स्नायन्तीश्च यथासुखम्
043a	रुक्मवेदिनिभास्तास्तु चन्द्रलेखा इवामलाः
043c	हुताशनार्चिप्रतिमाः सर्वास्तारा इवाद्भुताः
044a	स तद्गतेन मनसा बभूव क्षुभितेन्द्रियः
044c	पत्नीर्दृष्ट्वा द्विजेन्द्राणां वह्निः कामवशं ययौ
045a	स भूयश्चिन्तयामास न न्याय्यं क्षुभितोऽस्मि यत्
045c	साध्वीः पत्नीर्द्विजेन्द्राणामकामाः कामयाम्यहम्
046a	नैताः शक्या मया द्रष्टुं स्प्रष्टुं वाप्यनिमित्ततः
046c	गार्हपत्यं समाविश्य तस्मात्पश्याम्यभीक्ष्णशः
047a	संस्पृशन्निव सर्वास्ताः शिखाभिः काञ्चनप्रभाः
047c	पश्यमानश्च मुमुदे गार्हपत्यं समाश्रितः
048a	निरुष्य तत्र सुचिरमेवं वह्निर्वशं गतः
048c	मनस्तासु विनिक्षिप्य कामयानो वराङ्गनाः
049a	कामसन्तप्तहृदयो देहत्यागे सुनिश्चितः
049c	अलाभे ब्राह्मणस्त्रीणामग्निर्वनमुपागतः
050a	स्वाहा तं दक्षदुहिता प्रथमं कामयत्तदा
050c	सा तस्य छिद्रमन्वैच्छच्चिरात्प्रभृति भामिनी
050e	अप्रमत्तस्य देवस्य न चापश्यदनिन्दिता
051a	सा तं ज्ञात्वा यथावत्तु वह्निं वनमुपागतम्
051c	तत्त्वतः कामसन्तप्तं चिन्तयामास भामिनी
052a	अहं सप्तर्षिपत्नीनां कृत्वा रूपाणि पावकम्
052c	कामयिष्यामि कामार्तं तासां रूपेण मोहितम्
052e	एवं कृते प्रीतिरस्य कामावाप्तिश्च मे भवेत्
