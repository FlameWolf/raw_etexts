001	जनमेजय उवाच
001a	किं तद्गुह्यं न चाख्यातं कर्णायेहोष्णरश्मिना
001c	कीदृशे कुण्डले ते च कवचं चैव कीदृशम्
002a	कुतश्च कवचं तस्य कुण्डले चैव सत्तम
002c	एतदिच्छाम्यहं श्रोतुं तन्मे ब्रूहि तपोधन
003	वैशम्पायन उवाच
003a	अयं राजन्ब्रवीम्येतद्यत्तद्गुह्यं विभावसोः
003c	यादृशे कुण्डले चैव कवचं चैव यादृशम्
004a	कुन्तिभोजं पुरा राजन्ब्राह्मणः समुपस्थितः
004c	तिग्मतेजा महाप्रांशुः श्मश्रुदण्डजटाधरः
005a	दर्शनीयोऽनवद्याङ्गस्तेजसा प्रज्वलन्निव
005c	मधुपिङ्गो मधुरवाक्तपःस्वाध्यायभूषणः
006a	स राजानं कुन्तिभोजमब्रवीत्सुमहातपाः
006c	भिक्षामिच्छाम्यहं भोक्तुं तव गेहे विमत्सर
007a	न मे व्यलीकं कर्तव्यं त्वया वा तव चानुगैः
007c	एवं वत्स्यामि ते गेहे यदि ते रोचतेऽनघ
008a	यथाकामं च गच्छेयमागच्छेयं तथैव च
008c	शय्यासने च मे राजन्नापराध्येत कश्चन
009a	तमब्रवीत्कुन्तिभोजः प्रीतियुक्तमिदं वचः
009c	एवमस्तु परं चेति पुनश्चैनमथाब्रवीत्
010a	मम कन्या महाब्रह्मन्पृथा नाम यशस्विनी
010c	शीलवृत्तान्विता साध्वी नियता न च मानिनी
011a	उपस्थास्यति सा त्वां वै पूजयानवमन्य च
011c	तस्याश्च शीलवृत्तेन तुष्टिं समुपयास्यसि
012a	एवमुक्त्वा तु तं विप्रमभिपूज्य यथाविधि
012c	उवाच कन्यामभ्येत्य पृथां पृथुललोचनाम्
013a	अयं वत्से महाभागो ब्राह्मणो वस्तुमिच्छति
013c	मम गेहे मया चास्य तथेत्येवं प्रतिश्रुतम्
014a	त्वयि वत्से पराश्वस्य ब्राह्मणस्याभिराधनम्
014c	तन्मे वाक्यं न मिथ्या त्वं कर्तुमर्हसि कर्हिचित्
015a	अयं तपस्वी भगवान्स्वाध्यायनियतो द्विजः
015c	यद्यद्ब्रूयान्महातेजास्तत्तद्देयममत्सरात्
016a	ब्राह्मणा हि परं तेजो ब्राह्मणा हि परं तपः
016c	ब्राह्मणानां नमस्कारैः सूर्यो दिवि विराजते
017a	अमानयन्हि मानार्हान्वातापिश्च महासुरः
017c	निहतो ब्रह्मदण्डेन तालजङ्घस्तथैव च
018a	सोऽयं वत्से महाभार आहितस्त्वयि सांप्रतम्
018c	त्वं सदा नियता कुर्या ब्राह्मणस्याभिराधनम्
019a	जानामि प्रणिधानं ते बाल्यात्प्रभृति नन्दिनि
019c	ब्राह्मणेष्विह सर्वेषु गुरुबन्धुषु चैव ह
020a	तथा प्रेष्येषु सर्वेषु मित्रसम्बन्धिमातृषु
020c	मयि चैव यथावत्त्वं सर्वमादृत्य वर्तसे
021a	न ह्यतुष्टो जनोऽस्तीह पुरे चान्तःपुरे च ते
021c	सम्यग्वृत्त्यानवद्याङ्गि तव भृत्यजनेष्वपि
022a	सन्देष्टव्यां तु मन्ये त्वां द्विजातिं कोपनं प्रति
022c	पृथे बालेति कृत्वा वै सुता चासि ममेति च
023a	वृष्णीनां त्वं कुले जाता शूरस्य दयिता सुता
023c	दत्ता प्रीतिमता मह्यं पित्रा बाला पुरा स्वयम्
024a	वसुदेवस्य भगिनी सुतानां प्रवरा मम
024c	अग्र्यमग्रे प्रतिज्ञाय तेनासि दुहिता मम
025a	तादृशे हि कुले जाता कुले चैव विवर्धिता
025c	सुखात्सुखमनुप्राप्ता ह्रदाद्ध्रदमिवागता
026a	दौष्कुलेया विशेषेण कथञ्चित्प्रग्रहं गताः
026c	बालभावाद्विकुर्वन्ति प्रायशः प्रमदाः शुभे
027a	पृथे राजकुले जन्म रूपं चाद्भुतदर्शनम्
027c	तेन तेनासि सम्पन्ना समुपेता च भामिनी
028a	सा त्वं दर्पं परित्यज्य दम्भं मानं च भामिनि
028c	आराध्य वरदं विप्रं श्रेयसा योक्ष्यसे पृथे
029a	एवं प्राप्स्यसि कल्याणि कल्याणमनघे ध्रुवम्
029c	कोपिते तु द्विजश्रेष्ठे कृत्स्नं दह्येत मे कुलम्
