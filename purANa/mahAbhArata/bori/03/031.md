BR0303031001	द्रौपद्युवाच
BR0303031001a	नमो धात्रे विधात्रे च यौ मोहं चक्रतुस्तव
BR0303031001c	पितृपैतामहे वृत्ते वोढव्ये तेऽन्यथा मतिः
BR0303031002a	नेह धर्मानृशंस्याभ्यां न क्षान्त्या नार्जवेन च
BR0303031002c	पुरुषः श्रियमाप्नोति न घृणित्वेन कर्हिचित्
BR0303031003a	त्वां चेद्व्यसनमभ्यागादिदं भारत दुःसहम्
BR0303031003c	यत्त्वं नार्हसि नापीमे भ्रातरस्ते महौजसः
BR0303031004a	न हि तेऽध्यगमज्जातु तदानीं नाद्य भारत
BR0303031004c	धर्मात्प्रियतरं किञ्चिदपि चेज्जीवितादिह
BR0303031005a	धर्मार्थमेव ते राज्यं धर्मार्थं जीवितं च ते
BR0303031005c	ब्राह्मणा गुरवश्चैव जानन्त्यपि च देवताः
BR0303031006a	भीमसेनार्जुनौ चैव माद्रेयौ च मया सह
BR0303031006c	त्यजेस्त्वमिति मे बुद्धिर्न तु धर्मं परित्यजेः
BR0303031007a	राजानं धर्मगोप्तारं धर्मो रक्षति रक्षितः
BR0303031007c	इति मे श्रुतमार्याणां त्वां तु मन्ये न रक्षति
BR0303031008a	अन्यथा हि नरव्याघ्र नित्यदा धर्ममेव ते
BR0303031008c	बुद्धिः सततमन्वेति छायेव पुरुषं निजा
BR0303031009a	नावमंस्था हि सदृशान्नावराञ्श्रेयसः कुतः
BR0303031009c	अवाप्य पृथिवीं कृत्स्नां न ते शृङ्गमवर्धत
BR0303031010a	स्वाहाकारैः स्वधाभिश्च पूजाभिरपि च द्विजान्
BR0303031010c	दैवतानि पितॄंश्चैव सततं पार्थ सेवसे
BR0303031011a	ब्राह्मणाः सर्वकामैस्ते सततं पार्थ तर्पिताः
BR0303031011c	यतयो मोक्षिणश्चैव गृहस्थाश्चैव भारत
BR0303031012a	आरण्यकेभ्यो लौहानि भाजनानि प्रयच्छसि
BR0303031012c	नादेयं ब्राह्मणेभ्यस्ते गृहे किञ्चन विद्यते
BR0303031013a	यदिदं वैश्वदेवान्ते सायम्प्रातः प्रदीयते
BR0303031013c	तद्दत्त्वातिथिभृत्येभ्यो राजञ्शेषेण जीवसि
BR0303031014a	इष्टयः पशुबन्धाश्च काम्यनैमित्तिकाश्च ये
BR0303031014c	वर्तन्ते पाकयज्ञाश्च यज्ञकर्म च नित्यदा
BR0303031015a	अस्मिन्नपि महारण्ये विजने दस्युसेविते
BR0303031015c	राष्ट्रादपेत्य वसतो धर्मस्ते नावसीदति
BR0303031016a	अश्वमेधो राजसूयः पुण्डरीकोऽथ गोसवः
BR0303031016c	एतैरपि महायज्ञैरिष्टं ते भूरिदक्षिणैः
BR0303031017a	राजन्परीतया बुद्ध्या विषमेऽक्षपराजये
BR0303031017c	राज्यं वसून्यायुधानि भ्रातॄन्मां चासि निर्जितः
BR0303031018a	ऋजोर्मृदोर्वदान्यस्य ह्रीमतः सत्यवादिनः
BR0303031018c	कथमक्षव्यसनजा बुद्धिरापतिता तव
BR0303031019a	अतीव मोहमायाति मनश्च परिदूयते
BR0303031019c	निशाम्य ते दुःखमिदमिमां चापदमीदृशीम्
BR0303031020a	अत्राप्युदाहरन्तीममितिहासं पुरातनम्
BR0303031020c	ईश्वरस्य वशे लोकस्तिष्ठते नात्मनो यथा
BR0303031021a	धातैव खलु भूतानां सुखदुःखे प्रियाप्रिये
BR0303031021c	दधाति सर्वमीशानः पुरस्ताच्छुक्रमुच्चरन्
BR0303031022a	यथा दारुमयी योषा नरवीर समाहिता
BR0303031022c	ईरयत्यङ्गमङ्गानि तथा राजन्निमाः प्रजाः
BR0303031023a	आकाश इव भूतानि व्याप्य सर्वाणि भारत
BR0303031023c	ईश्वरो विदधातीह कल्याणं यच्च पापकम्
BR0303031024a	शकुनिस्तन्तुबद्धो वा नियतोऽयमनीश्वरः
BR0303031024c	ईश्वरस्य वशे तिष्ठन्नान्येषां नात्मनः प्रभुः
BR0303031025a	मणिः सूत्र इव प्रोतो नस्योत इव गोवृषः
BR0303031025c	धातुरादेशमन्वेति तन्मयो हि तदर्पणः
BR0303031026a	नात्माधीनो मनुष्योऽयं कालं भवति कञ्चन
BR0303031026c	स्रोतसो मध्यमापन्नः कूलाद्वृक्ष इव च्युतः
BR0303031027a	अज्ञो जन्तुरनीशोऽयमात्मनः सुखदुःखयोः
BR0303031027c	ईश्वरप्रेरितो गच्छेत्स्वर्गं नरकमेव च
BR0303031028a	यथा वायोस्तृणाग्राणि वशं यान्ति बलीयसः
BR0303031028c	धातुरेवं वशं यान्ति सर्वभूतानि भारत
BR0303031029a	आर्यकर्मणि युञ्जानः पापे वा पुनरीश्वरः
BR0303031029c	व्याप्य भूतानि चरते न चायमिति लक्ष्यते
BR0303031030a	हेतुमात्रमिदं धातुः शरीरं क्षेत्रसञ्ज्ञितम्
BR0303031030c	येन कारयते कर्म शुभाशुभफलं विभुः
BR0303031031a	पश्य मायाप्रभावोऽयमीश्वरेण यथा कृतः
BR0303031031c	यो हन्ति भूतैर्भूतानि मोहयित्वात्ममायया
BR0303031032a	अन्यथा परिदृष्टानि मुनिभिर्वेददर्शिभिः
BR0303031032c	अन्यथा परिवर्तन्ते वेगा इव नभस्वतः
BR0303031033a	अन्यथैव हि मन्यन्ते पुरुषास्तानि तानि च
BR0303031033c	अन्यथैव प्रभुस्तानि करोति विकरोति च
BR0303031034a	यथा काष्ठेन वा काष्ठमश्मानं चाश्मना पुनः
BR0303031034c	अयसा चाप्ययश्छिन्द्यान्निर्विचेष्टमचेतनम्
BR0303031035a	एवं स भगवान्देवः स्वयम्भूः प्रपितामहः
BR0303031035c	हिनस्ति भूतैर्भूतानि छद्म कृत्वा युधिष्ठिर
BR0303031036a	सम्प्रयोज्य वियोज्यायं कामकारकरः प्रभुः
BR0303031036c	क्रीडते भगवन्भूतैर्बालः क्रीडनकैरिव
BR0303031037a	न मातृपितृवद्राजन्धाता भूतेषु वर्तते
BR0303031037c	रोषादिव प्रवृत्तोऽयं यथायमितरो जनः
BR0303031038a	आर्याञ्शीलवतो दृष्ट्वा ह्रीमतो वृत्तिकर्शितान्
BR0303031038c	अनार्यान्सुखिनश्चैव विह्वलामीव चिन्तया
BR0303031039a	तवेमामापदं दृष्ट्वा समृद्धिं च सुयोधने
BR0303031039c	धातारं गर्हये पार्थ विषमं योऽनुपश्यति
BR0303031040a	आर्यशास्त्रातिगे क्रूरे लुब्धे धर्मापचायिनि
BR0303031040c	धार्तराष्ट्रे श्रियं दत्त्वा धाता किं फलमश्नुते
BR0303031041a	कर्म चेत्कृतमन्वेति कर्तारं नान्यमृच्छति
BR0303031041c	कर्मणा तेन पापेन लिप्यते नूनमीश्वरः
BR0303031042a	अथ कर्म कृतं पापं न चेत्कर्तारमृच्छति
BR0303031042c	कारणं बलमेवेह जनाञ्शोचामि दुर्बलान्
