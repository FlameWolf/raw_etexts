001	द्रौपद्युवाच
001a	नमो धात्रे विधात्रे च यौ मोहं चक्रतुस्तव
001c	पितृपैतामहे वृत्ते वोढव्ये तेऽन्यथा मतिः
002a	नेह धर्मानृशंस्याभ्यां न क्षान्त्या नार्जवेन च
002c	पुरुषः श्रियमाप्नोति न घृणित्वेन कर्हिचित्
003a	त्वां चेद्व्यसनमभ्यागादिदं भारत दुःसहम्
003c	यत्त्वं नार्हसि नापीमे भ्रातरस्ते महौजसः
004a	न हि तेऽध्यगमज्जातु तदानीं नाद्य भारत
004c	धर्मात्प्रियतरं किञ्चिदपि चेज्जीवितादिह
005a	धर्मार्थमेव ते राज्यं धर्मार्थं जीवितं च ते
005c	ब्राह्मणा गुरवश्चैव जानन्त्यपि च देवताः
006a	भीमसेनार्जुनौ चैव माद्रेयौ च मया सह
006c	त्यजेस्त्वमिति मे बुद्धिर्न तु धर्मं परित्यजेः
007a	राजानं धर्मगोप्तारं धर्मो रक्षति रक्षितः
007c	इति मे श्रुतमार्याणां त्वां तु मन्ये न रक्षति
008a	अन्यथा हि नरव्याघ्र नित्यदा धर्ममेव ते
008c	बुद्धिः सततमन्वेति छायेव पुरुषं निजा
009a	नावमंस्था हि सदृशान्नावराञ्श्रेयसः कुतः
009c	अवाप्य पृथिवीं कृत्स्नां न ते शृङ्गमवर्धत
010a	स्वाहाकारैः स्वधाभिश्च पूजाभिरपि च द्विजान्
010c	दैवतानि पितॄंश्चैव सततं पार्थ सेवसे
011a	ब्राह्मणाः सर्वकामैस्ते सततं पार्थ तर्पिताः
011c	यतयो मोक्षिणश्चैव गृहस्थाश्चैव भारत
012a	आरण्यकेभ्यो लौहानि भाजनानि प्रयच्छसि
012c	नादेयं ब्राह्मणेभ्यस्ते गृहे किञ्चन विद्यते
013a	यदिदं वैश्वदेवान्ते सायम्प्रातः प्रदीयते
013c	तद्दत्त्वातिथिभृत्येभ्यो राजञ्शेषेण जीवसि
014a	इष्टयः पशुबन्धाश्च काम्यनैमित्तिकाश्च ये
014c	वर्तन्ते पाकयज्ञाश्च यज्ञकर्म च नित्यदा
015a	अस्मिन्नपि महारण्ये विजने दस्युसेविते
015c	राष्ट्रादपेत्य वसतो धर्मस्ते नावसीदति
016a	अश्वमेधो राजसूयः पुण्डरीकोऽथ गोसवः
016c	एतैरपि महायज्ञैरिष्टं ते भूरिदक्षिणैः
017a	राजन्परीतया बुद्ध्या विषमेऽक्षपराजये
017c	राज्यं वसून्यायुधानि भ्रातॄन्मां चासि निर्जितः
018a	ऋजोर्मृदोर्वदान्यस्य ह्रीमतः सत्यवादिनः
018c	कथमक्षव्यसनजा बुद्धिरापतिता तव
019a	अतीव मोहमायाति मनश्च परिदूयते
019c	निशाम्य ते दुःखमिदमिमां चापदमीदृशीम्
020a	अत्राप्युदाहरन्तीममितिहासं पुरातनम्
020c	ईश्वरस्य वशे लोकस्तिष्ठते नात्मनो यथा
021a	धातैव खलु भूतानां सुखदुःखे प्रियाप्रिये
021c	दधाति सर्वमीशानः पुरस्ताच्छुक्रमुच्चरन्
022a	यथा दारुमयी योषा नरवीर समाहिता
022c	ईरयत्यङ्गमङ्गानि तथा राजन्निमाः प्रजाः
023a	आकाश इव भूतानि व्याप्य सर्वाणि भारत
023c	ईश्वरो विदधातीह कल्याणं यच्च पापकम्
024a	शकुनिस्तन्तुबद्धो वा नियतोऽयमनीश्वरः
024c	ईश्वरस्य वशे तिष्ठन्नान्येषां नात्मनः प्रभुः
025a	मणिः सूत्र इव प्रोतो नस्योत इव गोवृषः
025c	धातुरादेशमन्वेति तन्मयो हि तदर्पणः
026a	नात्माधीनो मनुष्योऽयं कालं भवति कञ्चन
026c	स्रोतसो मध्यमापन्नः कूलाद्वृक्ष इव च्युतः
027a	अज्ञो जन्तुरनीशोऽयमात्मनः सुखदुःखयोः
027c	ईश्वरप्रेरितो गच्छेत्स्वर्गं नरकमेव च
028a	यथा वायोस्तृणाग्राणि वशं यान्ति बलीयसः
028c	धातुरेवं वशं यान्ति सर्वभूतानि भारत
029a	आर्यकर्मणि युञ्जानः पापे वा पुनरीश्वरः
029c	व्याप्य भूतानि चरते न चायमिति लक्ष्यते
030a	हेतुमात्रमिदं धातुः शरीरं क्षेत्रसञ्ज्ञितम्
030c	येन कारयते कर्म शुभाशुभफलं विभुः
031a	पश्य मायाप्रभावोऽयमीश्वरेण यथा कृतः
031c	यो हन्ति भूतैर्भूतानि मोहयित्वात्ममायया
032a	अन्यथा परिदृष्टानि मुनिभिर्वेददर्शिभिः
032c	अन्यथा परिवर्तन्ते वेगा इव नभस्वतः
033a	अन्यथैव हि मन्यन्ते पुरुषास्तानि तानि च
033c	अन्यथैव प्रभुस्तानि करोति विकरोति च
034a	यथा काष्ठेन वा काष्ठमश्मानं चाश्मना पुनः
034c	अयसा चाप्ययश्छिन्द्यान्निर्विचेष्टमचेतनम्
035a	एवं स भगवान्देवः स्वयम्भूः प्रपितामहः
035c	हिनस्ति भूतैर्भूतानि छद्म कृत्वा युधिष्ठिर
036a	सम्प्रयोज्य वियोज्यायं कामकारकरः प्रभुः
036c	क्रीडते भगवन्भूतैर्बालः क्रीडनकैरिव
037a	न मातृपितृवद्राजन्धाता भूतेषु वर्तते
037c	रोषादिव प्रवृत्तोऽयं यथायमितरो जनः
038a	आर्याञ्शीलवतो दृष्ट्वा ह्रीमतो वृत्तिकर्शितान्
038c	अनार्यान्सुखिनश्चैव विह्वलामीव चिन्तया
039a	तवेमामापदं दृष्ट्वा समृद्धिं च सुयोधने
039c	धातारं गर्हये पार्थ विषमं योऽनुपश्यति
040a	आर्यशास्त्रातिगे क्रूरे लुब्धे धर्मापचायिनि
040c	धार्तराष्ट्रे श्रियं दत्त्वा धाता किं फलमश्नुते
041a	कर्म चेत्कृतमन्वेति कर्तारं नान्यमृच्छति
041c	कर्मणा तेन पापेन लिप्यते नूनमीश्वरः
042a	अथ कर्म कृतं पापं न चेत्कर्तारमृच्छति
042c	कारणं बलमेवेह जनाञ्शोचामि दुर्बलान्
