001	वैशम्पायन उवाच
001a	एवमुक्तो महाबाहुर्भीमसेनः प्रतापवान्
001c	प्रणिपत्य ततः प्रीत्या भ्रातरं हृष्टमानसः
001e	उवाच श्लक्ष्णया वाचा हनूमन्तं कपीश्वरम्
002a	मया धन्यतरो नास्ति यदार्यं दृष्टवानहम्
002c	अनुग्रहो मे सुमहांस्तृप्तिश्च तव दर्शनात्
003a	एवं तु कृतमिच्छामि त्वयार्याद्य प्रियं मम
003c	यत्ते तदासीत्प्लवतः सागरं मकरालयम्
003e	रूपमप्रतिमं वीर तदिच्छामि निरीक्षितुम्
004a	एवं तुष्टो भविष्यामि श्रद्धास्यामि च ते वचः
004c	एवमुक्तः स तेजस्वी प्रहस्य हरिरब्रवीत्
005a	न तच्छक्यं त्वया द्रष्टुं रूपं नान्येन केनचित्
005c	कालावस्था तदा ह्यन्या वर्तते सा न साम्प्रतम्
006a	अन्यः कृतयुगे कालस्त्रेतायां द्वापरेऽपरः
006c	अयं प्रध्वंसनः कालो नाद्य तद्रूपमस्ति मे
007a	भूमिर्नद्यो नगाः शैलाः सिद्धा देवा महर्षयः
007c	कालं समनुवर्तन्ते यथा भावा युगे युगे
007e	बलवर्ष्मप्रभावा हि प्रहीयन्त्युद्भवन्ति च
008a	तदलं तव तद्रूपं द्रष्टुं कुरुकुलोद्वह
008c	युगं समनुवर्तामि कालो हि दुरतिक्रमः
009	भीम उवाच
009a	युगसङ्ख्यां समाचक्ष्व आचारं च युगे युगे
009c	धर्मकामार्थभावांश्च वर्ष्म वीर्यं भवाभवौ
010	हनूमानुवाच
010a	कृतं नाम युगं तात यत्र धर्मः सनातनः
010c	कृतमेव न कर्तव्यं तस्मिन्काले युगोत्तमे
011a	न तत्र धर्माः सीदन्ति न क्षीयन्ते च वै प्रजाः
011c	ततः कृतयुगं नाम कालेन गुणतां गतम्
012a	देवदानवगन्धर्वयक्षराक्षसपन्नगाः
012c	नासन्कृतयुगे तात तदा न क्रयविक्रयाः
013a	न सामयजुऋग्वर्णाः क्रिया नासीच्च मानवी
013c	अभिध्याय फलं तत्र धर्मः सन्न्यास एव च
014a	न तस्मिन्युगसंसर्गे व्याधयो नेन्द्रियक्षयः
014c	नासूया नापि रुदितं न दर्पो नापि पैशुनम्
015a	न विग्रहः कुतस्तन्द्री न द्वेषो नापि वैकृतम्
015c	न भयं न च सन्तापो न चेर्ष्या न च मत्सरः
016a	ततः परमकं ब्रह्म या गतिर्योगिनां परा
016c	आत्मा च सर्वभूतानां शुक्लो नारायणस्तदा
017a	ब्राह्मणाः क्षत्रिया वैश्याः शूद्राश्च कृतलक्षणाः
017c	कृते युगे समभवन्स्वकर्मनिरताः प्रजाः
018a	समाश्रमं समाचारं समज्ञानमतीबलम्
018c	तदा हि समकर्माणो वर्णा धर्मानवाप्नुवन्
019a	एकवेदसमायुक्ता एकमन्त्रविधिक्रियाः
019c	पृथग्धर्मास्त्वेकवेदा धर्ममेकमनुव्रताः
020a	चातुराश्रम्ययुक्तेन कर्मणा कालयोगिना
020c	अकामफलसंयोगात्प्राप्नुवन्ति परां गतिम्
021a	आत्मयोगसमायुक्तो धर्मोऽयं कृतलक्षणः
021c	कृते युगे चतुष्पादश्चातुर्वर्ण्यस्य शाश्वतः
022a	एतत्कृतयुगं नाम त्रैगुण्यपरिवर्जितम्
022c	त्रेतामपि निबोध त्वं यस्मिन्सत्रं प्रवर्तते
023a	पादेन ह्रसते धर्मो रक्ततां याति चाच्युतः
023c	सत्यप्रवृत्ताश्च नराः क्रियाधर्मपरायणाः
024a	ततो यज्ञाः प्रवर्तन्ते धर्माश्च विविधाः क्रियाः
024c	त्रेतायां भावसङ्कल्पाः क्रियादानफलोदयाः
025a	प्रचलन्ति न वै धर्मात्तपोदानपरायणाः
025c	स्वधर्मस्थाः क्रियावन्तो जनास्त्रेतायुगेऽभवन्
026a	द्वापरेऽपि युगे धर्मो द्विभागोनः प्रवर्तते
026c	विष्णुर्वै पीततां याति चतुर्धा वेद एव च
027a	ततोऽन्ये च चतुर्वेदास्त्रिवेदाश्च तथापरे
027c	द्विवेदाश्चैकवेदाश्चाप्यनृचश्च तथापरे
028a	एवं शास्त्रेषु भिन्नेषु बहुधा नीयते क्रिया
028c	तपोदानप्रवृत्ता च राजसी भवति प्रजा
029a	एकवेदस्य चाज्ञानाद्वेदास्ते बहवः कृताः
029c	सत्यस्य चेह विभ्रंशात्सत्ये कश्चिदवस्थितः
030a	सत्यात्प्रच्यवमानानां व्याधयो बहवोऽभवन्
030c	कामाश्चोपद्रवाश्चैव तदा दैवतकारिताः
031a	यैरर्द्यमानाः सुभृशं तपस्तप्यन्ति मानवाः
031c	कामकामाः स्वर्गकामा यज्ञांस्तन्वन्ति चापरे
032a	एवं द्वापरमासाद्य प्रजाः क्षीयन्त्यधर्मतः
032c	पादेनैकेन कौन्तेय धर्मः कलियुगे स्थितः
033a	तामसं युगमासाद्य कृष्णो भवति केशवः
033c	वेदाचाराः प्रशाम्यन्ति धर्मयज्ञक्रियास्तथा
034a	ईतयो व्याधयस्तन्द्री दोषाः क्रोधादयस्तथा
034c	उपद्रवाश्च वर्तन्ते आधयो व्याधयस्तथा
035a	युगेष्वावर्तमानेषु धर्मो व्यावर्तते पुनः
035c	धर्मे व्यावर्तमाने तु लोको व्यावर्तते पुनः
036a	लोके क्षीणे क्षयं यान्ति भावा लोकप्रवर्तकाः
036c	युगक्षयकृता धर्माः प्रार्थनानि विकुर्वते
037a	एतत्कलियुगं नाम अचिराद्यत्प्रवर्तते
037c	युगानुवर्तनं त्वेतत्कुर्वन्ति चिरजीविनः
038a	यच्च ते मत्परिज्ञाने कौतूहलमरिन्दम
038c	अनर्थकेषु को भावः पुरुषस्य विजानतः
039a	एतत्ते सर्वमाख्यातं यन्मां त्वं परिपृच्छसि
039c	युगसङ्ख्यां महाबाहो स्वस्ति प्राप्नुहि गम्यताम्
