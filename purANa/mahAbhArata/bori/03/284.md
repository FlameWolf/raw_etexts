001	जनमेजय उवाच
001a	यत्तत्तदा महाब्रह्मँल्लोमशो वाक्यमब्रवीत्
001c	इन्द्रस्य वचनादेत्य पाण्डुपुत्रं युधिष्ठिरम्
002a	यच्चापि ते भयं तीव्रं न च कीर्तयसे क्वचित्
002c	तच्चाप्यपहरिष्यामि सव्यसाचाविहागते
003a	किं नु तद्विदुषां श्रेष्ठ कर्णं प्रति महद्भयम्
003c	आसीन्न च स धर्मात्मा कथयामास कस्यचित्
004	वैशम्पायन उवाच
004a	अहं ते राजशार्दूल कथयामि कथामिमाम्
004c	पृच्छते भरतश्रेष्ठ शुश्रूषस्व गिरं मम
005a	द्वादशे समतिक्रान्ते वर्षे प्राप्ते त्रयोदशे
005c	पाण्डूनां हितकृच्छक्रः कर्णं भिक्षितुमुद्यतः
006a	अभिप्रायमथो ज्ञात्वा महेन्द्रस्य विभावसुः
006c	कुण्डलार्थे महाराज सूर्यः कर्णमुपागमत्
007a	महार्हे शयने वीरं स्पर्ध्यास्तरणसंवृते
007c	शयानमभिविश्वस्तं ब्रह्मण्यं सत्यवादिनम्
008a	स्वप्नान्ते निशि राजेन्द्र दर्शयामास रश्मिवान्
008c	कृपया परयाविष्टः पुत्रस्नेहाच्च भारत
009a	ब्राह्मणो वेदविद्भूत्वा सूर्यो योगाद्धि रूपवान्
009c	हितार्थमब्रवीत्कर्णं सान्त्वपूर्वमिदं वचः
010a	कर्ण मद्वचनं तात शृणु सत्यभृतां वर
010c	ब्रुवतोऽद्य महाबाहो सौहृदात्परमं हितम्
011a	उपायास्यति शक्रस्त्वां पाण्डवानां हितेप्सया
011c	ब्राह्मणच्छद्मना कर्ण कुण्डलापजिहीर्षया
012a	विदितं तेन शीलं ते सर्वस्य जगतस्तथा
012c	यथा त्वं भिक्षितः सद्भिर्ददास्येव न याचसे
013a	त्वं हि तात ददास्येव ब्राह्मणेभ्यः प्रयाचितः
013c	वित्तं यच्चान्यदप्याहुर्न प्रत्याख्यासि कर्हिचित्
014a	तं त्वामेवंविधं ज्ञात्वा स्वयं वै पाकशासनः
014c	आगन्ता कुण्डलार्थाय कवचं चैव भिक्षितुम्
015a	तस्मै प्रयाचमानाय न देये कुण्डले त्वया
015c	अनुनेयः परं शक्त्या श्रेय एतद्धि ते परम्
016a	कुण्डलार्थे ब्रुवंस्तात कारणैर्बहुभिस्त्वया
016c	अन्यैर्बहुविधैर्वित्तैः स निवार्यः पुनः पुनः
017a	रत्नैः स्त्रीभिस्तथा भोगैर्धनैर्बहुविधैरपि
017c	निदर्शनैश्च बहुभिः कुण्डलेप्सुः पुरन्दरः
018a	यदि दास्यसि कर्ण त्वं सहजे कुण्डले शुभे
018c	आयुषः प्रक्षयं गत्वा मृत्योर्वशमुपेष्यसि
019a	कवचेन च संयुक्तः कुण्डलाभ्यां च मानद
019c	अवध्यस्त्वं रणेऽरीणामिति विद्धि वचो मम
020a	अमृतादुत्थितं ह्येतदुभयं रत्नसम्भवम्
020c	तस्माद्रक्ष्यं त्वया कर्ण जीवितं चेत्प्रियं तव
021	कर्ण उवाच
021a	को मामेवं भवान्प्राह दर्शयन्सौहृदं परम्
021c	कामया भगवन्ब्रूहि को भवान्द्विजवेषधृक्
022	ब्राह्मण उवाच
022a	अहं तात सहस्रांशुः सौहृदात्त्वां निदर्शये
022c	कुरुष्वैतद्वचो मे त्वमेतच्छ्रेयः परं हि ते
023	कर्ण उवाच
023a	श्रेय एव ममात्यन्तं यस्य मे गोपतिः प्रभुः
023c	प्रवक्ताद्य हितान्वेषी शृणु चेदं वचो मम
024a	प्रसादये त्वां वरदं प्रणयाच्च ब्रवीम्यहम्
024c	न निवार्यो व्रतादस्मादहं यद्यस्मि ते प्रियः
025a	व्रतं वै मम लोकोऽयं वेत्ति कृत्स्नो विभावसो
025c	यथाहं द्विजमुख्येभ्यो दद्यां प्राणानपि ध्रुवम्
026a	यद्यागच्छति शक्रो मां ब्राह्मणच्छद्मनावृतः
026c	हितार्थं पाण्डुपुत्राणां खेचरोत्तम भिक्षितुम्
027a	दास्यामि विबुधश्रेष्ठ कुण्डले वर्म चोत्तमम्
027c	न मे कीर्तिः प्रणश्येत त्रिषु लोकेषु विश्रुता
028a	मद्विधस्यायशस्यं हि न युक्तं प्राणरक्षणम्
028c	युक्तं हि यशसा युक्तं मरणं लोकसंमतम्
029a	सोऽहमिन्द्राय दास्यामि कुण्डले सह वर्मणा
029c	यदि मां बलवृत्रघ्नो भिक्षार्थमुपयास्यति
030a	हितार्थं पाण्डुपुत्राणां कुण्डले मे प्रयाचितुम्
030c	तन्मे कीर्तिकरं लोके तस्याकीर्तिर्भविष्यति
031a	वृणोमि कीर्तिं लोके हि जीवितेनापि भानुमन्
031c	कीर्तिमानश्नुते स्वर्गं हीनकीर्तिस्तु नश्यति
032a	कीर्तिर्हि पुरुषं लोके सञ्जीवयति मातृवत्
032c	अकीर्तिर्जीवितं हन्ति जीवतोऽपि शरीरिणः
033a	अयं पुराणः श्लोको हि स्वयं गीतो विभावसो
033c	धात्रा लोकेश्वर यथा कीर्तिरायुर्नरस्य वै
034a	पुरुषस्य परे लोके कीर्तिरेव परायणम्
034c	इह लोके विशुद्धा च कीर्तिरायुर्विवर्धनी
035a	सोऽहं शरीरजे दत्त्वा कीर्तिं प्राप्स्यामि शाश्वतीम्
035c	दत्त्वा च विधिवद्दानं ब्राह्मणेभ्यो यथाविधि
036a	हुत्वा शरीरं सङ्ग्रामे कृत्वा कर्म सुदुष्करम्
036c	विजित्य वा परानाजौ यशः प्राप्स्यामि केवलम्
037a	भीतानामभयं दत्त्वा सङ्ग्रामे जीवितार्थिनाम्
037c	वृद्धान्बालान्द्विजातींश्च मोक्षयित्वा महाभयात्
038a	प्राप्स्यामि परमं लोके यशः स्वर्भानुसूदन
038c	जीवितेनापि मे रक्ष्या कीर्तिस्तद्विद्धि मे व्रतम्
039a	सोऽहं दत्त्वा मघवते भिक्षामेतामनुत्तमाम्
039c	ब्राह्मणच्छद्मिने देव लोके गन्ता परां गतिम्
