001	लोमश उवाच
001a	सा तु नाव्याश्रमं चक्रे राजकार्यार्थसिद्धये
001c	सन्देशाच्चैव नृपतेः स्वबुद्ध्या चैव भारत
002a	नानापुष्पफलैर्वृक्षैः कृत्रिमैरुपशोभितम्
002c	नानागुल्मलतोपेतैः स्वादुकामफलप्रदैः
003a	अतीव रमणीयं तदतीव च मनोहरम्
003c	चक्रे नाव्याश्रमं रम्यमद्भुतोपमदर्शनम्
004a	ततो निबध्य तां नावमदूरे काश्यपाश्रमात्
004c	चारयामास पुरुषैर्विहारं तस्य वै मुनेः
005a	ततो दुहितरं वेश्या समाधायेतिकृत्यताम्
005c	दृष्ट्वान्तरं काश्यपस्य प्राहिणोद्बुद्धिसम्मताम्
006a	सा तत्र गत्वा कुशला तपोनित्यस्य सन्निधौ
006c	आश्रमं तं समासाद्य ददर्श तमृषेः सुतम्
007	वेश्योवाच
007a	कच्चिन्मुने कुशलं तापसानां कच्चिच्च वो मूलफलं प्रभूतम्
007c	कच्चिद्भवान्रमते चाश्रमेऽस्मिंस्त्वां वै द्रष्टुं साम्प्रतमागतोऽस्मि
008a	कच्चित्तपो वर्धते तापसानां पिता च ते कच्चिदहीनतेजाः
008c	कच्चित्त्वया प्रीयते चैव विप्र कच्चित्स्वाध्यायः क्रियते ऋश्यशृङ्ग
009	ऋश्यशृङ्ग उवाच
009a	ऋद्धो भवाञ्ज्योतिरिव प्रकाशते मन्ये चाहं त्वामभिवादनीयम्
009c	पाद्यं वै ते सम्प्रदास्यामि कामाद्यथाधर्मं फलमूलानि चैव
010a	कौश्यां बृस्यामास्स्व यथोपजोषं कृष्णाजिनेनावृतायां सुखायाम्
010c	क्व चाश्रमस्तव किं नाम चेदं व्रतं ब्रह्मंश्चरसि हि देववत्त्वम्
011	वेश्योवाच
011a	ममाश्रमः काश्यपपुत्र रम्यस्त्रियोजनं शैलमिमं परेण
011c	तत्र स्वधर्मोऽनभिवादनं नो न चोदकं पाद्यमुपस्पृशामः
012	ऋश्यशृङ्ग उवाच
012a	फलानि पक्वानि ददानि तेऽहं भल्लातकान्यामलकानि चैव
012c	परूषकानीङ्गुदधन्वनानि प्रियालानां कामकारं कुरुष्व
013	लोमश उवाच
013a	सा तानि सर्वाणि विसर्जयित्वा भक्षान्महार्हान्प्रददौ ततोऽस्मै
013c	तान्यृश्यशृङ्गस्य महारसानि भृशं सुरूपाणि रुचिं ददुर्हि
014a	ददौ च माल्यानि सुगन्धवन्ति चित्राणि वासांसि च भानुमन्ति
014c	पानानि चाग्र्याणि ततो मुमोद चिक्रीड चैव प्रजहास चैव
015a	सा कन्दुकेनारमतास्य मूले विभज्यमाना फलिता लतेव
015c	गात्रैश्च गात्राणि निषेवमाणा समाश्लिषच्चासकृदृश्यशृङ्गम्
016a	सर्जानशोकांस्तिलकांश्च वृक्षान्प्रपुष्पितानवनाम्यावभज्य
016c	विलज्जमानेव मदाभिभूता प्रलोभयामास सुतं महर्षेः
017a	अथर्श्यशृङ्गं विकृतं समीक्ष्य पुनः पुनः पीड्य च कायमस्य
017c	अवेक्षमाणा शनकैर्जगाम कृत्वाग्निहोत्रस्य तदापदेशम्
018a	तस्यां गतायां मदनेन मत्तो विचेतनश्चाभवदृश्यशृङ्गः
018c	तामेव भावेन गतेन शून्यो विनिःश्वसन्नार्तरूपो बभूव
019a	ततो मुहूर्ताद्धरिपिङ्गलाक्षः प्रवेष्टितो रोमभिरा नखाग्रात्
019c	स्वाध्यायवान्वृत्तसमाधियुक्तो विभाण्डकः काश्यपः प्रादुरासीत्
020a	सोऽपश्यदासीनमुपेत्य पुत्रं ध्यायन्तमेकं विपरीतचित्तम्
020c	विनिःश्वसन्तं मुहुरूर्ध्वदृष्टिं विभाण्डकः पुत्रमुवाच दीनम्
021a	न कल्प्यन्ते समिधः किं नु तात कच्चिद्धुतं चाग्निहोत्रं त्वयाद्य
021c	सुनिर्णिक्तं स्रुक्स्रुवं होमधेनुः कच्चित्सवत्सा च कृता त्वयाद्य
022a	न वै यथापूर्वमिवासि पुत्र चिन्तापरश्चासि विचेतनश्च
022c	दीनोऽतिमात्रं त्वमिहाद्य किं नु पृच्छामि त्वां क इहाद्यागतोऽभूत्
