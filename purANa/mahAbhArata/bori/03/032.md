BR0303032001	युधिष्ठिर उवाच
BR0303032001a	वल्गु चित्रपदं श्लक्ष्णं याज्ञसेनि त्वया वचः
BR0303032001c	उक्तं तच्छ्रुतमस्माभिर्नास्तिक्यं तु प्रभाषसे
BR0303032002a	नाहं धर्मफलान्वेषी राजपुत्रि चराम्युत
BR0303032002c	ददामि देयमित्येव यजे यष्टव्यमित्युत
BR0303032003a	अस्तु वात्र फलं मा वा कर्तव्यं पुरुषेण यत्
BR0303032003c	गृहानावसता कृष्णे यथाशक्ति करोमि तत्
BR0303032004a	धर्मं चरामि सुश्रोणि न धर्मफलकारणात्
BR0303032004c	आगमाननतिक्रम्य सतां वृत्तमवेक्ष्य च
BR0303032004e	धर्म एव मनः कृष्णे स्वभावाच्चैव मे धृतम्
BR0303032005a	न धर्मफलमाप्नोति यो धर्मं दोग्धुमिच्छति
BR0303032005c	यश्चैनं शङ्कते कृत्वा नास्तिक्यात्पापचेतनः
BR0303032006a	अतिवादान्मदाच्चैव मा धर्ममतिशङ्किथाः
BR0303032006c	धर्मातिशङ्की पुरुषस्तिर्यग्गतिपरायणः
BR0303032007a	धर्मो यस्यातिशङ्क्यः स्यादार्षं वा दुर्बलात्मनः
BR0303032007c	वेदाच्छूद्र इवापेयात्स लोकादजरामरात्
BR0303032008a	वेदाध्यायी धर्मपरः कुले जातो यशस्विनि
BR0303032008c	स्थविरेषु स योक्तव्यो राजभिर्धर्मचारिभिः
BR0303032009a	पापीयान्हि स शूद्रेभ्यस्तस्करेभ्यो विशेषतः
BR0303032009c	शास्त्रातिगो मन्दबुद्धिर्यो धर्ममतिशङ्कते
BR0303032010a	प्रत्यक्षं हि त्वया दृष्ट ऋषिर्गच्छन्महातपाः
BR0303032010c	मार्कण्डेयोऽप्रमेयात्मा धर्मेण चिरजीविताम्
BR0303032011a	व्यासो वसिष्ठो मैत्रेयो नारदो लोमशः शुकः
BR0303032011c	अन्ये च ऋषयः सिद्धा धर्मेणैव सुचेतसः
BR0303032012a	प्रत्यक्षं पश्यसि ह्येतान्दिव्ययोगसमन्वितान्
BR0303032012c	शापानुग्रहणे शक्तान्देवैरपि गरीयसः
BR0303032013a	एते हि धर्ममेवादौ वर्णयन्ति सदा मम
BR0303032013c	कर्तव्यममरप्रख्याः प्रत्यक्षागमबुद्धयः
BR0303032014a	अतो नार्हसि कल्याणि धातारं धर्ममेव च
BR0303032014c	रजोमूढेन मनसा क्षेप्तुं शङ्कितुमेव च
BR0303032015a	धर्मातिशङ्की नान्यस्मिन्प्रमाणमधिगच्छति
BR0303032015c	आत्मप्रमाण उन्नद्धः श्रेयसो ह्यवमन्यकः
BR0303032016a	इन्द्रियप्रीतिसम्बद्धं यदिदं लोकसाक्षिकम्
BR0303032016c	एतावान्मन्यते बालो मोहमन्यत्र गच्छति
BR0303032017a	प्रायश्चित्तं न तस्यास्ति यो धर्ममतिशङ्कते
BR0303032017c	ध्यायन्स कृपणः पापो न लोकान्प्रतिपद्यते
BR0303032018a	प्रमाणान्यतिवृत्तो हि वेदशास्त्रार्थनिन्दकः
BR0303032018c	कामलोभानुगो मूढो नरकं प्रतिपद्यते
BR0303032019a	यस्तु नित्यं कृतमतिर्धर्ममेवाभिपद्यते
BR0303032019c	अशङ्कमानः कल्याणि सोऽमुत्रानन्त्यमश्नुते
BR0303032020a	आर्षं प्रमाणमुत्क्रम्य धर्मानपरिपालयन्
BR0303032020c	सर्वशास्त्रातिगो मूढः शं जन्मसु न विन्दति
BR0303032021a	शिष्टैराचरितं धर्मं कृष्णे मा स्मातिशङ्किथाः
BR0303032021c	पुराणमृषिभिः प्रोक्तं सर्वज्ञैः सर्वदर्शिभिः
BR0303032022a	धर्म एव प्लवो नान्यः स्वर्गं द्रौपदि गच्छताम्
BR0303032022c	सैव नौः सागरस्येव वणिजः पारमृच्छतः
BR0303032023a	अफलो यदि धर्मः स्याच्चरितो धर्मचारिभिः
BR0303032023c	अप्रतिष्ठे तमस्येतज्जगन्मज्जेदनिन्दिते
BR0303032024a	निर्वाणं नाधिगच्छेयुर्जीवेयुः पशुजीविकाम्
BR0303032024c	विघातेनैव युज्येयुर्न चार्थं किञ्चिदाप्नुयुः
BR0303032025a	तपश्च ब्रह्मचर्यं च यज्ञः स्वाध्याय एव च
BR0303032025c	दानमार्जवमेतानि यदि स्युरफलानि वै
BR0303032026a	नाचरिष्यन्परे धर्मं परे परतरे च ये
BR0303032026c	विप्रलम्भोऽयमत्यन्तं यदि स्युरफलाः क्रियाः
BR0303032027a	ऋषयश्चैव देवाश्च गन्धर्वासुरराक्षसाः
BR0303032027c	ईश्वराः कस्य हेतोस्ते चरेयुर्धर्ममादृताः
BR0303032028a	फलदं त्विह विज्ञाय धातारं श्रेयसि ध्रुवे
BR0303032028c	धर्मं ते ह्याचरन्कृष्णे तद्धि धर्म सनातनम्
BR0303032029a	स चायं सफलो धर्मो न धर्मोऽफल उच्यते
BR0303032029c	दृश्यन्तेऽपि हि विद्यानां फलानि तपसां तथा
BR0303032030a	त्वय्येतद्वै विजानीहि जन्म कृष्णे यथा श्रुतम्
BR0303032030c	वेत्थ चापि यथा जातो धृष्टद्युम्नः प्रतापवान्
BR0303032031a	एतावदेव पर्याप्तमुपमानं शुचिस्मिते
BR0303032031c	कर्मणां फलमस्तीति धीरोऽल्पेनापि तुष्यति
BR0303032032a	बहुनापि ह्यविद्वांसो नैव तुष्यन्त्यबुद्धयः
BR0303032032c	तेषां न धर्मजं किञ्चित्प्रेत्य शर्मास्ति कर्म वा
BR0303032033a	कर्मणामुत पुण्यानां पापानां च फलोदयः
BR0303032033c	प्रभवश्चाप्ययश्चैव देवगुह्यानि भामिनि
BR0303032034a	नैतानि वेद यः कश्चिन्मुह्यन्त्यत्र प्रजा इमाः
BR0303032034c	रक्ष्याण्येतानि देवानां गूढमाया हि देवताः
BR0303032035a	कृशाङ्गाः सुव्रताश्चैव तपसा दग्धकिल्बिषाः
BR0303032035c	प्रसन्नैर्मानसैर्युक्ताः पश्यन्त्येतानि वै द्विजाः
BR0303032036a	न फलादर्शनाद्धर्मः शङ्कितव्यो न देवताः
BR0303032036c	यष्टव्यं चाप्रमत्तेन दातव्यं चानसूयता
BR0303032037a	कर्मणां फलमस्तीति तथैतद्धर्म शाश्वतम्
BR0303032037c	ब्रह्मा प्रोवाच पुत्राणां यदृषिर्वेद कश्यपः
BR0303032038a	तस्मात्ते संशयः कृष्णे नीहार इव नश्यतु
BR0303032038c	व्यवस्य सर्वमस्तीति नास्तिक्यं भावमुत्सृज
BR0303032039a	ईश्वरं चापि भूतानां धातारं मा विचिक्षिपः
BR0303032039c	शिक्षस्वैनं नमस्वैनं मा ते भूद्बुद्धिरीदृशी
BR0303032040a	यस्य प्रसादात्तद्भक्तो मर्त्यो गच्छत्यमर्त्यताम्
BR0303032040c	उत्तमं दैवतं कृष्णे मातिवोचः कथञ्चन
