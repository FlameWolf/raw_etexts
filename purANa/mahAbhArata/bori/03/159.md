001	वैश्रवण उवाच
001a	युधिष्ठिर धृतिर्दाक्ष्यं देशकालौ पराक्रमः
001c	लोकतन्त्रविधानानामेष पञ्चविधो विधिः
002a	धृतिमन्तश्च दक्षाश्च स्वे स्वे कर्मणि भारत
002c	पराक्रमविधानज्ञा नराः कृतयुगेऽभवन्
003a	धृतिमान्देशकालज्ञः सर्वधर्मविधानवित्
003c	क्षत्रियः क्षत्रियश्रेष्ठ पृथिवीमनुशास्ति वै
004a	य एवं वर्तते पार्थ पुरुषः सर्वकर्मसु
004c	स लोके लभते वीर यशः प्रेत्य च सद्गतिम्
005a	देशकालान्तरप्रेप्सुः कृत्वा शक्रः पराक्रमम्
005c	सम्प्राप्तस्त्रिदिवे राज्यं वृत्रहा वसुभिः सह
006a	पापात्मा पापबुद्धिर्यः पापमेवानुवर्तते
006c	कर्मणामविभागज्ञः प्रेत्य चेह च नश्यति
007a	अकालज्ञः सुदुर्मेधाः कार्याणामविशेषवित्
007c	वृथाचारसमारम्भः प्रेत्य चेह च नश्यति
008a	साहसे वर्तमानानां निकृतीनां दुरात्मनाम्
008c	सर्वसामर्थ्यलिप्सूनां पापो भवति निश्चयः
009a	अधर्मज्ञोऽवलिप्तश्च बालबुद्धिरमर्षणः
009c	निर्भयो भीमसेनोऽयं तं शाधि पुरुषर्षभ
010a	आर्ष्टिषेणस्य राजर्षेः प्राप्य भूयस्त्वमाश्रमम्
010c	तामिस्रं प्रथमं पक्षं वीतशोकभयो वस
011a	अलकाः सह गन्धर्वैर्यक्षैश्च सह राक्षसैः
011c	मन्नियुक्ता मनुष्येन्द्र सर्वे च गिरिवासिनः
011e	रक्षन्तु त्वा महाबाहो सहितं द्विजसत्तमैः
012a	साहसेषु च सन्तिष्ठन्निह शैले वृकोदरः
012c	वार्यतां साध्वयं राजंस्त्वया धर्मभृतां वर
013a	इतः परं च राजेन्द्र द्रक्ष्यन्ति वनगोचराः
013c	उपस्थास्यन्ति च सदा रक्षिष्यन्ति च सर्वशः
014a	तथैव चान्नपानानि स्वादूनि च बहूनि च
014c	उपस्थास्यन्ति वो गृह्य मत्प्रेष्याः पुरुषर्षभ
015a	यथा जिष्णुर्महेन्द्रस्य यथा वायोर्वृकोदरः
015c	धर्मस्य त्वं यथा तात योगोत्पन्नो निजः सुतः
016a	आत्मजावात्मसम्पन्नौ यमौ चोभौ यथाश्विनोः
016c	रक्ष्यास्तद्वन्ममापीह यूयं सर्वे युधिष्ठिर
017a	अर्थतत्त्वविभागज्ञः सर्वधर्मविशेषवित्
017c	भीमसेनादवरजः फल्गुनः कुशली दिवि
018a	याः काश्चन मता लोकेष्वग्र्याः परमसम्पदः
018c	जन्मप्रभृति ताः सर्वाः स्थितास्तात धनञ्जये
019a	दमो दानं बलं बुद्धिर्ह्रीर्धृतिस्तेज उत्तमम्
019c	एतान्यपि महासत्त्वे स्थितान्यमिततेजसि
020a	न मोहात्कुरुते जिष्णुः कर्म पाण्डव गर्हितम्
020c	न पार्थस्य मृषोक्तानि कथयन्ति नरा नृषु
021a	स देवपितृगन्धर्वैः कुरूणां कीर्तिवर्धनः
021c	मानितः कुरुतेऽस्त्राणि शक्रसद्मनि भारत
022a	योऽसौ सर्वान्महीपालान्धर्मेण वशमानयत्
022c	स शन्तनुर्महातेजाः पितुस्तव पितामहः
022e	प्रीयते पार्थ पार्थेन दिवि गाण्डीवधन्वना
023a	सम्यक्चासौ महावीर्यः कुलधुर्य इव स्थितः
023c	पितॄन्देवांस्तथा विप्रान्पूजयित्वा महायशाः
023e	सप्त मुख्यान्महामेधानाहरद्यमुनां प्रति
024a	अधिराजः स राजंस्त्वां शन्तनुः प्रपितामहः
024c	स्वर्गजिच्छक्रलोकस्थः कुशलं परिपृच्छति
025	वैशम्पायन उवाच
025a	ततः शक्तिं गदां खड्गं धनुश्च भरतर्षभ
025c	प्राध्वं कृत्वा नमश्चक्रे कुबेराय वृकोदरः
026a	ततोऽब्रवीद्धनाध्यक्षः शरण्यः शरणागतम्
026c	मानहा भव शत्रूणां सुहृदां नन्दिवर्धनः
027a	स्वेषु वेश्मसु रम्येषु वसतामित्रतापनाः
027c	कामानुपहरिष्यन्ति यक्षा वो भरतर्षभाः
028a	शीघ्रमेव गुडाकेशः कृतास्त्रः पुरुषर्षभः
028c	साक्षान्मघवता सृष्टः सम्प्राप्स्यति धनञ्जयः
029a	एवमुत्तमकर्माणमनुशिष्य युधिष्ठिरम्
029c	अस्तं गिरिवरश्रेष्ठं प्रययौ गुह्यकाधिपः
030a	तं परिस्तोमसङ्कीर्णैर्नानारत्नविभूषितैः
030c	यानैरनुययुर्यक्षा राक्षसाश्च सहस्रशः
031a	पक्षिणामिव निर्घोषः कुबेरसदनं प्रति
031c	बभूव परमाश्वानामैरावतपथे यताम्
032a	ते जग्मुस्तूर्णमाकाशं धनाधिपतिवाजिनः
032c	प्रकर्षन्त इवाभ्राणि पिबन्त इव मारुतम्
033a	ततस्तानि शरीराणि गतसत्त्वानि रक्षसाम्
033c	अपाकृष्यन्त शैलाग्राद्धनाधिपतिशासनात्
034a	तेषां हि शापकालोऽसौ कृतोऽगस्त्येन धीमता
034c	समरे निहतास्तस्मात्सर्वे मणिमता सह
035a	पाण्डवास्तु महात्मानस्तेषु वेश्मसु तां क्षपाम्
035c	सुखमूषुर्गतोद्वेगाः पूजिताः सर्वराक्षसैः
