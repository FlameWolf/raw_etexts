BR-03-14-267-001	मार्कण्डेय उवाच
BR-03-14-267-001a	ततस्तत्रैव रामस्य समासीनस्य तैः सह
BR-03-14-267-001c	समाजग्मुः कपिश्रेष्ठाः सुग्रीववचनात्तदा
BR-03-14-267-002a	वृतः कोटिसहस्रेण वानराणां तरस्विनाम्
BR-03-14-267-002c	श्वशुरो वालिनः श्रीमान्सुषेणो राममभ्ययात्
BR-03-14-267-003a	कोटीशतवृतौ चापि गजो गवय एव च
BR-03-14-267-003c	वानरेन्द्रौ महावीर्यौ पृथक्पृथगदृश्यताम्
BR-03-14-267-004a	षष्टिकोटिसहस्राणि प्रकर्षन्प्रत्यदृश्यत
BR-03-14-267-004c	गोलाङ्गूलो महाराज गवाक्षो भीमदर्शनः
BR-03-14-267-005a	गन्धमादनवासी तु प्रथितो गन्धमादनः
BR-03-14-267-005c	कोटीसहस्रमुग्राणां हरीणां समकर्षत
BR-03-14-267-006a	पनसो नाम मेधावी वानरः सुमहाबलः
BR-03-14-267-006c	कोटीर्दश द्वादश च त्रिंशत्पञ्च प्रकर्षति
BR-03-14-267-007a	श्रीमान्दधिमुखो नाम हरिवृद्धोऽपि वीर्यवान्
BR-03-14-267-007c	प्रचकर्ष महत्सैन्यं हरीणां भीमतेजसाम्
BR-03-14-267-008a	कृष्णानां मुखपुण्ड्राणामृक्षाणां भीमकर्मणाम्
BR-03-14-267-008c	कोटीशतसहस्रेण जाम्बवान्प्रत्यदृश्यत
BR-03-14-267-009a	एते चान्ये च बहवो हरियूथपयूथपाः
BR-03-14-267-009c	असङ्ख्येया महाराज समीयू रामकारणात्
BR-03-14-267-010a	शिरीषकुसुमाभानां सिंहानामिव नर्दताम्
BR-03-14-267-010c	श्रूयते तुमुलः शब्दस्तत्र तत्र प्रधावताम्
BR-03-14-267-011a	गिरिकूटनिभाः केचित्केचिन्महिषसन्निभाः
BR-03-14-267-011c	शरदभ्रप्रतीकाशाः पिष्टहिङ्गुलकाननाः
BR-03-14-267-012a	उत्पतन्तः पतन्तश्च प्लवमानाश्च वानराः
BR-03-14-267-012c	उद्धुन्वन्तोऽपरे रेणून्समाजग्मुः समन्ततः
BR-03-14-267-013a	स वानरमहालोकः पूर्णसागरसन्निभः
BR-03-14-267-013c	निवेशमकरोत्तत्र सुग्रीवानुमते तदा
BR-03-14-267-014a	ततस्तेषु हरीन्द्रेषु समावृत्तेषु सर्वशः
BR-03-14-267-014c	तिथौ प्रशस्ते नक्षत्रे मुहूर्ते चाभिपूजिते
BR-03-14-267-015a	तेन व्यूढेन सैन्येन लोकानुद्वर्तयन्निव
BR-03-14-267-015c	प्रययौ राघवः श्रीमान्सुग्रीवसहितस्तदा
BR-03-14-267-016a	मुखमासीत्तु सैन्यस्य हनूमान्मारुतात्मजः
BR-03-14-267-016c	जघनं पालयामास सौमित्रिरकुतोभयः
BR-03-14-267-017a	बद्धगोधाङ्गुलित्राणौ राघवौ तत्र रेजतुः
BR-03-14-267-017c	वृतौ हरिमहामात्रैश्चन्द्रसूर्यौ ग्रहैरिव
BR-03-14-267-018a	प्रबभौ हरिसैन्यं तच्छालतालशिलायुधम्
BR-03-14-267-018c	सुमहच्छालिभवनं यथा सूर्योदयं प्रति
BR-03-14-267-019a	नलनीलाङ्गदक्राथमैन्दद्विविदपालिता
BR-03-14-267-019c	ययौ सुमहती सेना राघवस्यार्थसिद्धये
BR-03-14-267-020a	विधिवत्सुप्रशस्तेषु बहुमूलफलेषु च
BR-03-14-267-020c	प्रभूतमधुमांसेषु वारिमत्सु शिवेषु च
BR-03-14-267-021a	निवसन्ती निराबाधा तथैव गिरिसानुषु
BR-03-14-267-021c	उपायाद्धरिसेना सा क्षारोदमथ सागरम्
BR-03-14-267-022a	द्वितीयसागरनिभं तद्बलं बहुलध्वजम्
BR-03-14-267-022c	वेलावनं समासाद्य निवासमकरोत्तदा
BR-03-14-267-023a	ततो दाशरथिः श्रीमान्सुग्रीवं प्रत्यभाषत
BR-03-14-267-023c	मध्ये वानरमुख्यानां प्राप्तकालमिदं वचः
BR-03-14-267-024a	उपायः को नु भवतां मतः सागरलङ्घने
BR-03-14-267-024c	इयं च महती सेना सागरश्चापि दुस्तरः
BR-03-14-267-025a	तत्रान्ये व्याहरन्ति स्म वानराः पटुमानिनः
BR-03-14-267-025c	समर्था लङ्घने सिन्धोर्न तु कृत्स्नस्य वानराः
BR-03-14-267-026a	केचिन्नौभिर्व्यवस्यन्ति केचीच्च विविधैः प्लवैः
BR-03-14-267-026c	नेति रामश्च तान्सर्वान्सान्त्वयन्प्रत्यभाषत
BR-03-14-267-027a	शतयोजनविस्तारं न शक्ताः सर्ववानराः
BR-03-14-267-027c	क्रान्तुं तोयनिधिं वीरा नैषा वो नैष्ठिकी मतिः
BR-03-14-267-028a	नावो न सन्ति सेनाया बह्व्यस्तारयितुं तथा
BR-03-14-267-028c	वणिजामुपघातं च कथमस्मद्विधश्चरेत्
BR-03-14-267-029a	विस्तीर्णं चैव नः सैन्यं हन्याच्छिद्रेषु वै परः
BR-03-14-267-029c	प्लवोडुपप्रतारश्च नैवात्र मम रोचते
BR-03-14-267-030a	अहं त्विमं जलनिधिं समारप्स्याम्युपायतः
BR-03-14-267-030c	प्रतिशेष्याम्युपवसन्दर्शयिष्यति मां ततः
BR-03-14-267-031a	न चेद्दर्शयिता मार्गं धक्ष्याम्येनमहं ततः
BR-03-14-267-031c	महास्त्रैरप्रतिहतैरत्यग्निपवनोज्ज्वलैः
BR-03-14-267-032a	इत्युक्त्वा सहसौमित्रिरुपस्पृश्याथ राघवः
BR-03-14-267-032c	प्रतिशिश्ये जलनिधिं विधिवत्कुशसंस्तरे
BR-03-14-267-033a	सागरस्तु ततः स्वप्ने दर्शयामास राघवम्
BR-03-14-267-033c	देवो नदनदीभर्ता श्रीमान्यादोगणैर्वृतः
BR-03-14-267-034a	कौसल्यामातरित्येवमाभाष्य मधुरं वचः
BR-03-14-267-034c	इदमित्याह रत्नानामाकरैः शतशो वृतः
BR-03-14-267-035a	ब्रूहि किं ते करोम्यत्र साहाय्यं पुरुषर्षभ
BR-03-14-267-035c	इक्ष्वाकुरस्मि ते ज्ञातिरिति रामस्तमब्रवीत्
BR-03-14-267-036a	मार्गमिच्छामि सैन्यस्य दत्तं नदनदीपते
BR-03-14-267-036c	येन गत्वा दशग्रीवं हन्यां पौलस्त्यपांसनम्
BR-03-14-267-037a	यद्येवं याचतो मार्गं न प्रदास्यति मे भवान्
BR-03-14-267-037c	शरैस्त्वां शोषयिष्यामि दिव्यास्त्रप्रतिमन्त्रितैः
BR-03-14-267-038a	इत्येवं ब्रुवतः श्रुत्वा रामस्य वरुणालयः
BR-03-14-267-038c	उवाच व्यथितो वाक्यमिति बद्धाञ्जलिः स्थितः
BR-03-14-267-039a	नेच्छामि प्रतिघातं ते नास्मि विघ्नकरस्तव
BR-03-14-267-039c	शृणु चेदं वचो राम श्रुत्वा कर्तव्यमाचर
BR-03-14-267-040a	यदि दास्यामि ते मार्गं सैन्यस्य व्रजतोऽऽज्ञया
BR-03-14-267-040c	अन्येऽप्याज्ञापयिष्यन्ति मामेवं धनुषो बलात्
BR-03-14-267-041a	अस्ति त्वत्र नलो नाम वानरः शिल्पिसम्मतः
BR-03-14-267-041c	त्वष्टुर्देवस्य तनयो बलवान्विश्वकर्मणः
BR-03-14-267-042a	स यत्काष्ठं तृणं वापि शिलां वा क्षेप्स्यते मयि
BR-03-14-267-042c	सर्वं तद्धारयिष्यामि स ते सेतुर्भविष्यति
BR-03-14-267-043a	इत्युक्त्वान्तर्हिते तस्मिन्रामो नलमुवाच ह
BR-03-14-267-043c	कुरु सेतुं समुद्रे त्वं शक्तो ह्यसि मतो मम
BR-03-14-267-044a	तेनोपायेन काकुत्स्थः सेतुबन्धमकारयत्
BR-03-14-267-044c	दशयोजनविस्तारमायतं शतयोजनम्
BR-03-14-267-045a	नलसेतुरिति ख्यातो योऽद्यापि प्रथितो भुवि
BR-03-14-267-045c	रामस्याज्ञां पुरस्कृत्य धार्यते गिरिसन्निभः
BR-03-14-267-046a	तत्रस्थं स तु धर्मात्मा समागच्छद्विभीषणः
BR-03-14-267-046c	भ्राता वै राक्षसेन्द्रस्य चतुर्भिः सचिवैः सह
BR-03-14-267-047a	प्रतिजग्राह रामस्तं स्वागतेन महामनाः
BR-03-14-267-047c	सुग्रीवस्य तु शङ्काभूत्प्रणिधिः स्यादिति स्म ह
BR-03-14-267-048a	राघवस्तस्य चेष्टाभिः सम्यक्च चरितेङ्गितैः
BR-03-14-267-048c	यदा तत्त्वेन तुष्टोऽभूत्तत एनमपूजयत्
BR-03-14-267-049a	सर्वराक्षसराज्ये चाप्यभ्यषिञ्चद्विभीषणम्
BR-03-14-267-049c	चक्रे च मन्त्रानुचरं सुहृदं लक्ष्मणस्य च
BR-03-14-267-050a	विभीषणमते चैव सोऽत्यक्रामन्महार्णवम्
BR-03-14-267-050c	ससैन्यः सेतुना तेन मासेनैव नराधिप
BR-03-14-267-051a	ततो गत्वा समासाद्य लङ्कोद्यानान्यनेकशः
BR-03-14-267-051c	भेदयामास कपिभिर्महान्ति च बहूनि च
BR-03-14-267-052a	तत्रास्तां रावणामात्यौ राक्षसौ शुकसारणौ
BR-03-14-267-052c	चारौ वानररूपेण तौ जग्राह विभीषणः
BR-03-14-267-053a	प्रतिपन्नौ यदा रूपं राक्षसं तौ निशाचरौ
BR-03-14-267-053c	दर्शयित्वा ततः सैन्यं रामः पश्चादवासृजत्
BR-03-14-267-054a	निवेश्योपवने सैन्यं तच्छूरः प्राज्ञवानरम्
BR-03-14-267-054c	प्रेषयामास दौत्येन रावणस्य ततोऽङ्गदम्
