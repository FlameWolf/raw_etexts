BR-03-11-240-001	दानवा ऊचुः
BR-03-11-240-001a	भोः सुयोधन राजेन्द्र भरतानां कुलोद्वह
BR-03-11-240-001c	शूरैः परिवृतो नित्यं तथैव च महात्मभिः
BR-03-11-240-002a	अकार्षीः साहसमिदं कस्मात्प्रायोपवेशनम्
BR-03-11-240-002c	आत्मत्यागी ह्यवाग्याति वाच्यतां चायशस्करीम्
BR-03-11-240-003a	न हि कार्यविरुद्धेषु बह्वपायेषु कर्मसु
BR-03-11-240-003c	मूलघातिषु सज्जन्ते बुद्धिमन्तो भवद्विधाः
BR-03-11-240-004a	नियच्छैतां मतिं राजन्धर्मार्थसुखनाशिनीम्
BR-03-11-240-004c	यशःप्रतापधैर्यघ्नीं शत्रूणां हर्षवर्धनीम्
BR-03-11-240-005a	श्रूयतां च प्रभो तत्त्वं दिव्यतां चात्मनो नृप
BR-03-11-240-005c	निर्माणं च शरीरस्य ततो धैर्यमवाप्नुहि
BR-03-11-240-006a	पुरा त्वं तपसास्माभिर्लब्धो देवान्महेश्वरात्
BR-03-11-240-006c	पूर्वकायश्च सर्वस्ते निर्मितो वज्रसञ्चयैः
BR-03-11-240-007a	अस्त्रैरभेद्यः शस्त्रैश्चाप्यधःकायश्च तेऽनघ
BR-03-11-240-007c	कृतः पुष्पमयो देव्या रूपतः स्त्रीमनोहरः
BR-03-11-240-008a	एवमीश्वरसंयुक्तस्तव देहो नृपोत्तम
BR-03-11-240-008c	देव्या च राजशार्दूल दिव्यस्त्वं हि न मानुषः
BR-03-11-240-009a	क्षत्रियाश्च महावीर्या भगदत्तपुरोगमाः
BR-03-11-240-009c	दिव्यास्त्रविदुषः शूराः क्षपयिष्यन्ति ते रिपून्
BR-03-11-240-010a	तदलं ते विषादेन भयं तव न विद्यते
BR-03-11-240-010c	साह्यार्थं च हि ते वीराः सम्भूता भुवि दानवाः
BR-03-11-240-011a	भीष्मद्रोणकृपादींश्च प्रवेक्ष्यन्त्यपरेऽसुराः
BR-03-11-240-011c	यैराविष्टा घृणां त्यक्त्वा योत्स्यन्ते तव वैरिभिः
BR-03-11-240-012a	नैव पुत्रान्न च भ्रातॄन्न पितॄन्न च बान्धवान्
BR-03-11-240-012c	नैव शिष्यान्न च ज्ञातीन्न बालान्स्थविरान्न च
BR-03-11-240-013a	युधि सम्प्रहरिष्यन्तो मोक्ष्यन्ति कुरुसत्तम
BR-03-11-240-013c	निःस्नेहा दानवाविष्टाः समाक्रान्तेऽन्तरात्मनि
BR-03-11-240-014a	प्रहरिष्यन्ति बन्धुभ्यः स्नेहमुत्सृज्य दूरतः
BR-03-11-240-014c	हृष्टाः पुरुषशार्दूलाः कलुषीकृतमानसाः
BR-03-11-240-014e	अविज्ञानविमूढाश्च दैवाच्च विधिनिर्मितात्
BR-03-11-240-015a	व्याभाषमाणाश्चान्योन्यं न मे जीवन्विमोक्ष्यसे
BR-03-11-240-015c	सर्वशस्त्रास्त्रमोक्षेण पौरुषे समवस्थिताः
BR-03-11-240-015e	श्लाघमानाः कुरुश्रेष्ठ करिष्यन्ति जनक्षयम्
BR-03-11-240-016a	तेऽपि शक्त्या महात्मानः प्रतियोत्स्यन्ति पाण्डवाः
BR-03-11-240-016c	वधं चैषां करिष्यन्ति दैवयुक्ता महाबलाः
BR-03-11-240-017a	दैत्यरक्षोगणाश्चापि सम्भूताः क्षत्रयोनिषु
BR-03-11-240-017c	योत्स्यन्ति युधि विक्रम्य शत्रुभिस्तव पार्थिव
BR-03-11-240-017e	गदाभिर्मुसलैः खड्गैः शस्त्रैरुच्चावचैस्तथा
BR-03-11-240-018a	यच्च तेऽन्तर्गतं वीर भयमर्जुनसम्भवम्
BR-03-11-240-018c	तत्रापि विहितोऽस्माभिर्वधोपायोऽर्जुनस्य वै
BR-03-11-240-019a	हतस्य नरकस्यात्मा कर्णमूर्तिमुपाश्रितः
BR-03-11-240-019c	तद्वैरं संस्मरन्वीर योत्स्यते केशवार्जुनौ
BR-03-11-240-020a	स ते विक्रमशौण्डीरो रणे पार्थं विजेष्यति
BR-03-11-240-020c	कर्णः प्रहरतां श्रेष्ठः सर्वांश्चारीन्महारथः
BR-03-11-240-021a	ज्ञात्वैतच्छद्मना वज्री रक्षार्थं सव्यसाचिनः
BR-03-11-240-021c	कुण्डले कवचं चैव कर्णस्यापहरिष्यति
BR-03-11-240-022a	तस्मादस्माभिरप्यत्र दैत्याः शतसहस्रशः
BR-03-11-240-022c	नियुक्ता राक्षसाश्चैव ये ते संशप्तका इति
BR-03-11-240-022e	प्रख्यातास्तेऽर्जुनं वीरं निहनिष्यन्ति मा शुचः
BR-03-11-240-023a	असपत्ना त्वया हीयं भोक्तव्या वसुधा नृप
BR-03-11-240-023c	मा विषादं नयस्वास्मान्नैतत्त्वय्युपपद्यते
BR-03-11-240-023e	विनष्टे त्वयि चास्माकं पक्षो हीयेत कौरव
BR-03-11-240-024a	गच्छ वीर न ते बुद्धिरन्या कार्या कथञ्चन
BR-03-11-240-024c	त्वमस्माकं गतिर्नित्यं देवतानां च पाण्डवाः
BR-03-11-240-025	वैशम्पायन उवाच
BR-03-11-240-025a	एवमुक्त्वा परिष्वज्य दैत्यास्तं राजकुञ्जरम्
BR-03-11-240-025c	समाश्वास्य च दुर्धर्षं पुत्रवद्दानवर्षभाः
BR-03-11-240-026a	स्थिरां कृत्वा बुद्धिमस्य प्रियाण्युक्त्वा च भारत
BR-03-11-240-026c	गम्यतामित्यनुज्ञाय जयमाप्नुहि चेत्यथ
BR-03-11-240-027a	तैर्विसृष्टं महाबाहुं कृत्या सैवानयत्पुनः
BR-03-11-240-027c	तमेव देशं यत्रासौ तदा प्रायमुपाविशत्
BR-03-11-240-028a	प्रतिनिक्षिप्य तं वीरं कृत्या समभिपूज्य च
BR-03-11-240-028c	अनुज्ञाता च राज्ञा सा तत्रैवान्तरधीयत
BR-03-11-240-029a	गतायामथ तस्यां तु राजा दुर्योधनस्तदा
BR-03-11-240-029c	स्वप्नभूतमिदं सर्वमचिन्तयत भारत
BR-03-11-240-029e	विजेष्यामि रणे पाण्डूनिति तस्याभवन्मतिः
BR-03-11-240-030a	कर्णं संशप्तकांश्चैव पार्थस्यामित्रघातिनः
BR-03-11-240-030c	अमन्यत वधे युक्तान्समर्थांश्च सुयोधनः
BR-03-11-240-031a	एवमाशा दृढा तस्य धार्तराष्ट्रस्य दुर्मतेः
BR-03-11-240-031c	विनिर्जये पाण्डवानामभवद्भरतर्षभ
BR-03-11-240-032a	कर्णोऽप्याविष्टचित्तात्मा नरकस्यान्तरात्मना
BR-03-11-240-032c	अर्जुनस्य वधे क्रूरामकरोत्स मतिं तदा
BR-03-11-240-033a	संशप्तकाश्च ते वीरा राक्षसाविष्टचेतसः
BR-03-11-240-033c	रजस्तमोभ्यामाक्रान्ताः फल्गुनस्य वधैषिणः
BR-03-11-240-034a	भीष्मद्रोणकृपाद्याश्च दानवाक्रान्तचेतसः
BR-03-11-240-034c	न तथा पाण्डुपुत्राणां स्नेहवन्तो विशां पते
BR-03-11-240-034e	न चाचचक्षे कस्मैचिदेतद्राजा सुयोधनः
BR-03-11-240-035a	दुर्योधनं निशान्ते च कर्णो वैकर्तनोऽब्रवीत्
BR-03-11-240-035c	स्मयन्निवाञ्जलिं कृत्वा पार्थिवं हेतुमद्वचः
BR-03-11-240-036a	न मृतो जयते शत्रूञ्जीवन्भद्राणि पश्यति
BR-03-11-240-036c	मृतस्य भद्राणि कुतः कौरवेय कुतो जयः
BR-03-11-240-036e	न कालोऽद्य विषादस्य भयस्य मरणस्य वा
BR-03-11-240-037a	परिष्वज्याब्रवीच्चैनं भुजाभ्यां स महाभुजः
BR-03-11-240-037c	उत्तिष्ठ राजन्किं शेषे कस्माच्छोचसि शत्रुहन्
BR-03-11-240-037e	शत्रून्प्रताप्य वीर्येण स कथं मर्तुमिच्छसि
BR-03-11-240-038a	अथ वा ते भयं जातं दृष्ट्वार्जुनपराक्रमम्
BR-03-11-240-038c	सत्यं ते प्रतिजानामि वधिष्यामि रणेऽर्जुनम्
BR-03-11-240-039a	गते त्रयोदशे वर्षे सत्येनायुधमालभे
BR-03-11-240-039c	आनयिष्याम्यहं पार्थान्वशं तव जनाधिप
BR-03-11-240-040a	एवमुक्तस्तु कर्णेन दैत्यानां वचनात्तथा
BR-03-11-240-040c	प्रणिपातेन चान्येषामुदतिष्ठत्सुयोधनः
BR-03-11-240-040e	दैत्यानां तद्वचः श्रुत्वा हृदि कृत्वा स्थिरां मतिम्
BR-03-11-240-041a	ततो मनुजशार्दूलो योजयामास वाहिनीम्
BR-03-11-240-041c	रथनागाश्वकलिलां पदातिजनसङ्कुलाम्
BR-03-11-240-042a	गङ्गौघप्रतिमा राजन्प्रयाता सा महाचमूः
BR-03-11-240-042c	श्वेतच्छत्रैः पताकाभिश्चामरैश्च सुपाण्डुरैः
BR-03-11-240-043a	रथैर्नागैः पदातैश्च शुशुभेऽतीव सङ्कुला
BR-03-11-240-043c	व्यपेताभ्रघने काले द्यौरिवाव्यक्तशारदी
BR-03-11-240-044a	जयाशीर्भिर्द्विजेन्द्रैस्तु स्तूयमानोऽधिराजवत्
BR-03-11-240-044c	गृह्णन्नञ्जलिमालाश्च धार्तराष्ट्रो जनाधिपः
BR-03-11-240-045a	सुयोधनो ययावग्रे श्रिया परमया ज्वलन्
BR-03-11-240-045c	कर्णेन सार्धं राजेन्द्र सौबलेन च देविना
BR-03-11-240-046a	दुःशासनादयश्चास्य भ्रातरः सर्व एव ते
BR-03-11-240-046c	भूरिश्रवाः सोमदत्तो महाराजश्च बाह्लिकः
BR-03-11-240-047a	रथैर्नानाविधाकारैर्हयैर्गजवरैस्तथा
BR-03-11-240-047c	प्रयान्तं नृपसिंहं तमनुजग्मुः कुरूद्वहाः
BR-03-11-240-047e	कालेनाल्पेन राजंस्ते विविशुः स्वपुरं तदा
