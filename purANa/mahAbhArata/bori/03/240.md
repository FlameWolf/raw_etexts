001	दानवा ऊचुः
001a	भोः सुयोधन राजेन्द्र भरतानां कुलोद्वह
001c	शूरैः परिवृतो नित्यं तथैव च महात्मभिः
002a	अकार्षीः साहसमिदं कस्मात्प्रायोपवेशनम्
002c	आत्मत्यागी ह्यवाग्याति वाच्यतां चायशस्करीम्
003a	न हि कार्यविरुद्धेषु बह्वपायेषु कर्मसु
003c	मूलघातिषु सज्जन्ते बुद्धिमन्तो भवद्विधाः
004a	नियच्छैतां मतिं राजन्धर्मार्थसुखनाशिनीम्
004c	यशःप्रतापधैर्यघ्नीं शत्रूणां हर्षवर्धनीम्
005a	श्रूयतां च प्रभो तत्त्वं दिव्यतां चात्मनो नृप
005c	निर्माणं च शरीरस्य ततो धैर्यमवाप्नुहि
006a	पुरा त्वं तपसास्माभिर्लब्धो देवान्महेश्वरात्
006c	पूर्वकायश्च सर्वस्ते निर्मितो वज्रसञ्चयैः
007a	अस्त्रैरभेद्यः शस्त्रैश्चाप्यधःकायश्च तेऽनघ
007c	कृतः पुष्पमयो देव्या रूपतः स्त्रीमनोहरः
008a	एवमीश्वरसंयुक्तस्तव देहो नृपोत्तम
008c	देव्या च राजशार्दूल दिव्यस्त्वं हि न मानुषः
009a	क्षत्रियाश्च महावीर्या भगदत्तपुरोगमाः
009c	दिव्यास्त्रविदुषः शूराः क्षपयिष्यन्ति ते रिपून्
010a	तदलं ते विषादेन भयं तव न विद्यते
010c	साह्यार्थं च हि ते वीराः सम्भूता भुवि दानवाः
011a	भीष्मद्रोणकृपादींश्च प्रवेक्ष्यन्त्यपरेऽसुराः
011c	यैराविष्टा घृणां त्यक्त्वा योत्स्यन्ते तव वैरिभिः
012a	नैव पुत्रान्न च भ्रातॄन्न पितॄन्न च बान्धवान्
012c	नैव शिष्यान्न च ज्ञातीन्न बालान्स्थविरान्न च
013a	युधि सम्प्रहरिष्यन्तो मोक्ष्यन्ति कुरुसत्तम
013c	निःस्नेहा दानवाविष्टाः समाक्रान्तेऽन्तरात्मनि
014a	प्रहरिष्यन्ति बन्धुभ्यः स्नेहमुत्सृज्य दूरतः
014c	हृष्टाः पुरुषशार्दूलाः कलुषीकृतमानसाः
014e	अविज्ञानविमूढाश्च दैवाच्च विधिनिर्मितात्
015a	व्याभाषमाणाश्चान्योन्यं न मे जीवन्विमोक्ष्यसे
015c	सर्वशस्त्रास्त्रमोक्षेण पौरुषे समवस्थिताः
015e	श्लाघमानाः कुरुश्रेष्ठ करिष्यन्ति जनक्षयम्
016a	तेऽपि शक्त्या महात्मानः प्रतियोत्स्यन्ति पाण्डवाः
016c	वधं चैषां करिष्यन्ति दैवयुक्ता महाबलाः
017a	दैत्यरक्षोगणाश्चापि सम्भूताः क्षत्रयोनिषु
017c	योत्स्यन्ति युधि विक्रम्य शत्रुभिस्तव पार्थिव
017e	गदाभिर्मुसलैः खड्गैः शस्त्रैरुच्चावचैस्तथा
018a	यच्च तेऽन्तर्गतं वीर भयमर्जुनसम्भवम्
018c	तत्रापि विहितोऽस्माभिर्वधोपायोऽर्जुनस्य वै
019a	हतस्य नरकस्यात्मा कर्णमूर्तिमुपाश्रितः
019c	तद्वैरं संस्मरन्वीर योत्स्यते केशवार्जुनौ
020a	स ते विक्रमशौण्डीरो रणे पार्थं विजेष्यति
020c	कर्णः प्रहरतां श्रेष्ठः सर्वांश्चारीन्महारथः
021a	ज्ञात्वैतच्छद्मना वज्री रक्षार्थं सव्यसाचिनः
021c	कुण्डले कवचं चैव कर्णस्यापहरिष्यति
022a	तस्मादस्माभिरप्यत्र दैत्याः शतसहस्रशः
022c	नियुक्ता राक्षसाश्चैव ये ते संशप्तका इति
022e	प्रख्यातास्तेऽर्जुनं वीरं निहनिष्यन्ति मा शुचः
023a	असपत्ना त्वया हीयं भोक्तव्या वसुधा नृप
023c	मा विषादं नयस्वास्मान्नैतत्त्वय्युपपद्यते
023e	विनष्टे त्वयि चास्माकं पक्षो हीयेत कौरव
024a	गच्छ वीर न ते बुद्धिरन्या कार्या कथञ्चन
024c	त्वमस्माकं गतिर्नित्यं देवतानां च पाण्डवाः
025	वैशम्पायन उवाच
025a	एवमुक्त्वा परिष्वज्य दैत्यास्तं राजकुञ्जरम्
025c	समाश्वास्य च दुर्धर्षं पुत्रवद्दानवर्षभाः
026a	स्थिरां कृत्वा बुद्धिमस्य प्रियाण्युक्त्वा च भारत
026c	गम्यतामित्यनुज्ञाय जयमाप्नुहि चेत्यथ
027a	तैर्विसृष्टं महाबाहुं कृत्या सैवानयत्पुनः
027c	तमेव देशं यत्रासौ तदा प्रायमुपाविशत्
028a	प्रतिनिक्षिप्य तं वीरं कृत्या समभिपूज्य च
028c	अनुज्ञाता च राज्ञा सा तत्रैवान्तरधीयत
029a	गतायामथ तस्यां तु राजा दुर्योधनस्तदा
029c	स्वप्नभूतमिदं सर्वमचिन्तयत भारत
029e	विजेष्यामि रणे पाण्डूनिति तस्याभवन्मतिः
030a	कर्णं संशप्तकांश्चैव पार्थस्यामित्रघातिनः
030c	अमन्यत वधे युक्तान्समर्थांश्च सुयोधनः
031a	एवमाशा दृढा तस्य धार्तराष्ट्रस्य दुर्मतेः
031c	विनिर्जये पाण्डवानामभवद्भरतर्षभ
032a	कर्णोऽप्याविष्टचित्तात्मा नरकस्यान्तरात्मना
032c	अर्जुनस्य वधे क्रूरामकरोत्स मतिं तदा
033a	संशप्तकाश्च ते वीरा राक्षसाविष्टचेतसः
033c	रजस्तमोभ्यामाक्रान्ताः फल्गुनस्य वधैषिणः
034a	भीष्मद्रोणकृपाद्याश्च दानवाक्रान्तचेतसः
034c	न तथा पाण्डुपुत्राणां स्नेहवन्तो विशां पते
034e	न चाचचक्षे कस्मैचिदेतद्राजा सुयोधनः
035a	दुर्योधनं निशान्ते च कर्णो वैकर्तनोऽब्रवीत्
035c	स्मयन्निवाञ्जलिं कृत्वा पार्थिवं हेतुमद्वचः
036a	न मृतो जयते शत्रूञ्जीवन्भद्राणि पश्यति
036c	मृतस्य भद्राणि कुतः कौरवेय कुतो जयः
036e	न कालोऽद्य विषादस्य भयस्य मरणस्य वा
037a	परिष्वज्याब्रवीच्चैनं भुजाभ्यां स महाभुजः
037c	उत्तिष्ठ राजन्किं शेषे कस्माच्छोचसि शत्रुहन्
037e	शत्रून्प्रताप्य वीर्येण स कथं मर्तुमिच्छसि
038a	अथ वा ते भयं जातं दृष्ट्वार्जुनपराक्रमम्
038c	सत्यं ते प्रतिजानामि वधिष्यामि रणेऽर्जुनम्
039a	गते त्रयोदशे वर्षे सत्येनायुधमालभे
039c	आनयिष्याम्यहं पार्थान्वशं तव जनाधिप
040a	एवमुक्तस्तु कर्णेन दैत्यानां वचनात्तथा
040c	प्रणिपातेन चान्येषामुदतिष्ठत्सुयोधनः
040e	दैत्यानां तद्वचः श्रुत्वा हृदि कृत्वा स्थिरां मतिम्
041a	ततो मनुजशार्दूलो योजयामास वाहिनीम्
041c	रथनागाश्वकलिलां पदातिजनसङ्कुलाम्
042a	गङ्गौघप्रतिमा राजन्प्रयाता सा महाचमूः
042c	श्वेतच्छत्रैः पताकाभिश्चामरैश्च सुपाण्डुरैः
043a	रथैर्नागैः पदातैश्च शुशुभेऽतीव सङ्कुला
043c	व्यपेताभ्रघने काले द्यौरिवाव्यक्तशारदी
044a	जयाशीर्भिर्द्विजेन्द्रैस्तु स्तूयमानोऽधिराजवत्
044c	गृह्णन्नञ्जलिमालाश्च धार्तराष्ट्रो जनाधिपः
045a	सुयोधनो ययावग्रे श्रिया परमया ज्वलन्
045c	कर्णेन सार्धं राजेन्द्र सौबलेन च देविना
046a	दुःशासनादयश्चास्य भ्रातरः सर्व एव ते
046c	भूरिश्रवाः सोमदत्तो महाराजश्च बाह्लिकः
047a	रथैर्नानाविधाकारैर्हयैर्गजवरैस्तथा
047c	प्रयान्तं नृपसिंहं तमनुजग्मुः कुरूद्वहाः
047e	कालेनाल्पेन राजंस्ते विविशुः स्वपुरं तदा
