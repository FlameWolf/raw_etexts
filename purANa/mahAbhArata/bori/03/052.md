001	बृहदश्व उवाच
001a	तेभ्यः प्रतिज्ञाय नलः करिष्य इति भारत
001c	अथैनान्परिपप्रच्छ कृताञ्जलिरवस्थितः
002a	के वै भवन्तः कश्चासौ यस्याहं दूत ईप्सितः
002c	किं च तत्र मया कार्यं कथयध्वं यथातथम्
003a	एवमुक्ते नैषधेन मघवान्प्रत्यभाषत
003c	अमरान्वै निबोधास्मान्दमयन्त्यर्थमागतान्
004a	अहमिन्द्रोऽयमग्निश्च तथैवायमपाम्पतिः
004c	शरीरान्तकरो नॄणां यमोऽयमपि पार्थिव
005a	स वै त्वमागतानस्मान्दमयन्त्यै निवेदय
005c	लोकपालाः सहेन्द्रास्त्वां समायान्ति दिदृक्षवः
006a	प्राप्तुमिच्छन्ति देवास्त्वां शक्रोऽग्निर्वरुणो यमः
006c	तेषामन्यतमं देवं पतित्वे वरयस्व ह
007a	एवमुक्तः स शक्रेण नलः प्राञ्जलिरब्रवीत्
007c	एकार्थसमवेतं मां न प्रेषयितुमर्हथ
008	देवा ऊचुः
008a	करिष्य इति संश्रुत्य पूर्वमस्मासु नैषध
008c	न करिष्यसि कस्मात्त्वं व्रज नैषध माचिरम्
009	बृहदश्व उवाच
009a	एवमुक्तः स देवैस्तैर्नैषधः पुनरब्रवीत्
009c	सुरक्षितानि वेश्मानि प्रवेष्टुं कथमुत्सहे
010a	प्रवेक्ष्यसीति तं शक्रः पुनरेवाभ्यभाषत
010c	जगाम स तथेत्युक्त्वा दमयन्त्या निवेशनम्
011a	ददर्श तत्र वैदर्भीं सखीगणसमावृताम्
011c	देदीप्यमानां वपुषा श्रिया च वरवर्णिनीम्
012a	अतीव सुकुमाराङ्गीं तनुमध्यां सुलोचनाम्
012c	आक्षिपन्तीमिव च भाः शशिनः स्वेन तेजसा
013a	तस्य दृष्ट्वैव ववृधे कामस्तां चारुहासिनीम्
013c	सत्यं चिकीर्षमाणस्तु धारयामास हृच्छयम्
014a	ततस्ता नैषधं दृष्ट्वा सम्भ्रान्ताः परमाङ्गनाः
014c	आसनेभ्यः समुत्पेतुस्तेजसा तस्य धर्षिताः
015a	प्रशशंसुश्च सुप्रीता नलं ता विस्मयान्विताः
015c	न चैनमभ्यभाषन्त मनोभिस्त्वभ्यचिन्तयन्
016a	अहो रूपमहो कान्तिरहो धैर्यं महात्मनः
016c	कोऽयं देवो नु यक्षो नु गन्धर्वो नु भविष्यति
017a	न त्वेनं शक्नुवन्ति स्म व्याहर्तुमपि किञ्चन
017c	तेजसा धर्षिताः सर्वा लज्जावत्यो वराङ्गनाः
018a	अथैनं स्मयमानेव स्मितपूर्वाभिभाषिणी
018c	दमयन्ती नलं वीरमभ्यभाषत विस्मिता
019a	कस्त्वं सर्वानवद्याङ्ग मम हृच्छयवर्धन
019c	प्राप्तोऽस्यमरवद्वीर ज्ञातुमिच्छामि तेऽनघ
020a	कथमागमनं चेह कथं चासि न लक्षितः
020c	सुरक्षितं हि मे वेश्म राजा चैवोग्रशासनः
021a	एवमुक्तस्तु वैदर्भ्या नलस्तां प्रत्युवाच ह
021c	नलं मां विद्धि कल्याणि देवदूतमिहागतम्
022a	देवास्त्वां प्राप्तुमिच्छन्ति शक्रोऽग्निर्वरुणो यमः
022c	तेषामन्यतमं देवं पतिं वरय शोभने
023a	तेषामेव प्रभावेन प्रविष्टोऽहमलक्षितः
023c	प्रविशन्तं हि मां कश्चिन्नापश्यन्नाप्यवारयत्
024a	एतदर्थमहं भद्रे प्रेषितः सुरसत्तमैः
024c	एतच्छ्रुत्वा शुभे बुद्धिं प्रकुरुष्व यथेच्छसि
