001	ऋश्यशृङ्ग उवाच
001a	इहागतो जटिलो ब्रह्मचारी न वै ह्रस्वो नातिदीर्घो मनस्वी
001c	सुवर्णवर्णः कमलायताक्षः सुतः सुराणामिव शोभमानः
002a	समृद्धरूपः सवितेव दीप्तः सुशुक्लकृष्णाक्षतरश्चकोरैः
002c	नीलाः प्रसन्नाश्च जटाः सुगन्धा हिरण्यरज्जुग्रथिताः सुदीर्घाः
003a	आधाररूपा पुनरस्य कण्ठे विभ्राजते विद्युदिवान्तरिक्षे
003c	द्वौ चास्य पिण्डावधरेण कण्ठमजातरोमौ सुमनोहरौ च
004a	विलग्नमध्यश्च स नाभिदेशे कटिश्च तस्यातिकृतप्रमाणा
004c	तथास्य चीरान्तरिता प्रभाति हिरण्मयी मेखला मे यथेयम्
005a	अन्यच्च तस्याद्भुतदर्शनीयं विकूजितं पादयोः सम्प्रभाति
005c	पाण्योश्च तद्वत्स्वनवन्निबद्धौ कलापकावक्षमाला यथेयम्
006a	विचेष्टमानस्य च तस्य तानि कूजन्ति हंसा सरसीव मत्ताः
006c	चीराणि तस्याद्भुतदर्शनानि नेमानि तद्वन्मम रूपवन्ति
007a	वक्त्रं च तस्याद्भुतदर्शनीयं प्रव्याहृतं ह्लादयतीव चेतः
007c	पुंस्कोकिलस्येव च तस्य वाणी तां शृण्वतो मे व्यथितोऽन्तरात्मा
008a	यथा वनं माधवमासि मध्ये समीरितं श्वसनेनाभिवाति
008c	तथा स वात्युत्तमपुण्यगन्धी निषेव्यमाणः पवनेन तात
009a	सुसंयताश्चापि जटा विभक्ता द्वैधीकृता भान्ति समा ललाटे
009c	कर्णौ च चित्रैरिव चक्रवालैः समावृतौ तस्य सुरूपवद्भिः
010a	तथा फलं वृत्तमथो विचित्रं समाहनत्पाणिना दक्षिणेन
010c	तद्भूमिमासाद्य पुनः पुनश्च समुत्पतत्यद्भुतरूपमुच्चैः
011a	तच्चापि हत्वा परिवर्ततेऽसौ वातेरितो वृक्ष इवावघूर्णः
011c	तं प्रेक्ष्य मे पुत्रमिवामराणां प्रीतिः परा तात रतिश्च जाता
012a	स मे समाश्लिष्य पुनः शरीरं जटासु गृह्याभ्यवनाम्य वक्त्रम्
012c	वक्त्रेण वक्त्रं प्रणिधाय शब्दं चकार तन्मेऽजनयत्प्रहर्षम्
013a	न चापि पाद्यं बहु मन्यतेऽसौ फलानि चेमानि मयाहृतानि
013c	एवंव्रतोऽस्मीति च मामवोचत्फलानि चान्यानि नवान्यदान्मे
014a	मयोपयुक्तानि फलानि तानि नेमानि तुल्यानि रसेन तेषाम्
014c	न चापि तेषां त्वगियं यथैषां साराणि नैषामिव सन्ति तेषाम्
015a	तोयानि चैवातिरसानि मह्यं प्रादात्स वै पातुमुदाररूपः
015c	पीत्वैव यान्यभ्यधिकः प्रहर्षो ममाभवद्भूश्चलितेव चासीत्
016a	इमानि चित्राणि च गन्धवन्ति माल्यानि तस्योद्ग्रथितानि पट्टैः
016c	यानि प्रकीर्येह गतः स्वमेव स आश्रमं तपसा द्योतमानः
017a	गतेन तेनास्मि कृतो विचेता गात्रं च मे सम्परितप्यतीव
017c	इच्छामि तस्यान्तिकमाशु गन्तुं तं चेह नित्यं परिवर्तमानम्
018a	गच्छामि तस्यान्तिकमेव तात का नाम सा व्रतचर्या च तस्य
018c	इच्छाम्यहं चरितुं तेन सार्धं यथा तपः स चरत्युग्रकर्मा
