BR-03-05-112-001	ऋश्यशृङ्ग उवाच
BR-03-05-112-001a	इहागतो जटिलो ब्रह्मचारी न वै ह्रस्वो नातिदीर्घो मनस्वी
BR-03-05-112-001c	सुवर्णवर्णः कमलायताक्षः सुतः सुराणामिव शोभमानः
BR-03-05-112-002a	समृद्धरूपः सवितेव दीप्तः सुशुक्लकृष्णाक्षतरश्चकोरैः
BR-03-05-112-002c	नीलाः प्रसन्नाश्च जटाः सुगन्धा हिरण्यरज्जुग्रथिताः सुदीर्घाः
BR-03-05-112-003a	आधाररूपा पुनरस्य कण्ठे विभ्राजते विद्युदिवान्तरिक्षे
BR-03-05-112-003c	द्वौ चास्य पिण्डावधरेण कण्ठमजातरोमौ सुमनोहरौ च
BR-03-05-112-004a	विलग्नमध्यश्च स नाभिदेशे कटिश्च तस्यातिकृतप्रमाणा
BR-03-05-112-004c	तथास्य चीरान्तरिता प्रभाति हिरण्मयी मेखला मे यथेयम्
BR-03-05-112-005a	अन्यच्च तस्याद्भुतदर्शनीयं विकूजितं पादयोः सम्प्रभाति
BR-03-05-112-005c	पाण्योश्च तद्वत्स्वनवन्निबद्धौ कलापकावक्षमाला यथेयम्
BR-03-05-112-006a	विचेष्टमानस्य च तस्य तानि कूजन्ति हंसा सरसीव मत्ताः
BR-03-05-112-006c	चीराणि तस्याद्भुतदर्शनानि नेमानि तद्वन्मम रूपवन्ति
BR-03-05-112-007a	वक्त्रं च तस्याद्भुतदर्शनीयं प्रव्याहृतं ह्लादयतीव चेतः
BR-03-05-112-007c	पुंस्कोकिलस्येव च तस्य वाणी तां शृण्वतो मे व्यथितोऽन्तरात्मा
BR-03-05-112-008a	यथा वनं माधवमासि मध्ये समीरितं श्वसनेनाभिवाति
BR-03-05-112-008c	तथा स वात्युत्तमपुण्यगन्धी निषेव्यमाणः पवनेन तात
BR-03-05-112-009a	सुसंयताश्चापि जटा विभक्ता द्वैधीकृता भान्ति समा ललाटे
BR-03-05-112-009c	कर्णौ च चित्रैरिव चक्रवालैः समावृतौ तस्य सुरूपवद्भिः
BR-03-05-112-010a	तथा फलं वृत्तमथो विचित्रं समाहनत्पाणिना दक्षिणेन
BR-03-05-112-010c	तद्भूमिमासाद्य पुनः पुनश्च समुत्पतत्यद्भुतरूपमुच्चैः
BR-03-05-112-011a	तच्चापि हत्वा परिवर्ततेऽसौ वातेरितो वृक्ष इवावघूर्णः
BR-03-05-112-011c	तं प्रेक्ष्य मे पुत्रमिवामराणां प्रीतिः परा तात रतिश्च जाता
BR-03-05-112-012a	स मे समाश्लिष्य पुनः शरीरं जटासु गृह्याभ्यवनाम्य वक्त्रम्
BR-03-05-112-012c	वक्त्रेण वक्त्रं प्रणिधाय शब्दं चकार तन्मेऽजनयत्प्रहर्षम्
BR-03-05-112-013a	न चापि पाद्यं बहु मन्यतेऽसौ फलानि चेमानि मयाहृतानि
BR-03-05-112-013c	एवंव्रतोऽस्मीति च मामवोचत्फलानि चान्यानि नवान्यदान्मे
BR-03-05-112-014a	मयोपयुक्तानि फलानि तानि नेमानि तुल्यानि रसेन तेषाम्
BR-03-05-112-014c	न चापि तेषां त्वगियं यथैषां साराणि नैषामिव सन्ति तेषाम्
BR-03-05-112-015a	तोयानि चैवातिरसानि मह्यं प्रादात्स वै पातुमुदाररूपः
BR-03-05-112-015c	पीत्वैव यान्यभ्यधिकः प्रहर्षो ममाभवद्भूश्चलितेव चासीत्
BR-03-05-112-016a	इमानि चित्राणि च गन्धवन्ति माल्यानि तस्योद्ग्रथितानि पट्टैः
BR-03-05-112-016c	यानि प्रकीर्येह गतः स्वमेव स आश्रमं तपसा द्योतमानः
BR-03-05-112-017a	गतेन तेनास्मि कृतो विचेता गात्रं च मे सम्परितप्यतीव
BR-03-05-112-017c	इच्छामि तस्यान्तिकमाशु गन्तुं तं चेह नित्यं परिवर्तमानम्
BR-03-05-112-018a	गच्छामि तस्यान्तिकमेव तात का नाम सा व्रतचर्या च तस्य
BR-03-05-112-018c	इच्छाम्यहं चरितुं तेन सार्धं यथा तपः स चरत्युग्रकर्मा
