BR0303023001	वासुदेव उवाच
BR0303023001a	ततोऽहं भरतश्रेष्ठ प्रगृह्य रुचिरं धनुः
BR0303023001c	शरैरपातयं सौभाच्छिरांसि विबुधद्विषाम्
BR0303023002a	शरांश्चाशीविषाकारानूर्ध्वगांस्तिग्मतेजसः
BR0303023002c	अप्रैषं शाल्वराजाय शार्ङ्गमुक्तान्सुवाससः
BR0303023003a	ततो नादृश्यत तदा सौभं कुरुकुलोद्वह
BR0303023003c	अन्तर्हितं माययाभूत्ततोऽहं विस्मितोऽभवम्
BR0303023004a	अथ दानवसङ्घास्ते विकृताननमूर्धजाः
BR0303023004c	उदक्रोशन्महाराज विष्ठिते मयि भारत
BR0303023005a	ततोऽस्त्रं शब्दसाहं वै त्वरमाणो महाहवे
BR0303023005c	अयोजयं तद्वधाय ततः शब्द उपारमत्
BR0303023006a	हतास्ते दानवाः सर्वे यैः स शब्द उदीरितः
BR0303023006c	शरैरादित्यसङ्काशैर्ज्वलितैः शब्दसाधनैः
BR0303023007a	तस्मिन्नुपरते शब्दे पुनरेवान्यतोऽभवत्
BR0303023007c	शब्दोऽपरो महाराज तत्रापि प्राहरं शरान्
BR0303023008a	एवं दश दिशः सर्वास्तिर्यगूर्ध्वं च भारत
BR0303023008c	नादयामासुरसुरास्ते चापि निहता मया
BR0303023009a	ततः प्राग्ज्योतिषं गत्वा पुनरेव व्यदृश्यत
BR0303023009c	सौभं कामगमं वीर मोहयन्मम चक्षुषी
BR0303023010a	ततो लोकान्तकरणो दानवो वानराकृतिः
BR0303023010c	शिलावर्षेण सहसा महता मां समावृणोत्
BR0303023011a	सोऽहं पर्वतवर्षेण वध्यमानः समन्ततः
BR0303023011c	वल्मीक इव राजेन्द्र पर्वतोपचितोऽभवम्
BR0303023012a	ततोऽहं पर्वतचितः सहयः सहसारथिः
BR0303023012c	अप्रख्यातिमियां राजन्सध्वजः पर्वतैश्चितः
BR0303023013a	ततो वृष्णिप्रवीरा ये ममासन्सैनिकास्तदा
BR0303023013c	ते भयार्ता दिशः सर्वाः सहसा विप्रदुद्रुवुः
BR0303023014a	ततो हाहाकृतं सर्वमभूत्किल विशां पते
BR0303023014c	द्यौश्च भूमिश्च खं चैवादृश्यमाने तथा मयि
BR0303023015a	ततो विषण्णमनसो मम राजन्सुहृज्जनाः
BR0303023015c	रुरुदुश्चुक्रुशुश्चैव दुःखशोकसमन्विताः
BR0303023016a	द्विषतां च प्रहर्षोऽभूदार्तिश्चाद्विषतामपि
BR0303023016c	एवं विजितवान्वीर पश्चादश्रौषमच्युत
BR0303023017a	ततोऽहमस्त्रं दयितं सर्वपाषाणभेदनम्
BR0303023017c	वज्रमुद्यम्य तान्सर्वान्पर्वतान्समशातयम्
BR0303023018a	ततः पर्वतभारार्ता मन्दप्राणविचेष्टिताः
BR0303023018c	हया मम महाराज वेपमाना इवाभवन्
BR0303023019a	मेघजालमिवाकाशे विदार्याभ्युदितं रविम्
BR0303023019c	दृष्ट्वा मां बान्धवाः सर्वे हर्षमाहारयन्पुनः
BR0303023020a	ततो मामब्रवीत्सूतः प्राञ्जलिः प्रणतो नृप
BR0303023020c	साधु सम्पश्य वार्ष्णेय शाल्वं सौभपतिं स्थितम्
BR0303023021a	अलं कृष्णावमन्यैनं साधु यत्नं समाचर
BR0303023021c	मार्दवं सखितां चैव शाल्वादद्य व्यपाहर
BR0303023022a	जहि शाल्वं महाबाहो मैनं जीवय केशव
BR0303023022c	सर्वैः पराक्रमैर्वीर वध्यः शत्रुरमित्रहन्
BR0303023023a	न शत्रुरवमन्तव्यो दुर्बलोऽपि बलीयसा
BR0303023023c	योऽपि स्यात्पीठगः कश्चित्किं पुनः समरे स्थितः
BR0303023024a	स त्वं पुरुषशार्दूल सर्वयत्नैरिमं प्रभो
BR0303023024c	जहि वृष्णिकुलश्रेष्ठ मा त्वां कालोऽत्यगात्पुनः
BR0303023025a	नैष मार्दवसाध्यो वै मतो नापि सखा तव
BR0303023025c	येन त्वं योधितो वीर द्वारका चावमर्दिता
BR0303023026a	एवमादि तु कौन्तेय श्रुत्वाहं सारथेर्वचः
BR0303023026c	तत्त्वमेतदिति ज्ञात्वा युद्धे मतिमधारयम्
BR0303023027a	वधाय शाल्वराजस्य सौभस्य च निपातने
BR0303023027c	दारुकं चाब्रुवं वीर मुहूर्तं स्थीयतामिति
BR0303023028a	ततोऽप्रतिहतं दिव्यमभेद्यमतिवीर्यवत्
BR0303023028c	आग्नेयमस्त्रं दयितं सर्वसाहं महाप्रभम्
BR0303023029a	यक्षाणां राक्षसानां च दानवानां च संयुगे
BR0303023029c	राज्ञां च प्रतिलोमानां भस्मान्तकरणं महत्
BR0303023030a	क्षुरान्तममलं चक्रं कालान्तकयमोपमम्
BR0303023030c	अभिमन्त्र्याहमतुलं द्विषतां च निबर्हणम्
BR0303023031a	जहि सौभं स्ववीर्येण ये चात्र रिपवो मम
BR0303023031c	इत्युक्त्वा भुजवीर्येण तस्मै प्राहिणवं रुषा
BR0303023032a	रूपं सुदर्शनस्यासीदाकाशे पततस्तदा
BR0303023032c	द्वितीयस्येव सूर्यस्य युगान्ते परिविष्यतः
BR0303023033a	तत्समासाद्य नगरं सौभं व्यपगतत्विषम्
BR0303023033c	मध्येन पाटयामास क्रकचो दार्विवोच्छ्रितम्
BR0303023034a	द्विधा कृतं ततः सौभं सुदर्शनबलाद्धतम्
BR0303023034c	महेश्वरशरोद्धूतं पपात त्रिपुरं यथा
BR0303023035a	तस्मिन्निपतिते सौभे चक्रमागात्करं मम
BR0303023035c	पुनश्चोद्धूय वेगेन शाल्वायेत्यहमब्रुवम्
BR0303023036a	ततः शाल्वं गदां गुर्वीमाविध्यन्तं महाहवे
BR0303023036c	द्विधा चकार सहसा प्रजज्वाल च तेजसा
BR0303023037a	तस्मिन्निपतिते वीरे दानवास्त्रस्तचेतसः
BR0303023037c	हाहाभूता दिशो जग्मुरर्दिता मम सायकैः
BR0303023038a	ततोऽहं समवस्थाप्य रथं सौभसमीपतः
BR0303023038c	शङ्खं प्रध्माप्य हर्षेण सुहृदः पर्यहर्षयम्
BR0303023039a	तन्मेरुशिखराकारं विध्वस्ताट्टालगोपुरम्
BR0303023039c	दह्यमानमभिप्रेक्ष्य स्त्रियस्ताः सम्प्रदुद्रुवुः
BR0303023040a	एवं निहत्य समरे शाल्वं सौभं निपात्य च
BR0303023040c	आनर्तान्पुनरागम्य सुहृदां प्रीतिमावहम्
BR0303023041a	एतस्मात्कारणाद्राजन्नागमं नागसाह्वयम्
BR0303023041c	यद्यगां परवीरघ्न न हि जीवेत्सुयोधनः
BR0303023042	वैशम्पायन उवाच
BR0303023042a	एवमुक्त्वा महाबाहुः कौरवं पुरुषोत्तमः
BR0303023042c	आमन्त्र्य प्रययौ धीमान्पाण्डवान्मधुसूदनः
BR0303023043a	अभिवाद्य महाबाहुर्धर्मराजं युधिष्ठिरम्
BR0303023043c	राज्ञा मूर्धन्युपाघ्रातो भीमेन च महाभुजः
BR0303023044a	सुभद्रामभिमन्युं च रथमारोप्य काञ्चनम्
BR0303023044c	आरुरोह रथं कृष्णः पाण्डवैरभिपूजितः
BR0303023045a	सैन्यसुग्रीवयुक्तेन रथेनादित्यवर्चसा
BR0303023045c	द्वारकां प्रययौ कृष्णः समाश्वास्य युधिष्ठिरम्
BR0303023046a	ततः प्रयाते दाशार्हे धृष्टद्युम्नोऽपि पार्षतः
BR0303023046c	द्रौपदेयानुपादाय प्रययौ स्वपुरं तदा
BR0303023047a	धृष्टकेतुः स्वसारं च समादायाथ चेदिराट्
BR0303023047c	जगाम पाण्डवान्दृष्ट्वा रम्यां शुक्तिमतीं पुरीम्
BR0303023048a	केकयाश्चाप्यनुज्ञाताः कौन्तेयेनामितौजसा
BR0303023048c	आमन्त्र्य पाण्डवान्सर्वान्प्रययुस्तेऽपि भारत
BR0303023049a	ब्राह्मणाश्च विशश्चैव तथा विषयवासिनः
BR0303023049c	विसृज्यमानाः सुभृशं न त्यजन्ति स्म पाण्डवान्
BR0303023050a	समवायः स राजेन्द्र सुमहाद्भुतदर्शनः
BR0303023050c	आसीन्महात्मनां तेषां काम्यके भरतर्षभ
BR0303023051a	युधिष्ठिरस्तु विप्रांस्ताननुमान्य महामनाः
BR0303023051c	शशास पुरुषान्काले रथान्योजयतेति ह
