001	वासुदेव उवाच
001a	ततोऽहं भरतश्रेष्ठ प्रगृह्य रुचिरं धनुः
001c	शरैरपातयं सौभाच्छिरांसि विबुधद्विषाम्
002a	शरांश्चाशीविषाकारानूर्ध्वगांस्तिग्मतेजसः
002c	अप्रैषं शाल्वराजाय शार्ङ्गमुक्तान्सुवाससः
003a	ततो नादृश्यत तदा सौभं कुरुकुलोद्वह
003c	अन्तर्हितं माययाभूत्ततोऽहं विस्मितोऽभवम्
004a	अथ दानवसङ्घास्ते विकृताननमूर्धजाः
004c	उदक्रोशन्महाराज विष्ठिते मयि भारत
005a	ततोऽस्त्रं शब्दसाहं वै त्वरमाणो महाहवे
005c	अयोजयं तद्वधाय ततः शब्द उपारमत्
006a	हतास्ते दानवाः सर्वे यैः स शब्द उदीरितः
006c	शरैरादित्यसङ्काशैर्ज्वलितैः शब्दसाधनैः
007a	तस्मिन्नुपरते शब्दे पुनरेवान्यतोऽभवत्
007c	शब्दोऽपरो महाराज तत्रापि प्राहरं शरान्
008a	एवं दश दिशः सर्वास्तिर्यगूर्ध्वं च भारत
008c	नादयामासुरसुरास्ते चापि निहता मया
009a	ततः प्राग्ज्योतिषं गत्वा पुनरेव व्यदृश्यत
009c	सौभं कामगमं वीर मोहयन्मम चक्षुषी
010a	ततो लोकान्तकरणो दानवो वानराकृतिः
010c	शिलावर्षेण सहसा महता मां समावृणोत्
011a	सोऽहं पर्वतवर्षेण वध्यमानः समन्ततः
011c	वल्मीक इव राजेन्द्र पर्वतोपचितोऽभवम्
012a	ततोऽहं पर्वतचितः सहयः सहसारथिः
012c	अप्रख्यातिमियां राजन्सध्वजः पर्वतैश्चितः
013a	ततो वृष्णिप्रवीरा ये ममासन्सैनिकास्तदा
013c	ते भयार्ता दिशः सर्वाः सहसा विप्रदुद्रुवुः
014a	ततो हाहाकृतं सर्वमभूत्किल विशां पते
014c	द्यौश्च भूमिश्च खं चैवादृश्यमाने तथा मयि
015a	ततो विषण्णमनसो मम राजन्सुहृज्जनाः
015c	रुरुदुश्चुक्रुशुश्चैव दुःखशोकसमन्विताः
016a	द्विषतां च प्रहर्षोऽभूदार्तिश्चाद्विषतामपि
016c	एवं विजितवान्वीर पश्चादश्रौषमच्युत
017a	ततोऽहमस्त्रं दयितं सर्वपाषाणभेदनम्
017c	वज्रमुद्यम्य तान्सर्वान्पर्वतान्समशातयम्
018a	ततः पर्वतभारार्ता मन्दप्राणविचेष्टिताः
018c	हया मम महाराज वेपमाना इवाभवन्
019a	मेघजालमिवाकाशे विदार्याभ्युदितं रविम्
019c	दृष्ट्वा मां बान्धवाः सर्वे हर्षमाहारयन्पुनः
020a	ततो मामब्रवीत्सूतः प्राञ्जलिः प्रणतो नृप
020c	साधु सम्पश्य वार्ष्णेय शाल्वं सौभपतिं स्थितम्
021a	अलं कृष्णावमन्यैनं साधु यत्नं समाचर
021c	मार्दवं सखितां चैव शाल्वादद्य व्यपाहर
022a	जहि शाल्वं महाबाहो मैनं जीवय केशव
022c	सर्वैः पराक्रमैर्वीर वध्यः शत्रुरमित्रहन्
023a	न शत्रुरवमन्तव्यो दुर्बलोऽपि बलीयसा
023c	योऽपि स्यात्पीठगः कश्चित्किं पुनः समरे स्थितः
024a	स त्वं पुरुषशार्दूल सर्वयत्नैरिमं प्रभो
024c	जहि वृष्णिकुलश्रेष्ठ मा त्वां कालोऽत्यगात्पुनः
025a	नैष मार्दवसाध्यो वै मतो नापि सखा तव
025c	येन त्वं योधितो वीर द्वारका चावमर्दिता
026a	एवमादि तु कौन्तेय श्रुत्वाहं सारथेर्वचः
026c	तत्त्वमेतदिति ज्ञात्वा युद्धे मतिमधारयम्
027a	वधाय शाल्वराजस्य सौभस्य च निपातने
027c	दारुकं चाब्रुवं वीर मुहूर्तं स्थीयतामिति
028a	ततोऽप्रतिहतं दिव्यमभेद्यमतिवीर्यवत्
028c	आग्नेयमस्त्रं दयितं सर्वसाहं महाप्रभम्
029a	यक्षाणां राक्षसानां च दानवानां च संयुगे
029c	राज्ञां च प्रतिलोमानां भस्मान्तकरणं महत्
030a	क्षुरान्तममलं चक्रं कालान्तकयमोपमम्
030c	अभिमन्त्र्याहमतुलं द्विषतां च निबर्हणम्
031a	जहि सौभं स्ववीर्येण ये चात्र रिपवो मम
031c	इत्युक्त्वा भुजवीर्येण तस्मै प्राहिणवं रुषा
032a	रूपं सुदर्शनस्यासीदाकाशे पततस्तदा
032c	द्वितीयस्येव सूर्यस्य युगान्ते परिविष्यतः
033a	तत्समासाद्य नगरं सौभं व्यपगतत्विषम्
033c	मध्येन पाटयामास क्रकचो दार्विवोच्छ्रितम्
034a	द्विधा कृतं ततः सौभं सुदर्शनबलाद्धतम्
034c	महेश्वरशरोद्धूतं पपात त्रिपुरं यथा
035a	तस्मिन्निपतिते सौभे चक्रमागात्करं मम
035c	पुनश्चोद्धूय वेगेन शाल्वायेत्यहमब्रुवम्
036a	ततः शाल्वं गदां गुर्वीमाविध्यन्तं महाहवे
036c	द्विधा चकार सहसा प्रजज्वाल च तेजसा
037a	तस्मिन्निपतिते वीरे दानवास्त्रस्तचेतसः
037c	हाहाभूता दिशो जग्मुरर्दिता मम सायकैः
038a	ततोऽहं समवस्थाप्य रथं सौभसमीपतः
038c	शङ्खं प्रध्माप्य हर्षेण सुहृदः पर्यहर्षयम्
039a	तन्मेरुशिखराकारं विध्वस्ताट्टालगोपुरम्
039c	दह्यमानमभिप्रेक्ष्य स्त्रियस्ताः सम्प्रदुद्रुवुः
040a	एवं निहत्य समरे शाल्वं सौभं निपात्य च
040c	आनर्तान्पुनरागम्य सुहृदां प्रीतिमावहम्
041a	एतस्मात्कारणाद्राजन्नागमं नागसाह्वयम्
041c	यद्यगां परवीरघ्न न हि जीवेत्सुयोधनः
042	वैशम्पायन उवाच
042a	एवमुक्त्वा महाबाहुः कौरवं पुरुषोत्तमः
042c	आमन्त्र्य प्रययौ धीमान्पाण्डवान्मधुसूदनः
043a	अभिवाद्य महाबाहुर्धर्मराजं युधिष्ठिरम्
043c	राज्ञा मूर्धन्युपाघ्रातो भीमेन च महाभुजः
044a	सुभद्रामभिमन्युं च रथमारोप्य काञ्चनम्
044c	आरुरोह रथं कृष्णः पाण्डवैरभिपूजितः
045a	सैन्यसुग्रीवयुक्तेन रथेनादित्यवर्चसा
045c	द्वारकां प्रययौ कृष्णः समाश्वास्य युधिष्ठिरम्
046a	ततः प्रयाते दाशार्हे धृष्टद्युम्नोऽपि पार्षतः
046c	द्रौपदेयानुपादाय प्रययौ स्वपुरं तदा
047a	धृष्टकेतुः स्वसारं च समादायाथ चेदिराट्
047c	जगाम पाण्डवान्दृष्ट्वा रम्यां शुक्तिमतीं पुरीम्
048a	केकयाश्चाप्यनुज्ञाताः कौन्तेयेनामितौजसा
048c	आमन्त्र्य पाण्डवान्सर्वान्प्रययुस्तेऽपि भारत
049a	ब्राह्मणाश्च विशश्चैव तथा विषयवासिनः
049c	विसृज्यमानाः सुभृशं न त्यजन्ति स्म पाण्डवान्
050a	समवायः स राजेन्द्र सुमहाद्भुतदर्शनः
050c	आसीन्महात्मनां तेषां काम्यके भरतर्षभ
051a	युधिष्ठिरस्तु विप्रांस्ताननुमान्य महामनाः
051c	शशास पुरुषान्काले रथान्योजयतेति ह
