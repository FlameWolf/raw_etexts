001	अर्जुन उवाच
001a	निवर्तमानेन मया महद्दृष्टं ततोऽपरम्
001c	पुरं कामचरं दिव्यं पावकार्कसमप्रभम्
002a	द्रुमै रत्नमयैश्चैत्रैर्भास्वरैश्च पतत्रिभिः
002c	पौलोमैः कालकेयैश्च नित्यहृष्टैरधिष्ठितम्
003a	गोपुराट्टालकोपेतं चतुर्द्वारं दुरासदम्
003c	सर्वरत्नमयं दिव्यमद्भुतोपमदर्शनम्
003e	द्रुमैः पुष्पफलोपेतैर्दिव्यरत्नमयैर्वृतम्
004a	तथा पतत्रिभिर्दिव्यैरुपेतं सुमनोहरैः
004c	असुरैर्नित्यमुदितैः शूलर्ष्टिमुसलायुधैः
004e	चापमुद्गरहस्तैश्च स्रग्विभिः सर्वतो वृतम्
005a	तदहं प्रेक्ष्य दैत्यानां पुरमद्भुतदर्शनम्
005c	अपृच्छं मातलिं राजन्किमिदं दृश्यतेति वै
006	मातलिरुवाच
006a	पुलोमा नाम दैतेयी कालका च महासुरी
006c	दिव्यं वर्षसहस्रं ते चेरतुः परमं तपः
006e	तपसोऽन्ते ततस्ताभ्यां स्वयम्भूरददाद्वरम्
007a	अगृह्णीतां वरं ते तु सुतानामल्पदुःखताम्
007c	अवध्यतां च राजेन्द्र सुरराक्षसपन्नगैः
008a	रमणीयं पुरं चेदं खचरं सुकृतप्रभम्
008c	सर्वरत्नैः समुदितं दुर्धर्षममरैरपि
008e	सयक्षगन्धर्वगणैः पन्नगासुरराक्षसैः
009a	सर्वकामगुणोपेतं वीतशोकमनामयम्
009c	ब्रह्मणा भरतश्रेष्ठ कालकेयकृते कृतम्
010a	तदेतत्खचरं दिव्यं चरत्यमरवर्जितम्
010c	पौलोमाध्युषितं वीर कालकेयैश्च दानवैः
011a	हिरण्यपुरमित्येतत्ख्यायते नगरं महत्
011c	रक्षितं कालकेयैश्च पौलोमैश्च महासुरैः
012a	त एते मुदिता नित्यमवध्याः सर्वदैवतैः
012c	निवसन्त्यत्र राजेन्द्र गतोद्वेगा निरुत्सुकाः
012e	मानुषो मृत्युरेतेषां निर्दिष्टो ब्रह्मणा पुरा
013	अर्जुन उवाच
013a	सुरासुरैरवध्यांस्तानहं ज्ञात्वा ततः प्रभो
013c	अब्रुवं मातलिं हृष्टो याह्येतत्पुरमञ्जसा
014a	त्रिदशेशद्विषो यावत्क्षयमस्त्रैर्नयाम्यहम्
014c	न कथञ्चिद्धि मे पापा न वध्या ये सुरद्विषः
015a	उवाह मां ततः शीघ्रं हिरण्यपुरमन्तिकात्
015c	रथेन तेन दिव्येन हरियुक्तेन मातलिः
016a	ते मामालक्ष्य दैतेया विचित्राभरणाम्बराः
016c	समुत्पेतुर्महावेगा रथानास्थाय दंशिताः
017a	ततो नालीकनाराचैर्भल्लशक्त्यृष्टितोमरैः
017c	अभ्यघ्नन्दानवेन्द्रा मां क्रुद्धास्तीव्रपराक्रमाः
018a	तदहं चास्त्रवर्षेण महता प्रत्यवारयम्
018c	शस्त्रवर्षं महद्राजन्विद्याबलमुपाश्रितः
019a	व्यामोहयं च तान्सर्वान्रथमार्गैश्चरन्रणे
019c	तेऽन्योन्यमभिसम्मूढाः पातयन्ति स्म दानवाः
020a	तेषामहं विमूढानामन्योन्यमभिधावताम्
020c	शिरांसि विशिखैर्दीप्तैर्व्यहरं शतसङ्घशः
021a	ते वध्यमाना दैतेयाः पुरमास्थाय तत्पुनः
021c	खमुत्पेतुः सनगरा मायामास्थाय दानवीम्
022a	ततोऽहं शरवर्षेण महता प्रत्यवारयम्
022c	मार्गमावृत्य दैत्यानां गतिं चैषामवारयम्
023a	तत्पुरं खचरं दिव्यं कामगं दिव्यवर्चसम्
023c	दैतेयैर्वरदानेन धार्यते स्म यथासुखम्
024a	अन्तर्भूमौ निपतितं पुनरूर्ध्वं प्रतिष्ठते
024c	पुनस्तिर्यक्प्रयात्याशु पुनरप्सु निमज्जति
025a	अमरावतिसङ्काशं पुरं कामगमं तु तत्
025c	अहमस्त्रैर्बहुविधैः प्रत्यगृह्णं नराधिप
026a	ततोऽहं शरजालेन दिव्यास्त्रमुदितेन च
026c	न्यगृह्णं सह दैतेयैस्तत्पुरं भरतर्षभ
027a	विक्षतं चायसैर्बाणैर्मत्प्रयुक्तैरजिह्मगैः
027c	महीमभ्यपतद्राजन्प्रभग्नं पुरमासुरम्
028a	ते वध्यमाना मद्बाणैर्वज्रवेगैरयस्मयैः
028c	पर्यभ्रमन्त वै राजन्नसुराः कालचोदिताः
029a	ततो मातलिरप्याशु पुरस्तान्निपतन्निव
029c	महीमवातरत्क्षिप्रं रथेनादित्यवर्चसा
030a	ततो रथसहस्राणि षष्टिस्तेषाममर्षिणाम्
030c	युयुत्सूनां मया सार्धं पर्यवर्तन्त भारत
031a	तानहं निशितैर्बाणैर्व्यधमं गार्ध्रवाजितैः
031c	ते युद्धे सन्न्यवर्तन्त समुद्रस्य यथोर्मयः
032a	नेमे शक्या मानुषेण युद्धेनेति प्रचिन्त्य वै
032c	ततोऽहमानुपूर्व्येण सर्वाण्यस्त्राण्ययोजयम्
033a	ततस्तानि सहस्राणि रथानां चित्रयोधिनाम्
033c	अस्त्राणि मम दिव्यानि प्रत्यघ्नञ्शनकैरिव
034a	रथमार्गान्विचित्रांस्ते विचरन्तो महारथाः
034c	प्रत्यदृश्यन्त सङ्ग्रामे शतशोऽथ सहस्रशः
035a	विचित्रमुकुटापीडा विचित्रकवचध्वजाः
035c	विचित्राभरणाश्चैव नन्दयन्तीव मे मनः
036a	अहं तु शरवर्षैस्तानस्त्रप्रमुदितै रणे
036c	नाशक्नुवं पीडयितुं ते तु मां पर्यपीडयन्
037a	तैः पीड्यमानो बहुभिः कृतास्त्रैः कुशलैर्युधि
037c	व्यथितोऽस्मि महायुद्धे भयं चागान्महन्मम
038a	ततोऽहं देवदेवाय रुद्राय प्रणतो रणे
038c	स्वस्ति भूतेभ्य इत्युक्त्वा महास्त्रं समयोजयम्
038e	यत्तद्रौद्रमिति ख्यातं सर्वामित्रविनाशनम्
039a	ततोऽपश्यं त्रिशिरसं पुरुषं नवलोचनम्
039c	त्रिमुखं षड्भुजं दीप्तमर्कज्वलनमूर्धजम्
039e	लेलिहानैर्महानागैः कृतशीर्षममित्रहन्
040a	विभीस्ततस्तदस्त्रं तु घोरं रौद्रं सनातनम्
040c	दृष्ट्वा गाण्डीवसंयोगमानीय भरतर्षभ
041a	नमस्कृत्वा त्रिनेत्राय शर्वायामिततेजसे
041c	मुक्तवान्दानवेन्द्राणां पराभावाय भारत
042a	मुक्तमात्रे ततस्तस्मिन्रूपाण्यासन्सहस्रशः
042c	मृगाणामथ सिंहानां व्याघ्राणां च विशां पते
042e	ऋक्षाणां महिषाणां च पन्नगानां तथा गवाम्
043a	गजानां सृमराणां च शरभाणां च सर्वशः
043c	ऋषभाणां वराहाणां मार्जाराणां तथैव च
043e	शालावृकाणां प्रेतानां भुरुण्डानां च सर्वशः
044a	गृध्राणां गरुडानां च मकराणां तथैव च
044c	पिशाचानां सयक्षाणां तथैव च सुरद्विषाम्
045a	गुह्यकानां च सङ्ग्रामे नैर्ऋतानां तथैव च
045c	झषाणां गजवक्त्राणामुलूकानां तथैव च
046a	मीनकूर्मसमूहानां नानाशस्त्रासिपाणिनाम्
046c	तथैव यातु धानानां गदामुद्गरधारिणाम्
047a	एतैश्चान्यैश्च बहुभिर्नानारूपधरैस्तथा
047c	सर्वमासीज्जगद्व्याप्तं तस्मिन्नस्त्रे विसर्जिते
048a	त्रिशिरोभिश्चतुर्दंष्ट्रैश्चतुरास्यैश्चतुर्भुजैः
048c	अनेकरूपसंयुक्तैर्मांसमेदोवसाशिभिः
048e	अभीक्ष्णं वध्यमानास्ते दानवा ये समागताः
049a	अर्कज्वलनतेजोभिर्वज्राशनिसमप्रभैः
049c	अद्रिसारमयैश्चान्यैर्बाणैररिविदारणैः
049e	न्यहनं दानवान्सर्वान्मुहूर्तेनैव भारत
050a	गाण्डीवास्त्रप्रणुन्नांस्तान्गतासून्नभसश्च्युतान्
050c	दृष्ट्वाहं प्राणमं भूयस्त्रिपुरघ्नाय वेधसे
051a	तथा रौद्रास्त्रनिष्पिष्टान्दिव्याभरणभूषितान्
051c	निशाम्य परमं हर्षमगमद्देवसारथिः
052a	तदसह्यं कृतं कर्म देवैरपि दुरासदम्
052c	दृष्ट्वा मां पूजयामास मातलिः शक्रसारथिः
053a	उवाच चेदं वचनं प्रीयमाणः कृताञ्जलिः
053c	सुरासुरैरसह्यं हि कर्म यत्साधितं त्वया
053e	न ह्येतत्संयुगे कर्तुमपि शक्तः सुरेश्वरः
054a	सुरासुरैरवध्यं हि पुरमेतत्खगं महत्
054c	त्वया विमथितं वीर स्ववीर्यास्त्रतपोबलात्
055a	विध्वस्तेऽथ पुरे तस्मिन्दानवेषु हतेषु च
055c	विनदन्त्यः स्त्रियः सर्वा निष्पेतुर्नगराद्बहिः
056a	प्रकीर्णकेश्यो व्यथिताः कुरर्य इव दुःखिताः
056c	पेतुः पुत्रान्पितॄन्भ्रातॄञ्शोचमाना महीतले
057a	रुदन्त्यो दीनकण्ठ्यस्ता विनदन्त्यो हतेश्वराः
057c	उरांसि पाणिभिर्घ्नन्त्यः प्रस्रस्तस्रग्विभूषणाः
058a	तच्छोकयुक्तमश्रीकं दुःखदैन्यसमाहतम्
058c	न बभौ दानवपुरं हतत्विट्कं हतेश्वरम्
059a	गन्धर्वनगराकारं हतनागमिव ह्रदम्
059c	शुष्कवृक्षमिवारण्यमदृश्यमभवत्पुरम्
060a	मां तु संहृष्टमनसं क्षिप्रं मातलिरानयत्
060c	देवराजस्य भवनं कृतकर्माणमाहवात्
061a	हिरण्यपुरमारुज्य निहत्य च महासुरान्
061c	निवातकवचांश्चैव ततोऽहं शक्रमागमम्
062a	मम कर्म च देवेन्द्रं मातलिर्विस्तरेण तत्
062c	सर्वं विश्रावयामास यथा भूतं महाद्युते
063a	हिरण्यपुरघातं च मायानां च निवारणम्
063c	निवातकवचानां च वधं सङ्ख्ये महौजसाम्
064a	तच्छ्रुत्वा भगवान्प्रीतः सहस्राक्षः पुरन्दरः
064c	मरुद्भिः सहितः श्रीमान्साधु साध्वित्यथाब्रवीत्
065a	ततो मां देवराजो वै समाश्वास्य पुनः पुनः
065c	अब्रवीद्विबुधैः सार्धमिदं सुमधुरं वचः
066a	अतिदेवासुरं कर्म कृतमेतत्त्वया रणे
066c	गुर्वर्थश्च महान्पार्थ कृतः शत्रून्घ्नता मम
067a	एवमेव सदा भाव्यं स्थिरेणाजौ धनञ्जय
067c	असम्मूढेन चास्त्राणां कर्तव्यं प्रतिपादनम्
068a	अविषह्यो रणे हि त्वं देवदानवराक्षसैः
068c	सयक्षासुरगन्धर्वैः सपक्षिगणपन्नगैः
069a	वसुधां चापि कौन्तेय त्वद्बाहुबलनिर्जिताम्
069c	पालयिष्यति धर्मात्मा कुन्तीपुत्रो युधिष्ठिरः
