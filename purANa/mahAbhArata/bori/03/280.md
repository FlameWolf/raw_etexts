001	मार्कण्डेय उवाच
001a	ततः काले बहुतिथे व्यतिक्रान्ते कदाचन
001c	प्राप्तः स कालो मर्तव्यं यत्र सत्यवता नृप
002a	गणयन्त्याश्च सावित्र्या दिवसे दिवसे गते
002c	तद्वाक्यं नारदेनोक्तं वर्तते हृदि नित्यशः
003a	चतुर्थेऽहनि मर्तव्यमिति सञ्चिन्त्य भामिनी
003c	व्रतं त्रिरात्रमुद्दिश्य दिवारात्रं स्थिताभवत्
004a	तं श्रुत्वा नियमं दुःखं वध्वा दुःखान्वितो नृपः
004c	उत्थाय वाक्यं सावित्रीमब्रवीत्परिसान्त्वयन्
005a	अतितीव्रोऽयमारम्भस्त्वयारब्धो नृपात्मजे
005c	तिसृणां वसतीनां हि स्थानं परमदुष्करम्
006	सावित्र्युवाच
006a	न कार्यस्तात सन्तापः पारयिष्याम्यहं व्रतम्
006c	व्यवसायकृतं हीदं व्यवसायश्च कारणम्
007	द्युमत्सेन उवाच
007a	व्रतं भिन्धीति वक्तुं त्वां नास्मि शक्तः कथञ्चन
007c	पारयस्वेति वचनं युक्तमस्मद्विधो वदेत्
008	मार्कण्डेय उवाच
008a	एवमुक्त्वा द्युमत्सेनो विरराम महामनाः
008c	तिष्ठन्ती चापि सावित्री काष्ठभूतेव लक्ष्यते
009a	श्वोभूते भर्तृमरणे सावित्र्या भरतर्षभ
009c	दुःखान्वितायास्तिष्ठन्त्याः सा रात्रिर्व्यत्यवर्तत
010a	अद्य तद्दिवसं चेति हुत्वा दीप्तं हुताशनम्
010c	युगमात्रोदिते सूर्ये कृत्वा पौर्वाह्णिकीः क्रियाः
011a	ततः सर्वान्द्विजान्वृद्धाञ्श्वश्रूं श्वशुरमेव च
011c	अभिवाद्यानुपूर्व्येण प्राञ्जलिर्नियता स्थिता
012a	अवैधव्याशिषस्ते तु सावित्र्यर्थं हिताः शुभाः
012c	ऊचुस्तपस्विनः सर्वे तपोवननिवासिनः
013a	एवमस्त्विति सावित्री ध्यानयोगपरायणा
013c	मनसा ता गिरः सर्वाः प्रत्यगृह्णात्तपस्विनाम्
014a	तं कालं च मुहूर्तं च प्रतीक्षन्ती नृपात्मजा
014c	यथोक्तं नारदवचश्चिन्तयन्ती सुदुःखिता
015a	ततस्तु श्वश्रूश्वशुरावूचतुस्तां नृपात्मजाम्
015c	एकान्तस्थामिदं वाक्यं प्रीत्या भरतसत्तम
016	श्वशुरावूचतुः
016a	व्रतो यथोपदिष्टोऽयं यथावत्पारितस्त्वया
016c	आहारकालः सम्प्राप्तः क्रियतां यदनन्तरम्
017	सावित्र्युवाच
017a	अस्तं गते मयादित्ये भोक्तव्यं कृतकामया
017c	एष मे हृदि संकल्पः समयश्च कृतो मया
018	मार्कण्डेय उवाच
018a	एवं सम्भाषमाणायाः सावित्र्या भोजनं प्रति
018c	स्कन्धे परशुमादाय सत्यवान्प्रस्थितो वनम्
019a	सावित्री त्वाह भर्तारं नैकस्त्वं गन्तुमर्हसि
019c	सह त्वयागमिष्यामि न हि त्वां हातुमुत्सहे
020	सत्यवानुवाच
020a	वनं न गतपूर्वं ते दुःखः पन्थाश्च भामिनि
020c	व्रतोपवासक्षामा च कथं पद्भ्यां गमिष्यसि
021	सावित्र्युवाच
021a	उपवासान्न मे ग्लानिर्नास्ति चापि परिश्रमः
021c	गमने च कृतोत्साहां प्रतिषेद्धुं न मार्हसि
022	सत्यवानुवाच
022a	यदि ते गमनोत्साहः करिष्यामि तव प्रियम्
022c	मम त्वामन्त्रय गुरून्न मां दोषः स्पृशेदयम्
023	मार्कण्डेय उवाच
023a	साभिगम्याब्रवीच्छ्वश्रूं श्वशुरं च महाव्रता
023c	अयं गच्छति मे भर्ता फलाहारो महावनम्
024a	इच्छेयमभ्यनुज्ञातुमार्यया श्वशुरेण च
024c	अनेन सह निर्गन्तुं न हि मे विरहः क्षमः
025a	गुर्वग्निहोत्रार्थकृते प्रस्थितश्च सुतस्तव
025c	न निवार्यो निवार्यः स्यादन्यथा प्रस्थितो वनम्
026a	संवत्सरः किञ्चिदूनो न निष्क्रान्ताहमाश्रमात्
026c	वनं कुसुमितं द्रष्टुं परं कौतूहलं हि मे
027	द्युमत्सेन उवाच
027a	यतः प्रभृति सावित्री पित्रा दत्ता स्नुषा मम
027c	नानयाभ्यर्थनायुक्तमुक्तपूर्वं स्मराम्यहम्
028a	तदेषा लभतां कामं यथाभिलषितं वधूः
028c	अप्रमादश्च कर्तव्यः पुत्रि सत्यवतः पथि
029	मार्कण्डेय उवाच
029a	उभाभ्यामभ्यनुज्ञाता सा जगाम यशस्विनी
029c	सह भर्त्रा हसन्तीव हृदयेन विदूयता
030a	सा वनानि विचित्राणि रमणीयानि सर्वशः
030c	मयूररवघुष्टानि ददर्श विपुलेक्षणा
031a	नदीः पुण्यवहाश्चैव पुष्पितांश्च नगोत्तमान्
031c	सत्यवानाह पश्येति सावित्रीं मधुराक्षरम्
032a	निरीक्षमाणा भर्तारं सर्वावस्थमनिन्दिता
032c	मृतमेव हि तं मेने काले मुनिवचः स्मरन्
033a	अनुवर्तती तु भर्तारं जगाम मृदुगामिनी
033c	द्विधेव हृदयं कृत्वा तं च कालमवेक्षती
