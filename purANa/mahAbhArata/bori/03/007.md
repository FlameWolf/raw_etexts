001	वैशम्पायन उवाच
001a	गते तु विदुरे राजन्नाश्रमं पाण्डवान्प्रति
001c	धृतराष्ट्रो महाप्राज्ञः पर्यतप्यत भारत
002a	स सभाद्वारमागम्य विदुरस्मारमोहितः
002c	समक्षं पार्थिवेन्द्राणां पपाताविष्टचेतनः
003a	स तु लब्ध्वा पुनः सञ्ज्ञां समुत्थाय महीतलात्
003c	समीपोपस्थितं राजा सञ्जयं वाक्यमब्रवीत्
004a	भ्राता मम सुहृच्चैव साक्षाद्धर्म इवापरः
004c	तस्य स्मृत्वाद्य सुभृशं हृदयं दीर्यतीव मे
005a	तमानयस्व धर्मज्ञं मम भ्रातरमाशु वै
005c	इति ब्रुवन्स नृपतिः करुणं पर्यदेवयत्
006a	पश्चात्तापाभिसन्तप्तो विदुरस्मारकर्शितः
006c	भ्रातृस्नेहादिदं राजन्सञ्जयं वाक्यमब्रवीत्
007a	गच्छ सञ्जय जानीहि भ्रातरं विदुरं मम
007c	यदि जीवति रोषेण मया पापेन निर्धुतः
008a	न हि तेन मम भ्रात्रा सुसूक्ष्ममपि किञ्चन
008c	व्यलीकं कृतपूर्वं मे प्राज्ञेनामितबुद्धिना
009a	स व्यलीकं कथं प्राप्तो मत्तः परमबुद्धिमान्
009c	न जह्याज्जीवितं प्राज्ञस्तं गच्छानय सञ्जय
010a	तस्य तद्वचनं श्रुत्वा राज्ञस्तमनुमान्य च
010c	सञ्जयो बाढमित्युक्त्वा प्राद्रवत्काम्यकं वनम्
011a	सोऽचिरेण समासाद्य तद्वनं यत्र पाण्डवाः
011c	रौरवाजिनसंवीतं ददर्शाथ युधिष्ठिरम्
012a	विदुरेण सहासीनं ब्राह्मणैश्च सहस्रशः
012c	भ्रातृभिश्चाभिसङ्गुप्तं देवैरिव शतक्रतुम्
013a	युधिष्ठिरमथाभ्येत्य पूजयामास सञ्जयः
013c	भीमार्जुनयमांश्चापि तदर्हं प्रत्यपद्यत
014a	राज्ञा पृष्टः स कुशलं सुखासीनश्च सञ्जयः
014c	शशंसागमने हेतुमिदं चैवाब्रवीद्वचः
015a	राजा स्मरति ते क्षत्तर्धृतराष्ट्रोऽम्बिकासुतः
015c	तं पश्य गत्वा त्वं क्षिप्रं सञ्जीवय च पार्थिवम्
016a	सोऽनुमान्य नरश्रेष्ठान्पाण्डवान्कुरुनन्दनान्
016c	नियोगाद्राजसिंहस्य गन्तुमर्हसि मानद
017a	एवमुक्तस्तु विदुरो धीमान्स्वजनवत्सलः
017c	युधिष्ठिरस्यानुमते पुनरायाद्गजाह्वयम्
018a	तमब्रवीन्महाप्राज्ञं धृतराष्ट्रः प्रतापवान्
018c	दिष्ट्या प्राप्तोऽसि धर्मज्ञ दिष्ट्या स्मरसि मेऽनघ
019a	अद्य रात्रौ दिवा चाहं त्वत्कृते भरतर्षभ
019c	प्रजागरे प्रपश्यामि विचित्रं देहमात्मनः
020a	सोऽङ्कमादाय विदुरं मूर्ध्न्युपाघ्राय चैव ह
020c	क्षम्यतामिति चोवाच यदुक्तोऽसि मया रुषा
021	विदुर उवाच
021a	क्षान्तमेव मया राजन्गुरुर्नः परमो भवान्
021c	तथा ह्यस्म्यागतः क्षिप्रं त्वद्दर्शनपरायणः
022a	भवन्ति हि नरव्याघ्र पुरुषा धर्मचेतसः
022c	दीनाभिपातिनो राजन्नात्र कार्या विचारणा
023a	पाण्डोः सुता यादृशा मे तादृशा मे सुतास्तव
023c	दीना इति हि मे बुद्धिरभिपन्नाद्य तान्प्रति
024	वैशम्पायन उवाच
024a	अन्योन्यमनुनीयैवं भ्रातरौ तौ महाद्युती
024c	विदुरो धृतराष्ट्रश्च लेभाते परमां मुदम्
