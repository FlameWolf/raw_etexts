BR0303015001	युधिष्ठिर उवाच
BR0303015001a	असान्निध्यं कथं कृष्ण तवासीद्वृष्णिनन्दन
BR0303015001c	क्व चासीद्विप्रवासस्ते किं वाकार्षीः प्रवासकः
BR0303015002	कृष्ण उवाच
BR0303015002a	शाल्वस्य नगरं सौभं गतोऽहं भरतर्षभ
BR0303015002c	विनिहन्तुं नरश्रेष्ठ तत्र मे शृणु कारणम्
BR0303015003a	महातेजा महाबाहुर्यः स राजा महायशाः
BR0303015003c	दमघोषात्मजो वीरः शिशुपालो मया हतः
BR0303015004a	यज्ञे ते भरतश्रेष्ठ राजसूयेऽर्हणां प्रति
BR0303015004c	स रोषवशसम्प्राप्तो नामृष्यत दुरात्मवान्
BR0303015005a	श्रुत्वा तं निहतं शाल्वस्तीव्ररोषसमन्वितः
BR0303015005c	उपायाद्द्वारकां शून्यामिहस्थे मयि भारत
BR0303015006a	स तत्र योधितो राजन्बालकैर्वृष्णिपुङ्गवैः
BR0303015006c	आगतः कामगं सौभमारुह्यैव नृशंसकृत्
BR0303015007a	ततो वृष्णिप्रवीरांस्तान्बालान्हत्वा बहूंस्तदा
BR0303015007c	पुरोद्यानानि सर्वाणि भेदयामास दुर्मतिः
BR0303015008a	उक्तवांश्च महाबाहो क्वासौ वृष्णिकुलाधमः
BR0303015008c	वासुदेवः सुमन्दात्मा वसुदेवसुतो गतः
BR0303015009a	तस्य युद्धार्थिनो दर्पं युद्धे नाशयितास्म्यहम्
BR0303015009c	आनर्ताः सत्यमाख्यात तत्र गन्तास्मि यत्र सः
BR0303015010a	तं हत्वा विनिवर्तिष्ये कंसकेशिनिषूदनम्
BR0303015010c	अहत्वा न निवर्तिष्ये सत्येनायुधमालभे
BR0303015011a	क्वासौ क्वासाविति पुनस्तत्र तत्र विधावति
BR0303015011c	मया किल रणे युद्धं काङ्क्षमाणः स सौभराट्
BR0303015012a	अद्य तं पापकर्माणं क्षुद्रं विश्वासघातिनम्
BR0303015012c	शिशुपालवधामर्षाद्गमयिष्ये यमक्षयम्
BR0303015013a	मम पापस्वभावेन भ्राता येन निपातितः
BR0303015013c	शिशुपालो महीपालस्तं वधिष्ये महीतले
BR0303015014a	भ्राता बालश्च राजा च न च सङ्ग्राममूर्धनि
BR0303015014c	प्रमत्तश्च हतो वीरस्तं हनिष्ये जनार्दनम्
BR0303015015a	एवमादि महाराज विलप्य दिवमास्थितः
BR0303015015c	कामगेन स सौभेन क्षिप्त्वा मां कुरुनन्दन
BR0303015016a	तमश्रौषमहं गत्वा यथा वृत्तः सुदुर्मतिः
BR0303015016c	मयि कौरव्य दुष्टात्मा मार्त्तिकावतको नृपः
BR0303015017a	ततोऽहमपि कौरव्य रोषव्याकुललोचनः
BR0303015017c	निश्चित्य मनसा राजन्वधायास्य मनो दधे
BR0303015018a	आनर्तेषु विमर्दं च क्षेपं चात्मनि कौरव
BR0303015018c	प्रवृद्धमवलेपं च तस्य दुष्कृतकर्मणः
BR0303015019a	ततः सौभवधायाहं प्रतस्थे पृथिवीपते
BR0303015019c	स मया सागरावर्ते दृष्ट आसीत्परीप्सता
BR0303015020a	ततः प्रध्माप्य जलजं पाञ्चजन्यमहं नृप
BR0303015020c	आहूय शाल्वं समरे युद्धाय समवस्थितः
BR0303015021a	सुमुहूर्तमभूद्युद्धं तत्र मे दानवैः सह
BR0303015021c	वशीभूताश्च मे सर्वे भूतले च निपातिताः
BR0303015022a	एतत्कार्यं महाबाहो येनाहं नागमं तदा
BR0303015022c	श्रुत्वैव हास्तिनपुरं द्यूतं चाविनयोत्थितम्
