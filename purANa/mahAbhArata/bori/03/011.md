001	धृतराष्ट्र उवाच
001a	एवमेतन्महाप्राज्ञ यथा वदसि नो मुने
001c	अहं चैव विजानामि सर्वे चेमे नराधिपाः
002a	भवांस्तु मन्यते साधु यत्कुरूणां सुखोदयम्
002c	तदेव विदुरोऽप्याह भीष्मो द्रोणश्च मां मुने
003a	यदि त्वहमनुग्राह्यः कौरवेषु दया यदि
003c	अनुशाधि दुरात्मानं पुत्रं दुर्योधनं मम
004	व्यास उवाच
004a	अयमायाति वै राजन्मैत्रेयो भगवानृषिः
004c	अन्वीय पाण्डवान्भ्रातॄनिहैवास्मद्दिदृक्षया
005a	एष दुर्योधनं पुत्रं तव राजन्महानृषिः
005c	अनुशास्ता यथान्यायं शमायास्य कुलस्य ते
006a	ब्रूयाद्यदेष राजेन्द्र तत्कार्यमविशङ्कया
006c	अक्रियायां हि कार्यस्य पुत्रं ते शप्स्यते रुषा
007	वैशम्पायन उवाच
007a	एवमुक्त्वा ययौ व्यासो मैत्रेयः प्रत्यदृश्यत
007c	पूजया प्रतिजग्राह सपुत्रस्तं नराधिपः
008a	दत्त्वार्घ्याद्याः क्रियाः सर्वा विश्रान्तं मुनिपुङ्गवम्
008c	प्रश्रयेणाब्रवीद्राजा धृतराष्ट्रोऽम्बिकासुतः
009a	सुखेनागमनं कच्चिद्भगवन्कुरुजाङ्गले
009c	कच्चित्कुशलिनो वीरा भ्रातरः पञ्च पाण्डवाः
010a	समये स्थातुमिच्छन्ति कच्चिच्च पुरुषर्षभाः
010c	कच्चित्कुरूणां सौभ्रात्रमव्युच्छिन्नं भविष्यति
011	मैत्रेय उवाच
011a	तीर्थयात्रामनुक्रामन्प्राप्तोऽस्मि कुरुजाङ्गलम्
011c	यदृच्छया धर्मराजं दृष्टवान्काम्यके वने
012a	तं जटाजिनसंवीतं तपोवननिवासिनम्
012c	समाजग्मुर्महात्मानं द्रष्टुं मुनिगणाः प्रभो
013a	तत्राश्रौषं महाराज पुत्राणां तव विभ्रमम्
013c	अनयं द्यूतरूपेण महापायमुपस्थितम्
014a	ततोऽहं त्वामनुप्राप्तः कौरवाणामवेक्षया
014c	सदा ह्यभ्यधिकः स्नेहः प्रीतिश्च त्वयि मे प्रभो
015a	नैतदौपयिकं राजंस्त्वयि भीष्मे च जीवति
015c	यदन्योन्येन ते पुत्रा विरुध्यन्ते नराधिप
016a	मेढीभूतः स्वयं राजन्निग्रहे प्रग्रहे भवान्
016c	किमर्थमनयं घोरमुत्पतन्तमुपेक्षसे
017a	दस्यूनामिव यद्वृत्तं सभायां कुरुनन्दन
017c	तेन न भ्राजसे राजंस्तापसानां समागमे
018	वैशम्पायन उवाच
018a	ततो व्यावृत्य राजानं दुर्योधनममर्षणम्
018c	उवाच श्लक्ष्णया वाचा मैत्रेयो भगवानृषिः
019a	दुर्योधन महाबाहो निबोध वदतां वर
019c	वचनं मे महाप्राज्ञ ब्रुवतो यद्धितं तव
020a	मा द्रुहः पाण्डवान्राजन्कुरुष्व हितमात्मनः
020c	पाण्डवानां कुरूणां च लोकस्य च नरर्षभ
021a	ते हि सर्वे नरव्याघ्राः शूरा विक्रान्तयोधिनः
021c	सर्वे नागायुतप्राणा वज्रसंहनना दृढाः
022a	सत्यव्रतपराः सर्वे सर्वे पुरुषमानिनः
022c	हन्तारो देवशत्रूणां रक्षसां कामरूपिणाम्
022e	हिडिम्बबकमुख्यानां किर्मीरस्य च रक्षसः
023a	इतः प्रच्यवतां रात्रौ यः स तेषां महात्मनाम्
023c	आवृत्य मार्गं रौद्रात्मा तस्थौ गिरिरिवाचलः
024a	तं भीमः समरश्लाघी बलेन बलिनां वरः
024c	जघान पशुमारेण व्याघ्रः क्षुद्रमृगं यथा
025a	पश्य दिग्विजये राजन्यथा भीमेन पातितः
025c	जरासन्धो महेष्वासो नागायुतबलो युधि
026a	सम्बन्धी वासुदेवश्च येषां श्यालश्च पार्षतः
026c	कस्तान्युधि समासीत जरामरणवान्नरः
027a	तस्य ते शम एवास्तु पाण्डवैर्भरतर्षभ
027c	कुरु मे वचनं राजन्मा मृत्युवशमन्वगाः
028a	एवं तु ब्रुवतस्तस्य मैत्रेयस्य विशां पते
028c	ऊरुं गजकराकारं करेणाभिजघान सः
029a	दुर्योधनः स्मितं कृत्वा चरणेनालिखन्महीम्
029c	न किञ्चिदुक्त्वा दुर्मेधास्तस्थौ किञ्चिदवाङ्मुखः
030a	तमशुश्रूषमाणं तु विलिखन्तं वसुन्धराम्
030c	दृष्ट्वा दुर्योधनं राजन्मैत्रेयं कोप आविशत्
031a	स कोपवशमापन्नो मैत्रेयो मुनिसत्तमः
031c	विधिना सम्प्रयुक्तश्च शापायास्य मनो दधे
032a	ततः स वार्युपस्पृश्य कोपसंरक्तलोचनः
032c	मैत्रेयो धार्तराष्ट्रं तमशपद्दुष्टचेतसम्
033a	यस्मात्त्वं मामनादृत्य नेमां वाचं चिकीर्षसि
033c	तस्मादस्याभिमानस्य सद्यः फलमवाप्नुहि
034a	त्वदभिद्रोहसंयुक्तं युद्धमुत्पत्स्यते महत्
034c	यत्र भीमो गदापातैस्तवोरुं भेत्स्यते बली
035a	इत्येवमुक्ते वचने धृतराष्ट्रो महीपतिः
035c	प्रसादयामास मुनिं नैतदेवं भवेदिति
036	मैत्रेय उवाच
036a	शमं यास्यति चेत्पुत्रस्तव राजन्यथा तथा
036c	शापो न भविता तात विपरीते भविष्यति
037	वैशम्पायन उवाच
037a	स विलक्षस्तु राजेन्द्र दुर्योधनपिता तदा
037c	मैत्रेयं प्राह किर्मीरः कथं भीमेन पातितः
038	मैत्रेय उवाच
038a	नाहं वक्ष्याम्यसूया ते न ते शुश्रूषते सुतः
038c	एष ते विदुरः सर्वमाख्यास्यति गते मयि
039	वैशम्पायन उवाच
039a	इत्येवमुक्त्वा मैत्रेयः प्रातिष्ठत यथागतम्
039c	किर्मीरवधसंविग्नो बहिर्दुर्योधनोऽगमत्
