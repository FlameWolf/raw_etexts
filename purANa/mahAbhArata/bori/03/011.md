BR0301011001	धृतराष्ट्र उवाच
BR0301011001a	एवमेतन्महाप्राज्ञ यथा वदसि नो मुने
BR0301011001c	अहं चैव विजानामि सर्वे चेमे नराधिपाः
BR0301011002a	भवांस्तु मन्यते साधु यत्कुरूणां सुखोदयम्
BR0301011002c	तदेव विदुरोऽप्याह भीष्मो द्रोणश्च मां मुने
BR0301011003a	यदि त्वहमनुग्राह्यः कौरवेषु दया यदि
BR0301011003c	अनुशाधि दुरात्मानं पुत्रं दुर्योधनं मम
BR0301011004	व्यास उवाच
BR0301011004a	अयमायाति वै राजन्मैत्रेयो भगवानृषिः
BR0301011004c	अन्वीय पाण्डवान्भ्रातॄनिहैवास्मद्दिदृक्षया
BR0301011005a	एष दुर्योधनं पुत्रं तव राजन्महानृषिः
BR0301011005c	अनुशास्ता यथान्यायं शमायास्य कुलस्य ते
BR0301011006a	ब्रूयाद्यदेष राजेन्द्र तत्कार्यमविशङ्कया
BR0301011006c	अक्रियायां हि कार्यस्य पुत्रं ते शप्स्यते रुषा
BR0301011007	वैशम्पायन उवाच
BR0301011007a	एवमुक्त्वा ययौ व्यासो मैत्रेयः प्रत्यदृश्यत
BR0301011007c	पूजया प्रतिजग्राह सपुत्रस्तं नराधिपः
BR0301011008a	दत्त्वार्घ्याद्याः क्रियाः सर्वा विश्रान्तं मुनिपुङ्गवम्
BR0301011008c	प्रश्रयेणाब्रवीद्राजा धृतराष्ट्रोऽम्बिकासुतः
BR0301011009a	सुखेनागमनं कच्चिद्भगवन्कुरुजाङ्गले
BR0301011009c	कच्चित्कुशलिनो वीरा भ्रातरः पञ्च पाण्डवाः
BR0301011010a	समये स्थातुमिच्छन्ति कच्चिच्च पुरुषर्षभाः
BR0301011010c	कच्चित्कुरूणां सौभ्रात्रमव्युच्छिन्नं भविष्यति
BR0301011011	मैत्रेय उवाच
BR0301011011a	तीर्थयात्रामनुक्रामन्प्राप्तोऽस्मि कुरुजाङ्गलम्
BR0301011011c	यदृच्छया धर्मराजं दृष्टवान्काम्यके वने
BR0301011012a	तं जटाजिनसंवीतं तपोवननिवासिनम्
BR0301011012c	समाजग्मुर्महात्मानं द्रष्टुं मुनिगणाः प्रभो
BR0301011013a	तत्राश्रौषं महाराज पुत्राणां तव विभ्रमम्
BR0301011013c	अनयं द्यूतरूपेण महापायमुपस्थितम्
BR0301011014a	ततोऽहं त्वामनुप्राप्तः कौरवाणामवेक्षया
BR0301011014c	सदा ह्यभ्यधिकः स्नेहः प्रीतिश्च त्वयि मे प्रभो
BR0301011015a	नैतदौपयिकं राजंस्त्वयि भीष्मे च जीवति
BR0301011015c	यदन्योन्येन ते पुत्रा विरुध्यन्ते नराधिप
BR0301011016a	मेढीभूतः स्वयं राजन्निग्रहे प्रग्रहे भवान्
BR0301011016c	किमर्थमनयं घोरमुत्पतन्तमुपेक्षसे
BR0301011017a	दस्यूनामिव यद्वृत्तं सभायां कुरुनन्दन
BR0301011017c	तेन न भ्राजसे राजंस्तापसानां समागमे
BR0301011018	वैशम्पायन उवाच
BR0301011018a	ततो व्यावृत्य राजानं दुर्योधनममर्षणम्
BR0301011018c	उवाच श्लक्ष्णया वाचा मैत्रेयो भगवानृषिः
BR0301011019a	दुर्योधन महाबाहो निबोध वदतां वर
BR0301011019c	वचनं मे महाप्राज्ञ ब्रुवतो यद्धितं तव
BR0301011020a	मा द्रुहः पाण्डवान्राजन्कुरुष्व हितमात्मनः
BR0301011020c	पाण्डवानां कुरूणां च लोकस्य च नरर्षभ
BR0301011021a	ते हि सर्वे नरव्याघ्राः शूरा विक्रान्तयोधिनः
BR0301011021c	सर्वे नागायुतप्राणा वज्रसंहनना दृढाः
BR0301011022a	सत्यव्रतपराः सर्वे सर्वे पुरुषमानिनः
BR0301011022c	हन्तारो देवशत्रूणां रक्षसां कामरूपिणाम्
BR0301011022e	हिडिम्बबकमुख्यानां किर्मीरस्य च रक्षसः
BR0301011023a	इतः प्रच्यवतां रात्रौ यः स तेषां महात्मनाम्
BR0301011023c	आवृत्य मार्गं रौद्रात्मा तस्थौ गिरिरिवाचलः
BR0301011024a	तं भीमः समरश्लाघी बलेन बलिनां वरः
BR0301011024c	जघान पशुमारेण व्याघ्रः क्षुद्रमृगं यथा
BR0301011025a	पश्य दिग्विजये राजन्यथा भीमेन पातितः
BR0301011025c	जरासन्धो महेष्वासो नागायुतबलो युधि
BR0301011026a	सम्बन्धी वासुदेवश्च येषां श्यालश्च पार्षतः
BR0301011026c	कस्तान्युधि समासीत जरामरणवान्नरः
BR0301011027a	तस्य ते शम एवास्तु पाण्डवैर्भरतर्षभ
BR0301011027c	कुरु मे वचनं राजन्मा मृत्युवशमन्वगाः
BR0301011028a	एवं तु ब्रुवतस्तस्य मैत्रेयस्य विशां पते
BR0301011028c	ऊरुं गजकराकारं करेणाभिजघान सः
BR0301011029a	दुर्योधनः स्मितं कृत्वा चरणेनालिखन्महीम्
BR0301011029c	न किञ्चिदुक्त्वा दुर्मेधास्तस्थौ किञ्चिदवाङ्मुखः
BR0301011030a	तमशुश्रूषमाणं तु विलिखन्तं वसुन्धराम्
BR0301011030c	दृष्ट्वा दुर्योधनं राजन्मैत्रेयं कोप आविशत्
BR0301011031a	स कोपवशमापन्नो मैत्रेयो मुनिसत्तमः
BR0301011031c	विधिना सम्प्रयुक्तश्च शापायास्य मनो दधे
BR0301011032a	ततः स वार्युपस्पृश्य कोपसंरक्तलोचनः
BR0301011032c	मैत्रेयो धार्तराष्ट्रं तमशपद्दुष्टचेतसम्
BR0301011033a	यस्मात्त्वं मामनादृत्य नेमां वाचं चिकीर्षसि
BR0301011033c	तस्मादस्याभिमानस्य सद्यः फलमवाप्नुहि
BR0301011034a	त्वदभिद्रोहसंयुक्तं युद्धमुत्पत्स्यते महत्
BR0301011034c	यत्र भीमो गदापातैस्तवोरुं भेत्स्यते बली
BR0301011035a	इत्येवमुक्ते वचने धृतराष्ट्रो महीपतिः
BR0301011035c	प्रसादयामास मुनिं नैतदेवं भवेदिति
BR0301011036	मैत्रेय उवाच
BR0301011036a	शमं यास्यति चेत्पुत्रस्तव राजन्यथा तथा
BR0301011036c	शापो न भविता तात विपरीते भविष्यति
BR0301011037	वैशम्पायन उवाच
BR0301011037a	स विलक्षस्तु राजेन्द्र दुर्योधनपिता तदा
BR0301011037c	मैत्रेयं प्राह किर्मीरः कथं भीमेन पातितः
BR0301011038	मैत्रेय उवाच
BR0301011038a	नाहं वक्ष्याम्यसूया ते न ते शुश्रूषते सुतः
BR0301011038c	एष ते विदुरः सर्वमाख्यास्यति गते मयि
BR0301011039	वैशम्पायन उवाच
BR0301011039a	इत्येवमुक्त्वा मैत्रेयः प्रातिष्ठत यथागतम्
BR0301011039c	किर्मीरवधसंविग्नो बहिर्दुर्योधनोऽगमत्
