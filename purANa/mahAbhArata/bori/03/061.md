001	बृहदश्व उवाच
001a	सा निहत्य मृगव्याधं प्रतस्थे कमलेक्षणा
001c	वनं प्रतिभयं शून्यं झिल्लिकागणनादितम्
002a	सिंहव्याघ्रवराहर्क्षरुरुद्वीपिनिषेवितम्
002c	नानापक्षिगणाकीर्णं म्लेच्छतस्करसेवितम्
003a	शालवेणुधवाश्वत्थतिन्दुकेङ्गुदकिंशुकैः
003c	अर्जुनारिष्टसञ्छन्नं चन्दनैश्च सशाल्मलैः
004a	जम्ब्वाम्रलोध्रखदिरशाकवेत्रसमाकुलम्
004c	काश्मर्यामलकप्लक्षकदम्बोदुम्बरावृतम्
005a	बदरीबिल्वसञ्छन्नं न्यग्रोधैश्च समाकुलम्
005c	प्रियालतालखर्जूरहरीतकबिभीतकैः
006a	नानाधातुशतैर्नद्धान्विविधानपि चाचलान्
006c	निकुञ्जान्पक्षिसङ्घुष्टान्दरीश्चाद्भुतदर्शनाः
006e	नदीः सरांसि वापीश्च विविधांश्च मृगद्विजान्
007a	सा बहून्भीमरूपांश्च पिशाचोरगराक्षसान्
007c	पल्वलानि तडागानि गिरिकूटानि सर्वशः
007e	सरितः सागरांश्चैव ददर्शाद्भुतदर्शनान्
008a	यूथशो ददृशे चात्र विदर्भाधिपनन्दिनी
008c	महिषान्वराहान्गोमायूनृक्षवानरपन्नगान्
009a	तेजसा यशसा स्थित्या श्रिया च परया युता
009c	वैदर्भी विचरत्येका नलमन्वेषती तदा
010a	नाबिभ्यत्सा नृपसुता भैमी तत्राथ कस्यचित्
010c	दारुणामटवीं प्राप्य भर्तृव्यसनकर्शिता
011a	विदर्भतनया राजन्विललाप सुदुःखिता
011c	भर्तृशोकपरीताङ्गी शिलातलसमाश्रिता
012	दमयन्त्युवाच
012a	सिंहोरस्क महाबाहो निषधानां जनाधिप
012c	क्व नु राजन्गतोऽसीह त्यक्त्वा मां निर्जने वने
013a	अश्वमेधादिभिर्वीर क्रतुभिः स्वाप्तदक्षिणैः
013c	कथमिष्ट्वा नरव्याघ्र मयि मिथ्या प्रवर्तसे
014a	यत्त्वयोक्तं नरव्याघ्र मत्समक्षं महाद्युते
014c	कर्तुमर्हसि कल्याण तदृतं पार्थिवर्षभ
015a	यथोक्तं विहगैर्हंसैः समीपे तव भूमिप
015c	मत्सकाशे च तैरुक्तं तदवेक्षितुमर्हसि
016a	चत्वार एकतो वेदाः साङ्गोपाङ्गाः सविस्तराः
016c	स्वधीता मानवश्रेष्ठ सत्यमेकं किलैकतः
017a	तस्मादर्हसि शत्रुघ्न सत्यं कर्तुं नरेश्वर
017c	उक्तवानसि यद्वीर मत्सकाशे पुरा वचः
018a	हा वीर ननु नामाहमिष्टा किल तवानघ
018c	अस्यामटव्यां घोरायां किं मां न प्रतिभाषसे
019a	भर्त्सयत्येष मां रौद्रो व्यात्तास्यो दारुणाकृतिः
019c	अरण्यराट्क्षुधाविष्टः किं मां न त्रातुमर्हसि
020a	न मे त्वदन्या सुभगे प्रिया इत्यब्रवीस्तदा
020c	तामृतां कुरु कल्याण पुरोक्तां भारतीं नृप
021a	उन्मत्तां विलपन्तीं मां भार्यामिष्टां नराधिप
021c	ईप्सितामीप्सितो नाथ किं मां न प्रतिभाषसे
022a	कृशां दीनां विवर्णां च मलिनां वसुधाधिप
022c	वस्त्रार्धप्रावृतामेकां विलपन्तीमनाथवत्
023a	यूथभ्रष्टामिवैकां मां हरिणीं पृथुलोचन
023c	न मानयसि मानार्ह रुदतीमरिकर्शन
024a	महाराज महारण्ये मामिहैकाकिनीं सतीम्
024c	आभाषमाणां स्वां पत्नीं किं मां न प्रतिभाषसे
025a	कुलशीलोपसम्पन्नं चारुसर्वाङ्गशोभनम्
025c	नाद्य त्वामनुपश्यामि गिरावस्मिन्नरोत्तम
025e	वने चास्मिन्महाघोरे सिंहव्याघ्रनिषेविते
026a	शयानमुपविष्टं वा स्थितं वा निषधाधिप
026c	प्रस्थितं वा नरश्रेष्ठ मम शोकविवर्धन
027a	कं नु पृच्छामि दुःखार्ता त्वदर्थे शोककर्शिता
027c	कच्चिद्दृष्टस्त्वयारण्ये सङ्गत्येह नलो नृपः
028a	को नु मे कथयेदद्य वनेऽस्मिन्विष्ठितं नलम्
028c	अभिरूपं महात्मानं परव्यूहविनाशनम्
029a	यमन्वेषसि राजानं नलं पद्मनिभेक्षणम्
029c	अयं स इति कस्याद्य श्रोष्यामि मधुरां गिरम्
030a	अरण्यराडयं श्रीमांश्चतुर्दंष्ट्रो महाहनुः
030c	शार्दूलोऽभिमुखः प्रैति पृच्छाम्येनमशङ्किता
031a	भवान्मृगाणामधिपस्त्वमस्मिन्कानने प्रभुः
031c	विदर्भराजतनयां दमयन्तीति विद्धि माम्
032a	निषधाधिपतेर्भार्यां नलस्यामित्रघातिनः
032c	पतिमन्वेषतीमेकां कृपणां शोककर्शिताम्
032e	आश्वासय मृगेन्द्रेह यदि दृष्टस्त्वया नलः
033a	अथ वारण्यनृपते नलं यदि न शंससि
033c	मामदस्व मृगश्रेष्ठ विशोकां कुरु दुःखिताम्
034a	श्रुत्वारण्ये विलपितं ममैष मृगराट्स्वयम्
034c	यात्येतां मृष्टसलिलामापगां सागरङ्गमाम्
035a	इमं शिलोच्चयं पुण्यं शृङ्गैर्बहुभिरुच्छ्रितैः
035c	विराजद्भिर्दिवस्पृग्भिर्नैकवर्णैर्मनोरमैः
036a	नानाधातुसमाकीर्णं विविधोपलभूषितम्
036c	अस्यारण्यस्य महतः केतुभूतमिवोच्छ्रितम्
037a	सिंहशार्दूलमातङ्गवराहर्क्षमृगायुतम्
037c	पतत्रिभिर्बहुविधैः समन्तादनुनादितम्
038a	किंशुकाशोकबकुलपुन्नागैरुपशोभितम्
038c	सरिद्भिः सविहङ्गाभिः शिखरैश्चोपशोभितम्
038e	गिरिराजमिमं तावत्पृच्छामि नृपतिं प्रति
039a	भगवन्नचलश्रेष्ठ दिव्यदर्शन विश्रुत
039c	शरण्य बहुकल्याण नमस्तेऽस्तु महीधर
040a	प्रणमे त्वाभिगम्याहं राजपुत्रीं निबोध माम्
040c	राज्ञः स्नुषां राजभार्यां दमयन्तीति विश्रुताम्
041a	राजा विदर्भाधिपतिः पिता मम महारथः
041c	भीमो नाम क्षितिपतिश्चातुर्वर्ण्यस्य रक्षिता
042a	राजसूयाश्वमेधानां क्रतूनां दक्षिणावताम्
042c	आहर्ता पार्थिवश्रेष्ठः पृथुचार्वञ्चितेक्षणः
043a	ब्रह्मण्यः साधुवृत्तश्च सत्यवागनसूयकः
043c	शीलवान्सुसमाचारः पृथुश्रीर्धर्मविच्छुचिः
044a	सम्यग्गोप्ता विदर्भाणां निर्जितारिगणः प्रभुः
044c	तस्य मां विद्धि तनयां भगवंस्त्वामुपस्थिताम्
045a	निषधेषु महाशैल श्वशुरो मे नृपोत्तमः
045c	सुगृहीतनामा विख्यातो वीरसेन इति स्म ह
046a	तस्य राज्ञः सुतो वीरः श्रीमान्सत्यपराक्रमः
046c	क्रमप्राप्तं पितुः स्वं यो राज्यं समनुशास्ति ह
047a	नलो नामारिदमनः पुण्यश्लोक इति श्रुतः
047c	ब्रह्मण्यो वेदविद्वाग्मी पुण्यकृत्सोमपोऽग्निचित्
048a	यष्टा दाता च योद्धा च सम्यक्चैव प्रशासिता
048c	तस्य मामचलश्रेष्ठ विद्धि भार्यामिहागताम्
049a	त्यक्तश्रियं भर्तृहीनामनाथां व्यसनान्विताम्
049c	अन्वेषमाणां भर्तारं तं वै नरवरोत्तमम्
050a	खमुल्लिखद्भिरेतैर्हि त्वया शृङ्गशतैर्नृपः
050c	कच्चिद्दृष्टोऽचलश्रेष्ठ वनेऽस्मिन्दारुणे नलः
051a	गजेन्द्रविक्रमो धीमान्दीर्घबाहुरमर्षणः
051c	विक्रान्तः सत्यवाग्धीरो भर्ता मम महायशाः
051e	निषधानामधिपतिः कच्चिद्दृष्टस्त्वया नलः
052a	किं मां विलपतीमेकां पर्वतश्रेष्ठ दुःखिताम्
052c	गिरा नाश्वासयस्यद्य स्वां सुतामिव दुःखिताम्
053a	वीर विक्रान्त धर्मज्ञ सत्यसन्ध महीपते
053c	यद्यस्यस्मिन्वने राजन्दर्शयात्मानमात्मना
054a	कदा नु स्निग्धगम्भीरां जीमूतस्वनसन्निभाम्
054c	श्रोष्यामि नैषधस्याहं वाचं ताममृतोपमाम्
055a	वैदर्भीत्येव कथितां शुभां राज्ञो महात्मनः
055c	आम्नायसारिणीमृद्धां मम शोकनिबर्हिणीम्
056a	इति सा तं गिरिश्रेष्ठमुक्त्वा पार्थिवनन्दिनी
056c	दमयन्ती ततो भूयो जगाम दिशमुत्तराम्
057a	सा गत्वा त्रीनहोरात्रान्ददर्श परमाङ्गना
057c	तापसारण्यमतुलं दिव्यकाननदर्शनम्
058a	वसिष्ठभृग्वत्रिसमैस्तापसैरुपशोभितम्
058c	नियतैः संयताहारैर्दमशौचसमन्वितैः
059a	अब्भक्षैर्वायुभक्षैश्च पत्राहारैस्तथैव च
059c	जितेन्द्रियैर्महाभागैः स्वर्गमार्गदिदृक्षुभिः
060a	वल्कलाजिनसंवीतैर्मुनिभिः संयतेन्द्रियैः
060c	तापसाध्युषितं रम्यं ददर्शाश्रममण्डलम्
061a	सा दृष्ट्वैवाश्रमपदं नानामृगनिषेवितम्
061c	शाखामृगगणैश्चैव तापसैश्च समन्वितम्
062a	सुभ्रूः सुकेशी सुश्रोणी सुकुचा सुद्विजानना
062c	वर्चस्विनी सुप्रतिष्ठा स्वञ्चितोद्यतगामिनी
063a	सा विवेशाश्रमपदं वीरसेनसुतप्रिया
063c	योषिद्रत्नं महाभागा दमयन्ती मनस्विनी
064a	साभिवाद्य तपोवृद्धान्विनयावनता स्थिता
064c	स्वागतं त इति प्रोक्ता तैः सर्वैस्तापसैश्च सा
065a	पूजां चास्या यथान्यायं कृत्वा तत्र तपोधनाः
065c	आस्यतामित्यथोचुस्ते ब्रूहि किं करवामहे
066a	तानुवाच वरारोहा कच्चिद्भगवतामिह
066c	तपस्यग्निषु धर्मेषु मृगपक्षिषु चानघाः
066e	कुशलं वो महाभागाः स्वधर्मचरणेषु च
067a	तैरुक्ता कुशलं भद्रे सर्वत्रेति यशस्विनी
067c	ब्रूहि सर्वानवद्याङ्गि का त्वं किं च चिकीर्षसि
068a	दृष्ट्वैव ते परं रूपं द्युतिं च परमामिह
068c	विस्मयो नः समुत्पन्नः समाश्वसिहि मा शुचः
069a	अस्यारण्यस्य महती देवता वा महीभृतः
069c	अस्या नु नद्याः कल्याणि वद सत्यमनिन्दिते
070a	साब्रवीत्तानृषीन्नाहमरण्यस्यास्य देवता
070c	न चाप्यस्य गिरेर्विप्रा न नद्या देवताप्यहम्
071a	मानुषीं मां विजानीत यूयं सर्वे तपोधनाः
071c	विस्तरेणाभिधास्यामि तन्मे शृणुत सर्वशः
072a	विदर्भेषु महीपालो भीमो नाम महाद्युतिः
072c	तस्य मां तनयां सर्वे जानीत द्विजसत्तमाः
073a	निषधाधिपतिर्धीमान्नलो नाम महायशाः
073c	वीरः सङ्ग्रामजिद्विद्वान्मम भर्ता विशां पतिः
074a	देवताभ्यर्चनपरो द्विजातिजनवत्सलः
074c	गोप्ता निषधवंशस्य महाभागो महाद्युतिः
075a	सत्यवाग्धर्मवित्प्राज्ञः सत्यसन्धोऽरिमर्दनः
075c	ब्रह्मण्यो दैवतपरः श्रीमान्परपुरञ्जयः
076a	नलो नाम नृपश्रेष्ठो देवराजसमद्युतिः
076c	मम भर्ता विशालाक्षः पूर्णेन्दुवदनोऽरिहा
077a	आहर्ता क्रतुमुख्यानां वेदवेदाङ्गपारगः
077c	सपत्नानां मृधे हन्ता रविसोमसमप्रभः
078a	स कैश्चिन्निकृतिप्रज्ञैरकल्याणैर्नराधमैः
078c	आहूय पृथिवीपालः सत्यधर्मपरायणः
078e	देवने कुशलैर्जिह्मैर्जितो राज्यं वसूनि च
079a	तस्य मामवगच्छध्वं भार्यां राजर्षभस्य वै
079c	दमयन्तीति विख्यातां भर्तृदर्शनलालसाम्
080a	सा वनानि गिरींश्चैव सरांसि सरितस्तथा
080c	पल्वलानि च रम्याणि तथारण्यानि सर्वशः
081a	अन्वेषमाणा भर्तारं नलं रणविशारदम्
081c	महात्मानं कृतास्त्रं च विचरामीह दुःखिता
082a	कच्चिद्भगवतां पुण्यं तपोवनमिदं नृपः
082c	भवेत्प्राप्तो नलो नाम निषधानां जनाधिपः
083a	यत्कृतेऽहमिदं विप्राः प्रपन्ना भृशदारुणम्
083c	वनं प्रतिभयं घोरं शार्दूलमृगसेवितम्
084a	यदि कैश्चिदहोरात्रैर्न द्रक्ष्यामि नलं नृपम्
084c	आत्मानं श्रेयसा योक्ष्ये देहस्यास्य विमोचनात्
085a	को नु मे जीवितेनार्थस्तमृते पुरुषर्षभम्
085c	कथं भविष्याम्यद्याहं भर्तृशोकाभिपीडिता
086a	एवं विलपतीमेकामरण्ये भीमनन्दिनीम्
086c	दमयन्तीमथोचुस्ते तापसाः सत्यवादिनः
087a	उदर्कस्तव कल्याणि कल्याणो भविता शुभे
087c	वयं पश्याम तपसा क्षिप्रं द्रक्ष्यसि नैषधम्
088a	निषधानामधिपतिं नलं रिपुनिघातिनम्
088c	भैमि धर्मभृतां श्रेष्ठं द्रक्ष्यसे विगतज्वरम्
089a	विमुक्तं सर्वपापेभ्यः सर्वरत्नसमन्वितम्
089c	तदेव नगरश्रेष्ठं प्रशासन्तमरिन्दमम्
090a	द्विषतां भयकर्तारं सुहृदां शोकनाशनम्
090c	पतिं द्रक्ष्यसि कल्याणि कल्याणाभिजनं नृपम्
091a	एवमुक्त्वा नलस्येष्टां महिषीं पार्थिवात्मजाम्
091c	अन्तर्हितास्तापसास्ते साग्निहोत्राश्रमास्तदा
092a	सा दृष्ट्वा महदाश्चर्यं विस्मिता अभवत्तदा
092c	दमयन्त्यनवद्याङ्गी वीरसेननृपस्नुषा
093a	किं नु स्वप्नो मया दृष्टः कोऽयं विधिरिहाभवत्
093c	क्व नु ते तापसाः सर्वे क्व तदाश्रममण्डलम्
094a	क्व सा पुण्यजला रम्या नानाद्विजनिषेविता
094c	नदी ते च नगा हृद्याः फलपुष्पोपशोभिताः
095a	ध्यात्वा चिरं भीमसुता दमयन्ती शुचिस्मिता
095c	भर्तृशोकपरा दीना विवर्णवदनाभवत्
096a	सा गत्वाथापरां भूमिं बाष्पसन्दिग्धया गिरा
096c	विललापाश्रुपूर्णाक्षी दृष्ट्वाशोकतरुं ततः
097a	उपगम्य तरुश्रेष्ठमशोकं पुष्पितं तदा
097c	पल्लवापीडितं हृद्यं विहङ्गैरनुनादितम्
098a	अहो बतायमगमः श्रीमानस्मिन्वनान्तरे
098c	आपीडैर्बहुभिर्भाति श्रीमान्द्रमिडराडिव
099a	विशोकां कुरु मां क्षिप्रमशोक प्रियदर्शन
099c	वीतशोकभयाबाधं कच्चित्त्वं दृष्टवान्नृपम्
100a	नलं नामारिदमनं दमयन्त्याः प्रियं पतिम्
100c	निषधानामधिपतिं दृष्टवानसि मे प्रियम्
101a	एकवस्त्रार्धसंवीतं सुकुमारतनुत्वचम्
101c	व्यसनेनार्दितं वीरमरण्यमिदमागतम्
102a	यथा विशोका गच्छेयमशोकनग तत्कुरु
102c	सत्यनामा भवाशोक मम शोकविनाशनात्
103a	एवं साशोकवृक्षं तमार्ता त्रिः परिगम्य ह
103c	जगाम दारुणतरं देशं भैमी वराङ्गना
104a	सा ददर्श नगान्नैकान्नैकाश्च सरितस्तथा
104c	नैकांश्च पर्वतान्रम्यान्नैकांश्च मृगपक्षिणः
105a	कन्दरांश्च नितम्बांश्च नदांश्चाद्भुतदर्शनान्
105c	ददर्श सा भीमसुता पतिमन्वेषती तदा
106a	गत्वा प्रकृष्टमध्वानं दमयन्ती शुचिस्मिता
106c	ददर्शाथ महासार्थं हस्त्यश्वरथसङ्कुलम्
107a	उत्तरन्तं नदीं रम्यां प्रसन्नसलिलां शुभाम्
107c	सुशीततोयां विस्तीर्णां ह्रदिनीं वेतसैर्वृताम्
108a	प्रोद्घुष्टां क्रौञ्चकुररैश्चक्रवाकोपकूजिताम्
108c	कूर्मग्राहझषाकीर्णां पुलिनद्वीपशोभिताम्
109a	सा दृष्ट्वैव महासार्थं नलपत्नी यशस्विनी
109c	उपसर्प्य वरारोहा जनमध्यं विवेश ह
110a	उन्मत्तरूपा शोकार्ता तथा वस्त्रार्धसंवृता
110c	कृशा विवर्णा मलिना पांसुध्वस्तशिरोरुहा
111a	तां दृष्ट्वा तत्र मनुजाः केचिद्भीताः प्रदुद्रुवुः
111c	केचिच्चिन्तापरास्तस्थुः केचित्तत्र विचुक्रुशुः
112a	प्रहसन्ति स्म तां केचिदभ्यसूयन्त चापरे
112c	चक्रुस्तस्यां दयां केचित्पप्रच्छुश्चापि भारत
113a	कासि कस्यासि कल्याणि किं वा मृगयसे वने
113c	त्वां दृष्ट्वा व्यथिताः स्मेह कच्चित्त्वमसि मानुषी
114a	वद सत्यं वनस्यास्य पर्वतस्याथ वा दिशः
114c	देवता त्वं हि कल्याणि त्वां वयं शरणं गताः
115a	यक्षी वा राक्षसी वा त्वमुताहोऽसि वराङ्गना
115c	सर्वथा कुरु नः स्वस्ति रक्षस्वास्माननिन्दिते
116a	यथायं सर्वथा सार्थः क्षेमी शीघ्रमितो व्रजेत्
116c	तथा विधत्स्व कल्याणि त्वां वयं शरणं गताः
117a	तथोक्ता तेन सार्थेन दमयन्ती नृपात्मजा
117c	प्रत्युवाच ततः साध्वी भर्तृव्यसनदुःखिता
117e	सार्थवाहं च सार्थं च जना ये चात्र केचन
118a	यूनः स्थविरबालाश्च सार्थस्य च पुरोगमाः
118c	मानुषीं मां विजानीत मनुजाधिपतेः सुताम्
118e	नृपस्नुषां राजभार्यां भर्तृदर्शनलालसाम्
119a	विदर्भराण्मम पिता भर्ता राजा च नैषधः
119c	नलो नाम महाभागस्तं मार्गाम्यपराजितम्
120a	यदि जानीत नृपतिं क्षिप्रं शंसत मे प्रियम्
120c	नलं पार्थिवशार्दूलममित्रगणसूदनम्
121a	तामुवाचानवद्याङ्गीं सार्थस्य महतः प्रभुः
121c	सार्थवाहः शुचिर्नाम शृणु कल्याणि मद्वचः
122a	अहं सार्थस्य नेता वै सार्थवाहः शुचिस्मिते
122c	मनुष्यं नलनामानं न पश्यामि यशस्विनि
123a	कुञ्जरद्वीपिमहिषशार्दूलर्क्षमृगानपि
123c	पश्याम्यस्मिन्वने कष्टे अमनुष्यनिषेविते
123e	तथा नो यक्षराडद्य मणिभद्रः प्रसीदतु
124a	साब्रवीद्वणिजः सर्वान्सार्थवाहं च तं ततः
124c	क्व नु यास्यसि सार्थोऽयमेतदाख्यातुमर्हथ
125	सार्थवाह उवाच
125a	सार्थोऽयं चेदिराजस्य सुबाहोः सत्यवादिनः
125c	क्षिप्रं जनपदं गन्ता लाभाय मनुजात्मजे
