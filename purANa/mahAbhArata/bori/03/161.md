BR-03-07-161-001	वैशम्पायन उवाच
BR-03-07-161-001a	तस्मिन्नगेन्द्रे वसतां तु तेषां महात्मनां सद्व्रतमास्थितानाम्
BR-03-07-161-001c	रतिः प्रमोदश्च बभूव तेषामाकाङ्क्षतां दर्शनमर्जुनस्य
BR-03-07-161-002a	तान्वीर्ययुक्तान्सुविशुद्धसत्त्वांस्तेजस्विनः सत्यधृतिप्रधानान्
BR-03-07-161-002c	सम्प्रीयमाणा बहवोऽभिजग्मुर्गन्धर्वसङ्घाश्च महर्षयश्च
BR-03-07-161-003a	तं पादपैः पुष्पधरैरुपेतं नगोत्तमं प्राप्य महारथानाम्
BR-03-07-161-003c	मनःप्रसादः परमो बभूव यथा दिवं प्राप्य मरुद्गणानाम्
BR-03-07-161-004a	मयूरहंसस्वननादितानि पुष्पोपकीर्णानि महाचलस्य
BR-03-07-161-004c	शृङ्गाणि सानूनि च पश्यमाना गिरेः परं हर्षमवाप्य तस्थुः
BR-03-07-161-005a	साक्षात्कुबेरेण कृताश्च तस्मिन्नगोत्तमे संवृतकूलरोधसः
BR-03-07-161-005c	कादम्बकारण्डवहंसजुष्टाः पद्माकुलाः पुष्करिणीरपश्यन्
BR-03-07-161-006a	क्रीडाप्रदेशांश्च समृद्धरूपान्सुचित्रमाल्यावृतजातशोभान्
BR-03-07-161-006c	मणिप्रवेकान्सुमनोहरांश्च यथा भवेयुर्धनदस्य राज्ञः
BR-03-07-161-007a	अनेकवर्णैश्च सुगन्धिभिश्च महाद्रुमैः सन्ततमभ्रमालिभिः
BR-03-07-161-007c	तपःप्रधानाः सततं चरन्तः शृङ्गं गिरेश्चिन्तयितुं न शेकुः
BR-03-07-161-008a	स्वतेजसा तस्य नगोत्तमस्य महौषधीनां च तथा प्रभावात्
BR-03-07-161-008c	विभक्तभावो न बभूव कश्चिदहर्निशानां पुरुषप्रवीर
BR-03-07-161-009a	यमास्थितः स्थावरजङ्गमानि विभावसुर्भावयतेऽमितौजाः
BR-03-07-161-009c	तस्योदयं चास्तमयं च वीरास्तत्र स्थितास्ते ददृशुर्नृसिंहाः
BR-03-07-161-010a	रवेस्तमिस्रागमनिर्गमांस्ते तथोदयं चास्तमयं च वीराः
BR-03-07-161-010c	समावृताः प्रेक्ष्य तमोनुदस्य गभस्तिजालैः प्रदिशो दिशश्च
BR-03-07-161-011a	स्वाध्यायवन्तः सततक्रियाश्च धर्मप्रधानाश्च शुचिव्रताश्च
BR-03-07-161-011c	सत्ये स्थितास्तस्य महारथस्य सत्यव्रतस्यागमनप्रतीक्षाः
BR-03-07-161-012a	इहैव हर्षोऽस्तु समागतानां क्षिप्रं कृतास्त्रेण धनञ्जयेन
BR-03-07-161-012c	इति ब्रुवन्तः परमाशिषस्ते पार्थास्तपोयोगपरा बभूवुः
BR-03-07-161-013a	दृष्ट्वा विचित्राणि गिरौ वनानि किरीटिनं चिन्तयतामभीक्ष्णम्
BR-03-07-161-013c	बभूव रात्रिर्दिवसश्च तेषां संवत्सरेणैव समानरूपः
BR-03-07-161-014a	यदैव धौम्यानुमते महात्मा कृत्वा जटाः प्रव्रजितः स जिष्णुः
BR-03-07-161-014c	तदैव तेषां न बभूव हर्षः कुतो रतिस्तद्गतमानसानाम्
BR-03-07-161-015a	भ्रातुर्नियोगात्तु युधिष्ठिरस्य वनादसौ वारणमत्तगामी
BR-03-07-161-015c	यत्काम्यकात्प्रव्रजितः स जिष्णुस्तदैव ते शोकहता बभूवुः
BR-03-07-161-016a	तथा तु तं चिन्तयतां सिताश्वमस्त्रार्थिनं वासवमभ्युपेतम्
BR-03-07-161-016c	मासोऽथ कृच्छ्रेण तदा व्यतीतस्तस्मिन्नगे भारत भारतानाम्
BR-03-07-161-017a	ततः कदाचिद्धरिसम्प्रयुक्तं महेन्द्रवाहं सहसोपयातम्
BR-03-07-161-017c	विद्युत्प्रभं प्रेक्ष्य महारथानां हर्षोऽर्जुनं चिन्तयतां बभूव
BR-03-07-161-018a	स दीप्यमानः सहसान्तरिक्षं प्रकाशयन्मातलिसङ्गृहीतः
BR-03-07-161-018c	बभौ महोल्केव घनान्तरस्था शिखेव चाग्नेर्ज्वलिता विधूमा
BR-03-07-161-019a	तमास्थितः सन्ददृशे किरीटी स्रग्वी वराण्याभरणानि बिभ्रत्
BR-03-07-161-019c	धनञ्जयो वज्रधरप्रभावः श्रिया ज्वलन्पर्वतमाजगाम
BR-03-07-161-020a	स शैलमासाद्य किरीटमाली महेन्द्रवाहादवरुह्य तस्मात्
BR-03-07-161-020c	धौम्यस्य पादावभिवाद्य पूर्वमजातशत्रोस्तदनन्तरं च
BR-03-07-161-021a	वृकोदरस्यापि ववन्द पादौ माद्रीसुताभ्यामभिवादितश्च
BR-03-07-161-021c	समेत्य कृष्णां परिसान्त्व्य चैनां प्रह्वोऽभवद्भ्रातुरुपह्वरे सः
BR-03-07-161-022a	बभूव तेषां परमः प्रहर्षस्तेनाप्रमेयेण समागतानाम्
BR-03-07-161-022c	स चापि तान्प्रेक्ष्य किरीटमाली ननन्द राजानमभिप्रशंसन्
BR-03-07-161-023a	यमास्थितः सप्त जघान पूगान्दितेः सुतानां नमुचेर्निहन्ता
BR-03-07-161-023c	तमिन्द्रवाहं समुपेत्य पार्थाः प्रदक्षिणं चक्रुरदीनसत्त्वाः
BR-03-07-161-024a	ते मातलेश्चक्रुरतीव हृष्टाः सत्कारमग्र्यं सुरराजतुल्यम्
BR-03-07-161-024c	सर्वं यथावच्च दिवौकसस्तान्पप्रच्छुरेनं कुरुराजपुत्राः
BR-03-07-161-025a	तानप्यसौ मातलिरभ्यनन्दत्पितेव पुत्राननुशिष्य चैनान्
BR-03-07-161-025c	ययौ रथेनाप्रतिमप्रभेण पुनः सकाशं त्रिदिवेश्वरस्य
BR-03-07-161-026a	गते तु तस्मिन्वरदेववाहे शक्रात्मजः सर्वरिपुप्रमाथी
BR-03-07-161-026c	शक्रेण दत्तानि ददौ महात्मा महाधनान्युत्तमरूपवन्ति
BR-03-07-161-026e	दिवाकराभाणि विभूषणानि प्रीतः प्रियायै सुतसोममात्रे
BR-03-07-161-027a	ततः स तेषां कुरुपुङ्गवानां तेषां च सूर्याग्निसमप्रभाणाम्
BR-03-07-161-027c	विप्रर्षभाणामुपविश्य मध्ये सर्वं यथावत्कथयां बभूव
BR-03-07-161-028a	एवं मयास्त्राण्युपशिक्षितानि शक्राच्च वाताच्च शिवाच्च साक्षात्
BR-03-07-161-028c	तथैव शीलेन समाधिना च प्रीताः सुरा मे सहिताः सहेन्द्राः
BR-03-07-161-029a	सङ्क्षेपतो वै स विशुद्धकर्मा तेभ्यः समाख्याय दिवि प्रवेशम्
BR-03-07-161-029c	माद्रीसुताभ्यां सहितः किरीटी सुष्वाप तामावसतिं प्रतीतः
