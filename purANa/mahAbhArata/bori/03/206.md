001	व्याध उवाच
001a	एवं शप्तोऽहमृषिणा तदा द्विजवरोत्तम
001c	अभिप्रसादयमृषिं गिरा वाक्यविशारदम्
002a	अजानता मयाकार्यमिदमद्य कृतं मुने
002c	क्षन्तुमर्हसि तत्सर्वं प्रसीद भगवन्निति
003	ऋषिरुवाच
003a	नान्यथा भविता शाप एवमेतदसंशयम्
003c	आनृशंस्यादहं किञ्चित्कर्तानुग्रहमद्य ते
004a	शूद्रयोनौ वर्तमानो धर्मज्ञो भविता ह्यसि
004c	मातापित्रोश्च शुश्रूषां करिष्यसि न संशयः
005a	तया शुश्रूषया सिद्धिं महतीं समवाप्स्यसि
005c	जातिस्मरश्च भविता स्वर्गं चैव गमिष्यसि
005e	शापक्षयान्ते निर्वृत्ते भवितासि पुनर्द्विजः
006	व्याध उवाच
006a	एवं शप्तः पुरा तेन ऋषिणास्म्युग्रतेजसा
006c	प्रसादश्च कृतस्तेन ममैवं द्विपदां वर
007a	शरं चोद्धृतवानस्मि तस्य वै द्विजसत्तम
007c	आश्रमं च मया नीतो न च प्राणैर्व्ययुज्यत
008a	एतत्ते सर्वमाख्यातं यथा मम पुराभवत्
008c	अभितश्चापि गन्तव्यं मया स्वर्गं द्विजोत्तम
009	ब्राह्मण उवाच
009a	एवमेतानि पुरुषा दुःखानि च सुखानि च
009c	प्राप्नुवन्ति महाबुद्धे नोत्कण्ठां कर्तुमर्हसि
009e	दुष्करं हि कृतं तात जानता जातिमात्मनः
010a	कर्मदोषश्च वै विद्वन्नात्मजातिकृतेन वै
010c	कञ्चित्कालं मृष्यतां वै ततोऽसि भविता द्विजः
010e	साम्प्रतं च मतो मेऽसि ब्राह्मणो नात्र संशयः
011a	ब्राह्मणः पतनीयेषु वर्तमानो विकर्मसु
011c	दाम्भिको दुष्कृतप्रायः शूद्रेण सदृशो भवेत्
012a	यस्तु शूद्रो दमे सत्ये धर्मे च सततोत्थितः
012c	तं ब्राह्मणमहं मन्ये वृत्तेन हि भवेद्द्विजः
013a	कर्मदोषेण विषमां गतिमाप्नोति दारुणाम्
013c	क्षीणदोषमहं मन्ये चाभितस्त्वां नरोत्तम
014a	कर्तुमर्हसि नोत्कण्ठां त्वद्विधा ह्यविषादिनः
014c	लोकवृत्तान्तवृत्तज्ञा नित्यं धर्मपरायणाः
015	व्याध उवाच
015a	प्रज्ञया मानसं दुःखं हन्याच्छारीरमौषधैः
015c	एतद्विज्ञानसामर्थ्यं न बालैः समतां व्रजेत्
016a	अनिष्टसम्प्रयोगाच्च विप्रयोगात्प्रियस्य च
016c	मानुषा मानसैर्दुःखैर्युज्यन्ते अल्पबुद्धयः
017a	गुणैर्भूतानि युज्यन्ते वियुज्यन्ते तथैव च
017c	सर्वाणि नैतदेकस्य शोकस्थानं हि विद्यते
018a	अनिष्टेनान्वितं पश्यंस्तथा क्षिप्रं विरज्यते
018c	ततश्च प्रतिकुर्वन्ति यदि पश्यन्त्युपक्रमम्
018e	शोचतो न भवेत्किञ्चित्केवलं परितप्यते
019a	परित्यजन्ति ये दुःखं सुखं वाप्युभयं नराः
019c	त एव सुखमेधन्ते ज्ञानतृप्ता मनीषिणः
020a	असन्तोषपरा मूढाः सन्तोषं यान्ति पण्डिताः
020c	असन्तोषस्य नास्त्यन्तस्तुष्टिस्तु परमं सुखम्
020e	न शोचन्ति गताध्वानः पश्यन्तः परमां गतिम्
021a	न विषादे मनः कार्यं विषादो विषमुत्तमम्
021c	मारयत्यकृतप्रज्ञं बालं क्रुद्ध इवोरगः
022a	यं विषादोऽभिभवति विषमे समुपस्थिते
022c	तेजसा तस्य हीनस्य पुरुषार्थो न विद्यते
023a	अवश्यं क्रियमाणस्य कर्मणो दृश्यते फलम्
023c	न हि निर्वेदमागम्य किञ्चित्प्राप्नोति शोभनम्
024a	अथाप्युपायं पश्येत दुःखस्य परिमोक्षणे
024c	अशोचन्नारभेतैव युक्तश्चाव्यसनी भवेत्
025a	भूतेष्वभावं सञ्चिन्त्य ये तु बुद्धेः परं गताः
025c	न शोचन्ति कृतप्रज्ञाः पश्यन्तः परमां गतिम्
026a	न शोचामि च वै विद्वन्कालाकाङ्क्षी स्थितोऽस्म्यहम्
026c	एतैर्निदर्शनैर्ब्रह्मन्नावसीदामि सत्तम
027	ब्राह्मण उवाच
027a	कृतप्रज्ञोऽसि मेधावी बुद्धिश्च विपुला तव
027c	नाहं भवन्तं शोचामि ज्ञानतृप्तोऽसि धर्मवित्
028a	आपृच्छे त्वां स्वस्ति तेऽस्तु धर्मस्त्वा परिरक्षतु
028c	अप्रमादस्तु कर्तव्यो धर्मे धर्मभृतां वर
029	मार्कण्डेय उवाच
029a	बाढमित्येव तं व्याधः कृताञ्जलिरुवाच ह
029c	प्रदक्षिणमथो कृत्वा प्रस्थितो द्विजसत्तमः
030a	स तु गत्वा द्विजः सर्वां शुश्रूषां कृतवांस्तदा
030c	मातापितृभ्यां वृद्धाभ्यां यथान्यायं सुसंशितः
031a	एतत्ते सर्वमाख्यातं निखिलेन युधिष्ठिर
031c	पृष्टवानसि यं तात धर्मं धर्मभृतां वर
032a	पतिव्रताया माहात्म्यं ब्राह्मणस्य च सत्तम
032c	मातापित्रोश्च शुश्रूषा व्याधे धर्मश्च कीर्तितः
033	युधिष्ठिर उवाच
033a	अत्यद्भुतमिदं ब्रह्मन्धर्माख्यानमनुत्तमम्
033c	सर्वधर्मभृतां श्रेष्ठ कथितं द्विजसत्तम
034a	सुखश्रव्यतया विद्वन्मुहूर्तमिव मे गतम्
034c	न हि तृप्तोऽस्मि भगवञ्शृण्वानो धर्ममुत्तमम्
