001	वैशम्पायन उवाच
001a	तत्र ते पुरुषव्याघ्राः परमं शौचमास्थिताः
001c	षड्रात्रमवसन्वीरा धनञ्जयदिदृक्षया
001e	तस्मिन्विहरमाणाश्च रममाणाश्च पाण्डवाः
002a	मनोज्ञे काननवरे सर्वभूतमनोरमे
002c	पादपैः पुष्पविकचैः फलभारावनामितैः
003a	शोभितं सर्वतोरम्यैः पुंस्कोकिलकुलाकुलैः
003c	स्निग्धपत्रैरविरलैः शीतच्छायैर्मनोरमैः
004a	सरांसि च विचित्राणि प्रसन्नसलिलानि च
004c	कमलैः सोत्पलैस्तत्र भ्राजमानानि सर्वशः
004e	पश्यन्तश्चारुरूपाणि रेमिरे तत्र पाण्डवाः
005a	पुण्यगन्धः सुखस्पर्शो ववौ तत्र समीरणः
005c	ह्लादयन्पाण्डवान्सर्वान्सकृष्णान्सद्विजर्षभान्
006a	ततः पूर्वोत्तरो वायुः पवमानो यदृच्छया
006c	सहस्रपत्रमर्काभं दिव्यं पद्ममुदावहत्
007a	तदपश्यत पाञ्चाली दिव्यगन्धं मनोरमम्
007c	अनिलेनाहृतं भूमौ पतितं जलजं शुचि
008a	तच्छुभा शुभमासाद्य सौगन्धिकमनुत्तमम्
008c	अतीव मुदिता राजन्भीमसेनमथाब्रवीत्
009a	पश्य दिव्यं सुरुचिरं भीम पुष्पमनुत्तमम्
009c	गन्धसंस्थानसम्पन्नं मनसो मम नन्दनम्
010a	एतत्तु धर्मराजाय प्रदास्यामि परन्तप
010c	हरेरिदं मे कामाय काम्यके पुनराश्रमे
011a	यदि तेऽहं प्रिया पार्थ बहूनीमान्युपाहर
011c	तान्यहं नेतुमिच्छामि काम्यकं पुनराश्रमम्
012a	एवमुक्त्वा तु पाञ्चाली भीमसेनमनिन्दिता
012c	जगाम धर्मराजाय पुष्पमादाय तत्तदा
013a	अभिप्रायं तु विज्ञाय महिष्याः पुरुषर्षभः
013c	प्रियायाः प्रियकामः स भीमो भीमपराक्रमः
014a	वातं तमेवाभिमुखो यतस्तत्पुष्पमागतम्
014c	आजिहीर्षुर्जगामाशु स पुष्पाण्यपराण्यपि
015a	रुक्मपृष्ठं धनुर्गृह्य शरांश्चाशीविषोपमान्
015c	मृगराडिव सङ्क्रुद्धः प्रभिन्न इव कुञ्जरः
016a	द्रौपद्याः प्रियमन्विच्छन्स्वबाहुबलमाश्रितः
016c	व्यपेतभयसम्मोहः शैलमभ्यपतद्बली
017a	स तं द्रुमलतागुल्मच्छन्नं नीलशिलातलम्
017c	गिरिं चचारारिहरः किन्नराचरितं शुभम्
018a	नानावर्णधरैश्चित्रं धातुद्रुममृगाण्डजैः
018c	सर्वभूषणसम्पूर्णं भूमेर्भुजमिवोच्छ्रितम्
019a	सर्वर्तुरमणीयेषु गन्धमादनसानुषु
019c	सक्तचक्षुरभिप्रायं हृदयेनानुचिन्तयन्
020a	पुंस्कोकिलनिनादेषु षट्पदाभिरुतेषु च
020c	बद्धश्रोत्रमनश्चक्षुर्जगामामितविक्रमः
021a	जिघ्रमाणो महातेजाः सर्वर्तुकुसुमोद्भवम्
021c	गन्धमुद्दाममुद्दामो वने मत्त इव द्विपः
022a	ह्रियमाणश्रमः पित्रा सम्प्रहृष्टतनूरुहः
022c	पितुः संस्पर्शशीतेन गन्धमादनवायुना
023a	स यक्षगन्धर्वसुरब्रह्मर्षिगणसेवितम्
023c	विलोडयामास तदा पुष्पहेतोररिन्दमः
024a	विषमच्छेदरचितैरनुलिप्तमिवाङ्गुलैः
024c	विमलैर्धातुविच्छेदैः काञ्चनाञ्जनराजतैः
025a	सपक्षमिव नृत्यन्तं पार्श्वलग्नैः पयोधरैः
025c	मुक्ताहारैरिव चितं च्युतैः प्रस्रवणोदकैः
026a	अभिरामनदीकुञ्जनिर्झरोदरकन्दरम्
026c	अप्सरोनूपुररवैः प्रनृत्तबहुबर्हिणम्
027a	दिग्वारणविषाणाग्रैर्घृष्टोपलशिलातलम्
027c	स्रस्तांशुकमिवाक्षोभ्यैर्निम्नगानिःसृतैर्जलैः
028a	सशष्पकवलैः स्वस्थैरदूरपरिवर्तिभिः
028c	भयस्याज्ञैश्च हरिणैः कौतूहलनिरीक्षितः
029a	चालयन्नूरुवेगेन लताजालान्यनेकशः
029c	आक्रीडमानः कौन्तेयः श्रीमान्वायुसुतो ययौ
030a	प्रियामनोरथं कर्तुमुद्यतश्चारुलोचनः
030c	प्रांशुः कनकतालाभः सिंहसंहननो युवा
031a	मत्तवारणविक्रान्तो मत्तवारणवेगवान्
031c	मत्तवारणताम्राक्षो मत्तवारणवारणः
032a	प्रियपार्श्वोपविष्टाभिर्व्यावृत्ताभिर्विचेष्टितैः
032c	यक्षगन्धर्वयोषाभिरदृश्याभिर्निरीक्षितः
033a	नवावतारं रूपस्य विक्रीणन्निव पाण्डवः
033c	चचार रमणीयेषु गन्धमादनसानुषु
034a	संस्मरन्विविधान्क्लेशान्दुर्योधनकृतान्बहून्
034c	द्रौपद्या वनवासिन्याः प्रियं कर्तुं समुद्यतः
035a	सोऽचिन्तयद्गते स्वर्गमर्जुने मयि चागते
035c	पुष्पहेतोः कथं न्वार्यः करिष्यति युधिष्ठिरः
036a	स्नेहान्नरवरो नूनमविश्वासाद्वनस्य च
036c	नकुलं सहदेवं च न मोक्ष्यति युधिष्ठिरः
037a	कथं नु कुसुमावाप्तिः स्याच्छीघ्रमिति चिन्तयन्
037c	प्रतस्थे नरशार्दूलः पक्षिराडिव वेगितः
038a	कम्पयन्मेदिनीं पद्भ्यां निर्घात इव पर्वसु
038c	त्रासयन्गजयूथानि वातरंहा वृकोदरः
039a	सिंहव्याघ्रगणांश्चैव मर्दमानो महाबलः
039c	उन्मूलयन्महावृक्षान्पोथयंश्चोरसा बली
040a	लतावल्लीश्च वेगेन विकर्षन्पाण्डुनन्दनः
040c	उपर्युपरि शैलाग्रमारुरुक्षुरिव द्विपः
040e	विनर्दमानोऽतिभृशं सविद्युदिव तोयदः
041a	तस्य शब्देन घोरेण धनुर्घोषेण चाभिभो
041c	त्रस्तानि मृगयूथानि समन्ताद्विप्रदुद्रुवुः
042a	अथापश्यन्महाबाहुर्गन्धमादनसानुषु
042c	सुरम्यं कदलीषण्डं बहुयोजनविस्तृतम्
043a	तमभ्यगच्छद्वेगेन क्षोभयिष्यन्महाबलः
043c	महागज इवास्रावी प्रभञ्जन्विविधान्द्रुमान्
044a	उत्पाट्य कदलीस्कन्धान्बहुतालसमुच्छ्रयान्
044c	चिक्षेप तरसा भीमः समन्ताद्बलिनां वरः
045a	ततः सत्त्वान्युपाक्रामन्बहूनि च महान्ति च
045c	रुरुवारणसङ्घाश्च महिषाश्च जलाश्रयाः
046a	सिंहव्याघ्राश्च सङ्क्रुद्धा भीमसेनमभिद्रवन्
046c	व्यादितास्या महारौद्रा विनदन्तोऽतिभीषणाः
047a	ततो वायुसुतः क्रोधात्स्वबाहुबलमाश्रितः
047c	गजेनाघ्नन्गजं भीमः सिंहं सिंहेन चाभिभूः
047e	तलप्रहारैरन्यांश्च व्यहनत्पाण्डवो बली
048a	ते हन्यमाना भीमेन सिंहव्याघ्रतरक्षवः
048c	भयाद्विससृपुः सर्वे शकृन्मूत्रं च सुस्रुवुः
049a	प्रविवेश ततः क्षिप्रं तानपास्य महाबलः
049c	वनं पाण्डुसुतः श्रीमाञ्शब्देनापूरयन्दिशः
050a	तेन शब्देन चोग्रेण भीमसेनरवेण च
050c	वनान्तरगताः सर्वे वित्रेसुर्मृगपक्षिणः
051a	तं शब्दं सहसा श्रुत्वा मृगपक्षिसमीरितम्
051c	जलार्द्रपक्षा विहगाः समुत्पेतुः सहस्रशः
052a	तानौदकान्पक्षिगणान्निरीक्ष्य भरतर्षभः
052c	तानेवानुसरन्रम्यं ददर्श सुमहत्सरः
053a	काञ्चनैः कदलीषण्डैर्मन्दमारुतकम्पितैः
053c	वीज्यमानमिवाक्षोभ्यं तीरान्तरविसर्पिभिः
054a	तत्सरोऽथावतीर्याशु प्रभूतकमलोत्पलम्
054c	महागज इवोद्दामश्चिक्रीड बलवद्बली
054e	विक्रीड्य तस्मिन्सुचिरमुत्ततारामितद्युतिः
055a	ततोऽवगाह्य वेगेन तद्वनं बहुपादपम्
055c	दध्मौ च शङ्खं स्वनवत्सर्वप्राणेन पाण्डवः
056a	तस्य शङ्खस्य शब्देन भीमसेनरवेण च
056c	बाहुशब्देन चोग्रेण नर्दन्तीव गिरेर्गुहाः
057a	तं वज्रनिष्पेषसममास्फोटितरवं भृशम्
057c	श्रुत्वा शैलगुहासुप्तैः सिंहैर्मुक्तो महास्वनः
058a	सिंहनादभयत्रस्तैः कुञ्जरैरपि भारत
058c	मुक्तो विरावः सुमहान्पर्वतो येन पूरितः
059a	तं तु नादं ततः श्रुत्वा सुप्तो वानरपुङ्गवः
059c	प्राजृम्भत महाकायो हनूमान्नाम वानरः
060a	कदलीषण्डमध्यस्थो निद्रावशगतस्तदा
060c	जृम्भमाणः सुविपुलं शक्रध्वजमिवोच्छ्रितम्
060e	आस्फोटयत लाङ्गूलमिन्द्राशनिसमस्वनम्
061a	तस्य लाङ्गूलनिनदं पर्वतः स गुहामुखैः
061c	उद्गारमिव गौर्नर्दमुत्ससर्ज समन्ततः
062a	स लाङ्गूलरवस्तस्य मत्तवारणनिस्वनम्
062c	अन्तर्धाय विचित्रेषु चचार गिरिसानुषु
063a	स भीमसेनस्तं श्रुत्वा सम्प्रहृष्टतनूरुहः
063c	शब्दप्रभवमन्विच्छंश्चचार कदलीवनम्
064a	कदलीवनमध्यस्थमथ पीने शिलातले
064c	स ददर्श महाबाहुर्वानराधिपतिं स्थितम्
065a	विद्युत्सङ्घातदुष्प्रेक्ष्यं विद्युत्सङ्घातपिङ्गलम्
065c	विद्युत्सङ्घातसदृशं विद्युत्सङ्घातचञ्चलम्
066a	बाहुस्वस्तिकविन्यस्तपीनह्रस्वशिरोधरम्
066c	स्कन्धभूयिष्ठकायत्वात्तनुमध्यकटीतटम्
067a	किञ्चिच्चाभुग्नशीर्षेण दीर्घरोमाञ्चितेन च
067c	लाङ्गूलेनोर्ध्वगतिना ध्वजेनेव विराजितम्
068a	रक्तोष्ठं ताम्रजिह्वास्यं रक्तकर्णं चलद्भ्रुवम्
068c	वदनं वृत्तदंष्ट्राग्रं रश्मिवन्तमिवोडुपम्
069a	वदनाभ्यन्तरगतैः शुक्लभासैरलङ्कृतम्
069c	केसरोत्करसम्मिश्रमशोकानामिवोत्करम्
070a	हिरण्मयीनां मध्यस्थं कदलीनां महाद्युतिम्
070c	दीप्यमानं स्ववपुषा अर्चिष्मन्तमिवानलम्
071a	निरीक्षन्तमवित्रस्तं लोचनैर्मधुपिङ्गलैः
071c	तं वानरवरं वीरमतिकायं महाबलम्
072a	अथोपसृत्य तरसा भीमो भीमपराक्रमः
072c	सिंहनादं समकरोद्बोधयिष्यन्कपिं तदा
073a	तेन शब्देन भीमस्य वित्रेसुर्मृगपक्षिणः
073c	हनूमांश्च महासत्त्व ईषदुन्मील्य लोचने
073e	अवैक्षदथ सावज्ञं लोचनैर्मधुपिङ्गलैः
074a	स्मितेनाभाष्य कौन्तेयं वानरो नरमब्रवीत्
074c	किमर्थं सरुजस्तेऽहं सुखसुप्तः प्रबोधितः
075a	ननु नाम त्वया कार्या दया भूतेषु जानता
075c	वयं धर्मं न जानीमस्तिर्यग्योनिं समाश्रिताः
076a	मनुष्या बुद्धिसम्पन्ना दयां कुर्वन्ति जन्तुषु
076c	क्रूरेषु कर्मसु कथं देहवाक्चित्तदूषिषु
076e	धर्मघातिषु सज्जन्ते बुद्धिमन्तो भवद्विधाः
077a	न त्वं धर्मं विजानासि वृद्धा नोपासितास्त्वया
077c	अल्पबुद्धितया वन्यानुत्सादयसि यन्मृगान्
078a	ब्रूहि कस्त्वं किमर्थं वा वनं त्वमिदमागतः
078c	वर्जितं मानुषैर्भावैस्तथैव पुरुषैरपि
079a	अतः परमगम्योऽयं पर्वतः सुदुरारुहः
079c	विना सिद्धगतिं वीर गतिरत्र न विद्यते
080a	कारुण्यात्सौहृदाच्चैव वारये त्वां महाबल
080c	नातः परं त्वया शक्यं गन्तुमाश्वसिहि प्रभो
081a	इमान्यमृतकल्पानि मूलानि च फलानि च
081c	भक्षयित्वा निवर्तस्व ग्राह्यं यदि वचो मम
