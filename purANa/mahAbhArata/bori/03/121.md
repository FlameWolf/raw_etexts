001	लोमश उवाच
001a	नृगेण यजमानेन सोमेनेह पुरन्दरः
001c	तर्पितः श्रूयते राजन्स तृप्तो मदमभ्यगात्
002a	इह देवैः सहेन्द्रैर्हि प्रजापतिभिरेव च
002c	इष्टं बहुविधैर्यज्ञैर्महद्भिर्भूरिदक्षिणैः
003a	आमूर्तरयसश्चेह राजा वज्रधरं प्रभुम्
003c	तर्पयामास सोमेन हयमेधेषु सप्तसु
004a	तस्य सप्तसु यज्ञेषु सर्वमासीद्धिरण्मयम्
004c	वानस्पत्यं च भौमं च यद्द्रव्यं नियतं मखे
005a	तेष्वेव चास्य यज्ञेषु प्रयोगाः सप्त विश्रुताः
005c	सप्तैकैकस्य यूपस्य चषालाश्चोपरि स्थिताः
006a	तस्य स्म यूपान्यज्ञेषु भ्राजमानान्हिरण्मयान्
006c	स्वयमुत्थापयामासुर्देवाः सेन्द्रा युधिष्ठिर
007a	तेषु तस्य मखाग्र्येषु गयस्य पृथिवीपतेः
007c	अमाद्यदिन्द्रः सोमेन दक्षिणाभिर्द्विजातयः
008a	सिकता वा यथा लोके यथा वा दिवि तारकाः
008c	यथा वा वर्षतो धारा असङ्ख्येयाश्च केनचित्
009a	तथैव तदसङ्ख्येयं धनं यत्प्रददौ गयः
009c	सदस्येभ्यो महाराज तेषु यज्ञेषु सप्तसु
010a	भवेत्सङ्ख्येयमेतद्वै यदेतत्परिकीर्तितम्
010c	न सा शक्या तु सङ्ख्यातुं दक्षिणा दक्षिणावतः
011a	हिरण्मयीभिर्गोभिश्च कृताभिर्विश्वकर्मणा
011c	ब्राह्मणांस्तर्पयामास नानादिग्भ्यः समागतान्
012a	अल्पावशेषा पृथिवी चैत्यैरासीन्महात्मनः
012c	गयस्य यजमानस्य तत्र तत्र विशां पते
013a	स लोकान्प्राप्तवानैन्द्रान्कर्मणा तेन भारत
013c	सलोकतां तस्य गच्छेत्पयोष्ण्यां य उपस्पृशेत्
014a	तस्मात्त्वमत्र राजेन्द्र भ्रातृभिः सहितोऽनघ
014c	उपस्पृश्य महीपाल धूतपाप्मा भविष्यसि
015	वैशम्पायन उवाच
015a	स पयोष्ण्यां नरश्रेष्ठः स्नात्वा वै भ्रातृभिः सह
015c	वैडूर्यपर्वतं चैव नर्मदां च महानदीम्
015e	समाजगाम तेजस्वी भ्रातृभिः सहितोऽनघः
016a	ततोऽस्य सर्वाण्याचख्यौ लोमशो भगवानृषिः
016c	तीर्थानि रमणीयानि तत्र तत्र विशां पते
017a	यथायोगं यथाप्रीति प्रययौ भ्रातृभिः सह
017c	ददमानोऽसकृद्वित्तं ब्राह्मणेभ्यः सहस्रशः
018	लोमश उवाच
018a	देवानामेति कौन्तेय तथा राज्ञां सलोकताम्
018c	वैडूर्यपर्वतं दृष्ट्वा नर्मदामवतीर्य च
019a	सन्धिरेष नरश्रेष्ठ त्रेताया द्वापरस्य च
019c	एतमासाद्य कौन्तेय सर्वपापैः प्रमुच्यते
020a	एष शर्यातियज्ञस्य देशस्तात प्रकाशते
020c	साक्षाद्यत्रापिबत्सोममश्विभ्यां सह कौशिकः
021a	चुकोप भार्गवश्चापि महेन्द्रस्य महातपाः
021c	संस्तम्भयामास च तं वासवं च्यवनः प्रभुः
021e	सुकन्यां चापि भार्यां स राजपुत्रीमिवाप्तवान्
022	युधिष्ठिर उवाच
022a	कथं विष्टम्भितस्तेन भगवान्पाकशासनः
022c	किमर्थं भार्गवश्चापि कोपं चक्रे महातपाः
023a	नासत्यौ च कथं ब्रह्मन्कृतवान्सोमपीथिनौ
023c	एतत्सर्वं यथावृत्तमाख्यातु भगवान्मम
