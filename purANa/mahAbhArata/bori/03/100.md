001	लोमश उवाच
001a	समुद्रं ते समाश्रित्य वारुणं निधिमम्भसाम्
001c	कालेयाः सम्प्रवर्तन्त त्रैलोक्यस्य विनाशने
002a	ते रात्रौ समभिक्रुद्धा भक्षयन्ति सदा मुनीन्
002c	आश्रमेषु च ये सन्ति पुन्येष्वायतनेषु च
003a	वसिष्ठस्याश्रमे विप्रा भक्षितास्तैर्दुरात्मभिः
003c	अशीतिशतमष्टौ च नव चान्ये तपस्विनः
004a	च्यवनस्याश्रमं गत्वा पुण्यं द्विजनिषेवितम्
004c	फलमूलाशनानां हि मुनीनां भक्षितं शतम्
005a	एवं रात्रौ स्म कुर्वन्ति विविशुश्चार्णवं दिवा
005c	भरद्वाजाश्रमे चैव नियता ब्रह्मचारिणः
005e	वाय्वाहाराम्बुभक्षाश्च विंशतिः सन्निपातिताः
006a	एवं क्रमेण सर्वांस्तानाश्रमान्दानवास्तदा
006c	निशायां परिधावन्ति मत्ता भुजबलाश्रयात्
006e	कालोपसृष्टाः कालेया घ्नन्तो द्विजगणान्बहून्
007a	न चैनानन्वबुध्यन्त मनुजा मनुजोत्तम
007c	एवं प्रवृत्तान्दैत्यांस्तांस्तापसेषु तपस्विषु
008a	प्रभाते समदृश्यन्त नियताहारकर्शिताः
008c	महीतलस्था मुनयः शरीरैर्गतजीवितैः
009a	क्षीणमांसैर्विरुधिरैर्विमज्जान्त्रैर्विसन्धिभिः
009c	आकीर्णैराचिता भूमिः शङ्खानामिव राशिभिः
010a	कलशैर्विप्रविद्धैश्च स्रुवैर्भग्नैस्तथैव च
010c	विकीर्णैरग्निहोत्रैश्च भूर्बभूव समावृता
011a	निःस्वाध्यायवषट्कारं नष्टयज्ञोत्सवक्रियम्
011c	जगदासीन्निरुत्साहं कालेयभयपीडितम्
012a	एवं प्रक्षीयमाणाश्च मानवा मनुजेश्वर
012c	आत्मत्राणपरा भीताः प्राद्रवन्त दिशो भयात्
013a	केचिद्गुहाः प्रविविशुर्निर्झरांश्चापरे श्रिताः
013c	अपरे मरणोद्विग्ना भयात्प्रानान्समुत्सृजन्
014a	केचिदत्र महेष्वासाः शूराः परमदर्पिताः
014c	मार्गमाणाः परं यत्नं दानवानां प्रचक्रिरे
015a	न चैतानधिजग्मुस्ते समुद्रं समुपाश्रितान्
015c	श्रमं जग्मुश्च परममाजग्मुः क्षयमेव च
016a	जगत्युपशमं याते नष्टयज्ञोत्सवक्रिये
016c	आजग्मुः परमामार्तिं त्रिदशा मनुजेश्वर
017a	समेत्य समहेन्द्राश्च भयान्मन्त्रं प्रचक्रिरे
017c	नारायणं पुरस्कृत्य वैकुण्ठमपराजितम्
018a	ततो देवाः समेतास्ते तदोचुर्मधुसूदनम्
018c	त्वं नः स्रष्टा च पाता च भर्ता च जगतः प्रभो
018e	त्वया सृष्टमिदं सर्वं यच्चेङ्गं यच्च नेङ्गति
019a	त्वया भूमिः पुरा नष्टा समुद्रात्पुष्करेक्षण
019c	वाराहं रूपमास्थाय जगदर्थे समुद्धृता
020a	आदिदैत्यो महावीर्यो हिरण्यकशिपुस्त्वया
020c	नारसिंहं वपुः कृत्वा सूदितः पुरुषोत्तम
021a	अवध्यः सर्वभूतानां बलिश्चापि महासुरः
021c	वामनं वपुराश्रित्य त्रैलोक्याद्भ्रंशितस्त्वया
022a	असुरश्च महेष्वासो जम्भ इत्यभिविश्रुतः
022c	यज्ञक्षोभकरः क्रूरस्त्वयैव विनिपातितः
023a	एवमादीनि कर्माणि येषां सङ्ख्या न विद्यते
023c	अस्माकं भयभीतानां त्वं गतिर्मधुसूदन
024a	तस्मात्त्वां देव देवेश लोकार्थं ज्ञापयामहे
024c	रक्ष लोकांश्च देवांश्च शक्रं च महतो भयात्
