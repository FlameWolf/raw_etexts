001	मार्कण्डेय उवाच
001a	एवं सङ्कथिते कृत्स्ने मोक्षधर्मे युधिष्ठिर
001c	दृढं प्रीतमना विप्रो धर्मव्याधमुवाच ह
002a	न्याययुक्तमिदं सर्वं भवता परिकीर्तितम्
002c	न तेऽस्त्यविदितं किञ्चिद्धर्मेष्विह हि दृश्यते
003	व्याध उवाच
003a	प्रत्यक्षं मम यो धर्मस्तं पश्य द्विजसत्तम
003c	येन सिद्धिरियं प्राप्ता मया ब्राह्मणपुङ्गव
004a	उत्तिष्ठ भगवन्क्षिप्रं प्रविश्याभ्यन्तरं गृहम्
004c	द्रष्टुमर्हसि धर्मज्ञ मातरं पितरं च मे
005	मार्कण्डेय उवाच
005a	इत्युक्तः स प्रविश्याथ ददर्श परमार्चितम्
005c	सौधं हृद्यं चतुःशालमतीव च मनोहरम्
006a	देवतागृहसङ्काशं दैवतैश्च सुपूजितम्
006c	शयनासनसम्बाधं गन्धैश्च परमैर्युतम्
007a	तत्र शुक्लाम्बरधरौ पितरावस्य पूजितौ
007c	कृताहारौ सुतुष्टौ तावुपविष्टौ वरासने
007e	धर्मव्याधस्तु तौ दृष्ट्वा पादेषु शिरसापतत्
008	वृद्धावूचतुः
008a	उत्तिष्ठोत्तिष्ठ धर्मज्ञ धर्मस्त्वामभिरक्षतु
008c	प्रीतौ स्वस्तव शौचेन दीर्घमायुरवाप्नुहि
008e	सत्पुत्रेण त्वया पुत्र नित्यकालं सुपूजितौ
009a	न तेऽन्यद्दैवतं किञ्चिद्दैवतेष्वपि वर्तते
009c	प्रयतत्वाद्द्विजातीनां दमेनासि समन्वितः
010a	पितुः पितामहा ये च तथैव प्रपितामहाः
010c	प्रीतास्ते सततं पुत्र दमेनावां च पूजया
011a	मनसा कर्मणा वाचा शुश्रूषा नैव हीयते
011c	न चान्या वितथा बुद्धिर्दृश्यते साम्प्रतं तव
012a	जामदग्न्येन रामेण यथा वृद्धौ सुपूजितौ
012c	तथा त्वया कृतं सर्वं तद्विशिष्टं च पुत्रक
013	मार्कण्डेय उवाच
013a	ततस्तं ब्राह्मणं ताभ्यां धर्मव्याधो न्यवेदयत्
013c	तौ स्वागतेन तं विप्रमर्चयामासतुस्तदा
014a	प्रतिगृह्य च तां पूजां द्विजः पप्रच्छ तावुभौ
014c	सपुत्राभ्यां सभृत्याभ्यां कच्चिद्वां कुशलं गृहे
014e	अनामयं च वां कच्चित्सदैवेह शरीरयोः
015	वृद्धावूचतुः
015a	कुशलं नो गृहे विप्र भृत्यवर्गे च सर्वशः
015c	कच्चित्त्वमप्यविघ्नेन सम्प्राप्तो भगवन्निह
016	मार्कण्डेय उवाच
016a	बाढमित्येव तौ विप्रः प्रत्युवाच मुदान्वितः
016c	धर्मव्याधस्तु तं विप्रमर्थवद्वाक्यमब्रवीत्
017a	पिता माता च भगवन्नेतौ मे दैवतं परम्
017c	यद्दैवतेभ्यः कर्तव्यं तदेताभ्यां करोम्यहम्
018a	त्रयस्त्रिंशद्यथा देवाः सर्वे शक्रपुरोगमाः
018c	सम्पूज्याः सर्वलोकस्य तथा वृद्धाविमौ मम
019a	उपहारानाहरन्तो देवतानां यथा द्विजाः
019c	कुर्वते तद्वदेताभ्यां करोम्यहमतन्द्रितः
020a	एतौ मे परमं ब्रह्मन्पिता माता च दैवतम्
020c	एतौ पुष्पैः फलै रत्नैस्तोषयामि सदा द्विज
021a	एतावेवाग्नयो मह्यं यान्वदन्ति मनीषिणः
021c	यज्ञा वेदाश्च चत्वारः सर्वमेतौ मम द्विज
022a	एतदर्थं मम प्राणा भार्या पुत्राः सुहृज्जनाः
022c	सपुत्रदारः शुश्रूषां नित्यमेव करोम्यहम्
023a	स्वयं च स्नापयाम्येतौ तथा पादौ प्रधावये
023c	आहारं सम्प्रयच्छामि स्वयं च द्विजसत्तम
024a	अनुकूलाः कथा वच्मि विप्रियं परिवर्जयन्
024c	अधर्मेणापि संयुक्तं प्रियमाभ्यां करोम्यहम्
025a	धर्ममेव गुरुं ज्ञात्वा करोमि द्विजसत्तम
025c	अतन्द्रितः सदा विप्र शुश्रूषां वै करोम्यहम्
026a	पञ्चैव गुरवो ब्रह्मन्पुरुषस्य बुभूषतः
026c	पिता माताग्निरात्मा च गुरुश्च द्विजसत्तम
027a	एतेषु यस्तु वर्तेत सम्यगेव द्विजोत्तम
027c	भवेयुरग्नयस्तस्य परिचीर्णास्तु नित्यशः
027e	गार्हस्थ्ये वर्तमानस्य धर्म एष सनातनः
