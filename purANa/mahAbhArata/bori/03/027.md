BR0303027001	वैशम्पायन उवाच
BR0303027001a	वसत्स्वथ द्वैतवने पाण्डवेषु महात्मसु
BR0303027001c	अनुकीर्णं महारण्यं ब्राह्मणैः समपद्यत
BR0303027002a	ईर्यमाणेन सततं ब्रह्मघोषेण सर्वतः
BR0303027002c	ब्रह्मलोकसमं पुण्यमासीद्द्वैतवनं सरः
BR0303027003a	यजुषामृचां च साम्नां च गद्यानां चैव सर्वशः
BR0303027003c	आसीदुच्चार्यमाणानां निस्वनो हृदयङ्गमः
BR0303027004a	ज्याघोषः पाण्डवेयानां ब्रह्मघोषश्च धीमताम्
BR0303027004c	संसृष्टं ब्रह्मणा क्षत्रं भूय एव व्यरोचत
BR0303027005a	अथाब्रवीद्बको दाल्भ्यो धर्मराजं युधिष्ठिरम्
BR0303027005c	सन्ध्यां कौन्तेयमासीनमृषिभिः परिवारितम्
BR0303027006a	पश्य द्वैतवने पार्थ ब्राह्मणानां तपस्विनाम्
BR0303027006c	होमवेलां कुरुश्रेष्ठ सम्प्रज्वलितपावकाम्
BR0303027007a	चरन्ति धर्मं पुण्येऽस्मिंस्त्वया गुप्ता धृतव्रताः
BR0303027007c	भृगवोऽङ्गिरसश्चैव वासिष्ठाः काश्यपैः सह
BR0303027008a	आगस्त्याश्च महाभागा आत्रेयाश्चोत्तमव्रताः
BR0303027008c	सर्वस्य जगतः श्रेष्ठा ब्राह्मणाः सङ्गतास्त्वया
BR0303027009a	इदं तु वचनं पार्थ शृण्वेकाग्रमना मम
BR0303027009c	भ्रातृभिः सह कौन्तेय यत्त्वां वक्ष्यामि कौरव
BR0303027010a	ब्रह्म क्षत्रेण संसृष्टं क्षत्रं च ब्रह्मणा सह
BR0303027010c	उदीर्णौ दहतः शत्रून्वनानीवाग्निमारुतौ
BR0303027011a	नाब्राह्मणस्तात चिरं बुभूषेदिच्छन्निमं लोकममुं च जेतुम्
BR0303027011c	विनीतधर्मार्थमपेतमोहं लब्ध्वा द्विजं नुदति नृपः सपत्नान्
BR0303027012a	चरन्नैःश्रेयसं धर्मं प्रजापालनकारितम्
BR0303027012c	नाध्यगच्छद्बलिर्लोके तीर्थमन्यत्र वै द्विजात्
BR0303027013a	अनूनमासीदसुरस्य कामैर्वैरोचनेः श्रीरपि चाक्षयासीत्
BR0303027013c	लब्ध्वा महीं ब्राह्मणसम्प्रयोगात्तेष्वाचरन्दुष्टमतो व्यनश्यत्
BR0303027014a	नाब्राह्मणं भूमिरियं सभूतिर्वर्णं द्वितीयं भजते चिराय
BR0303027014c	समुद्रनेमिर्नमते तु तस्मै यं ब्राह्मणः शास्ति नयैर्विनीतः
BR0303027015a	कुञ्जरस्येव सङ्ग्रामेऽपरिगृह्याङ्कुशग्रहम्
BR0303027015c	ब्राह्मणैर्विप्रहीणस्य क्षत्रस्य क्षीयते बलम्
BR0303027016a	ब्रह्मण्यनुपमा दृष्टिः क्षात्रमप्रतिमं बलम्
BR0303027016c	तौ यदा चरतः सार्धमथ लोकः प्रसीदति
BR0303027017a	यथा हि सुमहानग्निः कक्षं दहति सानिलः
BR0303027017c	तथा दहति राजन्यो ब्राह्मणेन समं रिपून्
BR0303027018a	ब्राह्मणेभ्योऽथ मेधावी बुद्धिपर्येषणं चरेत्
BR0303027018c	अलब्धस्य च लाभाय लब्धस्य च विवृद्धये
BR0303027019a	अलब्धलाभाय च लब्धवृद्धये यथार्हतीर्थप्रतिपादनाय
BR0303027019c	यशस्विनं वेदविदं विपश्चितं बहुश्रुतं ब्राह्मणमेव वासय
BR0303027020a	ब्राह्मणेषूत्तमा वृत्तिस्तव नित्यं युधिष्ठिर
BR0303027020c	तेन ते सर्वलोकेषु दीप्यते प्रथितं यशः
BR0303027021a	ततस्ते ब्राह्मणाः सर्वे बकं दाल्भ्यमपूजयन्
BR0303027021c	युधिष्ठिरे स्तूयमाने भूयः सुमनसोऽभवन्
BR0303027022a	द्वैपायनो नारदश्च जामदग्न्यः पृथुश्रवाः
BR0303027022c	इन्द्रद्युम्नो भालुकिश्च कृतचेताः सहस्रपात्
BR0303027023a	कर्णश्रवाश्च मुञ्जश्च लवणाश्वश्च काश्यपः
BR0303027023c	हारीतः स्थूणकर्णश्च अग्निवेश्योऽथ शौनकः
BR0303027024a	ऋतवाक्च सुवाक्चैव बृहदश्व ऋतावसुः
BR0303027024c	ऊर्ध्वरेता वृषामित्रः सुहोत्रो होत्रवाहनः
BR0303027025a	एते चान्ये च बहवो ब्राह्मणाः संशितव्रताः
BR0303027025c	अजातशत्रुमानर्चुः पुरन्दरमिवर्षयः
