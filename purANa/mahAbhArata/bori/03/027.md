001	वैशम्पायन उवाच
001a	वसत्स्वथ द्वैतवने पाण्डवेषु महात्मसु
001c	अनुकीर्णं महारण्यं ब्राह्मणैः समपद्यत
002a	ईर्यमाणेन सततं ब्रह्मघोषेण सर्वतः
002c	ब्रह्मलोकसमं पुण्यमासीद्द्वैतवनं सरः
003a	यजुषामृचां च साम्नां च गद्यानां चैव सर्वशः
003c	आसीदुच्चार्यमाणानां निस्वनो हृदयङ्गमः
004a	ज्याघोषः पाण्डवेयानां ब्रह्मघोषश्च धीमताम्
004c	संसृष्टं ब्रह्मणा क्षत्रं भूय एव व्यरोचत
005a	अथाब्रवीद्बको दाल्भ्यो धर्मराजं युधिष्ठिरम्
005c	सन्ध्यां कौन्तेयमासीनमृषिभिः परिवारितम्
006a	पश्य द्वैतवने पार्थ ब्राह्मणानां तपस्विनाम्
006c	होमवेलां कुरुश्रेष्ठ सम्प्रज्वलितपावकाम्
007a	चरन्ति धर्मं पुण्येऽस्मिंस्त्वया गुप्ता धृतव्रताः
007c	भृगवोऽङ्गिरसश्चैव वासिष्ठाः काश्यपैः सह
008a	आगस्त्याश्च महाभागा आत्रेयाश्चोत्तमव्रताः
008c	सर्वस्य जगतः श्रेष्ठा ब्राह्मणाः सङ्गतास्त्वया
009a	इदं तु वचनं पार्थ शृण्वेकाग्रमना मम
009c	भ्रातृभिः सह कौन्तेय यत्त्वां वक्ष्यामि कौरव
010a	ब्रह्म क्षत्रेण संसृष्टं क्षत्रं च ब्रह्मणा सह
010c	उदीर्णौ दहतः शत्रून्वनानीवाग्निमारुतौ
011a	नाब्राह्मणस्तात चिरं बुभूषेदिच्छन्निमं लोकममुं च जेतुम्
011c	विनीतधर्मार्थमपेतमोहं लब्ध्वा द्विजं नुदति नृपः सपत्नान्
012a	चरन्नैःश्रेयसं धर्मं प्रजापालनकारितम्
012c	नाध्यगच्छद्बलिर्लोके तीर्थमन्यत्र वै द्विजात्
013a	अनूनमासीदसुरस्य कामैर्वैरोचनेः श्रीरपि चाक्षयासीत्
013c	लब्ध्वा महीं ब्राह्मणसम्प्रयोगात्तेष्वाचरन्दुष्टमतो व्यनश्यत्
014a	नाब्राह्मणं भूमिरियं सभूतिर्वर्णं द्वितीयं भजते चिराय
014c	समुद्रनेमिर्नमते तु तस्मै यं ब्राह्मणः शास्ति नयैर्विनीतः
015a	कुञ्जरस्येव सङ्ग्रामेऽपरिगृह्याङ्कुशग्रहम्
015c	ब्राह्मणैर्विप्रहीणस्य क्षत्रस्य क्षीयते बलम्
016a	ब्रह्मण्यनुपमा दृष्टिः क्षात्रमप्रतिमं बलम्
016c	तौ यदा चरतः सार्धमथ लोकः प्रसीदति
017a	यथा हि सुमहानग्निः कक्षं दहति सानिलः
017c	तथा दहति राजन्यो ब्राह्मणेन समं रिपून्
018a	ब्राह्मणेभ्योऽथ मेधावी बुद्धिपर्येषणं चरेत्
018c	अलब्धस्य च लाभाय लब्धस्य च विवृद्धये
019a	अलब्धलाभाय च लब्धवृद्धये यथार्हतीर्थप्रतिपादनाय
019c	यशस्विनं वेदविदं विपश्चितं बहुश्रुतं ब्राह्मणमेव वासय
020a	ब्राह्मणेषूत्तमा वृत्तिस्तव नित्यं युधिष्ठिर
020c	तेन ते सर्वलोकेषु दीप्यते प्रथितं यशः
021a	ततस्ते ब्राह्मणाः सर्वे बकं दाल्भ्यमपूजयन्
021c	युधिष्ठिरे स्तूयमाने भूयः सुमनसोऽभवन्
022a	द्वैपायनो नारदश्च जामदग्न्यः पृथुश्रवाः
022c	इन्द्रद्युम्नो भालुकिश्च कृतचेताः सहस्रपात्
023a	कर्णश्रवाश्च मुञ्जश्च लवणाश्वश्च काश्यपः
023c	हारीतः स्थूणकर्णश्च अग्निवेश्योऽथ शौनकः
024a	ऋतवाक्च सुवाक्चैव बृहदश्व ऋतावसुः
024c	ऊर्ध्वरेता वृषामित्रः सुहोत्रो होत्रवाहनः
025a	एते चान्ये च बहवो ब्राह्मणाः संशितव्रताः
025c	अजातशत्रुमानर्चुः पुरन्दरमिवर्षयः
