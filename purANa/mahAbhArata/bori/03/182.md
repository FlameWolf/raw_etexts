001	वैशम्पायन उवाच
001a	मार्कण्डेयं महात्मानमूचुः पाण्डुसुतास्तदा
001c	माहात्म्यं द्विजमुख्यानां श्रोतुमिच्छाम कथ्यताम्
002a	एवमुक्तः स भगवान्मार्कण्डेयो महातपाः
002c	उवाच सुमहातेजाः सर्वशास्त्रविशारदः
003a	हैहयानां कुलकरो राजा परपुरञ्जयः
003c	कुमारो रूपसम्पन्नो मृगयामचरद्बली
004a	चरमाणस्तु सोऽरण्ये तृणवीरुत्समावृते
004c	कृष्णाजिनोत्तरासङ्गं ददर्श मुनिमन्तिके
004e	स तेन निहतोऽरण्ये मन्यमानेन वै मृगम्
005a	व्यथितः कर्म तत्कृत्वा शोकोपहतचेतनः
005c	जगाम हैहयानां वै सकाशं प्रथितात्मनाम्
006a	राज्ञां राजीवनेत्रोसौ कुमारः पृथिवीपते
006c	तेषां च तद्यथावृत्तं कथयामास वै तदा
007a	तं चापि हिंसितं तात मुनिं मूलफलाशिनम्
007c	श्रुत्वा दृष्ट्वा च ते तत्र बभूवुर्दीनमानसाः
008a	कस्यायमिति ते सर्वे मार्गमाणास्ततस्ततः
008c	जग्मुश्चारिष्टनेमेस्ते तार्क्ष्यस्याश्रममञ्जसा
009a	तेऽभिवाद्य महात्मानं तं मुनिं संशितव्रतम्
009c	तस्थुः सर्वे स तु मुनिस्तेषां पूजामथाहरत्
010a	ते तमूचुर्महात्मानं न वयं सत्क्रियां मुने
010c	त्वत्तोऽर्हाः कर्मदोषेण ब्राह्मणो हिंसितो हि नः
011a	तानब्रवीत्स विप्रर्षिः कथं वो ब्राह्मणो हतः
011c	क्व चासौ ब्रूत सहिताः पश्यध्वं मे तपोबलम्
012a	ते तु तत्सर्वमखिलमाख्यायास्मै यथातथम्
012c	नापश्यंस्तमृषिं तत्र गतासुं ते समागताः
012e	अन्वेषमाणाः सव्रीडाः स्वप्नवद्गतमानसाः
013a	तानब्रवीत्तत्र मुनिस्तार्क्ष्यः परपुरञ्जयः
013c	स्यादयं ब्राह्मणः सोऽथ यो युष्माभिर्विनाशितः
013e	पुत्रो ह्ययं मम नृपास्तपोबलसमन्वितः
014a	ते तु दृष्ट्वैव तमृषिं विस्मयं परमं गताः
014c	महदाश्चर्यमिति वै विब्रुवाणा महीपते
015a	मृतो ह्ययमतो दृष्टः कथं जीवितमाप्तवान्
015c	किमेतत्तपसो वीर्यं येनायं जीवितः पुनः
015e	श्रोतुमिच्छाम विप्रर्षे यदि श्रोतव्यमित्युत
016a	स तानुवाच नास्माकं मृत्युः प्रभवते नृपाः
016c	कारणं वः प्रवक्ष्यामि हेतुयोगं समासतः
017a	सत्यमेवाभिजानीमो नानृते कुर्महे मनः
017c	स्वधर्ममनुतिष्ठामस्तस्मान्मृत्युभयं न नः
018a	यद्ब्राह्मणानां कुशलं तदेषां कथयामहे
018c	नैषां दुश्चरितं ब्रूमस्तस्मान्मृत्युभयं न नः
019a	अतिथीनन्नपानेन भृत्यानत्यशनेन च
019c	तेजस्विदेशवासाच्च तस्मान्मृत्युभयं न नः
020a	एतद्वै लेशमात्रं वः समाख्यातं विमत्सराः
020c	गच्छध्वं सहिताः सर्वे न पापाद्भयमस्ति वः
021a	एवमस्त्विति ते सर्वे प्रतिपूज्य महामुनिम्
021c	स्वदेशमगमन्हृष्टा राजानो भरतर्षभ
