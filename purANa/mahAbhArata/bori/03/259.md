001	मार्कण्डेय उवाच
001a	पुलस्त्यस्य तु यः क्रोधादर्धदेहोऽभवन्मुनिः
001c	विश्रवा नाम सक्रोधः स वैश्रवणमैक्षत
002a	बुबुधे तं तु सक्रोधं पितरं राक्षसेश्वरः
002c	कुबेरस्तत्प्रसादार्थं यतते स्म सदा नृप
003a	स राजराजो लङ्कायां निवसन्नरवाहनः
003c	राक्षसीः प्रददौ तिस्रः पितुर्वै परिचारिकाः
004a	तास्तदा तं महात्मानं सन्तोषयितुमुद्यताः
004c	ऋषिं भरतशार्दूल नृत्तगीतविशारदाः
005a	पुष्पोत्कटा च राका च मालिनी च विशां पते
005c	अन्योन्यस्पर्धया राजञ्श्रेयस्कामाः सुमध्यमाः
006a	तासां स भगवांस्तुष्टो महात्मा प्रददौ वरान्
006c	लोकपालोपमान्पुत्रानेकैकस्या यथेप्सितान्
007a	पुष्पोत्कटायां जज्ञाते द्वौ पुत्रौ राक्षसेश्वरौ
007c	कुम्भकर्णदशग्रीवौ बलेनाप्रतिमौ भुवि
008a	मालिनी जनयामास पुत्रमेकं विभीषणम्
008c	राकायां मिथुनं जज्ञे खरः शूर्पणखा तथा
009a	विभीषणस्तु रूपेण सर्वेभ्योऽभ्यधिकोऽभवत्
009c	स बभूव महाभागो धर्मगोप्ता क्रियारतिः
010a	दशग्रीवस्तु सर्वेषां ज्येष्ठो राक्षसपुङ्गवः
010c	महोत्साहो महावीर्यो महासत्त्वपराक्रमः
011a	कुम्भकर्णो बलेनासीत्सर्वेभ्योऽभ्यधिकस्तदा
011c	मायावी रणशौण्डश्च रौद्रश्च रजनीचरः
012a	खरो धनुषि विक्रान्तो ब्रह्मद्विट्पिशिताशनः
012c	सिद्धविघ्नकरी चापि रौद्रा शूर्पणखा तथा
013a	सर्वे वेदविदः शूराः सर्वे सुचरितव्रताः
013c	ऊषुः पित्रा सह रता गन्धमादनपर्वते
014a	ततो वैश्रवणं तत्र ददृशुर्नरवाहनम्
014c	पित्रा सार्धं समासीनमृद्ध्या परमया युतम्
015a	जातस्पर्धास्ततस्ते तु तपसे धृतनिश्चयाः
015c	ब्रह्माणं तोषयामासुर्घोरेण तपसा तदा
016a	अतिष्ठदेकपादेन सहस्रं परिवत्सरान्
016c	वायुभक्षो दशग्रीवः पञ्चाग्निः सुसमाहितः
017a	अधःशायी कुम्भकर्णो यताहारो यतव्रतः
017c	विभीषणः शीर्णपर्णमेकमभ्यवहारयत्
018a	उपवासरतिर्धीमान्सदा जप्यपरायणः
018c	तमेव कालमातिष्ठत्तीव्रं तप उदारधीः
019a	खरः शूर्पणखा चैव तेषां वै तप्यतां तपः
019c	परिचर्यां च रक्षां च चक्रतुर्हृष्टमानसौ
020a	पूर्णे वर्षसहस्रे तु शिरश्छित्त्वा दशाननः
020c	जुहोत्यग्नौ दुराधर्षस्तेनातुष्यज्जगत्प्रभुः
021a	ततो ब्रह्मा स्वयं गत्वा तपसस्तान्न्यवारयत्
021c	प्रलोभ्य वरदानेन सर्वानेव पृथक्पृथक्
022	ब्रह्मोवाच
022a	प्रीतोऽस्मि वो निवर्तध्वं वरान्वृणुत पुत्रकाः
022c	यद्यदिष्टमृते त्वेकममरत्वं तथास्तु तत्
023a	यद्यदग्नौ हुतं सर्वं शिरस्ते महदीप्सया
023c	तथैव तानि ते देहे भविष्यन्ति यथेप्सितम्
024a	वैरूप्यं च न ते देहे कामरूपधरस्तथा
024c	भविष्यसि रणेऽरीणां विजेतासि न संशयः
025	रावण उवाच
025a	गन्धर्वदेवासुरतो यक्षराक्षसतस्तथा
025c	सर्पकिन्नरभूतेभ्यो न मे भूयात्पराभवः
026	ब्रह्मोवाच
026a	य एते कीर्तिताः सर्वे न तेभ्योऽस्ति भयं तव
026c	ऋते मनुष्याद्भद्रं ते तथा तद्विहितं मया
027	मार्कण्डेय उवाच
027a	एवमुक्तो दशग्रीवस्तुष्टः समभवत्तदा
027c	अवमेने हि दुर्बुद्धिर्मनुष्यान्पुरुषादकः
028a	कुम्भकर्णमथोवाच तथैव प्रपितामहः
028c	स वव्रे महतीं निद्रां तमसा ग्रस्तचेतनः
029a	तथा भविष्यतीत्युक्त्वा विभीषणमुवाच ह
029c	वरं वृणीष्व पुत्र त्वं प्रीतोऽस्मीति पुनः पुनः
030	विभीषण उवाच
030a	परमापद्गतस्यापि नाधर्मे मे मतिर्भवेत्
030c	अशिक्षितं च भगवन्ब्रह्मास्त्रं प्रतिभातु मे
031	ब्रह्मोवाच
031a	यस्माद्राक्षसयोनौ ते जातस्यामित्रकर्शन
031c	नाधर्मे रमते बुद्धिरमरत्वं ददामि ते
032	मार्कण्डेय उवाच
032a	राक्षसस्तु वरं लब्ध्वा दशग्रीवो विशां पते
032c	लङ्कायाश्च्यावयामास युधि जित्वा धनेश्वरम्
033a	हित्वा स भगवाँल्लङ्कामाविशद्गन्धमादनम्
033c	गन्धर्वयक्षानुगतो रक्षःकिम्पुरुषैः सह
034a	विमानं पुष्पकं तस्य जहाराक्रम्य रावणः
034c	शशाप तं वैश्रवणो न त्वामेतद्वहिष्यति
035a	यस्तु त्वां समरे हन्ता तमेवैतद्वहिष्यति
035c	अवमन्य गुरुं मां च क्षिप्रं त्वं न भविष्यसि
036a	विभीषणस्तु धर्मात्मा सतां धर्ममनुस्मरन्
036c	अन्वगच्छन्महाराज श्रिया परमया युतः
037a	तस्मै स भगवांस्तुष्टो भ्राता भ्रात्रे धनेश्वरः
037c	सेनापत्यं ददौ धीमान्यक्षराक्षससेनयोः
038a	राक्षसाः पुरुषादाश्च पिशाचाश्च महाबलाः
038c	सर्वे समेत्य राजानमभ्यषिञ्चद्दशाननम्
039a	दशग्रीवस्तु दैत्यानां देवानां च बलोत्कटः
039c	आक्रम्य रत्नान्यहरत्कामरूपी विहङ्गमः
040a	रावयामास लोकान्यत्तस्माद्रावण उच्यते
040c	दशग्रीवः कामबलो देवानां भयमादधत्
