001	वैशम्पायन उवाच
001a	निदाघान्तकरः कालः सर्वभूतसुखावहः
001c	तत्रैव वसतां तेषां प्रावृट्समभिपद्यत
002a	छादयन्तो महाघोषाः खं दिशश्च बलाहकाः
002c	प्रववर्षुर्दिवारात्रमसिताः सततं तदा
003a	तपात्ययनिकेताश्च शतशोऽथ सहस्रशः
003c	अपेतार्कप्रभाजालाः सविद्युद्विमलप्रभाः
004a	विरूढशष्पा पृथिवी मत्तदंशसरीसृपा
004c	बभूव पयसा सिक्ता शान्तधूमरजोऽरुणा
005a	न स्म प्रज्ञायते किञ्चिदम्भसा समवस्तृते
005c	समं वा विषमं वापि नद्यो वा स्थावराणि वा
006a	क्षुब्धतोया महाघोषाः श्वसमाना इवाशुगाः
006c	सिन्धवः शोभयाञ्चक्रुः काननानि तपात्यये
007a	नदतां काननान्तेषु श्रूयन्ते विविधाः स्वनाः
007c	वृष्टिभिस्ताड्यमानानां वराहमृगपक्षिणाम्
008a	स्तोककाः शिखिनश्चैव पुंस्कोकिलगणैः सह
008c	मत्ताः परिपतन्ति स्म दर्दुराश्चैव दर्पिताः
009a	तथा बहुविधाकारा प्रावृण्मेघानुनादिता
009c	अभ्यतीता शिवा तेषां चरतां मरुधन्वसु
010a	क्रौञ्चहंसगणाकीर्णा शरत्प्रणिहिताभवत्
010c	रूढकक्षवनप्रस्था प्रसन्नजलनिम्नगा
011a	विमलाकाशनक्षत्रा शरत्तेषां शिवाभवत्
011c	मृगद्विजसमाकीर्णा पाण्डवानां महात्मनाम्
012a	पश्यन्तः शान्तरजसः क्षपा जलदशीतलाः
012c	ग्रहनक्षत्रसङ्घैश्च सोमेन च विराजिताः
013a	कुमुदैः पुण्डरीकैश्च शीतवारिधराः शिवाः
013c	नदीः पुष्करिणीश्चैव ददृशुः समलङ्कृताः
014a	आकाशनीकाशतटां नीपनीवारसङ्कुलाम्
014c	बभूव चरतां हर्षः पुण्यतीर्थां सरस्वतीम्
015a	ते वै मुमुदिरे वीराः प्रसन्नसलिलां शिवाम्
015c	पश्यन्तो दृढधन्वानः परिपूर्णां सरस्वतीम्
016a	तेषां पुण्यतमा रात्रिः पर्वसन्धौ स्म शारदी
016c	तत्रैव वसतामासीत्कार्त्तिकी जनमेजय
017a	पुण्यकृद्भिर्महासत्त्वैस्तापसैः सह पाण्डवाः
017c	तत्सर्वं भरतश्रेष्ठाः समूहुर्योगमुत्तमम्
018a	तमिस्राभ्युदये तस्मिन्धौम्येन सह पाण्डवाः
018c	सूतैः पौरोगवैश्चैव काम्यकं प्रययुर्वनम्
