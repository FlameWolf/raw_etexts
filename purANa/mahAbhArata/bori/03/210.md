BR-03-09-210-001	मार्कण्डेय उवाच
BR-03-09-210-001a	काश्यपो ह्यथ वासिष्ठः प्राणश्च प्राणपुत्रकः
BR-03-09-210-001c	अग्निराङ्गिरसश्चैव च्यवनस्त्रिषुवर्चकः
BR-03-09-210-002a	अचरन्त तपस्तीव्रं पुत्रार्थे बहुवार्षिकम्
BR-03-09-210-002c	पुत्रं लभेम धर्मिष्ठं यशसा ब्रह्मणा समम्
BR-03-09-210-003a	महाव्याहृतिभिर्ध्यातः पञ्चभिस्तैस्तदा त्वथ
BR-03-09-210-003c	जज्ञे तेजोमयोऽर्चिष्मान्पञ्चवर्णः प्रभावनः
BR-03-09-210-004a	समिद्धोऽग्निः शिरस्तस्य बाहू सूर्यनिभौ तथा
BR-03-09-210-004c	त्वङ्नेत्रे च सुवर्णाभे कृष्णे जङ्घे च भारत
BR-03-09-210-005a	पञ्चवर्णः स तपसा कृतस्तैः पञ्चभिर्जनैः
BR-03-09-210-005c	पाञ्चजन्यः श्रुतो वेदे पञ्चवंशकरस्तु सः
BR-03-09-210-006a	दश वर्षसहस्राणि तपस्तप्त्वा महातपाः
BR-03-09-210-006c	जनयत्पावकं घोरं पितॄणां स प्रजाः सृजन्
BR-03-09-210-007a	बृहद्रथन्तरं मूर्ध्नो वक्त्राच्च तरसाहरौ
BR-03-09-210-007c	शिवं नाभ्यां बलादिन्द्रं वाय्वग्नी प्राणतोऽसृजत्
BR-03-09-210-008a	बाहुभ्यामनुदात्तौ च विश्वे भूतानि चैव ह
BR-03-09-210-008c	एतान्सृष्ट्वा ततः पञ्च पितॄणामसृजत्सुतान्
BR-03-09-210-009a	बृहदूर्जस्य प्रणिधिः काश्यपस्य बृहत्तरः
BR-03-09-210-009c	भानुरङ्गिरसो वीरः पुत्रो वर्चस्य सौभरः
BR-03-09-210-010a	प्राणस्य चानुदात्तश्च व्याख्याताः पञ्च वंशजाः
BR-03-09-210-010c	देवान्यज्ञमुषश्चान्यान्सृजन्पञ्चदशोत्तरान्
BR-03-09-210-011a	अभीममतिभीमं च भीमं भीमबलाबलम्
BR-03-09-210-011c	एतान्यज्ञमुषः पञ्च देवानभ्यसृजत्तपः
BR-03-09-210-012a	सुमित्रं मित्रवन्तं च मित्रज्ञं मित्रवर्धनम्
BR-03-09-210-012c	मित्रधर्माणमित्येतान्देवानभ्यसृजत्तपः
BR-03-09-210-013a	सुरप्रवीरं वीरं च सुकेशं च सुवर्चसम्
BR-03-09-210-013c	सुराणामपि हन्तारं पञ्चैतानसृजत्तपः
BR-03-09-210-014a	त्रिविधं संस्थिता ह्येते पञ्च पञ्च पृथक्पृथक्
BR-03-09-210-014c	मुष्णन्त्यत्र स्थिता ह्येते स्वर्गतो यज्ञयाजिनः
BR-03-09-210-015a	तेषामिष्टं हरन्त्येते निघ्नन्ति च महद्भुवि
BR-03-09-210-015c	स्पर्धया हव्यवाहानां निघ्नन्त्येते हरन्ति च
BR-03-09-210-016a	हविर्वेद्यां तदादानं कुशलैः सम्प्रवर्तितम्
BR-03-09-210-016c	तदेते नोपसर्पन्ति यत्र चाग्निः स्थितो भवेत्
BR-03-09-210-017a	चितोऽग्निरुद्वहन्यज्ञं पक्षाभ्यां तान्प्रबाधते
BR-03-09-210-017c	मन्त्रैः प्रशमिता ह्येते नेष्टं मुष्णन्ति यज्ञियम्
BR-03-09-210-018a	बृहदुक्थतपस्यैव पुत्रो भूमिमुपाश्रितः
BR-03-09-210-018c	अग्निहोत्रे हूयमाने पृथिव्यां सद्भिरिज्यते
BR-03-09-210-019a	रथन्तरश्च तपसः पुत्रोऽग्निः परिपठ्यते
BR-03-09-210-019c	मित्रविन्दाय वै तस्य हविरध्वर्यवो विदुः
BR-03-09-210-019e	मुमुदे परमप्रीतः सह पुत्रैर्महायशाः
