001	मार्कण्डेय उवाच
001a	काश्यपो ह्यथ वासिष्ठः प्राणश्च प्राणपुत्रकः
001c	अग्निराङ्गिरसश्चैव च्यवनस्त्रिषुवर्चकः
002a	अचरन्त तपस्तीव्रं पुत्रार्थे बहुवार्षिकम्
002c	पुत्रं लभेम धर्मिष्ठं यशसा ब्रह्मणा समम्
003a	महाव्याहृतिभिर्ध्यातः पञ्चभिस्तैस्तदा त्वथ
003c	जज्ञे तेजोमयोऽर्चिष्मान्पञ्चवर्णः प्रभावनः
004a	समिद्धोऽग्निः शिरस्तस्य बाहू सूर्यनिभौ तथा
004c	त्वङ्नेत्रे च सुवर्णाभे कृष्णे जङ्घे च भारत
005a	पञ्चवर्णः स तपसा कृतस्तैः पञ्चभिर्जनैः
005c	पाञ्चजन्यः श्रुतो वेदे पञ्चवंशकरस्तु सः
006a	दश वर्षसहस्राणि तपस्तप्त्वा महातपाः
006c	जनयत्पावकं घोरं पितॄणां स प्रजाः सृजन्
007a	बृहद्रथन्तरं मूर्ध्नो वक्त्राच्च तरसाहरौ
007c	शिवं नाभ्यां बलादिन्द्रं वाय्वग्नी प्राणतोऽसृजत्
008a	बाहुभ्यामनुदात्तौ च विश्वे भूतानि चैव ह
008c	एतान्सृष्ट्वा ततः पञ्च पितॄणामसृजत्सुतान्
009a	बृहदूर्जस्य प्रणिधिः काश्यपस्य बृहत्तरः
009c	भानुरङ्गिरसो वीरः पुत्रो वर्चस्य सौभरः
010a	प्राणस्य चानुदात्तश्च व्याख्याताः पञ्च वंशजाः
010c	देवान्यज्ञमुषश्चान्यान्सृजन्पञ्चदशोत्तरान्
011a	अभीममतिभीमं च भीमं भीमबलाबलम्
011c	एतान्यज्ञमुषः पञ्च देवानभ्यसृजत्तपः
012a	सुमित्रं मित्रवन्तं च मित्रज्ञं मित्रवर्धनम्
012c	मित्रधर्माणमित्येतान्देवानभ्यसृजत्तपः
013a	सुरप्रवीरं वीरं च सुकेशं च सुवर्चसम्
013c	सुराणामपि हन्तारं पञ्चैतानसृजत्तपः
014a	त्रिविधं संस्थिता ह्येते पञ्च पञ्च पृथक्पृथक्
014c	मुष्णन्त्यत्र स्थिता ह्येते स्वर्गतो यज्ञयाजिनः
015a	तेषामिष्टं हरन्त्येते निघ्नन्ति च महद्भुवि
015c	स्पर्धया हव्यवाहानां निघ्नन्त्येते हरन्ति च
016a	हविर्वेद्यां तदादानं कुशलैः सम्प्रवर्तितम्
016c	तदेते नोपसर्पन्ति यत्र चाग्निः स्थितो भवेत्
017a	चितोऽग्निरुद्वहन्यज्ञं पक्षाभ्यां तान्प्रबाधते
017c	मन्त्रैः प्रशमिता ह्येते नेष्टं मुष्णन्ति यज्ञियम्
018a	बृहदुक्थतपस्यैव पुत्रो भूमिमुपाश्रितः
018c	अग्निहोत्रे हूयमाने पृथिव्यां सद्भिरिज्यते
019a	रथन्तरश्च तपसः पुत्रोऽग्निः परिपठ्यते
019c	मित्रविन्दाय वै तस्य हविरध्वर्यवो विदुः
019e	मुमुदे परमप्रीतः सह पुत्रैर्महायशाः
