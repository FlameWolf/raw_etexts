001	वैशम्पायन उवाच
001a	भ्रातॄणां मतमाज्ञाय नारदस्य च धीमतः
001c	पितामहसमं धौम्यं प्राह राजा युधिष्ठिरः
002a	मया स पुरुषव्याघ्रो जिष्णुः सत्यपराक्रमः
002c	अस्त्रहेतोर्महाबाहुरमितात्मा विवासितः
003a	स हि वीरोऽनुरक्तश्च समर्थश्च तपोधन
003c	कृती च भृशमप्यस्त्रे वासुदेव इव प्रभुः
004a	अहं ह्येतावुभौ ब्रह्मन्कृष्णावरिनिघातिनौ
004c	अभिजानामि विक्रान्तौ तथा व्यासः प्रतापवान्
004e	त्रियुगौ पुण्डरीकाक्षौ वासुदेवधनञ्जयौ
005a	नारदोऽपि तथा वेद सोऽप्यशंसत्सदा मम
005c	तथाहमपि जानामि नरनारायणावृषी
006a	शक्तोऽयमित्यतो मत्वा मया सम्प्रेषितोऽर्जुनः
006c	इन्द्रादनवरः शक्तः सुरसूनुः सुराधिपम्
006e	द्रष्टुमस्त्राणि चादातुमिन्द्रादिति विवासितः
007a	भीष्मद्रोणावतिरथौ कृपो द्रौणिश्च दुर्जयः
007c	धृतराष्ट्रस्य पुत्रेण वृता युधि महाबलाः
007e	सर्वे वेदविदः शूराः सर्वेऽस्त्रकुशलास्तथा
008a	योद्धुकामश्च पार्थेन सततं यो महाबलः
008c	स च दिव्यास्त्रवित्कर्णः सूतपुत्रो महारथः
009a	सोऽश्ववेगानिलबलः शरार्चिस्तलनिस्वनः
009c	रजोधूमोऽस्त्रसन्तापो धार्तराष्ट्रानिलोद्धतः
010a	निसृष्ट इव कालेन युगान्तज्वलनो यथा
010c	मम सैन्यमयं कक्षं प्रधक्ष्यति न संशयः
011a	तं स कृष्णानिलोद्धूतो दिव्यास्त्रजलदो महान्
011c	श्वेतवाजिबलाकाभृद्गाण्डीवेन्द्रायुधोज्ज्वलः
012a	सततं शरधाराभिः प्रदीप्तं कर्णपावकम्
012c	उदीर्णोऽर्जुनमेघोऽयं शमयिष्यति संयुगे
013a	स साक्षादेव सर्वाणि शक्रात्परपुरञ्जयः
013c	दिव्यान्यस्त्राणि बीभत्सुस्तत्त्वतः प्रतिपत्स्यते
014a	अलं स तेषां सर्वेषामिति मे धीयते मतिः
014c	नास्ति त्वतिक्रिया तस्य रणेऽरीणां प्रतिक्रिया
015a	तं वयं पाण्डवं सर्वे गृहीतास्त्रं धनञ्जयम्
015c	द्रष्टारो न हि बीभत्सुर्भारमुद्यम्य सीदति
016a	वयं तु तमृते वीरं वनेऽस्मिन्द्विपदां वर
016c	अवधानं न गच्छामः काम्यके सह कृष्णया
017a	भवानन्यद्वनं साधु बह्वन्नं फलवच्छुचि
017c	आख्यातु रमणीयं च सेवितं पुण्यकर्मभिः
018a	यत्र कञ्चिद्वयं कालं वसन्तः सत्यविक्रमम्
018c	प्रतीक्षामोऽर्जुनं वीरं वर्षकामा इवाम्बुदम्
019a	विविधानाश्रमान्कांश्चिद्द्विजातिभ्यः परिश्रुतान्
019c	सरांसि सरितश्चैव रमणीयांश्च पर्वतान्
020a	आचक्ष्व न हि नो ब्रह्मन्रोचते तमृतेऽर्जुनम्
020c	वनेऽस्मिन्काम्यके वासो गच्छामोऽन्यां दिशं प्रति
