001	वैशम्पायन उवाच
001a	ततः प्रयान्तं कौन्तेयं ब्राह्मणा वनवासिनः
001c	अभिगम्य तदा राजन्निदं वचनमब्रुवन्
002a	राजंस्तीर्थानि गन्तासि पुण्यानि भ्रातृभिः सह
002c	देवर्षिणा च सहितो लोमशेन महात्मना
003a	अस्मानपि महाराज नेतुमर्हसि पाण्डव
003c	अस्माभिर्हि न शक्यानि त्वदृते तानि कौरव
004a	श्वापदैरुपसृष्टानि दुर्गाणि विषमाणि च
004c	अगम्यानि नरैरल्पैस्तीर्थानि मनुजेश्वर
005a	भवन्तो भ्रातरः शूरा धनुर्धरवराः सदा
005c	भवद्भिः पालिताः शूरैर्गच्छेम वयमप्युत
006a	भवत्प्रसादाद्धि वयं प्राप्नुयाम फलं शुभम्
006c	तीर्थानां पृथिवीपाल व्रतानां च विशां पते
007a	तव वीर्यपरित्राताः शुद्धास्तीर्थपरिप्लुताः
007c	भवेम धूतपाप्मानस्तीर्थसन्दर्शनान्नृप
008a	भवानपि नरेन्द्रस्य कार्तवीर्यस्य भारत
008c	अष्टकस्य च राजर्षेर्लोमपादस्य चैव ह
009a	भरतस्य च वीरस्य सार्वभौमस्य पार्थिव
009c	ध्रुवं प्राप्स्यसि दुष्प्रापाँल्लोकांस्तीर्थपरिप्लुतः
010a	प्रभासादीनि तीर्थानि महेन्द्रादींश्च पर्वतान्
010c	गङ्गाद्याः सरितश्चैव प्लक्षादींश्च वनस्पतीन्
010e	त्वया सह महीपाल द्रष्टुमिच्छामहे वयम्
011a	यदि ते ब्राह्मणेष्वस्ति काचित्प्रीतिर्जनाधिप
011c	कुरु क्षिप्रं वचोऽस्माकं ततः श्रेयोऽभिपत्स्यसे
012a	तीर्थानि हि महाबाहो तपोविघ्नकरैः सदा
012c	अनुकीर्णानि रक्षोभिस्तेभ्यो नस्त्रातुमर्हसि
013a	तीर्थान्युक्तानि धौम्येन नारदेन च धीमता
013c	यान्युवाच च देवर्षिर्लोमशः सुमहातपाः
014a	विधिवत्तानि सर्वाणि पर्यटस्व नराधिप
014c	धूतपाप्मा सहास्माभिर्लोमशेन च पालितः
015a	स तथा पूज्यमानस्तैर्हर्षादश्रुपरिप्लुतः
015c	भीमसेनादिभिर्वीरैर्भ्रातृभिः परिवारितः
015e	बाढमित्यब्रवीत्सर्वांस्तानृषीन्पाण्डवर्षभः
016a	लोमशं समनुज्ञाप्य धौम्यं चैव पुरोहितम्
016c	ततः स पाण्डवश्रेष्ठो भ्रातृभिः सहितो वशी
016e	द्रौपद्या चानवद्याङ्ग्या गमनाय मनो दधे
017a	अथ व्यासो महाभागस्तथा नारदपर्वतौ
017c	काम्यके पाण्डवं द्रष्टुं समाजग्मुर्मनीषिणः
018a	तेषां युधिष्ठिरो राजा पूजां चक्रे यथाविधि
018c	सत्कृतास्ते महाभागा युधिष्ठिरमथाब्रुवन्
019a	युधिष्ठिर यमौ भीम मनसा कुरुतार्जवम्
019c	मनसा कृतशौचा वै शुद्धास्तीर्थानि गच्छत
020a	शरीरनियमं ह्याहुर्ब्राह्मणा मानुषं व्रतम्
020c	मनोविशुद्धां बुद्धिं च दैवमाहुर्व्रतं द्विजाः
021a	मनो ह्यदुष्टं शूराणां पर्याप्तं वै नराधिप
021c	मैत्रीं बुद्धिं समास्थाय शुद्धास्तीर्थानि गच्छत
022a	ते यूयं मानसैः शुद्धाः शरीरनियमव्रतैः
022c	दैवं व्रतं समास्थाय यथोक्तं फलमाप्स्यथ
023a	ते तथेति प्रतिज्ञाय कृष्णया सह पाण्डवाः
023c	कृतस्वस्त्ययनाः सर्वे मुनिभिर्दिव्यमानुषैः
024a	लोमशस्योपसङ्गृह्य पादौ द्वैपायनस्य च
024c	नारदस्य च राजेन्द्र देवर्षेः पर्वतस्य च
025a	धौम्येन सहिता वीरास्तथान्यैर्वनवासिभिः
025c	मार्गशीर्ष्यामतीतायां पुष्येण प्रययुस्ततः
026a	कठिनानि समादाय चीराजिनजटाधराः
026c	अभेद्यैः कवचैर्युक्तास्तीर्थान्यन्वचरंस्तदा
027a	इन्द्रसेनादिभिर्भृत्यै रथैः परिचतुर्दशैः
027c	महानसव्यापृतैश्च तथान्यैः परिचारकैः
028a	सायुधा बद्धनिष्ट्रिंशास्तूणवन्तः समार्गणाः
028c	प्राङ्मुखाः प्रययुर्वीराः पाण्डवा जनमेजय
