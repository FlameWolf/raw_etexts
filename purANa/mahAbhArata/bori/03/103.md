BR-03-05-103-001	लोमश उवाच
BR-03-05-103-001a	समुद्रं स समासाद्य वारुणिर्भगवानृषिः
BR-03-05-103-001c	उवाच सहितान्देवानृषींश्चैव समागतान्
BR-03-05-103-002a	एष लोकहितार्थं वै पिबामि वरुणालयम्
BR-03-05-103-002c	भवद्भिर्यदनुष्ठेयं तच्छीघ्रं संविधीयताम्
BR-03-05-103-003a	एतावदुक्त्वा वचनं मैत्रावरुणिरच्युतः
BR-03-05-103-003c	समुद्रमपिबत्क्रुद्धः सर्वलोकस्य पश्यतः
BR-03-05-103-004a	पीयमानं समुद्रं तु दृष्ट्वा देवाः सवासवाः
BR-03-05-103-004c	विस्मयं परमं जग्मुः स्तुतिभिश्चाप्यपूजयन्
BR-03-05-103-005a	त्वं नस्त्राता विधाता च लोकानां लोकभावनः
BR-03-05-103-005c	त्वत्प्रसादात्समुच्छेदं न गच्छेत्सामरं जगत्
BR-03-05-103-006a	सम्पूज्यमानस्त्रिदशैर्महात्मा गन्धर्वतूर्येषु नदत्सु सर्वशः
BR-03-05-103-006c	दिव्यैश्च पुष्पैरवकीर्यमाणो महार्णवं निःसलिलं चकार
BR-03-05-103-007a	दृष्ट्वा कृतं निःसलिलं महार्णवं सुराः समस्ताः परमप्रहृष्टाः
BR-03-05-103-007c	प्रगृह्य दिव्यानि वरायुधानि तान्दानवाञ्जघ्नुरदीनसत्त्वाः
BR-03-05-103-008a	ते वध्यमानास्त्रिदशैर्महात्मभिर्महाबलैर्वेगिभिरुन्नदद्भिः
BR-03-05-103-008c	न सेहिरे वेगवतां महात्मनां वेगं तदा धारयितुं दिवौकसाम्
BR-03-05-103-009a	ते वध्यमानास्त्रिदशैर्दानवा भीमनिस्वनाः
BR-03-05-103-009c	चक्रुः सुतुमुलं युद्धं मुहूर्तमिव भारत
BR-03-05-103-010a	ते पूर्वं तपसा दग्धा मुनिभिर्भावितात्मभिः
BR-03-05-103-010c	यतमानाः परं शक्त्या त्रिदशैर्विनिषूदिताः
BR-03-05-103-011a	ते हेमनिष्काभरणाः कुण्डलाङ्गदधारिणः
BR-03-05-103-011c	निहत्य बह्वशोभन्त पुष्पिता इव किंशुकाः
BR-03-05-103-012a	हतशेषास्ततः केचित्कालेया मनुजोत्तम
BR-03-05-103-012c	विदार्य वसुधां देवीं पातालतलमाश्रिताः
BR-03-05-103-013a	निहतान्दानवान्दृष्ट्वा त्रिदशा मुनिपुङ्गवम्
BR-03-05-103-013c	तुष्टुवुर्विविधैर्वाक्यैरिदं चैवाब्रुवन्वचः
BR-03-05-103-014a	त्वत्प्रसादान्महाभाग लोकैः प्राप्तं महत्सुखम्
BR-03-05-103-014c	त्वत्तेजसा च निहताः कालेयाः क्रूरविक्रमाः
BR-03-05-103-015a	पूरयस्व महाबाहो समुद्रं लोकभावन
BR-03-05-103-015c	यत्त्वया सलिलं पीतं तदस्मिन्पुनरुत्सृज
BR-03-05-103-016a	एवमुक्तः प्रत्युवाच भगवान्मुनिपुङ्गवः
BR-03-05-103-016c	जीर्णं तद्धि मया तोयमुपायोऽन्यः प्रचिन्त्यताम्
BR-03-05-103-016e	पूरणार्थं समुद्रस्य भवद्भिर्यत्नमास्थितैः
BR-03-05-103-017a	एतच्छ्रुत्वा तु वचनं महर्षेर्भावितात्मनः
BR-03-05-103-017c	विस्मिताश्च विषण्णाश्च बभूवुः सहिताः सुराः
BR-03-05-103-018a	परस्परमनुज्ञाप्य प्रणम्य मुनिपुङ्गवम्
BR-03-05-103-018c	प्रजाः सर्वा महाराज विप्रजग्मुर्यथागतम्
BR-03-05-103-019a	त्रिदशा विष्णुना सार्धमुपजग्मुः पितामहम्
BR-03-05-103-019c	पूरणार्थं समुद्रस्य मन्त्रयित्वा पुनः पुनः
BR-03-05-103-019e	ऊचुः प्राञ्जलयः सर्वे सागरस्याभिपूरणम्
