001	लोमश उवाच
001a	समुद्रं स समासाद्य वारुणिर्भगवानृषिः
001c	उवाच सहितान्देवानृषींश्चैव समागतान्
002a	एष लोकहितार्थं वै पिबामि वरुणालयम्
002c	भवद्भिर्यदनुष्ठेयं तच्छीघ्रं संविधीयताम्
003a	एतावदुक्त्वा वचनं मैत्रावरुणिरच्युतः
003c	समुद्रमपिबत्क्रुद्धः सर्वलोकस्य पश्यतः
004a	पीयमानं समुद्रं तु दृष्ट्वा देवाः सवासवाः
004c	विस्मयं परमं जग्मुः स्तुतिभिश्चाप्यपूजयन्
005a	त्वं नस्त्राता विधाता च लोकानां लोकभावनः
005c	त्वत्प्रसादात्समुच्छेदं न गच्छेत्सामरं जगत्
006a	सम्पूज्यमानस्त्रिदशैर्महात्मा गन्धर्वतूर्येषु नदत्सु सर्वशः
006c	दिव्यैश्च पुष्पैरवकीर्यमाणो महार्णवं निःसलिलं चकार
007a	दृष्ट्वा कृतं निःसलिलं महार्णवं सुराः समस्ताः परमप्रहृष्टाः
007c	प्रगृह्य दिव्यानि वरायुधानि तान्दानवाञ्जघ्नुरदीनसत्त्वाः
008a	ते वध्यमानास्त्रिदशैर्महात्मभिर्महाबलैर्वेगिभिरुन्नदद्भिः
008c	न सेहिरे वेगवतां महात्मनां वेगं तदा धारयितुं दिवौकसाम्
009a	ते वध्यमानास्त्रिदशैर्दानवा भीमनिस्वनाः
009c	चक्रुः सुतुमुलं युद्धं मुहूर्तमिव भारत
010a	ते पूर्वं तपसा दग्धा मुनिभिर्भावितात्मभिः
010c	यतमानाः परं शक्त्या त्रिदशैर्विनिषूदिताः
011a	ते हेमनिष्काभरणाः कुण्डलाङ्गदधारिणः
011c	निहत्य बह्वशोभन्त पुष्पिता इव किंशुकाः
012a	हतशेषास्ततः केचित्कालेया मनुजोत्तम
012c	विदार्य वसुधां देवीं पातालतलमाश्रिताः
013a	निहतान्दानवान्दृष्ट्वा त्रिदशा मुनिपुङ्गवम्
013c	तुष्टुवुर्विविधैर्वाक्यैरिदं चैवाब्रुवन्वचः
014a	त्वत्प्रसादान्महाभाग लोकैः प्राप्तं महत्सुखम्
014c	त्वत्तेजसा च निहताः कालेयाः क्रूरविक्रमाः
015a	पूरयस्व महाबाहो समुद्रं लोकभावन
015c	यत्त्वया सलिलं पीतं तदस्मिन्पुनरुत्सृज
016a	एवमुक्तः प्रत्युवाच भगवान्मुनिपुङ्गवः
016c	जीर्णं तद्धि मया तोयमुपायोऽन्यः प्रचिन्त्यताम्
016e	पूरणार्थं समुद्रस्य भवद्भिर्यत्नमास्थितैः
017a	एतच्छ्रुत्वा तु वचनं महर्षेर्भावितात्मनः
017c	विस्मिताश्च विषण्णाश्च बभूवुः सहिताः सुराः
018a	परस्परमनुज्ञाप्य प्रणम्य मुनिपुङ्गवम्
018c	प्रजाः सर्वा महाराज विप्रजग्मुर्यथागतम्
019a	त्रिदशा विष्णुना सार्धमुपजग्मुः पितामहम्
019c	पूरणार्थं समुद्रस्य मन्त्रयित्वा पुनः पुनः
019e	ऊचुः प्राञ्जलयः सर्वे सागरस्याभिपूरणम्
