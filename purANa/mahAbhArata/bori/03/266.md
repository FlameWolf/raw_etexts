001	मार्कण्डेय उवाच
001a	राघवस्तु ससौमित्रिः सुग्रीवेणाभिपालितः
001c	वसन्माल्यवतः पृष्ठे ददर्श विमलं नभः
002a	स दृष्ट्वा विमले व्योम्नि निर्मलं शशलक्षणम्
002c	ग्रहनक्षत्रताराभिरनुयातममित्रहा
003a	कुमुदोत्पलपद्मानां गन्धमादाय वायुना
003c	महीधरस्थः शीतेन सहसा प्रतिबोधितः
004a	प्रभाते लक्ष्मणं वीरमभ्यभाषत दुर्मनाः
004c	सीतां संस्मृत्य धर्मात्मा रुद्धां राक्षसवेश्मनि
005a	गच्छ लक्ष्मण जानीहि किष्किन्धायां कपीश्वरम्
005c	प्रमत्तं ग्राम्यधर्मेषु कृतघ्नं स्वार्थपण्डितम्
006a	योऽसौ कुलाधमो मूढो मया राज्येऽभिषेचितः
006c	सर्ववानरगोपुच्छा यमृक्षाश्च भजन्ति वै
007a	यदर्थं निहतो वाली मया रघुकुलोद्वह
007c	त्वया सह महाबाहो किष्किन्धोपवने तदा
008a	कृतघ्नं तमहं मन्ये वानरापसदं भुवि
008c	यो मामेवङ्गतो मूढो न जानीतेऽद्य लक्ष्मण
009a	असौ मन्ये न जानीते समयप्रतिपादनम्
009c	कृतोपकारं मां नूनमवमन्याल्पया धिया
010a	यदि तावदनुद्युक्तः शेते कामसुखात्मकः
010c	नेतव्यो वालिमार्गेण सर्वभूतगतिं त्वया
011a	अथापि घटतेऽस्माकमर्थे वानरपुङ्गवः
011c	तमादायैहि काकुत्स्थ त्वरावान्भव मा चिरम्
012a	इत्युक्तो लक्ष्मणो भ्रात्रा गुरुवाक्यहिते रतः
012c	प्रतस्थे रुचिरं गृह्य समार्गणगुणं धनुः
012e	किष्किन्धाद्वारमासाद्य प्रविवेशानिवारितः
013a	सक्रोध इति तं मत्वा राजा प्रत्युद्ययौ हरिः
013c	तं सदारो विनीतात्मा सुग्रीवः प्लवगाधिपः
013e	पूजया प्रतिजग्राह प्रीयमाणस्तदर्हया
014a	तमब्रवीद्रामवचः सौमित्रिरकुतोभयः
014c	स तत्सर्वमशेषेण श्रुत्वा प्रह्वः कृताञ्जलिः
015a	सभृत्यदारो राजेन्द्र सुग्रीवो वानराधिपः
015c	इदमाह वचः प्रीतो लक्ष्मणं नरकुञ्जरम्
016a	नास्मि लक्ष्मण दुर्मेधा न कृतघ्नो न निर्घृणः
016c	श्रूयतां यः प्रयत्नो मे सीतापर्येषणे कृतः
017a	दिशः प्रस्थापिताः सर्वे विनीता हरयो मया
017c	सर्वेषां च कृतः कालो मासेनागमनं पुनः
018a	यैरियं सवना साद्रिः सपुरा सागराम्बरा
018c	विचेतव्या मही वीर सग्रामनगराकरा
019a	स मासः पञ्चरात्रेण पूर्णो भवितुमर्हति
019c	ततः श्रोष्यसि रामेण सहितः सुमहत्प्रियम्
020a	इत्युक्तो लक्ष्मणस्तेन वानरेन्द्रेण धीमता
020c	त्यक्त्वा रोषमदीनात्मा सुग्रीवं प्रत्यपूजयत्
021a	स रामं सहसुग्रीवो माल्यवत्पृष्ठमास्थितम्
021c	अभिगम्योदयं तस्य कार्यस्य प्रत्यवेदयत्
022a	इत्येवं वानरेन्द्रास्ते समाजग्मुः सहस्रशः
022c	दिशस्तिस्रो विचित्याथ न तु ये दक्षिणां गताः
023a	आचख्युस्ते तु रामाय महीं सागरमेखलाम्
023c	विचितां न तु वैदेह्या दर्शनं रावणस्य वा
024a	गतास्तु दक्षिणामाशां ये वै वानरपुङ्गवाः
024c	आशावांस्तेषु काकुत्स्थः प्राणानार्तोऽप्यधारयत्
025a	द्विमासोपरमे काले व्यतीते प्लवगास्ततः
025c	सुग्रीवमभिगम्येदं त्वरिता वाक्यमब्रुवन्
026a	रक्षितं वालिना यत्तत्स्फीतं मधुवनं महत्
026c	त्वया च प्लवगश्रेष्ठ तद्भुङ्क्ते पवनात्मजः
027a	वालिपुत्रोऽङ्गदश्चैव ये चान्ये प्लवगर्षभाः
027c	विचेतुं दक्षिणामाशां राजन्प्रस्थापितास्त्वया
028a	तेषां तं प्रणयं श्रुत्वा मेने स कृतकृत्यताम्
028c	कृतार्थानां हि भृत्यानामेतद्भवति चेष्टितम्
029a	स तद्रामाय मेधावी शशंस प्लवगर्षभः
029c	रामश्चाप्यनुमानेन मेने दृष्टां तु मैथिलीम्
030a	हनूमत्प्रमुखाश्चापि विश्रान्तास्ते प्लवङ्गमाः
030c	अभिजग्मुर्हरीन्द्रं तं रामलक्ष्मणसन्निधौ
031a	गतिं च मुखवर्णं च दृष्ट्वा रामो हनूमतः
031c	अगमत्प्रत्ययं भूयो दृष्टा सीतेति भारत
032a	हनूमत्प्रमुखास्ते तु वानराः पूर्णमानसाः
032c	प्रणेमुर्विधिवद्रामं सुग्रीवं लक्ष्मणं तथा
033a	तानुवाचागतान्रामः प्रगृह्य सशरं धनुः
033c	अपि मां जीवयिष्यध्वमपि वः कृतकृत्यता
034a	अपि राज्यमयोध्यायां कारयिष्याम्यहं पुनः
034c	निहत्य समरे शत्रूनाहृत्य जनकात्मजाम्
035a	अमोक्षयित्वा वैदेहीमहत्वा च रिपून्रणे
035c	हृतदारोऽवधूतश्च नाहं जीवितुमुत्सहे
036a	इत्युक्तवचनं रामं प्रत्युवाचानिलात्मजः
036c	प्रियमाख्यामि ते राम दृष्टा सा जानकी मया
037a	विचित्य दक्षिणामाशां सपर्वतवनाकराम्
037c	श्रान्ताः काले व्यतीते स्म दृष्टवन्तो महागुहाम्
038a	प्रविशामो वयं तां तु बहुयोजनमायताम्
038c	अन्धकारां सुविपिनां गहनां कीटसेविताम्
039a	गत्वा सुमहदध्वानमादित्यस्य प्रभां ततः
039c	दृष्टवन्तः स्म तत्रैव भवनं दिव्यमन्तरा
040a	मयस्य किल दैत्यस्य तदासीद्वेश्म राघव
040c	तत्र प्रभावती नाम तपोऽतप्यत तापसी
041a	तया दत्तानि भोज्यानि पानानि विविधानि च
041c	भुक्त्वा लब्धबलाः सन्तस्तयोक्तेन पथा ततः
042a	निर्याय तस्मादुद्देशात्पश्यामो लवणाम्भसः
042c	समीपे सह्यमलयौ दर्दुरं च महागिरिम्
043a	ततो मलयमारुह्य पश्यन्तो वरुणालयम्
043c	विषण्णा व्यथिताः खिन्ना निराशा जीविते भृशम्
044a	अनेकशतविस्तीर्णं योजनानां महोदधिम्
044c	तिमिनक्रझषावासं चिन्तयन्तः सुदुःखिताः
045a	तत्रानशनसङ्कल्पं कृत्वासीना वयं तदा
045c	ततः कथान्ते गृध्रस्य जटायोरभवत्कथा
046a	ततः पर्वतशृङ्गाभं घोररूपं भयावहम्
046c	पक्षिणं दृष्टवन्तः स्म वैनतेयमिवापरम्
047a	सोऽस्मानतर्कयद्भोक्तुमथाभ्येत्य वचोऽब्रवीत्
047c	भोः क एष मम भ्रातुर्जटायोः कुरुते कथाम्
048a	सम्पातिर्नाम तस्याहं ज्येष्ठो भ्राता खगाधिपः
048c	अन्योन्यस्पर्धयारूढावावामादित्यसंसदम्
049a	ततो दग्धाविमौ पक्षौ न दग्धौ तु जटायुषः
049c	तदा मे चिरदृष्टः स भ्राता गृध्रपतिः प्रियः
049e	निर्दग्धपक्षः पतितो ह्यहमस्मिन्महागिरौ
050a	तस्यैवं वदतोऽस्माभिर्हतो भ्राता निवेदितः
050c	व्यसनं भवतश्चेदं सङ्क्षेपाद्वै निवेदितम्
051a	स सम्पातिस्तदा राजञ्श्रुत्वा सुमहदप्रियम्
051c	विषण्णचेताः पप्रच्छ पुनरस्मानरिन्दम
052a	कः स रामः कथं सीता जटायुश्च कथं हतः
052c	इच्छामि सर्वमेवैतच्छ्रोतुं प्लवगसत्तमाः
053a	तस्याहं सर्वमेवैतं भवतो व्यसनागमम्
053c	प्रायोपवेशने चैव हेतुं विस्तरतोऽब्रुवम्
054a	सोऽस्मानुत्थापयामास वाक्येनानेन पक्षिराट्
054c	रावणो विदितो मह्यं लङ्का चास्य महापुरी
055a	दृष्टा पारे समुद्रस्य त्रिकूटगिरिकन्दरे
055c	भवित्री तत्र वैदेही न मेऽस्त्यत्र विचारणा
056a	इति तस्य वचः श्रुत्वा वयमुत्थाय सत्वराः
056c	सागरप्लवने मन्त्रं मन्त्रयामः परन्तप
057a	नाध्यवस्यद्यदा कश्चित्सागरस्य विलङ्घने
057c	ततः पितरमाविश्य पुप्लुवेऽहं महार्णवम्
057e	शतयोजनविस्तीर्णं निहत्य जलराक्षसीम्
058a	तत्र सीता मया दृष्टा रावणान्तःपुरे सती
058c	उपवासतपःशीला भर्तृदर्शनलालसा
058e	जटिला मलदिग्धाङ्गी कृशा दीना तपस्विनी
059a	निमित्तैस्तामहं सीतामुपलभ्य पृथग्विधैः
059c	उपसृत्याब्रुवं चार्यामभिगम्य रहोगताम्
060a	सीते रामस्य दूतोऽहं वानरो मारुतात्मजः
060c	त्वद्दर्शनमभिप्रेप्सुरिह प्राप्तो विहायसा
061a	राजपुत्रौ कुशलिनौ भ्रातरौ रामलक्ष्मणौ
061c	सर्वशाखामृगेन्द्रेण सुग्रीवेणाभिपालितौ
062a	कुशलं त्वाब्रवीद्रामः सीते सौमित्रिणा सह
062c	सखिभावाच्च सुग्रीवः कुशलं त्वानुपृच्छति
063a	क्षिप्रमेष्यति ते भर्ता सर्वशाखामृगैः सह
063c	प्रत्ययं कुरु मे देवि वानरोऽस्मि न राक्षसः
064a	मुहूर्तमिव च ध्यात्वा सीता मां प्रत्युवाच ह
064c	अवैमि त्वां हनूमन्तमविन्ध्यवचनादहम्
065a	अविन्ध्यो हि महाबाहो राक्षसो वृद्धसम्मतः
065c	कथितस्तेन सुग्रीवस्त्वद्विधैः सचिवैर्वृतः
066a	गम्यतामिति चोक्त्वा मां सीता प्रादादिमं मणिम्
066c	धारिता येन वैदेही कालमेतमनिन्दिता
067a	प्रत्ययार्थं कथां चेमां कथयामास जानकी
067c	क्षिप्तामिषीकां काकस्य चित्रकूटे महागिरौ
067e	भवता पुरुषव्याघ्र प्रत्यभिज्ञानकारणात्
068a	श्रावयित्वा तदात्मानं ततो दग्ध्वा च तां पुरीम्
068c	सम्प्राप्त इति तं रामः प्रियवादिनमर्चयत्
