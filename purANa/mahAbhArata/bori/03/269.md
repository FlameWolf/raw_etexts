001	मार्कण्डेय उवाच
001a	ततो निविशमानांस्तान्सैनिकान्रावणानुगाः
001c	अभिजग्मुर्गणानेके पिशाचक्षुद्ररक्षसाम्
002a	पर्वणः पूतनो जम्भः खरः क्रोधवशो हरिः
002c	प्ररुजश्चारुजश्चैव प्रघसश्चैवमादयः
003a	ततोऽभिपततां तेषामदृश्यानां दुरात्मनाम्
003c	अन्तर्धानवधं तज्ज्ञश्चकार स विभीषणः
004a	ते दृश्यमाना हरिभिर्बलिभिर्दूरपातिभिः
004c	निहताः सर्वशो राजन्महीं जग्मुर्गतासवः
005a	अमृष्यमाणः सबलो रावणो निर्ययावथ
005c	व्यूह्य चौशनसं व्यूहं हरीन्सर्वानहारयत्
006a	राघवस्त्वभिनिर्याय व्यूढानीकं दशाननम्
006c	बार्हस्पत्यं विधिं कृत्वा प्रत्यव्यूहन्निशाचरम्
007a	समेत्य युयुधे तत्र ततो रामेण रावणः
007c	युयुधे लक्ष्मणश्चैव तथैवेन्द्रजिता सह
008a	विरूपाक्षेण सुग्रीवस्तारेण च निखर्वटः
008c	तुण्डेन च नलस्तत्र पटुशः पनसेन च
009a	विषह्यं यं हि यो मेने स स तेन समेयिवान्
009c	युयुधे युद्धवेलायां स्वबाहुबलमाश्रितः
010a	स सम्प्रहारो ववृधे भीरूणां भयवर्धनः
010c	लोमसंहर्षणो घोरः पुरा देवासुरे यथा
011a	रावणो राममानर्छच्छक्तिशूलासिवृष्टिभिः
011c	निशितैरायसैस्तीक्ष्णै रावणं चापि राघवः
012a	तथैवेन्द्रजितं यत्तं लक्ष्मणो मर्मभेदिभिः
012c	इन्द्रजिच्चापि सौमित्रिं बिभेद बहुभिः शरैः
013a	विभीषणः प्रहस्तं च प्रहस्तश्च विभीषणम्
013c	खगपत्रैः शरैस्तीक्ष्णैरभ्यवर्षद्गतव्यथः
014a	तेषां बलवतामासीन्महास्त्राणां समागमः
014c	विव्यथुः सकला येन त्रयो लोकाश्चराचराः
