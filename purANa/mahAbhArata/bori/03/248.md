001	वैशम्पायन उवाच
001a	तस्मिन्बहुमृगेऽरण्ये रममाणा महारथाः
001c	काम्यके भरतश्रेष्ठा विजह्रुस्ते यथामराः
002a	प्रेक्षमाणा बहुविधान्वनोद्देशान्समन्ततः
002c	यथर्तुकालरम्याश्च वनराजीः सुपुष्पिताः
003a	पाण्डवा मृगयाशीलाश्चरन्तस्तन्महावनम्
003c	विजह्रुरिन्द्रप्रतिमाः कञ्चित्कालमरिन्दमाः
004a	ततस्ते यौगपद्येन ययुः सर्वे चतुर्दिशम्
004c	मृगयां पुरुषव्याघ्रा ब्राह्मणार्थे परन्तपाः
005a	द्रौपदीमाश्रमे न्यस्य तृणबिन्दोरनुज्ञया
005c	महर्षेर्दीप्ततपसो धौम्यस्य च पुरोधसः
006a	ततस्तु राजा सिन्धूनां वार्द्धक्षत्रिर्महायशाः
006c	विवाहकामः शाल्वेयान्प्रयातः सोऽभवत्तदा
007a	महता परिबर्हेण राजयोग्येन संवृतः
007c	राजभिर्बहुभिः सार्धमुपायात्काम्यकं च सः
008a	तत्रापश्यत्प्रियां भार्यां पाण्डवानां यशस्विनीम्
008c	तिष्ठन्तीमाश्रमद्वारि द्रौपदीं निर्जने वने
009a	विभ्राजमानां वपुषा बिभ्रतीं रूपमुत्तमम्
009c	भ्राजयन्तीं वनोद्देशं नीलाभ्रमिव विद्युतम्
010a	अप्सरा देवकन्या वा माया वा देवनिर्मिता
010c	इति कृत्वाञ्जलिं सर्वे ददृशुस्तामनिन्दिताम्
011a	ततः स राजा सिन्धूनां वार्द्धक्षत्रिर्जयद्रथः
011c	विस्मितस्तामनिन्द्याङ्गीं दृष्ट्वासीद्धृष्टमानसः
012a	स कोटिकाश्यं राजानमब्रवीत्काममोहितः
012c	कस्य त्वेषानवद्याङ्गी यदि वापि न मानुषी
013a	विवाहार्थो न मे कश्चिदिमां दृष्ट्वातिसुन्दरीम्
013c	एतामेवाहमादाय गमिष्यामि स्वमालयम्
014a	गच्छ जानीहि सौम्यैनां कस्य का च कुतोऽपि वा
014c	किमर्थमागता सुभ्रूरिदं कण्टकितं वनम्
015a	अपि नाम वरारोहा मामेषा लोकसुन्दरी
015c	भजेदद्यायतापाङ्गी सुदती तनुमध्यमा
016a	अप्यहं कृतकामः स्यामिमां प्राप्य वरस्त्रियम्
016c	गच्छ जानीहि को न्वस्या नाथ इत्येव कोटिक
017a	स कोटिकाश्यस्तच्छ्रुत्वा रथात्प्रस्कन्द्य कुण्डली
017c	उपेत्य पप्रच्छ तदा क्रोष्टा व्याघ्रवधूमिव
