BR0303034001	वैशम्पायन उवाच
BR0303034001a	याज्ञसेन्या वचः श्रुत्वा भीमसेनोऽत्यमर्षणः
BR0303034001c	निःश्वसन्नुपसङ्गम्य क्रुद्धो राजानमब्रवीत्
BR0303034002a	राज्यस्य पदवीं धर्म्यां व्रज सत्पुरुषोचिताम्
BR0303034002c	धर्मकामार्थहीनानां किं नो वस्तुं तपोवने
BR0303034003a	नैव धर्मेण तद्राज्यं नार्जवेन न चौजसा
BR0303034003c	अक्षकूटमधिष्ठाय हृतं दुर्योधनेन नः
BR0303034004a	गोमायुनेव सिंहानां दुर्बलेन बलीयसाम्
BR0303034004c	आमिषं विघसाशेन तद्वद्राज्यं हि नो हृतम्
BR0303034005a	धर्मलेशप्रतिच्छन्नः प्रभवं धर्मकामयोः
BR0303034005c	अर्थमुत्सृज्य किं राजन्दुर्गेषु परितप्यसे
BR0303034006a	भवतोऽनुविधानेन राज्यं नः पश्यतां हृतम्
BR0303034006c	अहार्यमपि शक्रेण गुप्तं गाण्डीवधन्वना
BR0303034007a	कुणीनामिव बिल्वानि पङ्गूनामिव धेनवः
BR0303034007c	हृतमैश्वर्यमस्माकं जीवतां भवतः कृते
BR0303034008a	भवतः प्रियमित्येवं महद्व्यसनमीदृशम्
BR0303034008c	धर्मकामे प्रतीतस्य प्रतिपन्नाः स्म भारत
BR0303034009a	कर्शयामः स्वमित्राणि नन्दयामश्च शात्रवान्
BR0303034009c	आत्मानं भवतः शास्त्रे नियम्य भरतर्षभ
BR0303034010a	यद्वयं न तदैवैतान्धार्तराष्ट्रान्निहन्महि
BR0303034010c	भवतः शास्त्रमादाय तन्नस्तपति दुष्कृतम्
BR0303034011a	अथैनामन्ववेक्षस्व मृगचर्यामिवात्मनः
BR0303034011c	अवीराचरितां राजन्न बलस्थैर्निषेविताम्
BR0303034012a	यां न कृष्णो न बीभत्सुर्नाभिमन्युर्न सृञ्जयः
BR0303034012c	न चाहमभिनन्दामि न च माद्रीसुतावुभौ
BR0303034013a	भवान्धर्मो धर्म इति सततं व्रतकर्शितः
BR0303034013c	कच्चिद्राजन्न निर्वेदादापन्नः क्लीबजीविकाम्
BR0303034014a	दुर्मनुष्या हि निर्वेदमफलं सर्वघातिनम्
BR0303034014c	अशक्ताः श्रियमाहर्तुमात्मनः कुर्वते प्रियम्
BR0303034015a	स भवान्दृष्टिमाञ्शक्तः पश्यन्नात्मनि पौरुषम्
BR0303034015c	आनृशंस्यपरो राजन्नानर्थमवबुध्यसे
BR0303034016a	अस्मानमी धार्तराष्ट्राः क्षममाणानलं सतः
BR0303034016c	अशक्तानेव मन्यन्ते तद्दुःखं नाहवे वधः
BR0303034017a	तत्र चेद्युध्यमानानामजिह्ममनिवर्तिनाम्
BR0303034017c	सर्वशो हि वधः श्रेयान्प्रेत्य लोकाँल्लभेमहि
BR0303034018a	अथ वा वयमेवैतान्निहत्य भरतर्षभ
BR0303034018c	आददीमहि गां सर्वां तथापि श्रेय एव नः
BR0303034019a	सर्वथा कार्यमेतन्नः स्वधर्ममनुतिष्ठताम्
BR0303034019c	काङ्क्षतां विपुलां कीर्तिं वैरं प्रतिचिकीर्षताम्
BR0303034020a	आत्मार्थं युध्यमानानां विदिते कृत्यलक्षणे
BR0303034020c	अन्यैरपहृते राज्ये प्रशंसैव न गर्हणा
BR0303034021a	कर्शनार्थो हि यो धर्मो मित्राणामात्मनस्तथा
BR0303034021c	व्यसनं नाम तद्राजन्न स धर्मः कुधर्म तत्
BR0303034022a	सर्वथा धर्मनित्यं तु पुरुषं धर्मदुर्बलम्
BR0303034022c	जहतस्तात धर्मार्थौ प्रेतं दुःखसुखे यथा
BR0303034023a	यस्य धर्मो हि धर्मार्थं क्लेशभाङ्न स पण्डितः
BR0303034023c	न स धर्मस्य वेदार्थं सूर्यस्यान्धः प्रभामिव
BR0303034024a	यस्य चार्थार्थमेवार्थः स च नार्थस्य कोविदः
BR0303034024c	रक्षते भृतकोऽरण्यं यथा स्यात्तादृगेव सः
BR0303034025a	अतिवेलं हि योऽर्थार्थी नेतरावनुतिष्ठति
BR0303034025c	स वध्यः सर्वभूतानां ब्रह्महेव जुगुप्सितः
BR0303034026a	सततं यश्च कामार्थी नेतरावनुतिष्ठति
BR0303034026c	मित्राणि तस्य नश्यन्ति धर्मार्थाभ्यां च हीयते
BR0303034027a	तस्य धर्मार्थहीनस्य कामान्ते निधनं ध्रुवम्
BR0303034027c	कामतो रममाणस्य मीनस्येवाम्भसः क्षये
BR0303034028a	तस्माद्धर्मार्थयोर्नित्यं न प्रमाद्यन्ति पण्डिताः
BR0303034028c	प्रकृतिः सा हि कामस्य पावकस्यारणिर्यथा
BR0303034029a	सर्वथा धर्ममूलोऽर्थो धर्मश्चार्थपरिग्रहः
BR0303034029c	इतरेतरयोनी तौ विद्धि मेघोदधी यथा
BR0303034030a	द्रव्यार्थस्पर्शसंयोगे या प्रीतिरुपजायते
BR0303034030c	स कामश्चित्तसङ्कल्पः शरीरं नास्य विद्यते
BR0303034031a	अर्थार्थी पुरुषो राजन्बृहन्तं धर्ममृच्छति
BR0303034031c	अर्थमृच्छति कामार्थी न कामादन्यमृच्छती
BR0303034032a	न हि कामेन कामोऽन्यः साध्यते फलमेव तत्
BR0303034032c	उपयोगात्फलस्येव काष्ठाद्भस्मेव पण्डितः
BR0303034033a	इमाञ्शकुनिकान्राजन्हन्ति वैतंसिको यथा
BR0303034033c	एतद्रूपमधर्मस्य भूतेषु च विहिंसताम्
BR0303034034a	कामाल्लोभाच्च धर्मस्य प्रवृत्तिं यो न पश्यति
BR0303034034c	स वध्यः सर्वभूतानां प्रेत्य चेह च दुर्मतिः
BR0303034035a	व्यक्तं ते विदितो राजन्नर्थो द्रव्यपरिग्रहः
BR0303034035c	प्रकृतिं चापि वेत्थास्य विकृतिं चापि भूयसीम्
BR0303034036a	तस्य नाशं विनाशं वा जरया मरणेन वा
BR0303034036c	अनर्थमिति मन्यन्ते सोऽयमस्मासु वर्तते
BR0303034037a	इन्द्रियाणां च पञ्चानां मनसो हृदयस्य च
BR0303034037c	विषये वर्तमानानां या प्रीतिरुपजायते
BR0303034037e	स काम इति मे बुद्धिः कर्मणां फलमुत्तमम्
BR0303034038a	एवमेव पृथग्दृष्ट्वा धर्मार्थौ काममेव च
BR0303034038c	न धर्मपर एव स्यान्न चार्थपरमो नरः
BR0303034038e	न कामपरमो वा स्यात्सर्वान्सेवेत सर्वदा
BR0303034039a	धर्मं पूर्वं धनं मध्ये जघन्ये काममाचरेत्
BR0303034039c	अहन्यनुचरेदेवमेष शास्त्रकृतो विधिः
BR0303034040a	कामं पूर्वं धनं मध्ये जघन्ये धर्ममाचरेत्
BR0303034040c	वयस्यनुचरेदेवमेष शास्त्रकृतो विधिः
BR0303034041a	धर्मं चार्थं च कामं च यथावद्वदतां वर
BR0303034041c	विभज्य काले कालज्ञः सर्वान्सेवेत पण्डितः
BR0303034042a	मोक्षो वा परमं श्रेय एष राजन्सुखार्थिनाम्
BR0303034042c	प्राप्तिर्वा बुद्धिमास्थाय सोपायं कुरुनन्दन
BR0303034043a	तद्वाशु क्रियतां राजन्प्राप्तिर्वाप्यधिगम्यताम्
BR0303034043c	जीवितं ह्यातुरस्येव दुःखमन्तरवर्तिनः
BR0303034044a	विदितश्चैव ते धर्मः सततं चरितश्च ते
BR0303034044c	जानते त्वयि शंसन्ति सुहृदः कर्मचोदनाम्
BR0303034045a	दानं यज्ञः सतां पूजा वेदधारणमार्जवम्
BR0303034045c	एष धर्मः परो राजन्फलवान्प्रेत्य चेह च
BR0303034046a	एष नार्थविहीनेन शक्यो राजन्निषेवितुम्
BR0303034046c	अखिलाः पुरुषव्याघ्र गुणाः स्युर्यद्यपीतरे
BR0303034047a	धर्ममूलं जगद्राजन्नान्यद्धर्माद्विशिष्यते
BR0303034047c	धर्मश्चार्थेन महता शक्यो राजन्निषेवितुम्
BR0303034048a	न चार्थो भैक्षचर्येण नापि क्लैब्येन कर्हिचित्
BR0303034048c	वेत्तुं शक्यः सदा राजन्केवलं धर्मबुद्धिना
BR0303034049a	प्रतिषिद्धा हि ते याच्ञा यया सिध्यति वै द्विजः
BR0303034049c	तेजसैवार्थलिप्सायां यतस्व पुरुषर्षभ
BR0303034050a	भैक्षचर्या न विहिता न च विट्शूद्रजीविका
BR0303034050c	क्षत्रियस्य विशेषेण धर्मस्तु बलमौरसम्
BR0303034051a	उदारमेव विद्वांसो धर्मं प्राहुर्मनीषिणः
BR0303034051c	उदारं प्रतिपद्यस्व नावरे स्थातुमर्हसि
BR0303034052a	अनुबुध्यस्व राजेन्द्र वेत्थ धर्मान्सनातनान्
BR0303034052c	क्रूरकर्माभिजातोऽसि यस्मादुद्विजते जनः
BR0303034053a	प्रजापालनसम्भूतं फलं तव न गर्हितम्
BR0303034053c	एष ते विहितो राजन्धात्रा धर्मः सनातनः
BR0303034054a	तस्माद्विचलितः पार्थ लोके हास्यं गमिष्यसि
BR0303034054c	स्वधर्माद्धि मनुष्याणां चलनं न प्रशस्यते
BR0303034055a	स क्षात्रं हृदयं कृत्वा त्यक्त्वेदं शिथिलं मनः
BR0303034055c	वीर्यमास्थाय कौन्तेय धुरमुद्वह धुर्यवत्
BR0303034056a	न हि केवलधर्मात्मा पृथिवीं जातु कश्चन
BR0303034056c	पार्थिवो व्यजयद्राजन्न भूतिं न पुनः श्रियम्
BR0303034057a	जिह्वां दत्त्वा बहूनां हि क्षुद्राणां लुब्धचेतसाम्
BR0303034057c	निकृत्या लभते राज्यमाहारमिव शल्यकः
BR0303034058a	भ्रातरः पूर्वजाताश्च सुसमृद्धाश्च सर्वशः
BR0303034058c	निकृत्या निर्जिता देवैरसुराः पाण्डवर्षभ
BR0303034059a	एवं बलवतः सर्वमिति बुद्ध्वा महीपते
BR0303034059c	जहि शत्रून्महाबाहो परां निकृतिमास्थितः
BR0303034060a	न ह्यर्जुनसमः कश्चिद्युधि योद्धा धनुर्धरः
BR0303034060c	भविता वा पुमान्कश्चिन्मत्समो वा गदाधरः
BR0303034061a	सत्त्वेन कुरुते युद्धं राजन्सुबलवानपि
BR0303034061c	न प्रमाणेन नोत्साहात्सत्त्वस्थो भव पाण्डव
BR0303034062a	सत्त्वं हि मूलमर्थस्य वितथं यदतोऽन्यथा
BR0303034062c	न तु प्रसक्तं भवति वृक्षच्छायेव हैमनी
BR0303034063a	अर्थत्यागो हि कार्यः स्यादर्थं श्रेयांसमिच्छता
BR0303034063c	बीजौपम्येन कौन्तेय मा ते भूदत्र संशयः
BR0303034064a	अर्थेन तु समोऽनर्थो यत्र लभ्येत नोदयः
BR0303034064c	न तत्र विपणः कार्यः खरकण्डूयितं हि तत्
BR0303034065a	एवमेव मनुष्येन्द्र धर्मं त्यक्त्वाल्पकं नरः
BR0303034065c	बृहन्तं धर्ममाप्नोति स बुद्ध इति निश्चितः
BR0303034066a	अमित्रं मित्रसम्पन्नं मित्रैर्भिन्दन्ति पण्डिताः
BR0303034066c	भिन्नैर्मित्रैः परित्यक्तं दुर्बलं कुरुते वशे
BR0303034067a	सत्त्वेन कुरुते युद्धं राजन्सुबलवानपि
BR0303034067c	नोद्यमेन न होत्राभिः सर्वाः स्वीकुरुते प्रजाः
BR0303034068a	सर्वथा संहतैरेव दुर्बलैर्बलवानपि
BR0303034068c	अमित्रः शक्यते हन्तुं मधुहा भ्रमरैरिव
BR0303034069a	यथा राजन्प्रजाः सर्वाः सूर्यः पाति गभस्तिभिः
BR0303034069c	अत्ति चैव तथैव त्वं सवितुः सदृशो भव
BR0303034070a	एतद्ध्यपि तपो राजन्पुराणमिति नः श्रुतम्
BR0303034070c	विधिना पालनं भूमेर्यत्कृतं नः पितामहैः
BR0303034071a	अपेयात्किल भाः सूर्याल्लक्ष्मीश्चन्द्रमसस्तथा
BR0303034071c	इति लोको व्यवसितो दृष्ट्वेमां भवतो व्यथाम्
BR0303034072a	भवतश्च प्रशंसाभिर्निन्दाभिरितरस्य च
BR0303034072c	कथायुक्ताः परिषदः पृथग्राजन्समागताः
BR0303034073a	इदमभ्यधिकं राजन्ब्राह्मणा गुरवश्च ते
BR0303034073c	समेताः कथयन्तीह मुदिताः सत्यसन्धताम्
BR0303034074a	यन्न मोहान्न कार्पण्यान्न लोभान्न भयादपि
BR0303034074c	अनृतं किञ्चिदुक्तं ते न कामान्नार्थकारणात्
BR0303034075a	यदेनः कुरुते किञ्चिद्राजा भूमिमवाप्नुवन्
BR0303034075c	सर्वं तन्नुदते पश्चाद्यज्ञैर्विपुलदक्षिणैः
BR0303034076a	ब्राह्मणेभ्यो ददद्ग्रामान्गाश्च राजन्सहस्रशः
BR0303034076c	मुच्यते सर्वपापेभ्यस्तमोभ्य इव चन्द्रमाः
BR0303034077a	पौरजानपदाः सर्वे प्रायशः कुरुनन्दन
BR0303034077c	सवृद्धबालाः सहिताः शंसन्ति त्वां युधिष्ठिर
BR0303034078a	श्वदृतौ क्षीरमासक्तं ब्रह्म वा वृषले यथा
BR0303034078c	सत्यं स्तेने बलं नार्यां राज्यं दुर्योधने तथा
BR0303034079a	इति निर्वचनं लोके चिरं चरति भारत
BR0303034079c	अपि चैतत्स्त्रियो बालाः स्वाध्यायमिव कुर्वते
BR0303034080a	स भवान्रथमास्थाय सर्वोपकरणान्वितम्
BR0303034080c	त्वरमाणोऽभिनिर्यातु चिरमर्थोपपादकम्
BR0303034081a	वाचयित्वा द्विजश्रेष्ठानद्यैव गजसाह्वयम्
BR0303034081c	अस्त्रविद्भिः परिवृतो भ्रातृभिर्दृढधन्विभिः
BR0303034081e	आशीविषसमैर्वीरैर्मरुद्भिरिव वृत्रहा
BR0303034082a	अमित्रांस्तेजसा मृद्नन्नसुरेभ्य इवारिहा
BR0303034082c	श्रियमादत्स्व कौन्तेय धार्तराष्ट्रान्महाबल
BR0303034083a	न हि गाण्डीवमुक्तानां शराणां गार्ध्रवाससाम्
BR0303034083c	स्पर्शमाशीविषाभानां मर्त्यः कश्चन संसहेत्
BR0303034084a	न स वीरो न मातङ्गो न सदश्वोऽस्ति भारत
BR0303034084c	यः सहेत गदावेगं मम क्रुद्धस्य संयुगे
BR0303034085a	सृञ्जयैः सह कैकेयैर्वृष्णीनामृषभेण च
BR0303034085c	कथं स्विद्युधि कौन्तेय राज्यं न प्राप्नुयामहे
