001	मार्कण्डेय उवाच
001a	धुन्धुर्नाम महातेजास्तयोः पुत्रो महाद्युतिः
001c	स तपोऽतप्यत महन्महावीर्यपराक्रमः
002a	अतिष्ठदेकपादेन कृशो धमनिसन्ततः
002c	तस्मै ब्रह्मा ददौ प्रीतो वरं वव्रे स च प्रभो
003a	देवदानवयक्षाणां सर्पगन्धर्वरक्षसाम्
003c	अवध्योऽहं भवेयं वै वर एष वृतो मया
004a	एवं भवतु गच्छेति तमुवाच पितामहः
004c	स एवमुक्तस्तत्पादौ मूर्ध्ना स्पृश्य जगाम ह
005a	स तु धुन्धुर्वरं लब्ध्वा महावीर्यपराक्रमः
005c	अनुस्मरन्पितृवधं ततो विष्णुमुपाद्रवत्
006a	स तु देवान्सगन्धर्वाञ्जित्वा धुन्धुरमर्षणः
006c	बबाध सर्वानसकृद्देवान्विष्णुं च वै भृशम्
007a	समुद्रो वालुकापूर्ण उज्जानक इति स्मृतः
007c	आगम्य च स दुष्टात्मा तं देशं भरतर्षभ
007e	बाधते स्म परं शक्त्या तमुत्तङ्काश्रमं प्रभो
008a	अन्तर्भूमिगतस्तत्र वालुकान्तर्हितस्तदा
008c	मधुकैटभयोः पुत्रो धुन्धुर्भीमपराक्रमः
009a	शेते लोकविनाशाय तपोबलसमाश्रितः
009c	उत्तङ्कस्याश्रमाभ्याशे निःश्वसन्पावकार्चिषः
010a	एतस्मिन्नेव काले तु सभृत्यबलवाहनः
010c	कुवलाश्वो नरपतिरन्वितो बलशालिनाम्
011a	सहस्रैरेकविंशत्या पुत्राणामरिमर्दनः
011c	प्रायादुत्तङ्कसहितो धुन्धोस्तस्य निवेशनम्
012a	तमाविशत्ततो विष्णुर्भगवांस्तेजसा प्रभुः
012c	उत्तङ्कस्य नियोगेन लोकानां हितकाम्यया
013a	तस्मिन्प्रयाते दुर्धर्षे दिवि शब्दो महानभूत्
013c	एष श्रीमान्नृपसुतो धुन्धुमारो भविष्यति
014a	दिव्यैश्च पुष्पैस्तं देवाः समन्तात्पर्यवाकिरन्
014c	देवदुन्दुभयश्चैव नेदुः स्वयमुदीरिताः
015a	शीतश्च वायुः प्रववौ प्रयाणे तस्य धीमतः
015c	विपांसुलां महीं कुर्वन्ववर्ष च सुरेश्वरः
016a	अन्तरिक्षे विमानानि देवतानां युधिष्ठिर
016c	तत्रैव समदृश्यन्त धुन्धुर्यत्र महासुरः
017a	कुवलाश्वस्य धुन्धोश्च युद्धकौतूहलान्विताः
017c	देवगन्धर्वसहिताः समवैक्षन्महर्षयः
018a	नारायणेन कौरव्य तेजसाप्यायितस्तदा
018c	स गतो नृपतिः क्षिप्रं पुत्रैस्तैः सर्वतोदिशम्
019a	अर्णवं खानयामास कुवलाश्वो महीपतिः
019c	कुवलाश्वस्य पुत्रैस्तु तस्मिन्वै वालुकार्णवे
020a	सप्तभिर्दिवसैः खात्वा दृष्टो धुन्धुर्महाबलः
020c	आसीद्घोरं वपुस्तस्य वालुकान्तर्हितं महत्
020e	दीप्यमानं यथा सूर्यस्तेजसा भरतर्षभ
021a	ततो धुन्धुर्महाराज दिशमाश्रित्य पश्चिमाम्
021c	सुप्तोऽभूद्राजशार्दूल कालानलसमद्युतिः
022a	कुवलाश्वस्य पुत्रैस्तु सर्वतः परिवारितः
022c	अभिद्रुतः शरैस्तीक्ष्णैर्गदाभिर्मुसलैरपि
022e	पट्टिशैः परिघैः प्रासैः खड्गैश्च विमलैः शितैः
023a	स वध्यमानः सङ्क्रुद्धः समुत्तस्थौ महाबलः
023c	क्रुद्धश्चाभक्षयत्तेषां शस्त्राणि विविधानि च
024a	आस्याद्वमन्पावकं स संवर्तकसमं तदा
024c	तान्सर्वान्नृपतेः पुत्रानदहत्स्वेन तेजसा
025a	मुखजेनाग्निना क्रुद्धो लोकानुद्वर्तयन्निव
025c	क्षणेन राजशार्दूल पुरेव कपिलः प्रभुः
025e	सगरस्यात्मजान्क्रुद्धस्तदद्भुतमिवाभवत्
026a	तेषु क्रोधाग्निदग्धेषु तदा भरतसत्तम
026c	तं प्रबुद्धं महात्मानं कुम्भकर्णमिवापरम्
026e	आससाद महातेजाः कुवलाश्वो महीपतिः
027a	तस्य वारि महाराज सुस्राव बहु देहतः
027c	तदापीयत तत्तेजो राजा वारिमयं नृप
027e	योगी योगेन वह्निं च शमयामास वारिणा
028a	ब्रह्मास्त्रेण तदा राजा दैत्यं क्रूरपराक्रमम्
028c	ददाह भरतश्रेष्ठ सर्वलोकाभयाय वै
029a	सोऽस्त्रेण दग्ध्वा राजर्षिः कुवलाश्वो महासुरम्
029c	सुरशत्रुममित्रघ्नस्त्रिलोकेश इवापरः
029e	धुन्धुमार इति ख्यातो नाम्ना समभवत्ततः
030a	प्रीतैश्च त्रिदशैः सर्वैर्महर्षिसहितैस्तदा
030c	वरं वृणीष्वेत्युक्तः स प्राञ्जलिः प्रणतस्तदा
030e	अतीव मुदितो राजन्निदं वचनमब्रवीत्
031a	दद्यां वित्तं द्विजाग्र्येभ्यः शत्रूणां चापि दुर्जयः
031c	सख्यं च विष्णुना मे स्याद्भूतेष्वद्रोह एव च
031e	धर्मे रतिश्च सततं स्वर्गे वासस्तथाक्षयः
032a	तथास्त्विति ततो देवैः प्रीतैरुक्तः स पार्थिवः
032c	ऋषिभिश्च सगन्धर्वैरुत्तङ्केन च धीमता
033a	सभाज्य चैनं विविधैराशीर्वादैस्ततो नृपम्
033c	देवा महर्षयश्चैव स्वानि स्थानानि भेजिरे
034a	तस्य पुत्रास्त्रयः शिष्टा युधिष्ठिर तदाभवन्
034c	दृढाश्वः कपिलाश्वश्च चन्द्राश्वश्चैव भारत
034e	तेभ्यः परम्परा राजन्निक्ष्वाकूणां महात्मनाम्
035a	एवं स निहतस्तेन कुवलाश्वेन सत्तम
035c	धुन्धुर्दैत्यो महावीर्यो मधुकैटभयोः सुतः
036a	कुवलाश्वस्तु नृपतिर्धुन्धुमार इति स्मृतः
036c	नाम्ना च गुणसंयुक्तस्तदा प्रभृति सोऽभवत्
037a	एतत्ते सर्वमाख्यातं यन्मां त्वं परिपृच्छसि
037c	धौन्धुमारमुपाख्यानं प्रथितं यस्य कर्मणा
038a	इदं तु पुण्यमाख्यानं विष्णोः समनुकीर्तनम्
038c	शृणुयाद्यः स धर्मात्मा पुत्रवांश्च भवेन्नरः
039a	आयुष्मान्धृतिमांश्चैव श्रुत्वा भवति पर्वसु
039c	न च व्याधिभयं किञ्चित्प्राप्नोति विगतज्वरः
