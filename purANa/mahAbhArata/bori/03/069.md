001	बृहदश्व उवाच
001a	श्रुत्वा वचः सुदेवस्य ऋतुपर्णो नराधिपः
001c	सान्त्वयञ्श्लक्ष्णया वाचा बाहुकं प्रत्यभाषत
002a	विदर्भान्यातुमिच्छामि दमदन्त्याः स्वयंवरम्
002c	एकाह्ना हयतत्त्वज्ञ मन्यसे यदि बाहुक
003a	एवमुक्तस्य कौन्तेय तेन राज्ञा नलस्य ह
003c	व्यदीर्यत मनो दुःखात्प्रदध्यौ च महामनाः
004a	दमयन्ती भवेदेतत्कुर्याद्दुःखेन मोहिता
004c	अस्मदर्थे भवेद्वायमुपायश्चिन्तितो महान्
005a	नृशंसं बत वैदर्भी कर्तुकामा तपस्विनी
005c	मया क्षुद्रेण निकृता पापेनाकृतबुद्धिना
006a	स्त्रीस्वभावश्चलो लोके मम दोषश्च दारुणः
006c	स्यादेवमपि कुर्यात्सा विवशा गतसौहृदा
006e	मम शोकेन संविग्ना नैराश्यात्तनुमध्यमा
007a	न चैवं कर्हिचित्कुर्यात्सापत्या च विशेषतः
007c	यदत्र तथ्यं पथ्यं च गत्वा वेत्स्यामि निश्चयम्
007e	ऋतुपर्णस्य वै काममात्मार्थं च करोम्यहम्
008a	इति निश्चित्य मनसा बाहुको दीनमानसः
008c	कृताञ्जलिरुवाचेदमृतुपर्णं नराधिपम्
009a	प्रतिजानामि ते सत्यं गमिष्यसि नराधिप
009c	एकाह्ना पुरुषव्याघ्र विदर्भनगरीं नृप
010a	ततः परीक्षामश्वानां चक्रे राजन्स बाहुकः
010c	अश्वशालामुपागम्य भाङ्गस्वरिनृपाज्ञया
011a	स त्वर्यमाणो बहुश ऋतुपर्णेन बाहुकः
011c	अध्यगच्छत्कृशानश्वान्समर्थानध्वनि क्षमान्
012a	तेजोबलसमायुक्तान्कुलशीलसमन्वितान्
012c	वर्जिताँल्लक्षणैर्हीनैः पृथुप्रोथान्महाहनून्
012e	शुद्धान्दशभिरावर्तैः सिन्धुजान्वातरंहसः
013a	दृष्ट्वा तानब्रवीद्राजा किञ्चित्कोपसमन्वितः
013c	किमिदं प्रार्थितं कर्तुं प्रलब्धव्या हि ते वयम्
014a	कथमल्पबलप्राणा वक्ष्यन्तीमे हया मम
014c	महानध्वा च तुरगैर्गन्तव्यः कथमीदृशैः
015	बाहुक उवाच
015a	एते हया गमिष्यन्ति विदर्भान्नात्र संशयः
015c	अथान्यान्मन्यसे राजन्ब्रूहि कान्योजयामि ते
016	ऋतुपर्ण उवाच
016a	त्वमेव हयतत्त्वज्ञः कुशलश्चासि बाहुक
016c	यान्मन्यसे समर्थांस्त्वं क्षिप्रं तानेव योजय
017	बृहदश्व उवाच
017a	ततः सदश्वांश्चतुरः कुलशीलसमन्वितान्
017c	योजयामास कुशलो जवयुक्तान्रथे नरः
018a	ततो युक्तं रथं राजा समारोहत्त्वरान्वितः
018c	अथ पर्यपतन्भूमौ जानुभिस्ते हयोत्तमाः
019a	ततो नरवरः श्रीमान्नलो राजा विशां पते
019c	सान्त्वयामास तानश्वांस्तेजोबलसमन्वितान्
020a	रश्मिभिश्च समुद्यम्य नलो यातुमियेष सः
020c	सूतमारोप्य वार्ष्णेयं जवमास्थाय वै परम्
021a	ते चोद्यमाना विधिना बाहुकेन हयोत्तमाः
021c	समुत्पेतुरिवाकाशं रथिनं मोहयन्निव
022a	तथा तु दृष्ट्वा तानश्वान्वहतो वातरंहसः
022c	अयोध्याधिपतिर्धीमान्विस्मयं परमं ययौ
023a	रथघोषं तु तं श्रुत्वा हयसङ्ग्रहणं च तत्
023c	वार्ष्णेयश्चिन्तयामास बाहुकस्य हयज्ञताम्
024a	किं नु स्यान्मातलिरयं देवराजस्य सारथिः
024c	तथा हि लक्षणं वीरे बाहुके दृश्यते महत्
025a	शालिहोत्रोऽथ किं नु स्याद्धयानां कुलतत्त्ववित्
025c	मानुषं समनुप्राप्तो वपुः परमशोभनम्
026a	उताहो स्विद्भवेद्राजा नलः परपुरञ्जयः
026c	सोऽयं नृपतिरायात इत्येवं समचिन्तयत्
027a	अथ वा यां नलो वेद विद्यां तामेव बाहुकः
027c	तुल्यं हि लक्षये ज्ञानं बाहुकस्य नलस्य च
028a	अपि चेदं वयस्तुल्यमस्य मन्ये नलस्य च
028c	नायं नलो महावीर्यस्तद्विद्यस्तु भविष्यति
029a	प्रच्छन्ना हि महात्मानश्चरन्ति पृथिवीमिमाम्
029c	दैवेन विधिना युक्ताः शास्त्रोक्तैश्च विरूपणैः
030a	भवेत्तु मतिभेदो मे गात्रवैरूप्यतां प्रति
030c	प्रमाणात्परिहीनस्तु भवेदिति हि मे मतिः
031a	वयःप्रमाणं तत्तुल्यं रूपेण तु विपर्ययः
031c	नलं सर्वगुणैर्युक्तं मन्ये बाहुकमन्ततः
032a	एवं विचार्य बहुशो वार्ष्णेयः पर्यचिन्तयत्
032c	हृदयेन महाराज पुण्यश्लोकस्य सारथिः
033a	ऋतुपर्णस्तु राजेन्द्र बाहुकस्य हयज्ञताम्
033c	चिन्तयन्मुमुदे राजा सहवार्ष्णेयसारथिः
034a	बलं वीर्यं तथोत्साहं हयसङ्ग्रहणं च तत्
034c	परं यत्नं च सम्प्रेक्ष्य परां मुदमवाप ह
