BR0303021001	वासुदेव उवाच
BR0303021001a	आनर्तनगरं मुक्तं ततोऽहमगमं तदा
BR0303021001c	महाक्रतौ राजसूये निवृत्ते नृपते तव
BR0303021002a	अपश्यं द्वारकां चाहं महाराज हतत्विषम्
BR0303021002c	निःस्वाध्यायवषट्कारां निर्भूषणवरस्त्रियम्
BR0303021003a	अनभिज्ञेयरूपाणि द्वारकोपवनानि च
BR0303021003c	दृष्ट्वा शङ्कोपपन्नोऽहमपृच्छं हृदिकात्मजम्
BR0303021004a	अस्वस्थनरनारीकमिदं वृष्णिपुरं भृषम्
BR0303021004c	किमिदं नरशार्दूल श्रोतुमिच्छामहे वयम्
BR0303021005a	एवमुक्तस्तु स मया विस्तरेणेदमब्रवीत्
BR0303021005c	रोधं मोक्षं च शाल्वेन हार्दिक्यो राजसत्तम
BR0303021006a	ततोऽहं कौरवश्रेष्ठ श्रुत्वा सर्वमशेषतः
BR0303021006c	विनाशे शाल्वराजस्य तदैवाकरवं मतिम्
BR0303021007a	ततोऽहं भरतश्रेष्ठ समाश्वास्य पुरे जनम्
BR0303021007c	राजानमाहुकं चैव तथैवानकदुन्दुभिम्
BR0303021007e	सर्ववृष्णिप्रवीरांश्च हर्षयन्नब्रुवं तदा
BR0303021008a	अप्रमादः सदा कार्यो नगरे यादवर्षभाः
BR0303021008c	शाल्वराजविनाशाय प्रयातं मां निबोधत
BR0303021009a	नाहत्वा तं निवर्तिष्ये पुरीं द्वारवतीं प्रति
BR0303021009c	सशाल्वं सौभनगरं हत्वा द्रष्टास्मि वः पुनः
BR0303021009e	त्रिसामा हन्यतामेषा दुन्दुभिः शत्रुभीषणी
BR0303021010a	ते मयाश्वासिता वीरा यथावद्भरतर्षभ
BR0303021010c	सर्वे मामब्रुवन्हृष्टाः प्रयाहि जहि शात्रवान्
BR0303021011a	तैः प्रहृष्टात्मभिर्वीरैराशीर्भिरभिनन्दितः
BR0303021011c	वाचयित्वा द्विजश्रेष्ठान्प्रणम्य शिरसाहुकम्
BR0303021012a	सैन्यसुग्रीवयुक्तेन रथेनानादयन्दिशः
BR0303021012c	प्रध्माप्य शङ्खप्रवरं पाञ्चजन्यमहं नृप
BR0303021013a	प्रयातोऽस्मि नरव्याघ्र बलेन महता वृतः
BR0303021013c	कॢप्तेन चतुरङ्गेण बलेन जितकाशिना
BR0303021014a	समतीत्य बहून्देशान्गिरींश्च बहुपादपान्
BR0303021014c	सरांसि सरितश्चैव मार्त्तिकावतमासदम्
BR0303021015a	तत्राश्रौषं नरव्याघ्र शाल्वं नगरमन्तिकात्
BR0303021015c	प्रयातं सौभमास्थाय तमहं पृष्ठतोऽन्वयाम्
BR0303021016a	ततः सागरमासाद्य कुक्षौ तस्य महोर्मिणः
BR0303021016c	समुद्रनाभ्यां शाल्वोऽभूत्सौभमास्थाय शत्रुहन्
BR0303021017a	स समालोक्य दूरान्मां स्मयन्निव युधिष्ठिर
BR0303021017c	आह्वयामास दुष्टात्मा युद्धायैव मुहुर्मुहुः
BR0303021018a	तस्य शार्ङ्गविनिर्मुक्तैर्बहुभिर्मर्मभेदिभिः
BR0303021018c	पुरं नासाद्यत शरैस्ततो मां रोष आविशत्
BR0303021019a	स चापि पापप्रकृतिर्दैतेयापसदो नृप
BR0303021019c	मय्यवर्षत दुर्धर्षः शरधाराः सहस्रशः
BR0303021020a	सैनिकान्मम सूतं च हयांश्च समवाकिरत्
BR0303021020c	अचिन्तयन्तस्तु शरान्वयं युध्याम भारत
BR0303021021a	ततः शतसहस्राणि शराणां नतपर्वणाम्
BR0303021021c	चिक्षिपुः समरे वीरा मयि शाल्वपदानुगाः
BR0303021022a	ते हयान्मे रथं चैव तदा दारुकमेव च
BR0303021022c	छादयामासुरसुरा बाणैर्मर्मविभेदिभिः
BR0303021023a	न हया न रथो वीर न यन्ता मम दारुकः
BR0303021023c	अदृश्यन्त शरैश्छन्नास्तथाहं सैनिकाश्च मे
BR0303021024a	ततोऽहमपि कौरव्य शराणामयुतान्बहून्
BR0303021024c	अभिमन्त्रितानां धनुषा दिव्येन विधिनाक्षिपम्
BR0303021025a	न तत्र विषयस्त्वासीन्मम सैन्यस्य भारत
BR0303021025c	खे विषक्तं हि तत्सौभं क्रोशमात्र इवाभवत्
BR0303021026a	ततस्ते प्रेक्षकाः सर्वे रङ्गवाट इव स्थिताः
BR0303021026c	हर्षयामासुरुच्चैर्मां सिंहनादतलस्वनैः
BR0303021027a	मत्कार्मुकविनिर्मुक्ता दानवानां महारणे
BR0303021027c	अङ्गेषु रुधिराक्तास्ते विविशुः शलभा इव
BR0303021028a	ततो हलहलाशब्दः सौभमध्ये व्यवर्धत
BR0303021028c	वध्यतां विशिखैस्तीक्ष्णैः पततां च महार्णवे
BR0303021029a	ते निकृत्तभुजस्कन्धाः कबन्धाकृतिदर्शनाः
BR0303021029c	नदन्तो भैरवान्नादन्निपतन्ति स्म दानवाः
BR0303021030a	ततो गोक्षीरकुन्देन्दुमृणालरजतप्रभम्
BR0303021030c	जलजं पाञ्चजन्यं वै प्राणेनाहमपूरयम्
BR0303021031a	तान्दृष्ट्वा पतितांस्तत्र शाल्वः सौभपतिस्तदा
BR0303021031c	मायायुद्धेन महता योधयामास मां युधि
BR0303021032a	ततो हुडहुडाः प्रासाः शक्तिशूलपरश्वधाः
BR0303021032c	पट्टिशाश्च भुशुण्ड्यश्च प्रापतन्ननिशं मयि
BR0303021033a	तानहं माययैवाशु प्रतिगृह्य व्यनाशयम्
BR0303021033c	तस्यां हतायां मायायां गिरिशृङ्गैरयोधयत्
BR0303021034a	ततोऽभवत्तम इव प्रभातमिव चाभवत्
BR0303021034c	दुर्दिनं सुदिनं चैव शीतमुष्णं च भारत
BR0303021035a	एवं मायां विकुर्वाणो योधयामास मां रिपुः
BR0303021035c	विज्ञाय तदहं सर्वं माययैव व्यनाशयम्
BR0303021035e	यथाकालं तु युद्धेन व्यधमं सर्वतः शरैः
BR0303021036a	ततो व्योम महाराज शतसूर्यमिवाभवत्
BR0303021036c	शतचन्द्रं च कौन्तेय सहस्रायुततारकम्
BR0303021037a	ततो नाज्ञायत तदा दिवारात्रं तथा दिशः
BR0303021037c	ततोऽहं मोहमापन्नः प्रज्ञास्त्रं समयोजयम्
BR0303021037e	ततस्तदस्त्रमस्त्रेण विधूतं शरतूलवत्
BR0303021038a	तथा तदभवद्युद्धं तुमुलं लोमहर्षणम्
BR0303021038c	लब्धालोकश्च राजेन्द्र पुनः शत्रुमयोधयम्
