BR0303024001	वैशम्पायन उवाच
BR0303024001a	तस्मिन्दशार्हाधिपतौ प्रयाते युधिष्ठिरो भीमसेनार्जुनौ च
BR0303024001c	यमौ च कृष्णा च पुरोहितश्च रथान्महार्हान्परमाश्वयुक्तान्
BR0303024002a	आस्थाय वीराः सहिता वनाय प्रतस्थिरे भूतपतिप्रकाशाः
BR0303024002c	हिरण्यनिष्कान्वसनानि गाश्च प्रदाय शिक्षाक्षरमन्त्रविद्भ्यः
BR0303024003a	प्रेष्याः पुरो विंशतिरात्तशस्त्रा धनूंषि वर्माणि शरांश्च पीतान्
BR0303024003c	मौर्वीश्च यन्त्राणि च सायकांश्च सर्वे समादाय जघन्यमीयुः
BR0303024004a	ततस्तु वासांसि च राजपुत्र्या धात्र्यश्च दास्यश्च विभूषणं च
BR0303024004c	तदिन्द्रसेनस्त्वरितं प्रगृह्य जघन्यमेवोपययौ रथेन
BR0303024005a	ततः कुरुश्रेष्ठमुपेत्य पौराः प्रदक्षिणं चक्रुरदीनसत्त्वाः
BR0303024005c	तं ब्राह्मणाश्चाभ्यवदन्प्रसन्ना मुख्याश्च सर्वे कुरुजाङ्गलानाम्
BR0303024006a	स चापि तानभ्यवदत्प्रसन्नः सहैव तैर्भ्रातृभिर्धर्मराजः
BR0303024006c	तस्थौ च तत्राधिपतिर्महात्मा दृष्ट्वा जनौघं कुरुजाङ्गलानाम्
BR0303024007a	पितेव पुत्रेषु स तेषु भावं चक्रे कुरूणामृषभो महात्मा
BR0303024007c	ते चापि तस्मिन्भरतप्रबर्हे तदा बभूवुः पितरीव पुत्राः
BR0303024008a	ततः समासाद्य महाजनौघाः कुरुप्रवीरं परिवार्य तस्थुः
BR0303024008c	हा नाथ हा धर्म इति ब्रुवन्तो ह्रिया च सर्वेऽश्रुमुखा बभूवुः
BR0303024009a	वरः कुरूणामधिपः प्रजानां पितेव पुत्रानपहाय चास्मान्
BR0303024009c	पौरानिमाञ्जानपदांश्च सर्वान्हित्वा प्रयातः क्व नु धर्मराजः
BR0303024010a	धिग्धार्तराष्ट्रं सुनृशंसबुद्धिं ससौबलं पापमतिं च कर्णम्
BR0303024010c	अनर्थमिच्छन्ति नरेन्द्र पापा ये धर्मनित्यस्य सतस्तवोग्राः
BR0303024011a	स्वयं निवेश्याप्रतिमं महात्मा पुरं महद्देवपुरप्रकाशम्
BR0303024011c	शतक्रतुप्रस्थममोघकर्मा हित्वा प्रयातः क्व नु धर्मराजः
BR0303024012a	चकार यामप्रतिमां महात्मा सभां मयो देवसभाप्रकाशाम्
BR0303024012c	तां देवगुप्तामिव देवमायां हित्वा प्रयातः क्व नु धर्मराजः
BR0303024013a	तान्धर्मकामार्थविदुत्तमौजा बीभत्सुरुच्चैः सहितानुवाच
BR0303024013c	आदास्यते वासमिमं निरुष्य वनेषु राजा द्विषतां यशांसि
BR0303024014a	द्विजातिमुख्याः सहिताः पृथक्च भवद्भिरासाद्य तपस्विनश्च
BR0303024014c	प्रसाद्य धर्मार्थविदश्च वाच्या यथार्थसिद्धिः परमा भवेन्नः
BR0303024015a	इत्येवमुक्ते वचनेऽर्जुनेन ते ब्राह्मणाः सर्ववर्णाश्च राजन्
BR0303024015c	मुदाभ्यनन्दन्सहिताश्च चक्रुः प्रदक्षिणं धर्मभृतां वरिष्ठम्
BR0303024016a	आमन्त्र्य पार्थं च वृकोदरं च धनञ्जयं याज्ञसेनीं यमौ च
BR0303024016c	प्रतस्थिरे राष्ट्रमपेतहर्षा युधिष्ठिरेणानुमता यथास्वम्
