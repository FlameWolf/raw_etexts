001	जनमेजय उवाच
001a	एवं द्यूतजिताः पार्थाः कोपिताश्च दुरात्मभिः
001c	धार्तराष्ट्रैः सहामात्यैर्निकृत्या द्विजसत्तम
002a	श्राविताः परुषा वाचः सृजद्भिर्वैरमुत्तमम्
002c	किमकुर्वन्त कौरव्या मम पूर्वपितामहाः
003a	कथं चैश्वर्यविभ्रष्टाः सहसा दुःखमेयुषः
003c	वने विजह्रिरे पार्थाः शक्रप्रतिमतेजसः
004a	के चैनानन्ववर्तन्त प्राप्तान्व्यसनमुत्तमम्
004c	किमाहाराः किमाचाराः क्व च वासो महात्मनाम्
005a	कथं द्वादश वर्षाणि वने तेषां महात्मनाम्
005c	व्यतीयुर्ब्राह्मणश्रेष्ठ शूराणामरिघातिनाम्
006a	कथं च राजपुत्री सा प्रवरा सर्वयोषिताम्
006c	पतिव्रता महाभागा सततं सत्यवादिनी
006e	वनवासमदुःखार्हा दारुणं प्रत्यपद्यत
007a	एतदाचक्ष्व मे सर्वं विस्तरेण तपोधन
007c	श्रोतुमिच्छामि चरितं भूरिद्रविणतेजसाम्
007e	कथ्यमानं त्वया विप्र परं कौतूहलं हि मे
008	वैशम्पायन उवाच
008a	एवं द्यूतजिताः पार्थाः कोपिताश्च दुरात्मभिः
008c	धार्तराष्ट्रैः सहामात्यैर्निर्ययुर्गजसाह्वयात्
009a	वर्धमानपुरद्वारेणाभिनिष्क्रम्य ते तदा
009c	उदङ्मुखाः शस्त्रभृतः प्रययुः सह कृष्णया
010a	इन्द्रसेनादयश्चैनान्भृत्याः परिचतुर्दश
010c	रथैरनुययुः शीघ्रैः स्त्रिय आदाय सर्वशः
011a	व्रजतस्तान्विदित्वा तु पौराः शोकाभिपीडिताः
011c	गर्हयन्तोऽसकृद्भीष्मविदुरद्रोणगौतमान्
011e	ऊचुर्विगतसन्त्रासाः समागम्य परस्परम्
012a	नेदमस्ति कुलं सर्वं न वयं न च नो गृहाः
012c	यत्र दुर्योधनः पापः सौबलेयेन पालितः
012e	कर्णदुःशासनाभ्यां च राज्यमेतच्चिकीर्षति
013a	नो चेत्कुलं न चाचारो न धर्मोऽर्थः कुतः सुखम्
013c	यत्र पापसहायोऽयं पापो राज्यं बुभूषते
014a	दुर्योधनो गुरुद्वेषी त्यक्ताचारसुहृज्जनः
014c	अर्थलुब्धोऽभिमानी च नीचः प्रकृतिनिर्घृणः
015a	नेयमस्ति मही कृत्स्ना यत्र दुर्योधनो नृपः
015c	साधु गच्छामहे सर्वे यत्र गच्छन्ति पाण्डवाः
016a	सानुक्रोशा महात्मानो विजितेन्द्रियशत्रवः
016c	ह्रीमन्तः कीर्तिमन्तश्च धर्माचारपरायणाः
017a	एवमुक्त्वानुजग्मुस्तान्पाण्डवांस्ते समेत्य च
017c	ऊचुः प्राञ्जलयः सर्वे तान्कुन्तीमाद्रिनन्दनान्
018a	क्व गमिष्यथ भद्रं वस्त्यक्त्वास्मान्दुःखभागिनः
018c	वयमप्यनुयास्यामो यत्र यूयं गमिष्यथ
019a	अधर्मेण जिताञ्श्रुत्वा युष्मांस्त्यक्तघृणैः परैः
019c	उद्विग्नाः स्म भृशं सर्वे नास्मान्हातुमिहार्हथ
020a	भक्तानुरक्ताः सुहृदः सदा प्रियहिते रतान्
020c	कुराजाधिष्ठिते राज्ये न विनश्येम सर्वशः
021a	श्रूयतां चाभिधास्यामो गुणदोषान्नरर्षभाः
021c	शुभाशुभाधिवासेन संसर्गं कुरुते यथा
022a	वस्त्रमापस्तिलान्भूमिं गन्धो वासयते यथा
022c	पुष्पाणामधिवासेन तथा संसर्गजा गुणाः
023a	मोहजालस्य योनिर्हि मूढैरेव समागमः
023c	अहन्यहनि धर्मस्य योनिः साधुसमागमः
024a	तस्मात्प्राज्ञैश्च वृद्धैश्च सुस्वभावैस्तपस्विभिः
024c	सद्भिश्च सह संसर्गः कार्यः शमपरायणैः
025a	येषां त्रीण्यवदातानि योनिर्विद्या च कर्म च
025c	तान्सेवेत्तैः समास्या हि शास्त्रेभ्योऽपि गरीयसी
026a	निरारम्भा ह्यपि वयं पुण्यशीलेषु साधुषु
026c	पुण्यमेवाप्नुयामेह पापं पापोपसेवनात्
027a	असतां दर्शनात्स्पर्शात्सञ्जल्पनसहासनात्
027c	धर्माचाराः प्रहीयन्ते न च सिध्यन्ति मानवाः
028a	बुद्धिश्च हीयते पुंसां नीचैः सह समागमात्
028c	मध्यमैर्मध्यतां याति श्रेष्ठतां याति चोत्तमैः
029a	ये गुणाः कीर्तिता लोके धर्मकामार्थसम्भवाः
029c	लोकाचारात्मसम्भूता वेदोक्ताः शिष्टसम्मताः
030a	ते युष्मासु समस्ताश्च व्यस्ताश्चैवेह सद्गुणाः
030c	इच्छामो गुणवन्मध्ये वस्तुं श्रेयोऽभिकाङ्क्षिणः
031	युधिष्ठिर उवाच
031a	धन्या वयं यदस्माकं स्नेहकारुण्ययन्त्रिताः
031c	असतोऽपि गुणानाहुर्ब्राह्मणप्रमुखाः प्रजाः
032a	तदहं भ्रातृसहितः सर्वान्विज्ञापयामि वः
032c	नान्यथा तद्धि कर्तव्यमस्मत्स्नेहानुकम्पया
033a	भीष्मः पितामहो राजा विदुरो जननी च मे
033c	सुहृज्जनश्च प्रायो मे नगरे नागसाह्वये
034a	ते त्वस्मद्धितकामार्थं पालनीयाः प्रयत्नतः
034c	युष्माभिः सहितैः सर्वैः शोकसन्तापविह्वलाः
035a	निवर्ततागता दूरं समागमनशापिताः
035c	स्वजने न्यासभूते मे कार्या स्नेहान्विता मतिः
036a	एतद्धि मम कार्याणां परमं हृदि संस्थितम्
036c	सुकृतानेन मे तुष्टिः सत्कारश्च भविष्यति
037	वैशम्पायन उवाच
037a	तथानुमन्त्रितास्तेन धर्मराजेन ताः प्रजाः
037c	चक्रुरार्तस्वरं घोरं हा राजन्निति दुःखिताः
038a	गुणान्पार्थस्य संस्मृत्य दुःखार्ताः परमातुराः
038c	अकामाः सन्न्यवर्तन्त समागम्याथ पाण्डवान्
039a	निवृत्तेषु तु पौरेषु रथानास्थाय पाण्डवाः
039c	प्रजग्मुर्जाह्नवीतीरे प्रमाणाख्यं महावटम्
040a	तं ते दिवसशेषेण वटं गत्वा तु पाण्डवाः
040c	ऊषुस्तां रजनीं वीराः संस्पृश्य सलिलं शुचि
040e	उदकेनैव तां रात्रिमूषुस्ते दुःखकर्शिताः
041a	अनुजग्मुश्च तत्रैतान्स्नेहात्केचिद्द्विजातयः
041c	साग्नयोऽनग्नयश्चैव सशिष्यगणबान्धवाः
041e	स तैः परिवृतो राजा शुशुभे ब्रह्मवादिभिः
042a	तेषां प्रादुष्कृताग्नीनां मुहूर्ते रम्यदारुणे
042c	ब्रह्मघोषपुरस्कारः सञ्जल्पः समजायत
043a	राजानं तु कुरुश्रेष्ठं ते हंसमधुरस्वराः
043c	आश्वासयन्तो विप्राग्र्याः क्षपां सर्वां व्यनोदयन्
