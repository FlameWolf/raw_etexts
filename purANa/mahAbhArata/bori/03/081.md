001	पुलस्त्य उवाच
001a	ततो गच्छेत राजेन्द्र कुरुक्षेत्रमभिष्टुतम्
001c	पापेभ्यो विप्रमुच्यन्ते तद्गताः सर्वजन्तवः
002a	कुरुक्षेत्रं गमिष्यामि कुरुक्षेत्रे वसाम्यहम्
002c	य एवं सततं ब्रूयात्सोऽपि पापैः प्रमुच्यते
003a	तत्र मासं वसेद्वीर सरस्वत्यां युधिष्ठिर
003c	यत्र ब्रह्मादयो देवा ऋषयः सिद्धचारणाः
004a	गन्धर्वाप्सरसो यक्षाः पन्नगाश्च महीपते
004c	ब्रह्मक्षेत्रं महापुण्यमभिगच्छन्ति भारत
005a	मनसाप्यभिकामस्य कुरुक्षेत्रं युधिष्ठिर
005c	पापानि विप्रणश्यन्ति ब्रह्मलोकं च गच्छति
006a	गत्वा हि श्रद्धया युक्तः कुरुक्षेत्रं कुरूद्वह
006c	राजसूयाश्वमेधाभ्यां फलं प्राप्नोति मानवः
007a	ततो मचक्रुकं राजन्द्वारपालं महाबलम्
007c	यक्षं समभिवाद्यैव गोसहस्रफलं लभेत्
008a	ततो गच्छेत धर्मज्ञ विष्णोः स्थानमनुत्तमम्
008c	सततं नाम राजेन्द्र यत्र सन्निहितो हरिः
009a	तत्र स्नात्वार्चयित्वा च त्रिलोकप्रभवं हरिम्
009c	अश्वमेधमवाप्नोति विष्णुलोकं च गच्छति
010a	ततः पारिप्लवं गच्छेत्तीर्थं त्रैलोक्यविश्रुतम्
010c	अग्निष्टोमातिरात्राभ्यां फलं प्राप्नोति मानवः
011a	पृथिव्यास्तीर्थमासाद्य गोसहस्रफलं लभेत्
011c	ततः शालूकिनीं गत्वा तीर्थसेवी नराधिप
011e	दशाश्वमेधिके स्नात्वा तदेव लभते फलम्
012a	सर्पदर्वीं समासाद्य नागानां तीर्थमुत्तमम्
012c	अग्निष्टोममवाप्नोति नागलोकं च विन्दति
013a	ततो गच्छेत धर्मज्ञ द्वारपालं तरन्तुकम्
013c	तत्रोष्य रजनीमेकां गोसहस्रफलं लभेत्
014a	ततः पञ्चनदं गत्वा नियतो नियताशनः
014c	कोटितीर्थमुपस्पृश्य हयमेधफलं लभेत्
014e	अश्विनोस्तीर्थमासाद्य रूपवानभिजायते
015a	ततो गच्छेत धर्मज्ञ वाराहं तीर्थमुत्तमम्
015c	विष्णुर्वाराहरूपेण पूर्वं यत्र स्थितोऽभवत्
015e	तत्र स्नात्वा नरव्याघ्र अग्निष्टोमफलं लभेत्
016a	ततो जयन्त्या राजेन्द्र सोमतीर्थं समाविशेत्
016c	स्नात्वा फलमवाप्नोति राजसूयस्य मानवः
017a	एकहंसे नरः स्नात्वा गोसहस्रफलं लभेत्
017c	कृतशौचं समासाद्य तीर्थसेवी कुरूद्वह
017e	पुण्डरीकमवाप्नोति कृतशौचो भवेन्नरः
018a	ततो मुञ्जवटं नाम महादेवस्य धीमतः
018c	तत्रोष्य रजनीमेकां गाणपत्यमवाप्नुयात्
019a	तत्रैव च महाराज यक्षी लोकपरिश्रुता
019c	तां चाभिगम्य राजेन्द्र पुण्याँल्लोकानवाप्नुयात्
020a	कुरुक्षेत्रस्य तद्द्वारं विश्रुतं भरतर्षभ
020c	प्रदक्षिणमुपावृत्य तीर्थसेवी समाहितः
021a	सम्मिते पुष्कराणां च स्नात्वार्च्य पितृदेवताः
021c	जामदग्न्येन रामेण आहृते वै महात्मना
021e	कृतकृत्यो भवेद्राजन्नश्वमेधं च विन्दति
022a	ततो रामह्रदान्गच्छेत्तीर्थसेवी नराधिप
022c	यत्र रामेण राजेन्द्र तरसा दीप्ततेजसा
022e	क्षत्रमुत्साद्य वीर्येण ह्रदाः पञ्च निवेशिताः
023a	पूरयित्वा नरव्याघ्र रुधिरेणेति नः श्रुतम्
023c	पितरस्तर्पिताः सर्वे तथैव च पितामहाः
023e	ततस्ते पितरः प्रीता राममूचुर्महीपते
024a	राम राम महाभाग प्रीताः स्म तव भार्गव
024c	अनया पितृभक्त्या च विक्रमेण च ते विभो
024e	वरं वृणीष्व भद्रं ते किमिच्छसि महाद्युते
025a	एवमुक्तः स राजेन्द्र रामः प्रहरतां वरः
025c	अब्रवीत्प्राञ्जलिर्वाक्यं पितॄन्स गगने स्थितान्
026a	भवन्तो यदि मे प्रीता यद्यनुग्राह्यता मयि
026c	पितृप्रसादादिच्छेयं तपसाप्यायनं पुनः
027a	यच्च रोषाभिभूतेन क्षत्रमुत्सादितं मया
027c	ततश्च पापान्मुच्येयं युष्माकं तेजसा ह्यहम्
027e	ह्रदाश्च तीर्थभूता मे भवेयुर्भुवि विश्रुताः
028a	एतच्छ्रुत्वा शुभं वाक्यं रामस्य पितरस्तदा
028c	प्रत्यूचुः परमप्रीता रामं हर्षसमन्विताः
029a	तपस्ते वर्धतां भूयः पितृभक्त्या विशेषतः
029c	यच्च रोषाभिभूतेन क्षत्रमुत्सादितं त्वया
030a	ततश्च पापान्मुक्तस्त्वं कर्मभिस्ते च पातिताः
030c	ह्रदाश्च तव तीर्थत्वं गमिष्यन्ति न संशयः
031a	ह्रदेष्वेतेषु यः स्नात्वा पितॄन्सन्तर्पयिष्यति
031c	पितरस्तस्य वै प्रीता दास्यन्ति भुवि दुर्लभम्
031e	ईप्सितं मनसः कामं स्वर्गलोकं च शाश्वतम्
032a	एवं दत्त्वा वरान्राजन्रामस्य पितरस्तदा
032c	आमन्त्र्य भार्गवं प्रीतास्तत्रैवान्तर्दधुस्तदा
033a	एवं रामह्रदाः पुण्या भार्गवस्य महात्मनः
033c	स्नात्वा ह्रदेषु रामस्य ब्रह्मचारी शुभव्रतः
033e	राममभ्यर्च्य राजेन्द्र लभेद्बहु सुवर्णकम्
034a	वंशमूलकमासाद्य तीर्थसेवी कुरूद्वह
034c	स्ववंशमुद्धरेद्राजन्स्नात्वा वै वंशमूलके
035a	कायशोधनमासाद्य तीर्थं भरतसत्तम
035c	शरीरशुद्धिः स्नातस्य तस्मिंस्तीर्थे न संशयः
035e	शुद्धदेहश्च संयाति शुभाँल्लोकाननुत्तमान्
036a	ततो गच्छेत राजेन्द्र तीर्थं त्रैलोक्यविश्रुतम्
036c	लोका यत्रोद्धृताः पूर्वं विष्णुना प्रभविष्णुना
037a	लोकोद्धारं समासाद्य तीर्थं त्रैलोक्यविश्रुतम्
037c	स्नात्वा तीर्थवरे राजँल्लोकानुद्धरते स्वकान्
037e	श्रीतीर्थं च समासाद्य विन्दते श्रियमुत्तमाम्
038a	कपिलातीर्थमासाद्य ब्रह्मचारी समाहितः
038c	तत्र स्नात्वार्चयित्वा च दैवतानि पितॄंस्तथा
038e	कपिलानां सहस्रस्य फलं विन्दति मानवः
039a	सूर्यतीर्थं समासाद्य स्नात्वा नियतमानसः
039c	अर्चयित्वा पितॄन्देवानुपवासपरायणः
039e	अग्निष्टोममवाप्नोति सूर्यलोकं च गच्छति
040a	गवाम्भवनमासाद्य तीर्थसेवी यथाक्रमम्
040c	तत्राभिषेकं कुर्वाणो गोसहस्रफलं लभेत्
041a	शङ्खिनीं तत्र आसाद्य तीर्थसेवी कुरूद्वह
041c	देव्यास्तीर्थे नरः स्नात्वा लभते रूपमुत्तमम्
042a	ततो गच्छेत राजेन्द्र द्वारपालमरन्तुकम्
042c	तस्य तीर्थं सरस्वत्यां यक्षेन्द्रस्य महात्मनः
042e	तत्र स्नात्वा नरो राजन्नग्निष्टोमफलं लभेत्
043a	ततो गच्छेत धर्मज्ञ ब्रह्मावर्तं नराधिप
043c	ब्रह्मावर्ते नरः स्नात्वा ब्रह्मलोकमवाप्नुयात्
044a	ततो गच्छेत धर्मज्ञ सुतीर्थकमनुत्तमम्
044c	यत्र सन्निहिता नित्यं पितरो दैवतैः सह
045a	तत्राभिषेकं कुर्वीत पितृदेवार्चने रतः
045c	अश्वमेधमवाप्नोति पितृलोकं च गच्छति
046a	ततोऽम्बुवश्यं धर्मज्ञ समासाद्य यथाक्रमम्
046c	कोशेश्वरस्य तीर्थेषु स्नात्वा भरतसत्तम
046e	सर्वव्याधिविनिर्मुक्तो ब्रह्मलोके महीयते
047a	मातृतीर्थं च तत्रैव यत्र स्नातस्य भारत
047c	प्रजा विवर्धते राजन्ननन्तां चाश्नुते श्रियम्
048a	ततः शीतवनं गच्छेन्नियतो नियताशनः
048c	तीर्थं तत्र महाराज महदन्यत्र दुर्लभम्
049a	पुनाति दर्शनादेव दण्डेनैकं नराधिप
049c	केशानभ्युक्ष्य वै तस्मिन्पूतो भवति भारत
050a	तीर्थं तत्र महाराज श्वानलोमापहं स्मृतम्
050c	यत्र विप्रा नरव्याघ्र विद्वांसस्तीर्थतत्पराः
051a	श्वानलोमापनयने तीर्थे भरतसत्तम
051c	प्राणायामैर्निर्हरन्ति श्वलोमानि द्विजोत्तमाः
052a	पूतात्मानश्च राजेन्द्र प्रयान्ति परमां गतिम्
052c	दशाश्वमेधिकं चैव तस्मिंस्तीर्थे महीपते
052e	तत्र स्नात्वा नरव्याघ्र गच्छेत परमां गतिम्
053a	ततो गच्छेत राजेन्द्र मानुषं लोकविश्रुतम्
053c	यत्र कृष्णमृगा राजन्व्याधेन परिपीडिताः
053e	अवगाह्य तस्मिन्सरसि मानुषत्वमुपागताः
054a	तस्मिंस्तीर्थे नरः स्नात्वा ब्रह्मचारी जितेन्द्रियः
054c	सर्वपापविशुद्धात्मा स्वर्गलोके महीयते
055a	मानुषस्य तु पूर्वेण क्रोशमात्रे महीपते
055c	आपगा नाम विख्याता नदी सिद्धनिषेविता
056a	श्यामाकभोजनं तत्र यः प्रयच्छति मानवः
056c	देवान्पितॄंश्च उद्दिश्य तस्य धर्मफलं महत्
056e	एकस्मिन्भोजिते विप्रे कोटिर्भवति भोजिता
057a	तत्र स्नात्वार्चयित्वा च दैवतानि पितॄंस्तथा
057c	उषित्वा रजनीमेकामग्निष्टोमफलं लभेत्
058a	ततो गच्छेत राजेन्द्र ब्रह्मणः स्थानमुत्तमम्
058c	ब्रह्मोदुम्बरमित्येव प्रकाशं भुवि भारत
059a	तत्र सप्तर्षिकुण्डेषु स्नातस्य कुरुपुङ्गव
059c	केदारे चैव राजेन्द्र कपिष्ठलमहात्मनः
060a	ब्रह्माणमभिगम्याथ शुचिः प्रयतमानसः
060c	सर्वपापविशुद्धात्मा ब्रह्मलोकं प्रपद्यते
061a	कपिष्ठलस्य केदारं समासाद्य सुदुर्लभम्
061c	अन्तर्धानमवाप्नोति तपसा दग्धकिल्बिषः
062a	ततो गच्छेत राजेन्द्र सरकं लोकविश्रुतम्
062c	कृष्णपक्षे चतुर्दश्यामभिगम्य वृषध्वजम्
062e	लभते सर्वकामान्हि स्वर्गलोकं च गच्छति
063a	तिस्रः कोट्यस्तु तीर्थानां सरके कुरुनन्दन
063c	रुद्रकोटिस्तथा कूपे ह्रदेषु च महीपते
063e	इलास्पदं च तत्रैव तीर्थं भरतसत्तम
064a	तत्र स्नात्वार्चयित्वा च पितॄन्देवांश्च भारत
064c	न दुर्गतिमवाप्नोति वाजपेयं च विन्दति
065a	किन्दाने च नरः स्नात्वा किञ्जप्ये च महीपते
065c	अप्रमेयमवाप्नोति दानं जप्यं च भारत
066a	कलश्यां चाप्युपस्पृश्य श्रद्दधानो जितेन्द्रियः
066c	अग्निष्टोमस्य यज्ञस्य फलं प्राप्नोति मानवः
067a	सरकस्य तु पूर्वेण नारदस्य महात्मनः
067c	तीर्थं कुरुवरश्रेष्ठ अनाजन्मेति विश्रुतम्
068a	तत्र तीर्थे नरः स्नात्वा प्राणांश्चोत्सृज्य भारत
068c	नारदेनाभ्यनुज्ञातो लोकान्प्राप्नोति दुर्लभान्
069a	शुक्लपक्षे दशम्यां तु पुण्डरीकं समाविशेत्
069c	तत्र स्नात्वा नरो राजन्पुण्डरीकफलं लभेत्
070a	ततस्त्रिविष्टपं गच्छेत्त्रिषु लोकेषु विश्रुतम्
070c	तत्र वैतरणी पुण्या नदी पापप्रमोचनी
071a	तत्र स्नात्वार्चयित्वा च शूलपाणिं वृषध्वजम्
071c	सर्वपापविशुद्धात्मा गच्छेत परमां गतिम्
072a	ततो गच्छेत राजेन्द्र फलकीवनमुत्तमम्
072c	यत्र देवाः सदा राजन्फलकीवनमाश्रिताः
072e	तपश्चरन्ति विपुलं बहुवर्षसहस्रकम्
073a	दृषद्वत्यां नरः स्नात्वा तर्पयित्वा च देवताः
073c	अग्निष्टोमातिरात्राभ्यां फलं विन्दति भारत
074a	तीर्थे च सर्वदेवानां स्नात्वा भरतसत्तम
074c	गोसहस्रस्य राजेन्द्र फलं प्राप्नोति मानवः
075a	पाणिखाते नरः स्नात्वा तर्पयित्वा च देवताः
075c	राजसूयमवाप्नोति ऋषिलोकं च गच्छति
076a	ततो गच्छेत राजेन्द्र मिश्रकं तीर्थमुत्तमम्
076c	तत्र तीर्थानि राजेन्द्र मिश्रितानि महात्मना
077a	व्यासेन नृपशार्दूल द्विजार्थमिति नः श्रुतम्
077c	सर्वतीर्थेषु स स्नाति मिश्रके स्नाति यो नरः
078a	ततो व्यासवनं गच्छेन्नियतो नियताशनः
078c	मनोजवे नरः स्नात्वा गोसहस्रफलं लभेत्
079a	गत्वा मधुवटीं चापि देव्यास्तीर्थं नरः शुचिः
079c	तत्र स्नात्वार्चयेद्देवान्पितॄंश्च प्रयतः शुचिः
079e	स देव्या समनुज्ञातो गोसहस्रफलं लभेत्
080a	कौशिक्याः सङ्गमे यस्तु दृषद्वत्याश्च भारत
080c	स्नाति वै नियताहारः सर्वपापैः प्रमुच्यते
081a	ततो व्यासस्थली नाम यत्र व्यासेन धीमता
081c	पुत्रशोकाभितप्तेन देहत्यागार्थनिश्चयः
082a	कृतो देवैश्च राजेन्द्र पुनरुत्थापितस्तदा
082c	अभिगम्य स्थलीं तस्य गोसहस्रफलं लभेत्
083a	किन्दत्तं कूपमासाद्य तिलप्रस्थं प्रदाय च
083c	गच्छेत परमां सिद्धिमृणैर्मुक्तः कुरूद्वह
084a	अहश्च सुदिनं चैव द्वे तीर्थे च सुदुर्लभे
084c	तयोः स्नात्वा नरव्याघ्र सूर्यलोकमवाप्नुयात्
085a	मृगधूमं ततो गच्छेत्त्रिषु लोकेषु विश्रुतम्
085c	तत्र गङ्गाह्रदे स्नात्वा समभ्यर्च्य च मानवः
085e	शूलपाणिं महादेवमश्वमेधफलं लभेत्
086a	देवतीर्थे नरः स्नात्वा गोसहस्रफलं लभेत्
086c	अथ वामनकं गच्छेत्त्रिषु लोकेषु विश्रुतम्
087a	तत्र विष्णुपदे स्नात्वा अर्चयित्वा च वामनम्
087c	सर्वपापविशुद्धात्मा विष्णुलोकमवाप्नुयात्
088a	कुलम्पुने नरः स्नात्वा पुनाति स्वकुलं नरः
088c	पवनस्य ह्रदं गत्वा मरुतां तीर्थमुत्तमम्
088e	तत्र स्नात्वा नरव्याघ्र वायुलोके महीयते
089a	अमराणां ह्रदे स्नात्वा अमरेषु नराधिप
089c	अमराणां प्रभावेन स्वर्गलोके महीयते
090a	शालिहोत्रस्य राजेन्द्र शालिशूर्पे यथाविधि
090c	स्नात्वा नरवरश्रेष्ठ गोसहस्रफलं लभेत्
091a	श्रीकुञ्जं च सरस्वत्यां तीर्थं भरतसत्तम
091c	तत्र स्नात्वा नरो राजन्नग्निष्टोमफलं लभेत्
092a	ततो नैमिषकुञ्जं च समासाद्य कुरूद्वह
092c	ऋषयः किल राजेन्द्र नैमिषेयास्तपोधनाः
092e	तीर्थयात्रां पुरस्कृत्य कुरुक्षेत्रं गताः पुरा
093a	ततः कुञ्जः सरस्वत्यां कृतो भरतसत्तम
093c	ऋषीणामवकाशः स्याद्यथा तुष्टिकरो महान्
094a	तस्मिन्कुञ्जे नरः स्नात्वा गोसहस्रफलं लभेत्
094c	कन्यातीर्थे नरः स्नात्वा अग्निष्टोमफलं लभेत्
095a	ततो गच्छेन्नरव्याघ्र ब्रह्मणः स्थानमुत्तमम्
095c	तत्र वर्णावरः स्नात्वा ब्राह्मण्यं लभते नरः
095e	ब्राह्मणश्च विशुद्धात्मा गच्छेत परमां गतिम्
096a	ततो गच्छेन्नरश्रेष्ठ सोमतीर्थमनुत्तमम्
096c	तत्र स्नात्वा नरो राजन्सोमलोकमवाप्नुयात्
097a	सप्तसारस्वतं तीर्थं ततो गच्छेन्नराधिप
097c	यत्र मङ्कणकः सिद्धो महर्षिर्लोकविश्रुतः
098a	पुरा मङ्कणको राजन्कुशाग्रेणेति नः श्रुतम्
098c	क्षतः किल करे राजंस्तस्य शाकरसोऽस्रवत्
099a	स वै शाकरसं दृष्ट्वा हर्षाविष्टो महातपाः
099c	प्रनृत्तः किल विप्रर्षिर्विस्मयोत्फुल्ललोचनः
100a	ततस्तस्मिन्प्रनृत्ते वै स्थावरं जङ्गमं च यत्
100c	प्रनृत्तमुभयं वीर तेजसा तस्य मोहितम्
101a	ब्रह्मादिभिः सुरै राजन्नृषिभिश्च तपोधनैः
101c	विज्ञप्तो वै महादेव ऋषेरर्थे नराधिप
101e	नायं नृत्येद्यथा देव तथा त्वं कर्तुमर्हसि
102a	ततः प्रनृत्तमासाद्य हर्षाविष्टेन चेतसा
102c	सुराणां हितकामार्थमृषिं देवोऽभ्यभाषत
103a	अहो महर्षे धर्मज्ञ किमर्थं नृत्यते भवान्
103c	हर्षस्थानं किमर्थं वा तवाद्य मुनिपुङ्गव
104	ऋषिरुवाच
104a	किं न पश्यसि मे देव कराच्छाकरसं स्रुतम्
104c	यं दृष्ट्वाहं प्रनृत्तो वै हर्षेण महतान्वितः
105	पुलस्त्य उवाच
105a	तं प्रहस्याब्रवीद्देवो मुनिं रागेण मोहितम्
105c	अहं वै विस्मयं विप्र न गच्छामीति पश्य माम्
106a	एवमुक्त्वा नरश्रेष्ठ महादेवेन धीमता
106c	अङ्गुल्यग्रेण राजेन्द्र स्वाङ्गुष्ठस्ताडितोऽनघ
107a	ततो भस्म क्षताद्राजन्निर्गतं हिमसन्निभम्
107c	तद्दृष्ट्वा व्रीडितो राजन्स मुनिः पादयोर्गतः
108a	नान्यं देवमहं मन्ये रुद्रात्परतरं महत्
108c	सुरासुरस्य जगतो गतिस्त्वमसि शूलधृक्
109a	त्वया सृष्टमिदं विश्वं त्रैलोक्यं सचराचरम्
109c	त्वामेव भगवन्सर्वे प्रविशन्ति युगक्षये
110a	देवैरपि न शक्यस्त्वं परिज्ञातुं कुतो मया
110c	त्वयि सर्वे च दृश्यन्ते सुरा ब्रह्मादयोऽनघ
111a	सर्वस्त्वमसि लोकानां कर्ता कारयिता च ह
111c	त्वत्प्रसादात्सुराः सर्वे मोदन्तीहाकुतोभयाः
111e	एवं स्तुत्वा महादेवं स ऋषिः प्रणतोऽभवत्
112	ऋषिरुवाच
112a	त्वत्प्रसादान्महादेव तपो मे न क्षरेत वै
113	पुलस्त्य उवाच
113a	ततो देवः प्रहृष्टात्मा ब्रह्मर्षिमिदमब्रवीत्
113c	तपस्ते वर्धतां विप्र मत्प्रसादात्सहस्रधा
114a	आश्रमे चेह वत्स्यामि त्वया सार्धं महामुने
114c	सप्तसारस्वते स्नात्वा अर्चयिष्यन्ति ये तु माम्
115a	न तेषां दुर्लभं किञ्चिदिह लोके परत्र च
115c	सारस्वतं च ते लोकं गमिष्यन्ति न संशयः
116a	ततस्त्वौशनसं गच्छेत्त्रिषु लोकेषु विश्रुतम्
116c	यत्र ब्रह्मादयो देवा ऋषयश्च तपोधनाः
117a	कार्त्तिकेयश्च भगवांस्त्रिसन्ध्यं किल भारत
117c	सान्निध्यमकरोत्तत्र भार्गवप्रियकाम्यया
118a	कपालमोचनं तीर्थं सर्वपापप्रमोचनम्
118c	तत्र स्नात्वा नरव्याघ्र सर्वपापैः प्रमुच्यते
119a	अग्नितीर्थं ततो गच्छेत्तत्र स्नात्वा नरर्षभ
119c	अग्निलोकमवाप्नोति कुलं चैव समुद्धरेत्
120a	विश्वामित्रस्य तत्रैव तीर्थं भरतसत्तम
120c	तत्र स्नात्वा महाराज ब्राह्मण्यमभिजायते
121a	ब्रह्मयोनिं समासाद्य शुचिः प्रयतमानसः
121c	तत्र स्नात्वा नरव्याघ्र ब्रह्मलोकं प्रपद्यते
121e	पुनात्यासप्तमं चैव कुलं नास्त्यत्र संशयः
122a	ततो गच्छेत राजेन्द्र तीर्थं त्रैलोक्यविश्रुतम्
122c	पृथूदकमिति ख्यातं कार्त्तिकेयस्य वै नृप
122e	तत्राभिषेकं कुर्वीत पितृदेवार्चने रतः
123a	अज्ञानाज्ज्ञानतो वापि स्त्रिया वा पुरुषेण वा
123c	यत्किञ्चिदशुभं कर्म कृतं मानुषबुद्धिना
124a	तत्सर्वं नश्यते तस्य स्नातमात्रस्य भारत
124c	अश्वमेधफलं चापि स्वर्गलोकं च गच्छति
125a	पुण्यमाहुः कुरुक्षेत्रं कुरुक्षेत्रात्सरस्वतीम्
125c	सरस्वत्याश्च तीर्थानि तीर्थेभ्यश्च पृथूदकम्
126a	उत्तमे सर्वतीर्थानां यस्त्यजेदात्मनस्तनुम्
126c	पृथूदके जप्यपरो नैनं श्वोमरणं तपेत्
127a	गीतं सनत्कुमारेण व्यासेन च महात्मना
127c	वेदे च नियतं राजनभिगच्छेत्पृथूदकम्
128a	पृथूदकात्पुण्यतमं नान्यत्तीर्थं नरोत्तम
128c	एतन्मेध्यं पवित्रं च पावनं च न संशयः
129a	तत्र स्नात्वा दिवं यान्ति अपि पापकृतो जनाः
129c	पृथूदके नरश्रेष्ठ प्राहुरेवं मनीषिणः
130a	मधुस्रवं च तत्रैव तीर्थं भरतसत्तम
130c	तत्र स्नात्वा नरो राजन्गोसहस्रफलं लभेत्
131a	ततो गच्छेन्नरश्रेष्ठ तीर्थं देव्या यथाक्रमम्
131c	सरस्वत्यारुणायाश्च सङ्गमं लोकविश्रुतम्
132a	त्रिरात्रोपोषितः स्नात्वा मुच्यते ब्रह्महत्यया
132c	अग्निष्टोमातिरात्राभ्यां फलं विन्दति मानवः
133a	आसप्तमं कुलं चैव पुनाति भरतर्षभ
133c	अवतीर्णं च तत्रैव तीर्थं कुरुकुलोद्वह
133e	विप्राणामनुकम्पार्थं दर्भिणा निर्मितं पुरा
134a	व्रतोपनयनाभ्यां वा उपवासेन वा द्विजः
134c	क्रियामन्त्रैश्च संयुक्तो ब्राह्मणः स्यान्न संशयः
135a	क्रियामन्त्रविहीनोऽपि तत्र स्नात्वा नरर्षभ
135c	चीर्णव्रतो भवेद्विप्रो दृष्टमेतत्पुरातने
136a	समुद्राश्चापि चत्वारः समानीताश्च दर्भिणा
136c	येषु स्नातो नरव्याघ्र न दुर्गतिमवाप्नुयात्
136e	फलानि गोसहस्राणां चतुर्णां विन्दते च सः
137a	ततो गच्छेत राजेन्द्र तीर्थं शतसहस्रकम्
137c	साहस्रकं च तत्रैव द्वे तीर्थे लोकविश्रुते
138a	उभयोर्हि नरः स्नात्वा गोसहस्रफलं लभेत्
138c	दानं वाप्युपवासो वा सहस्रगुणितं भवेत्
139a	ततो गच्छेत राजेन्द्र रेणुकातीर्थमुत्तमम्
139c	तत्राभिषेकं कुर्वीत पितृदेवार्चने रतः
139e	सर्वपापविशुद्धात्मा अग्निष्टोमफलं लभेत्
140a	विमोचनमुपस्पृश्य जितमन्युर्जितेन्द्रियः
140c	प्रतिग्रहकृतैर्दोषैः सर्वैः स परिमुच्यते
141a	ततः पञ्चवटं गत्वा ब्रह्मचारी जितेन्द्रियः
141c	पुण्येन महता युक्तः सतां लोके महीयते
142a	यत्र योगेश्वरः स्थाणुः स्वयमेव वृषध्वजः
142c	तमर्चयित्वा देवेशं गमनादेव सिध्यति
143a	औजसं वरुणं तीर्थं दीप्यते स्वेन तेजसा
143c	यत्र ब्रह्मादिभिर्देवैरृषिभिश्च तपोधनैः
143e	सेनापत्येन देवानामभिषिक्तो गुहस्तदा
144a	औजसस्य तु पूर्वेण कुरुतीर्थं कुरूद्वह
144c	कुरुतीर्थे नरः स्नात्वा ब्रह्मचारी जितेन्द्रियः
144e	सर्वपापविशुद्धात्मा कुरुलोकं प्रपद्यते
145a	स्वर्गद्वारं ततो गच्छेन्नियतो नियताशनः
145c	स्वर्गलोकमवाप्नोति ब्रह्मलोकं च गच्छति
146a	ततो गच्छेदनरकं तीर्थसेवी नराधिप
146c	तत्र स्नात्वा नरो राजन्न दुर्गतिमवाप्नुयात्
147a	तत्र ब्रह्मा स्वयं नित्यं देवैः सह महीपते
147c	अन्वास्यते नरश्रेष्ठ नारायणपुरोगमैः
148a	सान्निध्यं चैव राजेन्द्र रुद्रपत्न्याः कुरूद्वह
148c	अभिगम्य च तां देवीं न दुर्गतिमवाप्नुयात्
149a	तत्रैव च महाराज विश्वेश्वरमुमापतिम्
149c	अभिगम्य महादेवं मुच्यते सर्वकिल्बिषैः
150a	नारायणं चाभिगम्य पद्मनाभमरिन्दमम्
150c	शोभमानो महाराज विष्णुलोकं प्रपद्यते
151a	तीर्थे तु सर्वदेवानां स्नातः स पुरुषर्षभ
151c	सर्वदुःखैः परित्यक्तो द्योतते शशिवत्सदा
152a	ततः स्वस्तिपुरं गच्छेत्तीर्थसेवी नराधिप
152c	पावनं तीर्थमासाद्य तर्पयेत्पितृदेवताः
152e	अग्निष्टोमस्य यज्ञस्य फलं प्राप्नोति मानवः
153a	गङ्गाह्रदश्च तत्रैव कूपश्च भरतर्षभ
153c	तिस्रः कोट्यस्तु तीर्थानां तस्मिन्कूपे महीपते
153e	तत्र स्नात्वा नरो राजन्स्वर्गलोकं प्रपद्यते
154a	आपगायां नरः स्नात्वा अर्चयित्वा महेश्वरम्
154c	गाणपत्यमवाप्नोति कुलं चोद्धरते स्वकम्
155a	ततः स्थाणुवटं गच्छेत्त्रिषु लोकेषु विश्रुतम्
155c	तत्र स्नात्वा स्थितो रात्रिं रुद्रलोकमवाप्नुयात्
156a	बदरीपाचनं गच्छेद्वसिष्ठस्याश्रमं ततः
156c	बदरं भक्षयेत्तत्र त्रिरात्रोपोषितो नरः
157a	सम्यग्द्वादश वर्षाणि बदरान्भक्षयेत्तु यः
157c	त्रिरात्रोपोषितश्चैव भवेत्तुल्यो नराधिप
158a	इन्द्रमार्गं समासाद्य तीर्थसेवी नराधिप
158c	अहोरात्रोपवासेन शक्रलोके महीयते
159a	एकरात्रं समासाद्य एकरात्रोषितो नरः
159c	नियतः सत्यवादी च ब्रह्मलोके महीयते
160a	ततो गच्छेत धर्मज्ञ तीर्थं त्रैलोक्यविश्रुतम्
160c	आदित्यस्याश्रमो यत्र तेजोराशेर्महात्मनः
161a	तस्मिंस्तीर्थे नरः स्नात्वा पूजयित्वा विभावसुम्
161c	आदित्यलोकं व्रजति कुलं चैव समुद्धरेत्
162a	सोमतीर्थे नरः स्नात्वा तीर्थसेवी कुरूद्वह
162c	सोमलोकमवाप्नोति नरो नास्त्यत्र संशयः
163a	ततो गच्छेत धर्मज्ञ दधीचस्य महात्मनः
163c	तीर्थं पुण्यतमं राजन्पावनं लोकविश्रुतम्
164a	यत्र सारस्वतो राजन्सोऽङ्गिरास्तपसो निधिः
164c	तस्मिंस्तीर्थे नरः स्नात्वा वाजपेयफलं लभेत्
164e	सारस्वतीं गतिं चैव लभते नात्र संशयः
165a	ततः कन्याश्रमं गच्छेन्नियतो ब्रह्मचर्यवान्
165c	त्रिरात्रोपोषितो राजन्नुपवासपरायणः
165e	लभेत्कन्याशतं दिव्यं ब्रह्मलोकं च गच्छति
166a	ततो गच्छेत धर्मज्ञ तीर्थं सन्निहितीमपि
166c	यत्र ब्रह्मादयो देवा ऋषयश्च तपोधनाः
166e	मासि मासि समायान्ति पुण्येन महतान्विताः
167a	सन्निहित्यामुपस्पृश्य राहुग्रस्ते दिवाकरे
167c	अश्वमेधशतं तेन इष्टं भवति शाश्वतम्
168a	पृथिव्यां यानि तीर्थानि अन्तरिक्षचराणि च
168c	नद्यो नदास्तडागाश्च सर्वप्रस्रवणानि च
169a	उदपानाश्च वप्राश्च पुण्यान्यायतनानि च
169c	मासि मासि समायान्ति सन्निहित्यां न संशयः
170a	यत्किञ्चिद्दुष्कृतं कर्म स्त्रिया वा पुरुषस्य वा
170c	स्नातमात्रस्य तत्सर्वं नश्यते नात्र संशयः
170e	पद्मवर्णेन यानेन ब्रह्मलोकं स गच्छति
171a	अभिवाद्य ततो यक्षं द्वारपालमरन्तुकम्
171c	कोटिरूपमुपस्पृश्य लभेद्बहु सुवर्णकम्
172a	गङ्गाह्रदश्च तत्रैव तीर्थं भरतसत्तम
172c	तत्र स्नातस्तु धर्मज्ञ ब्रह्मचारी समाहितः
172e	राजसूयाश्वमेधाभ्यां फलं विन्दति शाश्वतम्
173a	पृथिव्यां नैमिषं पुण्यमन्तरिक्षे च पुष्करम्
173c	त्रयाणामपि लोकानां कुरुक्षेत्रं विशिष्यते
174a	पांसवोऽपि कुरुक्षेत्रे वायुना समुदीरिताः
174c	अपि दुष्कृतकर्माणं नयन्ति परमां गतिम्
175a	दक्षिणेन सरस्वत्या उत्तरेण दृषद्वतीम्
175c	ये वसन्ति कुरुक्षेत्रे ते वसन्ति त्रिविष्टपे
176a	कुरुक्षेत्रं गमिष्यामि कुरुक्षेत्रे वसाम्यहम्
176c	अप्येकां वाचमुत्सृज्य सर्वपापैः प्रमुच्यते
177a	ब्रह्मवेदी कुरुक्षेत्रं पुण्यं ब्रह्मर्षिसेवितम्
177c	तदावसन्ति ये राजन्न ते शोच्याः कथञ्चन
178a	तरन्तुकारन्तुकयोर्यदन्तरं रामह्रदानां च मचक्रुकस्य
178c	एतत्कुरुक्षेत्रसमन्तपञ्चकं पितामहस्योत्तरवेदिरुच्यते
