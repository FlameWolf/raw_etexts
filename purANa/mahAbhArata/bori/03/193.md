001	मार्कण्डेय उवाच
001a	इक्ष्वाकौ संस्थिते राजञ्शशादः पृथिवीमिमाम्
001c	प्राप्तः परमधर्मात्मा सोऽयोध्यायां नृपोऽभवत्
002a	शशादस्य तु दायादः ककुत्स्थो नाम वीर्यवान्
002c	अनेनाश्चापि काकुत्स्थः पृथुश्चानेनसः सुतः
003a	विष्वगश्वः पृथोः पुत्रस्तस्मादार्द्रस्तु जज्ञिवान्
003c	आर्द्रस्य युवनाश्वस्तु श्रावस्तस्तस्य चात्मजः
004a	जज्ञे श्रावस्तको राजा श्रावस्ती येन निर्मिता
004c	श्रावस्तस्य तु दायादो बृहदश्वो महाबलः
004e	बृहदश्वसुतश्चापि कुवलाश्व इति स्मृतः
005a	कुवलाश्वस्य पुत्राणां सहस्राण्येकविंशतिः
005c	सर्वे विद्यासु निष्णाता बलवन्तो दुरासदाः
006a	कुवलाश्वस्तु पितृतो गुणैरभ्यधिकोऽभवत्
006c	समये तं ततो राज्ये बृहदश्वोऽभ्यषेचयत्
006e	कुवलाश्वं महाराज शूरमुत्तमधार्मिकम्
007a	पुत्रसङ्क्रामितश्रीस्तु बृहदश्वो महीपतिः
007c	जगाम तपसे धीमांस्तपोवनममित्रहा
008a	अथ शुश्राव राजर्षिं तमुत्तङ्को युधिष्ठिर
008c	वनं सम्प्रस्थितं राजन्बृहदश्वं द्विजोत्तमः
009a	तमुत्तङ्को महातेजाः सर्वास्त्रविदुषां वरम्
009c	न्यवारयदमेयात्मा समासाद्य नरोत्तमम्
010	उत्तङ्क उवाच
010a	भवता रक्षणं कार्यं तत्तावत्कर्तुमर्हसि
010c	निरुद्विग्ना वयं राजंस्त्वत्प्रसादाद्वसेमहि
011a	त्वया हि पृथिवी राजन्रक्ष्यमाणा महात्मना
011c	भविष्यति निरुद्विग्ना नारण्यं गन्तुमर्हसि
012a	पालने हि महान्धर्मः प्रजानामिह दृश्यते
012c	न तथा दृश्यतेऽरण्ये मा ते भूद्बुद्धिरीदृशी
013a	ईदृशो न हि राजेन्द्र धर्मः क्वचन दृश्यते
013c	प्रजानां पालने यो वै पुरा राजर्षिभिः कृतः
013e	रक्षितव्याः प्रजा राज्ञा तास्त्वं रक्षितुमर्हसि
014a	निरुद्विग्नस्तपश्चर्तुं न हि शक्नोमि पार्थिव
014c	ममाश्रमसमीपे वै समेषु मरुधन्वसु
015a	समुद्रो वालुकापूर्ण उज्जानक इति स्मृतः
015c	बहुयोजनविस्तीर्णो बहुयोजनमायतः
016a	तत्र रौद्रो दानवेन्द्रो महावीर्यपराक्रमः
016c	मधुकैटभयोः पुत्रो धुन्धुर्नाम सुदारुणः
017a	अन्तर्भूमिगतो राजन्वसत्यमितविक्रमः
017c	तं निहत्य महाराज वनं त्वं गन्तुमर्हसि
018a	शेते लोकविनाशाय तप आस्थाय दारुणम्
018c	त्रिदशानां विनाशाय लोकानां चापि पार्थिव
019a	अवध्यो देवतानां स दैत्यानामथ रक्षसाम्
019c	नागानामथ यक्षाणां गन्धर्वाणां च सर्वशः
019e	अवाप्य स वरं राजन्सर्वलोकपितामहात्
020a	तं विनाशय भद्रं ते मा ते बुद्धिरतोऽन्यथा
020c	प्राप्स्यसे महतीं कीर्तिं शाश्वतीमव्ययां ध्रुवाम्
021a	क्रूरस्य स्वपतस्तस्य वालुकान्तर्हितस्य वै
021c	संवत्सरस्य पर्यन्ते निःश्वासः सम्प्रवर्तते
021e	यदा तदा भूश्चलति सशैलवनकानना
022a	तस्य निःश्वासवातेन रज उद्धूयते महत्
022c	आदित्यपथमावृत्य सप्ताहं भूमिकम्पनम्
022e	सविस्फुलिङ्गं सज्वालं सधूमं ह्यतिदारुणम्
023a	तेन राजन्न शक्नोमि तस्मिन्स्थातुं स्व आश्रमे
023c	तं विनाशय राजेन्द्र लोकानां हितकाम्यया
023e	लोकाः स्वस्था भवन्त्वद्य तस्मिन्विनिहतेऽसुरे
024a	त्वं हि तस्य विनाशाय पर्याप्त इति मे मतिः
024c	तेजसा तव तेजश्च विष्णुराप्याययिष्यति
025a	विष्णुना च वरो दत्तो मम पूर्वं ततो वधे
025c	यस्तं महासुरं रौद्रं वधिष्यति महीपतिः
025e	तेजस्तं वैष्णवमिति प्रवेक्ष्यति दुरासदम्
026a	तत्तेजस्त्वं समाधाय राजेन्द्र भुवि दुःसहम्
026c	तं निषूदय सन्दुष्टं दैत्यं रौद्रपराक्रमम्
027a	न हि धुन्धुर्महातेजास्तेजसाल्पेन शक्यते
027c	निर्दग्धुं पृथिवीपाल स हि वर्षशतैरपि
