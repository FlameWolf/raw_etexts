001	बृहदश्व उवाच
001a	स नदीः पर्वतांश्चैव वनानि च सरांसि च
001c	अचिरेणातिचक्राम खेचरः खे चरन्निव
002a	तथा प्रयाते तु रथे तदा भाङ्गस्वरिर्नृपः
002c	उत्तरीयमथापश्यद्भ्रष्टं परपुरञ्जयः
003a	ततः स त्वरमाणस्तु पटे निपतिते तदा
003c	ग्रहीष्यामीति तं राजा नलमाह महामनाः
004a	निगृह्णीष्व महाबुद्धे हयानेतान्महाजवान्
004c	वार्ष्णेयो यावदेतं मे पटमानयतामिति
005a	नलस्तं प्रत्युवाचाथ दूरे भ्रष्टः पटस्तव
005c	योजनं समतिक्रान्तो न स शक्यस्त्वया पुनः
006a	एवमुक्ते नलेनाथ तदा भाङ्गस्वरिर्नृपः
006c	आससाद वने राजन्फलवन्तं बिभीतकम्
007a	तं दृष्ट्वा बाहुकं राजा त्वरमाणोऽभ्यभाषत
007c	ममापि सूत पश्य त्वं सङ्ख्याने परमं बलम्
008a	सर्वः सर्वं न जानाति सर्वज्ञो नास्ति कश्चन
008c	नैकत्र परिनिष्ठास्ति ज्ञानस्य पुरुषे क्वचित्
009a	वृक्षेऽस्मिन्यानि पर्णानि फलान्यपि च बाहुक
009c	पतितानि च यान्यत्र तत्रैकमधिकं शतम्
009e	एकपत्राधिकं पत्रं फलमेकं च बाहुक
010a	पञ्च कोट्योऽथ पत्राणां द्वयोरपि च शाखयोः
010c	प्रचिनुह्यस्य शाखे द्वे याश्चाप्यन्याः प्रशाखिकाः
010e	आभ्यां फलसहस्रे द्वे पञ्चोनं शतमेव च
011a	ततो रथादवप्लुत्य राजानं बाहुकोऽब्रवीत्
011c	परोक्षमिव मे राजन्कत्थसे शत्रुकर्शन
012a	अथ ते गणिते राजन्विद्यते न परोक्षता
012c	प्रत्यक्षं ते महाराज गणयिष्ये बिभीतकम्
013a	अहं हि नाभिजानामि भवेदेवं न वेति च
013c	सङ्ख्यास्यामि फलान्यस्य पश्यतस्ते जनाधिप
013e	मुहूर्तमिव वार्ष्णेयो रश्मीन्यच्छतु वाजिनाम्
014a	तमब्रवीन्नृपः सूतं नायं कालो विलम्बितुम्
014c	बाहुकस्त्वब्रवीदेनं परं यत्नं समास्थितः
015a	प्रतीक्षस्व मुहूर्तं त्वमथ वा त्वरते भवान्
015c	एष याति शिवः पन्था याहि वार्ष्णेयसारथिः
016a	अब्रवीदृतुपर्णस्तं सान्त्वयन्कुरुनन्दन
016c	त्वमेव यन्ता नान्योऽस्ति पृथिव्यामपि बाहुक
017a	त्वत्कृते यातुमिच्छामि विदर्भान्हयकोविद
017c	शरणं त्वां प्रपन्नोऽस्मि न विघ्नं कर्तुमर्हसि
018a	कामं च ते करिष्यामि यन्मां वक्ष्यसि बाहुक
018c	विदर्भान्यदि यात्वाद्य सूर्यं दर्शयितासि मे
019a	अथाब्रवीद्बाहुकस्तं सङ्ख्यायेमं बिभीतकम्
019c	ततो विदर्भान्यास्यामि कुरुष्वेदं वचो मम
020a	अकाम इव तं राजा गणयस्वेत्युवाच ह
020c	सोऽवतीर्य रथात्तूर्णं शातयामास तं द्रुमम्
021a	ततः स विस्मयाविष्टो राजानमिदमब्रवीत्
021c	गणयित्वा यथोक्तानि तावन्त्येव फलानि च
022a	अत्यद्भुतमिदं राजन्दृष्टवानस्मि ते बलम्
022c	श्रोतुमिच्छामि तां विद्यां यथैतज्ज्ञायते नृप
023a	तमुवाच ततो राजा त्वरितो गमने तदा
023c	विद्ध्यक्षहृदयज्ञं मां सङ्ख्याने च विशारदम्
024a	बाहुकस्तमुवाचाथ देहि विद्यामिमां मम
024c	मत्तोऽपि चाश्वहृदयं गृहाण पुरुषर्षभ
025a	ऋतुपर्णस्ततो राजा बाहुकं कार्यगौरवात्
025c	हयज्ञानस्य लोभाच्च तथेत्येवाब्रवीद्वचः
026a	यथेष्टं त्वं गृहाणेदमक्षाणां हृदयं परम्
026c	निक्षेपो मेऽश्वहृदयं त्वयि तिष्ठतु बाहुक
026e	एवमुक्त्वा ददौ विद्यामृतुपर्णो नलाय वै
027a	तस्याक्षहृदयज्ञस्य शरीरान्निःसृतः कलिः
027c	कर्कोटकविषं तीक्ष्णं मुखात्सततमुद्वमन्
028a	कलेस्तस्य तदार्तस्य शापाग्निः स विनिःसृतः
028c	स तेन कर्शितो राजा दीर्घकालमनात्मवान्
029a	ततो विषविमुक्तात्मा स्वरूपमकरोत्कलिः
029c	तं शप्तुमैच्छत्कुपितो निषधाधिपतिर्नलः
030a	तमुवाच कलिर्भीतो वेपमानः कृताञ्जलिः
030c	कोपं संयच्छ नृपते कीर्तिं दास्यामि ते पराम्
031a	इन्द्रसेनस्य जननी कुपिता माशपत्पुरा
031c	यदा त्वया परित्यक्ता ततोऽहं भृशपीडितः
032a	अवसं त्वयि राजेन्द्र सुदुःखमपराजित
032c	विषेण नागराजस्य दह्यमानो दिवानिशम्
033a	ये च त्वां मनुजा लोके कीर्तयिष्यन्त्यतन्द्रिताः
033c	मत्प्रसूतं भयं तेषां न कदाचिद्भविष्यति
034a	एवमुक्तो नलो राजा न्ययच्छत्कोपमात्मनः
034c	ततो भीतः कलिः क्षिप्रं प्रविवेश बिभीतकम्
034e	कलिस्त्वन्येन नादृश्यत्कथयन्नैषधेन वै
035a	ततो गतज्वरो राजा नैषधः परवीरहा
035c	सम्प्रनष्टे कलौ राजन्सङ्ख्यायाथ फलान्युत
036a	मुदा परमया युक्तस्तेजसा च परेण ह
036c	रथमारुह्य तेजस्वी प्रययौ जवनैर्हयैः
036e	बिभीतकश्चाप्रशस्तः संवृत्तः कलिसंश्रयात्
037a	हयोत्तमानुत्पततो द्विजानिव पुनः पुनः
037c	नलः सञ्चोदयामास प्रहृष्टेनान्तरात्मना
038a	विदर्भाभिमुखो राजा प्रययौ स महामनाः
038c	नले तु समतिक्रान्ते कलिरप्यगमद्गृहान्
039a	ततो गतज्वरो राजा नलोऽभूत्पृथिवीपते
039c	विमुक्तः कलिना राजन्रूपमात्रवियोजितः
