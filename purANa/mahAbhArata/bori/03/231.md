BR-03-11-231-001	वैशम्पायन उवाच
BR-03-11-231-001a	गन्धर्वैस्तु महाराज भग्ने कर्णे महारथे
BR-03-11-231-001c	सम्प्राद्रवच्चमूः सर्वा धार्तराष्ट्रस्य पश्यतः
BR-03-11-231-002a	तान्दृष्ट्वा द्रवतः सर्वान्धार्तराष्ट्रान्पराङ्मुखान्
BR-03-11-231-002c	दुर्योधनो महाराज नासीत्तत्र पराङ्मुखः
BR-03-11-231-003a	तामापतन्तीं सम्प्रेक्ष्य गन्धर्वाणां महाचमूम्
BR-03-11-231-003c	महता शरवर्षेण सोऽभ्यवर्षदरिन्दमः
BR-03-11-231-004a	अचिन्त्य शरवर्षं तु गन्धर्वास्तस्य तं रथम्
BR-03-11-231-004c	दुर्योधनं जिघांसन्तः समन्तात्पर्यवारयन्
BR-03-11-231-005a	युगमीषां वरूथं च तथैव ध्वजसारथी
BR-03-11-231-005c	अश्वांस्त्रिवेणुं तल्पं च तिलशोऽभ्यहनन्रथम्
BR-03-11-231-006a	दुर्योधनं चित्रसेनो विरथं पतितं भुवि
BR-03-11-231-006c	अभिद्रुत्य महाबाहुर्जीवग्राहमथाग्रहीत्
BR-03-11-231-007a	तस्मिन्गृहीते राजेन्द्र स्थितं दुःशासनं रथे
BR-03-11-231-007c	पर्यगृह्णन्त गन्धर्वाः परिवार्य समन्ततः
BR-03-11-231-008a	विविंशतिं चित्रसेनमादायान्ये प्रदुद्रुवुः
BR-03-11-231-008c	विन्दानुविन्दावपरे राजदारांश्च सर्वशः
BR-03-11-231-009a	सैन्यास्तु धार्तराष्ट्रस्य गन्धर्वैः समभिद्रुताः
BR-03-11-231-009c	पूर्वं प्रभग्नैः सहिताः पाण्डवानभ्ययुस्तदा
BR-03-11-231-010a	शकटापणवेश्याश्च यानयुग्यं च सर्वशः
BR-03-11-231-010c	शरणं पाण्डवाञ्जग्मुर्ह्रियमाणे महीपतौ
BR-03-11-231-011a	प्रियदर्शनो महाबाहुर्धार्तराष्ट्रो महाबलः
BR-03-11-231-011c	गन्धर्वैर्ह्रियते राजा पार्थास्तमनुधावत
BR-03-11-231-012a	दुःशासनो दुर्विषहो दुर्मुखो दुर्जयस्तथा
BR-03-11-231-012c	बद्ध्वा ह्रियन्ते गन्धर्वै राजदाराश्च सर्वशः
BR-03-11-231-013a	इति दुर्योधनामात्याः क्रोशन्तो राजगृद्धिनः
BR-03-11-231-013c	आर्ता दीनस्वराः सर्वे युधिष्ठिरमुपागमन्
BR-03-11-231-014a	तांस्तथा व्यथितान्दीनान्भिक्षमाणान्युधिष्ठिरम्
BR-03-11-231-014c	वृद्धान्दुर्योधनामात्यान्भीमसेनोऽभ्यभाषत
BR-03-11-231-015a	अन्यथा वर्तमानानामर्थो जातोऽयमन्यथा
BR-03-11-231-015c	अस्माभिर्यदनुष्ठेयं गन्धर्वैस्तदनुष्ठितम्
BR-03-11-231-016a	दुर्मन्त्रितमिदं तात राज्ञो दुर्द्यूतदेविनः
BR-03-11-231-016c	द्वेष्टारमन्ये क्लीबस्य पातयन्तीति नः श्रुतम्
BR-03-11-231-017a	तदिदं कृतं नः प्रत्यक्षं गन्धर्वैरतिमानुषम्
BR-03-11-231-017c	दिष्ट्या लोके पुमानस्ति कश्चिदस्मत्प्रिये स्थितः
BR-03-11-231-017e	येनास्माकं हृतो भार आसीनानां सुखावहः
BR-03-11-231-018a	शीतवातातपसहांस्तपसा चैव कर्शितान्
BR-03-11-231-018c	समस्थो विषमस्थान्हि द्रष्टुमिच्छति दुर्मतिः
BR-03-11-231-019a	अधर्मचारिणस्तस्य कौरव्यस्य दुरात्मनः
BR-03-11-231-019c	ये शीलमनुवर्तन्ते ते पश्यन्ति पराभवम्
BR-03-11-231-020a	अधर्मो हि कृतस्तेन येनैतदुपशिक्षितम्
BR-03-11-231-020c	अनृशंसास्तु कौन्तेयास्तस्याध्यक्षान्ब्रवीमि वः
BR-03-11-231-021a	एवं ब्रुवाणं कौन्तेयं भीमसेनममर्षणम्
BR-03-11-231-021c	न कालः परुषस्यायमिति राजाभ्यभाषत
