001	वैशम्पायन उवाच
001a	गन्धर्वैस्तु महाराज भग्ने कर्णे महारथे
001c	सम्प्राद्रवच्चमूः सर्वा धार्तराष्ट्रस्य पश्यतः
002a	तान्दृष्ट्वा द्रवतः सर्वान्धार्तराष्ट्रान्पराङ्मुखान्
002c	दुर्योधनो महाराज नासीत्तत्र पराङ्मुखः
003a	तामापतन्तीं सम्प्रेक्ष्य गन्धर्वाणां महाचमूम्
003c	महता शरवर्षेण सोऽभ्यवर्षदरिन्दमः
004a	अचिन्त्य शरवर्षं तु गन्धर्वास्तस्य तं रथम्
004c	दुर्योधनं जिघांसन्तः समन्तात्पर्यवारयन्
005a	युगमीषां वरूथं च तथैव ध्वजसारथी
005c	अश्वांस्त्रिवेणुं तल्पं च तिलशोऽभ्यहनन्रथम्
006a	दुर्योधनं चित्रसेनो विरथं पतितं भुवि
006c	अभिद्रुत्य महाबाहुर्जीवग्राहमथाग्रहीत्
007a	तस्मिन्गृहीते राजेन्द्र स्थितं दुःशासनं रथे
007c	पर्यगृह्णन्त गन्धर्वाः परिवार्य समन्ततः
008a	विविंशतिं चित्रसेनमादायान्ये प्रदुद्रुवुः
008c	विन्दानुविन्दावपरे राजदारांश्च सर्वशः
009a	सैन्यास्तु धार्तराष्ट्रस्य गन्धर्वैः समभिद्रुताः
009c	पूर्वं प्रभग्नैः सहिताः पाण्डवानभ्ययुस्तदा
010a	शकटापणवेश्याश्च यानयुग्यं च सर्वशः
010c	शरणं पाण्डवाञ्जग्मुर्ह्रियमाणे महीपतौ
011a	प्रियदर्शनो महाबाहुर्धार्तराष्ट्रो महाबलः
011c	गन्धर्वैर्ह्रियते राजा पार्थास्तमनुधावत
012a	दुःशासनो दुर्विषहो दुर्मुखो दुर्जयस्तथा
012c	बद्ध्वा ह्रियन्ते गन्धर्वै राजदाराश्च सर्वशः
013a	इति दुर्योधनामात्याः क्रोशन्तो राजगृद्धिनः
013c	आर्ता दीनस्वराः सर्वे युधिष्ठिरमुपागमन्
014a	तांस्तथा व्यथितान्दीनान्भिक्षमाणान्युधिष्ठिरम्
014c	वृद्धान्दुर्योधनामात्यान्भीमसेनोऽभ्यभाषत
015a	अन्यथा वर्तमानानामर्थो जातोऽयमन्यथा
015c	अस्माभिर्यदनुष्ठेयं गन्धर्वैस्तदनुष्ठितम्
016a	दुर्मन्त्रितमिदं तात राज्ञो दुर्द्यूतदेविनः
016c	द्वेष्टारमन्ये क्लीबस्य पातयन्तीति नः श्रुतम्
017a	तदिदं कृतं नः प्रत्यक्षं गन्धर्वैरतिमानुषम्
017c	दिष्ट्या लोके पुमानस्ति कश्चिदस्मत्प्रिये स्थितः
017e	येनास्माकं हृतो भार आसीनानां सुखावहः
018a	शीतवातातपसहांस्तपसा चैव कर्शितान्
018c	समस्थो विषमस्थान्हि द्रष्टुमिच्छति दुर्मतिः
019a	अधर्मचारिणस्तस्य कौरव्यस्य दुरात्मनः
019c	ये शीलमनुवर्तन्ते ते पश्यन्ति पराभवम्
020a	अधर्मो हि कृतस्तेन येनैतदुपशिक्षितम्
020c	अनृशंसास्तु कौन्तेयास्तस्याध्यक्षान्ब्रवीमि वः
021a	एवं ब्रुवाणं कौन्तेयं भीमसेनममर्षणम्
021c	न कालः परुषस्यायमिति राजाभ्यभाषत
