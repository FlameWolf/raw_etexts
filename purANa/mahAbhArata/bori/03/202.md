001	मार्कण्डेय उवाच
001a	एवमुक्तः स विप्रस्तु धर्मव्याधेन भारत
001c	कथामकथयद्भूयो मनसः प्रीतिवर्धनीम्
002	ब्राह्मण
002a	महाभूतानि यान्याहुः पञ्च धर्मविदां वर
002c	एकैकस्य गुणान्सम्यक्पञ्चानामपि मे वद
003	व्याध उवाच
003a	भूमिरापस्तथा ज्योतिर्वायुराकाशमेव च
003c	गुणोत्तराणि सर्वाणि तेषां वक्ष्यामि ते गुणान्
004a	भूमिः पञ्चगुणा ब्रह्मन्नुदकं च चतुर्गुणम्
004c	गुणास्त्रयस्तेजसि च त्रयश्चाकाशवातयोः
005a	शब्दः स्पर्शश्च रूपं च रसो गन्धश्च पञ्चमः
005c	एते गुणाः पञ्च भूमेः सर्वेभ्यो गुणवत्तराः
006a	शब्दः स्पर्शश्च रूपं च रसश्चापि द्विजोत्तम
006c	अपामेते गुणा ब्रह्मन्कीर्तितास्तव सुव्रत
007a	शब्दः स्पर्शश्च रूपं च तेजसोऽथ गुणास्त्रयः
007c	शब्दः स्पर्शश्च वायौ तु शब्द आकाश एव च
008a	एते पञ्चदश ब्रह्मन्गुणा भूतेषु पञ्चसु
008c	वर्तन्ते सर्वभूतेषु येषु लोकाः प्रतिष्ठिताः
008e	अन्योन्यं नातिवर्तन्ते सम्पच्च भवति द्विज
009a	यदा तु विषमीभावमाचरन्ति चराचराः
009c	तदा देही देहमन्यं व्यतिरोहति कालतः
010a	आनुपूर्व्या विनश्यन्ति जायन्ते चानुपूर्वशः
010c	तत्र तत्र हि दृश्यन्ते धातवः पाञ्चभौतिकाः
010e	यैरावृतमिदं सर्वं जगत्स्थावरजङ्गमम्
011a	इन्द्रियैः सृज्यते यद्यत्तत्तद्व्यक्तमिति स्मृतम्
011c	अव्यक्तमिति विज्ञेयं लिङ्गग्राह्यमतीन्द्रियम्
012a	यथास्वं ग्राहकान्येषां शब्दादीनामिमानि तु
012c	इन्द्रियाणि यदा देही धारयन्निह तप्यते
013a	लोके विततमात्मानं लोकं चात्मनि पश्यति
013c	परावरज्ञः सक्तः सन्सर्वभूतानि पश्यति
014a	पश्यतः सर्वभूतानि सर्वावस्थासु सर्वदा
014c	ब्रह्मभूतस्य संयोगो नाशुभेनोपपद्यते
015a	ज्ञानमूलात्मकं क्लेशमतिवृत्तस्य मोहजम्
015c	लोको बुद्धिप्रकाशेन ज्ञेयमार्गेण दृश्यते
016a	अनादिनिधनं जन्तुमात्मयोनिं सदाव्ययम्
016c	अनौपम्यममूर्तं च भगवानाह बुद्धिमान्
016e	तपोमूलमिदं सर्वं यन्मां विप्रानुपृच्छसि
017a	इन्द्रियाण्येव तत्सर्वं यत्स्वर्गनरकावुभौ
017c	निगृहीतविसृष्टानि स्वर्गाय नरकाय च
018a	एष योगविधिः कृत्स्नो यावदिन्द्रियधारणम्
018c	एतन्मूलं हि तपसः कृत्स्नस्य नरकस्य च
019a	इन्द्रियाणां प्रसङ्गेन दोषमृच्छत्यसंशयम्
019c	सन्नियम्य तु तान्येव ततः सिद्धिमवाप्नुते
020a	षण्णामात्मनि नित्यानामैश्वर्यं योऽधिगच्छति
020c	न स पापैः कुतोऽनर्थैर्युज्यते विजितेन्द्रियः
021a	रथः शरीरं पुरुषस्य दृष्टमात्मा नियन्तेन्द्रियाण्याहुरश्वान्
021c	तैरप्रमत्तः कुशली सदश्वैर्दान्तैः सुखं याति रथीव धीरः
022a	षण्णामात्मनि नित्यानामिन्द्रियाणां प्रमाथिनाम्
022c	यो धीरो धारयेद्रश्मीन्स स्यात्परमसारथिः
023a	इन्द्रियाणां प्रसृष्टानां हयानामिव वर्त्मसु
023c	धृतिं कुर्वीत सारथ्ये धृत्या तानि जयेद्ध्रुवम्
024a	इन्द्रियाणां हि चरतां यन्मनोऽनुविधीयते
024c	तदस्य हरते बुद्धिं नावं वायुरिवाम्भसि
025a	येषु विप्रतिपद्यन्ते षट्सु मोहात्फलागमे
025c	तेष्वध्यवसिताध्यायी विन्दते ध्यानजं फलम्
