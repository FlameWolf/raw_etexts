001	मार्कण्डेय उवाच
001a	श्रिया जुष्टं महासेनं देवसेनापतिं कृतम्
001c	सप्तर्षिपत्न्यः षड्देव्यस्तत्सकाशमथागमन्
002a	ऋषिभिः सम्परित्यक्ता धर्मयुक्ता महाव्रताः
002c	द्रुतमागम्य चोचुस्ता देवसेनापतिं प्रभुम्
003a	वयं पुत्र परित्यक्ता भर्तृभिर्देवसम्मितैः
003c	अकारणाद्रुषा तात पुण्यस्थानात्परिच्युताः
004a	अस्माभिः किल जातस्त्वमिति केनाप्युदाहृतम्
004c	असत्यमेतत्संश्रुत्य तस्मान्नस्त्रातुमर्हसि
005a	अक्षयश्च भवेत्स्वर्गस्त्वत्प्रसादाद्धि नः प्रभो
005c	त्वां पुत्रं चाप्यभीप्सामः कृत्वैतदनृणो भव
006	स्कन्द उवाच
006a	मातरो हि भवत्यो मे सुतो वोऽहमनिन्दिताः
006c	यच्चाभीप्सथ तत्सर्वं सम्भविष्यति वस्तथा
007	मार्कण्डेय उवाच
007a	एवमुक्ते ततः शक्रं किं कार्यमिति सोऽब्रवीत्
007c	उक्तः स्कन्देन ब्रूहीति सोऽब्रवीद्वासवस्ततः
008a	अभिजित्स्पर्धमाना तु रोहिण्या कन्यसी स्वसा
008c	इच्छन्ती ज्येष्ठतां देवी तपस्तप्तुं वनं गता
009a	तत्र मूढोऽस्मि भद्रं ते नक्षत्रं गगनाच्च्युतम्
009c	कालं त्विमं परं स्कन्द ब्रह्मणा सह चिन्तय
010a	धनिष्ठादिस्तदा कालो ब्रह्मणा परिनिर्मितः
010c	रोहिण्याद्योऽभवत्पूर्वमेवं सङ्ख्या समाभवत्
011a	एवमुक्ते तु शक्रेण त्रिदिवं कृत्तिका गताः
011c	नक्षत्रं शकटाकारं भाति तद्वह्निदैवतम्
012a	विनता चाब्रवीत्स्कन्दं मम त्वं पिण्डदः सुतः
012c	इच्छामि नित्यमेवाहं त्वया पुत्र सहासितुम्
013	स्कन्द उवाच
013a	एवमस्तु नमस्तेऽस्तु पुत्रस्नेहात्प्रशाधि माम्
013c	स्नुषया पूज्यमाना वै देवि वत्स्यसि नित्यदा
014	मार्कण्डेय उवाच
014a	अथ मातृगणः सर्वः स्कन्दं वचनमब्रवीत्
014c	वयं सर्वस्य लोकस्य मातरः कविभिः स्तुताः
014e	इच्छामो मातरस्तुभ्यं भवितुं पूजयस्व नः
015	स्कन्द उवाच
015a	मातरस्तु भवत्यो मे भवतीनामहं सुतः
015c	उच्यतां यन्मया कार्यं भवतीनामथेप्सितम्
016	मातर ऊचुः
016a	यास्तु ता मातरः पूर्वं लोकस्यास्य प्रकल्पिताः
016c	अस्माकं तद्भवेत्स्थानं तासां चैव न तद्भवेत्
017a	भवेम पूज्या लोकस्य न ताः पूज्याः सुरर्षभ
017c	प्रजास्माकं हृतास्ताभिस्त्वत्कृते ताः प्रयच्छ नः
018	स्कन्द उवाच
018a	दत्ताः प्रजा न ताः शक्या भवतीभिर्निषेवितुम्
018c	अन्यां वः कां प्रयच्छामि प्रजां यां मनसेच्छथ
019	मातर ऊचुः
019a	इच्छाम तासां मातॄणां प्रजा भोक्तुं प्रयच्छ नः
019c	त्वया सह पृथग्भूता ये च तासामथेश्वराः
020	स्कन्द उवाच
020a	प्रजा वो दद्मि कष्टं तु भवतीभिरुदाहृतम्
020c	परिरक्षत भद्रं वः प्रजाः साधु नमस्कृताः
021	मातर ऊचुः
021a	परिरक्षाम भद्रं ते प्रजाः स्कन्द यथेच्छसि
021c	त्वया नो रोचते स्कन्द सहवासश्चिरं प्रभो
022	स्कन्द उवाच
022a	यावत्षोडश वर्षाणि भवन्ति तरुणाः प्रजाः
022c	प्रबाधत मनुष्याणां तावद्रूपैः पृथग्विधैः
023a	अहं च वः प्रदास्यामि रौद्रमात्मानमव्ययम्
023c	परमं तेन सहिता सुखं वत्स्यथ पूजिताः
024	मार्कण्डेय उवाच
024a	ततः शरीरात्स्कन्दस्य पुरुषः काञ्चनप्रभः
024c	भोक्तुं प्रजाः स मर्त्यानां निष्पपात महाबलः
025a	अपतत्स तदा भूमौ विसंज्ञोऽथ क्षुधान्वितः
025c	स्कन्देन सोऽभ्यनुज्ञातो रौद्ररूपोऽभवद्ग्रहः
025e	स्कन्दापस्मारमित्याहुर्ग्रहं तं द्विजसत्तमाः
026a	विनता तु महारौद्रा कथ्यते शकुनिग्रहः
026c	पूतनां राक्षसीं प्राहुस्तं विद्यात्पूतनाग्रहम्
027a	कष्टा दारुणरूपेण घोररूपा निशाचरी
027c	पिशाची दारुणाकारा कथ्यते शीतपूतना
027e	गर्भान्सा मानुषीणां तु हरते घोरदर्शना
028a	अदितिं रेवतीं प्राहुर्ग्रहस्तस्यास्तु रैवतः
028c	सोऽपि बालाञ्शिशून्घोरो बाधते वै महाग्रहः
029a	दैत्यानां या दितिर्माता तामाहुर्मुखमण्डिकाम्
029c	अत्यर्थं शिशुमांसेन सम्प्रहृष्टा दुरासदा
030a	कुमाराश्च कुमार्यश्च ये प्रोक्ताः स्कन्दसम्भवाः
030c	तेऽपि गर्भभुजः सर्वे कौरव्य सुमहाग्रहाः
031a	तासामेव कुमारीणां पतयस्ते प्रकीर्तिताः
031c	अज्ञायमाना गृह्णन्ति बालकान्रौद्रकर्मिणः
032a	गवां माता तु या प्राज्ञैः कथ्यते सुरभिर्नृप
032c	शकुनिस्तामथारुह्य सह भुङ्क्ते शिशून्भुवि
033a	सरमा नाम या माता शुनां देवी जनाधिप
033c	सापि गर्भान्समादत्ते मानुषीणां सदैव हि
034a	पादपानां च या माता करञ्जनिलया हि सा
034c	करञ्जे तां नमस्यन्ति तस्मात्पुत्रार्थिनो नराः
035a	इमे त्वष्टादशान्ये वै ग्रहा मांसमधुप्रियाः
035c	द्विपञ्चरात्रं तिष्ठन्ति सततं सूतिकागृहे
036a	कद्रूः सूक्ष्मवपुर्भूत्वा गर्भिणीं प्रविशेद्यदा
036c	भुङ्क्ते सा तत्र तं गर्भं सा तु नागं प्रसूयते
037a	गन्धर्वाणां तु या माता सा गर्भं गृह्य गच्छति
037c	ततो विलीनगर्भा सा मानुषी भुवि दृश्यते
038a	या जनित्री त्वप्सरसां गर्भमास्ते प्रगृह्य सा
038c	उपविष्टं ततो गर्भं कथयन्ति मनीषिणः
039a	लोहितस्योदधेः कन्या धात्री स्कन्दस्य सा स्मृता
039c	लोहितायनिरित्येवं कदम्बे सा हि पूज्यते
040a	पुरुषेषु यथा रुद्रस्तथार्या प्रमदास्वपि
040c	आर्या माता कुमारस्य पृथक्कामार्थमिज्यते
041a	एवमेते कुमाराणां मया प्रोक्ता महाग्रहाः
041c	यावत्षोडश वर्षाणि अशिवास्ते शिवास्ततः
042a	ये च मातृगणाः प्रोक्ताः पुरुषाश्चैव ये ग्रहाः
042c	सर्वे स्कन्दग्रहा नाम ज्ञेया नित्यं शरीरिभिः
043a	तेषां प्रशमनं कार्यं स्नानं धूपमथाञ्जनम्
043c	बलिकर्मोपहारश्च स्कन्दस्येज्या विशेषतः
044a	एवमेतेऽर्चिताः सर्वे प्रयच्छन्ति शुभं नृणाम्
044c	आयुर्वीर्यं च राजेन्द्र सम्यक्पूजानमस्कृताः
045a	ऊर्ध्वं तु षोडशाद्वर्षाद्ये भवन्ति ग्रहा नृणाम्
045c	तानहं सम्प्रवक्ष्यामि नमस्कृत्य महेश्वरम्
046a	यः पश्यति नरो देवाञ्जाग्रद्वा शयितोऽपि वा
046c	उन्माद्यति स तु क्षिप्रं तं तु देवग्रहं विदुः
047a	आसीनश्च शयानश्च यः पश्यति नरः पितॄन्
047c	उन्माद्यति स तु क्षिप्रं स ज्ञेयस्तु पितृग्रहः
048a	अवमन्यति यः सिद्धान्क्रुद्धाश्चापि शपन्ति यम्
048c	उन्माद्यति स तु क्षिप्रं ज्ञेयः सिद्धग्रहस्तु सः
049a	उपाघ्राति च यो गन्धान्रसांश्चापि पृथग्विधान्
049c	उन्माद्यति स तु क्षिप्रं स ज्ञेयो राक्षसो ग्रहः
050a	गन्धर्वाश्चापि यं दिव्याः संस्पृशन्ति नरं भुवि
050c	उन्माद्यति स तु क्षिप्रं ग्रहो गान्धर्व एव सः
051a	आविशन्ति च यं यक्षाः पुरुषं कालपर्यये
051c	उन्माद्यति स तु क्षिप्रं ज्ञेयो यक्षग्रहस्तु सः
052a	अधिरोहन्ति यं नित्यं पिशाचाः पुरुषं क्वचित्
052c	उन्माद्यति स तु क्षिप्रं पैशाचं तं ग्रहं विदुः
053a	यस्य दोषैः प्रकुपितं चित्तं मुह्यति देहिनः
053c	उन्माद्यति स तु क्षिप्रं साधनं तस्य शास्त्रतः
054a	वैक्लव्याच्च भयाच्चैव घोराणां चापि दर्शनात्
054c	उन्माद्यति स तु क्षिप्रं सत्त्वं तस्य तु साधनम्
055a	कश्चित्क्रीडितुकामो वै भोक्तुकामस्तथापरः
055c	अभिकामस्तथैवान्य इत्येष त्रिविधो ग्रहः
056a	यावत्सप्ततिवर्षाणि भवन्त्येते ग्रहा नृणाम्
056c	अतः परं देहिनां तु ग्रहतुल्यो भवेज्ज्वरः
057a	अप्रकीर्णेन्द्रियं दान्तं शुचिं नित्यमतन्द्रितम्
057c	आस्तिकं श्रद्दधानं च वर्जयन्ति सदा ग्रहाः
058a	इत्येष ते ग्रहोद्देशो मानुषाणां प्रकीर्तितः
058c	न स्पृशन्ति ग्रहा भक्तान्नरान्देवं महेश्वरम्
