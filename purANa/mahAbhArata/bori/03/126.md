001	युधिष्ठिर उवाच
001a	मान्धाता राजशार्दूलस्त्रिषु लोकेषु विश्रुतः
001c	कथं जातो महाब्रह्मन्यौवनाश्वो नृपोत्तमः
001e	कथं चैतां परां काष्ठां प्राप्तवानमितद्युतिः
002a	यस्य लोकास्त्रयो वश्या विष्णोरिव महात्मनः
002c	एतदिच्छाम्यहं श्रोतुं चरितं तस्य धीमतः
003a	यथा मान्धातृशब्दश्च तस्य शक्रसमद्युतेः
003c	जन्म चाप्रतिवीर्यस्य कुशलो ह्यसि भाषितुम्
004	लोमश उवाच
004a	शृणुष्वावहितो राजन्राज्ञस्तस्य महात्मनः
004c	यथा मान्धातृशब्दो वै लोकेषु परिगीयते
005a	इक्ष्वाकुवंशप्रभवो युवनाश्वो महीपतिः
005c	सोऽयजत्पृथिवीपालः क्रतुभिर्भूरिदक्षिणैः
006a	अश्वमेधसहस्रं च प्राप्य धर्मभृतां वरः
006c	अन्यैश्च क्रतुभिर्मुख्यैर्विविधैराप्तदक्षिणैः
007a	अनपत्यस्तु राजर्षिः स महात्मा दृढव्रतः
007c	मन्त्रिष्वाधाय तद्राज्यं वननित्यो बभूव ह
008a	शास्त्रदृष्टेन विधिना संयोज्यात्मानमात्मना
008c	पिपासाशुष्कहृदयः प्रविवेशाश्रमं भृगोः
009a	तामेव रात्रिं राजेन्द्र महात्मा भृगुनन्दनः
009c	इष्टिं चकार सौद्युम्नेर्महर्षिः पुत्रकारणात्
010a	सम्भृतो मन्त्रपूतेन वारिणा कलशो महान्
010c	तत्रातिष्ठत राजेन्द्र पूर्वमेव समाहितः
010e	यत्प्राश्य प्रसवेत्तस्य पत्नी शक्रसमं सुतम्
011a	तं न्यस्य वेद्यां कलशं सुषुपुस्ते महर्षयः
011c	रात्रिजागरणश्रान्ताः सौद्युम्निः समतीत्य तान्
012a	शुष्ककण्ठः पिपासार्तः पाणीयार्थी भृशं नृपः
012c	तं प्रविश्याश्रमं श्रान्तः पाणीयं सोऽभ्ययाचत
013a	तस्य श्रान्तस्य शुष्केण कण्ठेन क्रोशतस्तदा
013c	नाश्रौषीत्कश्चन तदा शकुनेरिव वाशितम्
014a	ततस्तं कलशं दृष्ट्वा जलपूर्णं स पार्थिवः
014c	अभ्यद्रवत वेगेन पीत्वा चाम्भो व्यवासृजत्
015a	स पीत्वा शीतलं तोयं पिपासार्तो महीपतिः
015c	निर्वाणमगमद्धीमान्सुसुखी चाभवत्तदा
016a	ततस्ते प्रत्यबुध्यन्त ऋषयः सनराधिपाः
016c	निस्तोयं तं च कलशं ददृशुः सर्व एव ते
017a	कस्य कर्मेदमिति च पर्यपृच्छन्समागताः
017c	युवनाश्वो मयेत्येव सत्यं समभिपद्यत
018a	न युक्तमिति तं प्राह भगवान्भार्गवस्तदा
018c	सुतार्थं स्थापिता ह्यापस्तपसा चैव सम्भृताः
019a	मया ह्यत्राहितं ब्रह्म तप आस्थाय दारुणम्
019c	पुत्रार्थं तव राजर्षे महाबलपराक्रम
020a	महाबलो महावीर्यस्तपोबलसमन्वितः
020c	यः शक्रमपि वीर्येण गमयेद्यमसादनम्
021a	अनेन विधिना राजन्मयैतदुपपादितम्
021c	अब्भक्षणं त्वया राजन्नयुक्तं कृतमद्य वै
022a	न त्वद्य शक्यमस्माभिरेतत्कर्तुमतोऽन्यथा
022c	नूनं दैवकृतं ह्येतद्यदेवं कृतवानसि
023a	पिपासितेन याः पीता विधिमन्त्रपुरस्कृताः
023c	आपस्त्वया महाराज मत्तपोवीर्यसम्भृताः
023e	ताभ्यस्त्वमात्मना पुत्रमेवंवीर्यं जनिष्यसि
024a	विधास्यामो वयं तत्र तवेष्टिं परमाद्भुताम्
024c	यथा शक्रसमं पुत्रं जनयिष्यसि वीर्यवान्
025a	ततो वर्षशते पूर्णे तस्य राज्ञो महात्मनः
025c	वामं पार्श्वं विनिर्भिद्य सुतः सूर्य इवापरः
026a	निश्चक्राम महातेजा न च तं मृत्युराविशत्
026c	युवनाश्वं नरपतिं तदद्भुतमिवाभवत्
027a	ततः शक्रो महातेजास्तं दिदृक्षुरुपागमत्
027c	प्रदेशिनीं ततोऽस्यास्ये शक्रः समभिसन्दधे
028a	मामयं धास्यतीत्येवं परिभाष्टः स वज्रिणा
028c	मान्धातेति च नामास्य चक्रुः सेन्द्रा दिवौकसः
029a	प्रदेशिनीं शक्रदत्तामास्वाद्य स शिशुस्तदा
029c	अवर्धत महीपाल किष्कूणां च त्रयोदश
030a	वेदास्तं सधनुर्वेदा दिव्यान्यस्त्राणि चेश्वरम्
030c	उपतस्थुर्महाराज ध्यातमात्राणि सर्वशः
031a	धनुराजगवं नाम शराः शृङ्गोद्भवाश्च ये
031c	अभेद्यं कवचं चैव सद्यस्तमुपसंश्रयन्
032a	सोऽभिषिक्तो मघवता स्वयं शक्रेण भारत
032c	धर्मेण व्यजयल्लोकांस्त्रीन्विष्णुरिव विक्रमैः
033a	तस्याप्रतिहतं चक्रं प्रावर्तत महात्मनः
033c	रत्नानि चैव राजर्षिं स्वयमेवोपतस्थिरे
034a	तस्येयं वसुसम्पूर्णा वसुधा वसुधाधिप
034c	तेनेष्टं विविधैर्यज्ञैर्बहुभिः स्वाप्तदक्षिणैः
035a	चितचैत्यो महातेजा धर्मं प्राप्य च पुष्कलम्
035c	शक्रस्यार्धासनं राजँल्लब्धवानमितद्युतिः
036a	एकाह्ना पृथिवी तेन धर्मनित्येन धीमता
036c	निर्जिता शासनादेव सरत्नाकरपत्तना
037a	तस्य चित्यैर्महाराज क्रतूनां दक्षिणावताम्
037c	चतुरन्ता मही व्याप्ता नासीत्किञ्चिदनावृतम्
038a	तेन पद्मसहस्राणि गवां दश महात्मना
038c	ब्राह्मणेभ्यो महाराज दत्तानीति प्रचक्षते
039a	तेन द्वादशवार्षिक्यामनावृष्ट्यां महात्मना
039c	वृष्टं सस्यविवृद्ध्यर्थं मिषतो वज्रपाणिनः
040a	तेन सोमकुलोत्पन्नो गान्धाराधिपतिर्महान्
040c	गर्जन्निव महामेघः प्रमथ्य निहतः शरैः
041a	प्रजाश्चतुर्विधास्तेन जिता राजन्महात्मना
041c	तेनात्मतपसा लोकाः स्थापिताश्चापि तेजसा
042a	तस्यैतद्देवयजनं स्थानमादित्यवर्चसः
042c	पश्य पुण्यतमे देशे कुरुक्षेत्रस्य मध्यतः
043a	एतत्ते सर्वमाख्यातं मान्धातुश्चरितं महत्
043c	जन्म चाग्र्यं महीपाल यन्मां त्वं परिपृच्छसि
