001	बृहदश्व उवाच
001a	अथ काले शुभे प्राप्ते तिथौ पुण्ये क्षणे तथा
001c	आजुहाव महीपालान्भीमो राजा स्वयंवरे
002a	तच्छ्रुत्वा पृथिवीपालाः सर्वे हृच्छयपीडिताः
002c	त्वरिताः समुपाजग्मुर्दमयन्तीमभीप्सवः
003a	कनकस्तम्भरुचिरं तोरणेन विराजितम्
003c	विविशुस्ते महारङ्गं नृपाः सिंहा इवाचलम्
004a	तत्रासनेषु विविधेष्वासीनाः पृथिवीक्षितः
004c	सुरभिस्रग्धराः सर्वे सुमृष्टमणिकुण्डलाः
005a	तां राजसमितिं पूर्णां नागैर्भोगवतीमिव
005c	सम्पूर्णां पुरुषव्याघ्रैर्व्याघ्रैर्गिरिगुहामिव
006a	तत्र स्म पीना दृश्यन्ते बाहवः परिघोपमाः
006c	आकारवन्तः सुश्लक्ष्णाः पञ्चशीर्षा इवोरगाः
007a	सुकेशान्तानि चारूणि सुनासानि शुभानि च
007c	मुखानि राज्ञां शोभन्ते नक्षत्राणि यथा दिवि
008a	दमयन्ती ततो रङ्गं प्रविवेश शुभानना
008c	मुष्णन्ती प्रभया राज्ञां चक्षूंषि च मनांसि च
009a	तस्या गात्रेषु पतिता तेषां दृष्टिर्महात्मनाम्
009c	तत्र तत्रैव सक्ताभून्न चचाल च पश्यताम्
010a	ततः सङ्कीर्त्यमानेषु राज्ञां नामसु भारत
010c	ददर्श भैमी पुरुषान्पञ्च तुल्याकृतीनिव
011a	तान्समीक्ष्य ततः सर्वान्निर्विशेषाकृतीन्स्थितान्
011c	सन्देहादथ वैदर्भी नाभ्यजानान्नलं नृपम्
011e	यं यं हि ददृशे तेषां तं तं मेने नलं नृपम्
012a	सा चिन्तयन्ती बुद्ध्याथ तर्कयामास भामिनी
012c	कथं नु देवाञ्जानीयां कथं विद्यां नलं नृपम्
013a	एवं सञ्चिन्तयन्ती सा वैदर्भी भृशदुःखिता
013c	श्रुतानि देवलिङ्गानि चिन्तयामास भारत
014a	देवानां यानि लिङ्गानि स्थविरेभ्यः श्रुतानि मे
014c	तानीह तिष्ठतां भूमावेकस्यापि न लक्षये
015a	सा विनिश्चित्य बहुधा विचार्य च पुनः पुनः
015c	शरणं प्रति देवानां प्राप्तकालममन्यत
016a	वाचा च मनसा चैव नमस्कारं प्रयुज्य सा
016c	देवेभ्यः प्राञ्जलिर्भूत्वा वेपमानेदमब्रवीत्
017a	हंसानां वचनं श्रुत्वा यथा मे नैषधो वृतः
017c	पतित्वे तेन सत्येन देवास्तं प्रदिशन्तु मे
018a	वाचा च मनसा चैव यथा नाभिचराम्यहम्
018c	तेन सत्येन विबुधास्तमेव प्रदिशन्तु मे
019a	यथा देवैः स मे भर्ता विहितो निषधाधिपः
019c	तेन सत्येन मे देवास्तमेव प्रदिशन्तु मे
020a	स्वं चैव रूपं पुष्यन्तु लोकपालाः सहेश्वराः
020c	यथाहमभिजानीयां पुण्यश्लोकं नराधिपम्
021a	निशम्य दमयन्त्यास्तत्करुणं परिदेवितम्
021c	निश्चयं परमं तथ्यमनुरागं च नैषधे
022a	मनोविशुद्धिं बुद्धिं च भक्तिं रागं च भारत
022c	यथोक्तं चक्रिरे देवाः सामर्थ्यं लिङ्गधारणे
023a	सापश्यद्विबुधान्सर्वानस्वेदान्स्तब्धलोचनान्
023c	हृषितस्रग्रजोहीनान्स्थितानस्पृशतः क्षितिम्
024a	छायाद्वितीयो म्लानस्रग्रजःस्वेदसमन्वितः
024c	भूमिष्ठो नैषधश्चैव निमेषेण च सूचितः
025a	सा समीक्ष्य ततो देवान्पुण्यश्लोकं च भारत
025c	नैषधं वरयामास भैमी धर्मेण भारत
026a	विलज्जमाना वस्त्रान्ते जग्राहायतलोचना
026c	स्कन्धदेशेऽसृजच्चास्य स्रजं परमशोभनाम्
026e	वरयामास चैवैनं पतित्वे वरवर्णिनी
027a	ततो हा हेति सहसा शब्दो मुक्तो नराधिपैः
027c	देवैर्महर्षिभिश्चैव साधु साध्विति भारत
027e	विस्मितैरीरितः शब्दः प्रशंसद्भिर्नलं नृपम्
028a	वृते तु नैषधे भैम्या लोकपाला महौजसः
028c	प्रहृष्टमनसः सर्वे नलायाष्टौ वरान्ददुः
029a	प्रत्यक्षदर्शनं यज्ञे गतिं चानुत्तमां शुभाम्
029c	नैषधाय ददौ शक्रः प्रीयमाणः शचीपतिः
030a	अग्निरात्मभवं प्रादाद्यत्र वाञ्छति नैषधः
030c	लोकानात्मप्रभांश्चैव ददौ तस्मै हुताशनः
031a	यमस्त्वन्नरसं प्रादाद्धर्मे च परमां स्थितिम्
031c	अपाम्पतिरपां भावं यत्र वाञ्छति नैषधः
032a	स्रजं चोत्तमगन्धाढ्यां सर्वे च मिथुनं ददुः
032c	वरानेवं प्रदायास्य देवास्ते त्रिदिवं गताः
033a	पार्थिवाश्चानुभूयास्या विवाहं विस्मयान्विताः
033c	दमयन्त्याः प्रमुदिताः प्रतिजग्मुर्यथागतम्
034a	अवाप्य नारीरत्नं तत्पुण्यश्लोकोऽपि पार्थिवः
034c	रेमे सह तया राजा शच्येव बलवृत्रहा
035a	अतीव मुदितो राजा भ्राजमानोंऽशुमानिव
035c	अरञ्जयत्प्रजा वीरो धर्मेण परिपालयन्
036a	ईजे चाप्यश्वमेधेन ययातिरिव नाहुषः
036c	अन्यैश्च क्रतुभिर्धीमान्बहुभिश्चाप्तदक्षिणैः
037a	पुनश्च रमणीयेषु वनेषूपवनेषु च
037c	दमयन्त्या सह नलो विजहारामरोपमः
038a	एवं स यजमानश्च विहरंश्च नराधिपः
038c	ररक्ष वसुसम्पूर्णां वसुधां वसुधाधिपः
