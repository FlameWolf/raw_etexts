001	युधिष्ठिर उवाच
001a	भवानेतादृशो लोके वेदवेदाङ्गपारगः
001c	ब्रूहि किं कुर्वतः कर्म भवेद्गतिरनुत्तमा
002	सर्प उवाच
002a	पात्रे दत्त्वा प्रियाण्युक्त्वा सत्यमुक्त्वा च भारत
002c	अहिंसानिरतः स्वर्गं गच्छेदिति मतिर्मम
003	युधिष्ठिर उवाच
003a	दानाद्वा सर्प सत्याद्वा किमतो गुरु दृश्यते
003c	अहिंसाप्रिययोश्चैव गुरुलाघवमुच्यताम्
004	सर्प उवाच
004a	दाने रतत्वं सत्यं च अहिंसा प्रियमेव च
004c	एषां कार्यगरीयस्त्वाद्दृश्यते गुरुलाघवम्
005a	कस्माच्चिद्दानयोगाद्धि सत्यमेव विशिष्यते
005c	सत्यवाक्याच्च राजेन्द्र किञ्चिद्दानं विशिष्यते
006a	एवमेव महेष्वास प्रियवाक्यान्महीपते
006c	अहिंसा दृश्यते गुर्वी ततश्च प्रियमिष्यते
007a	एवमेतद्भवेद्राजन्कार्यापेक्षमनन्तरम्
007c	यदभिप्रेतमन्यत्ते ब्रूहि यावद्ब्रवीम्यहम्
008	युधिष्ठिर उवाच
008a	कथं स्वर्गे गतिः सर्प कर्मणां च फलं ध्रुवम्
008c	अशरीरस्य दृश्येत विषयांश्च ब्रवीहि मे
009	सर्प उवाच
009a	तिस्रो वै गतयो राजन्परिदृष्टाः स्वकर्मभिः
009c	मानुष्यं स्वर्गवासश्च तिर्यग्योनिश्च तत्त्रिधा
010a	तत्र वै मानुषाल्लोकाद्दानादिभिरतन्द्रितः
010c	अहिंसार्थसमायुक्तैः कारणैः स्वर्गमश्नुते
011a	विपरीतैश्च राजेन्द्र कारणैर्मानुषो भवेत्
011c	तिर्यग्योनिस्तथा तात विशेषश्चात्र वक्ष्यते
012a	कामक्रोधसमायुक्तो हिंसालोभसमन्वितः
012c	मनुष्यत्वात्परिभ्रष्टस्तिर्यग्योनौ प्रसूयते
013a	तिर्यग्योन्यां पृथग्भावो मनुष्यत्वे विधीयते
013c	गवादिभ्यस्तथाश्वेभ्यो देवत्वमपि दृश्यते
014a	सोऽयमेता गतीः सर्वा जन्तुश्चरति कार्यवान्
014c	नित्ये महति चात्मानमवस्थापयते नृप
015a	जातो जातश्च बलवान्भुङ्क्ते चात्मा स देहवान्
015c	फलार्थस्तात निष्पृक्तः प्रजालक्षणभावनः
016	युधिष्ठिर उवाच
016a	शब्दे स्पर्शे च रूपे च तथैव रसगन्धयोः
016c	तस्याधिष्ठानमव्यग्रं ब्रूहि सर्प यथातथम्
017a	किं न गृह्णासि विषयान्युगपत्त्वं महामते
017c	एतावदुच्यतां चोक्तं सर्वं पन्नगसत्तम
018	सर्प उवाच
018a	यदात्मद्रव्यमायुष्मन्देहसंश्रयणान्वितम्
018c	करणाधिष्ठितं भोगानुपभुङ्क्ते यथाविधि
019a	ज्ञानं चैवात्र बुद्धिश्च मनश्च भरतर्षभ
019c	तस्य भोगाधिकरणे करणानि निबोध मे
020a	मनसा तात पर्येति क्रमशो विषयानिमान्
020c	विषयायतनस्थेन भूतात्मा क्षेत्रनिःसृतः
021a	अत्र चापि नरव्याघ्र मनो जन्तोर्विधीयते
021c	तस्माद्युगपदस्यात्र ग्रहणं नोपपद्यते
022a	स आत्मा पुरुषव्याघ्र भ्रुवोरन्तरमाश्रितः
022c	द्रव्येषु सृजते बुद्धिं विविधेषु परावराम्
023a	बुद्धेरुत्तरकालं च वेदना दृश्यते बुधैः
023c	एष वै राजशार्दूल विधिः क्षेत्रज्ञभावनः
024	युधिष्ठिर उवाच
024a	मनसश्चापि बुद्धेश्च ब्रूहि मे लक्षणं परम्
024c	एतदध्यात्मविदुषां परं कार्यं विधीयते
025	सर्प उवाच
025a	बुद्धिरात्मानुगा तात उत्पातेन विधीयते
025c	तदाश्रिता हि सञ्ज्ञैषा विधिस्तस्यैषणे भवेत्
026a	बुद्धेर्गुणविधिर्नास्ति मनस्तु गुणवद्भवेत्
026c	बुद्धिरुत्पद्यते कार्ये मनस्तूत्पन्नमेव हि
027a	एतद्विशेषणं तात मनोबुद्ध्योर्मयेरितम्
027c	त्वमप्यत्राभिसम्बुद्धः कथं वा मन्यते भवान्
028	युधिष्ठिर उवाच
028a	अहो बुद्धिमतां श्रेष्ठ शुभा बुद्धिरियं तव
028c	विदितं वेदितव्यं ते कस्मान्मामनुपृच्छसि
029a	सर्वज्ञं त्वां कथं मोह आविशत्स्वर्गवासिनम्
029c	एवमद्भुतकर्माणमिति मे संशयो महान्
030	सर्प उवाच
030a	सुप्रज्ञमपि चेच्छूरमृद्धिर्मोहयते नरम्
030c	वर्तमानः सुखे सर्वो नावैतीति मतिर्मम
031a	सोऽहमैश्वर्यमोहेन मदाविष्टो युधिष्ठिर
031c	पतितः प्रतिसम्बुद्धस्त्वां तु सम्बोधयाम्यहम्
032a	कृतं कार्यं महाराज त्वया मम परन्तप
032c	क्षीणः शापः सुकृच्छ्रो मे त्वया सम्भाष्य साधुना
033a	अहं हि दिवि दिव्येन विमानेन चरन्पुरा
033c	अभिमानेन मत्तः सन्कञ्चिन्नान्यमचिन्तयम्
034a	ब्रह्मर्षिदेवगन्धर्वयक्षराक्षसकिन्नराः
034c	करान्मम प्रयच्छन्ति सर्वे त्रैलोक्यवासिनः
035a	चक्षुषा यं प्रपश्यामि प्राणिनं पृथिवीपते
035c	तस्य तेजो हराम्याशु तद्धि दृष्टिबलं मम
036a	ब्रह्मर्षीणां सहस्रं हि उवाह शिबिकां मम
036c	स मामपनयो राजन्भ्रंशयामास वै श्रियः
037a	तत्र ह्यगस्त्यः पादेन वहन्स्पृष्टो मया मुनिः
037c	अदृष्टेन ततोऽस्म्युक्तो ध्वंस सर्पेति वै रुषा
038a	ततस्तस्माद्विमानाग्रात्प्रच्युतश्च्युतभूषणः
038c	प्रपतन्बुबुधेऽऽत्मानं व्यालीभूतमधोमुखम्
039a	अयाचं तमहं विप्रं शापस्यान्तो भवेदिति
039c	अज्ञानात्सम्प्रवृत्तस्य भगवन्क्षन्तुमर्हसि
040a	ततः स मामुवाचेदं प्रपतन्तं कृपान्वितः
040c	युधिष्ठिरो धर्मराजः शापात्त्वां मोक्षयिष्यति
041a	अभिमानस्य घोरस्य बलस्य च नराधिप
041c	फले क्षीणे महाराज फलं पुण्यमवाप्स्यसि
042a	ततो मे विस्मयो जातस्तद्दृष्ट्वा तपसो बलम्
042c	ब्रह्म च ब्राह्मणत्वं च येन त्वाहमचूचुदम्
043a	सत्यं दमस्तपो योगमहिंसा दाननित्यता
043c	साधकानि सदा पुंसां न जातिर्न कुलं नृप
044a	अरिष्ट एष ते भ्राता भीमो मुक्तो महाभुजः
044c	स्वस्ति तेऽस्तु महाराज गमिष्यामि दिवं पुनः
045	वैशम्पायन उवाच
045a	इत्युक्त्वाजगरं देहं त्यक्त्वा स नहुषो नृपः
045c	दिव्यं वपुः समास्थाय गतस्त्रिदिवमेव ह
046a	युधिष्ठिरोऽपि धर्मात्मा भ्रात्रा भीमेन सङ्गतः
046c	धौम्येन सहितः श्रीमानाश्रमं पुनरभ्यगात्
047a	ततो द्विजेभ्यः सर्वेभ्यः समेतेभ्यो यथातथम्
047c	कथयामास तत्सर्वं धर्मराजो युधिष्ठिरः
048a	तच्छ्रुत्वा ते द्विजाः सर्वे भ्रातरश्चास्य ते त्रयः
048c	आसन्सुव्रीडिता राजन्द्रौपदी च यशस्विनी
049a	ते तु सर्वे द्विजश्रेष्ठाः पाण्डवानां हितेप्सया
049c	मैवमित्यब्रुवन्भीमं गर्हयन्तोऽस्य साहसम्
050a	पाण्डवास्तु भयान्मुक्तं प्रेक्ष्य भीमं महाबलम्
050c	हर्षमाहारयाञ्चक्रुर्विजह्रुश्च मुदा युताः
