BR-03-03-038-001	वैशम्पायन उवाच
BR-03-03-038-001a	कस्यचित्त्वथ कालस्य धर्मराजो युधिष्ठिरः
BR-03-03-038-001c	संस्मृत्य मुनिसन्देशमिदं वचनमब्रवीत्
BR-03-03-038-002a	विविक्ते विदितप्रज्ञमर्जुनं भरतर्षभम्
BR-03-03-038-002c	सान्त्वपूर्वं स्मितं कृत्वा पाणिना परिसंस्पृशन्
BR-03-03-038-003a	स मुहूर्तमिव ध्यात्वा वनवासमरिन्दमः
BR-03-03-038-003c	धनञ्जयं धर्मराजो रहसीदमुवाच ह
BR-03-03-038-004a	भीष्मे द्रोणे कृपे कर्णे द्रोणपुत्रे च भारत
BR-03-03-038-004c	धनुर्वेदश्चतुष्पाद एतेष्वद्य प्रतिष्ठितः
BR-03-03-038-005a	ब्राह्मं दैवमासुरं च सप्रयोगचिकित्सितम्
BR-03-03-038-005c	सर्वास्त्राणां प्रयोगं च तेऽभिजानन्ति कृत्स्नशः
BR-03-03-038-006a	ते सर्वे धृतराष्ट्रस्य पुत्रेण परिसान्त्विताः
BR-03-03-038-006c	संविभक्ताश्च तुष्टाश्च गुरुवत्तेषु वर्तते
BR-03-03-038-007a	सर्वयोधेषु चैवास्य सदा वृत्तिरनुत्तमा
BR-03-03-038-007c	शक्तिं न हापयिष्यन्ति ते काले प्रतिपूजिताः
BR-03-03-038-008a	अद्य चेयं मही कृत्स्ना दुर्योधनवशानुगा
BR-03-03-038-008c	त्वयि व्यपाश्रयोऽस्माकं त्वयि भारः समाहितः
BR-03-03-038-008e	तत्र कृत्यं प्रपश्यामि प्राप्तकालमरिन्दम
BR-03-03-038-009a	कृष्णद्वैपायनात्तात गृहीतोपनिषन्मया
BR-03-03-038-009c	तया प्रयुक्तया सम्यग्जगत्सर्वं प्रकाशते
BR-03-03-038-010a	तेन त्वं ब्रह्मणा तात संयुक्तः सुसमाहितः
BR-03-03-038-010c	देवतानां यथाकालं प्रसादं प्रतिपालय
BR-03-03-038-011a	तपसा योजयात्मानमुग्रेण भरतर्षभ
BR-03-03-038-011c	धनुष्मान्कवची खड्गी मुनिः सारसमन्वितः
BR-03-03-038-011e	न कस्यचिद्ददन्मार्गं गच्छ तातोत्तरां दिशम्
BR-03-03-038-012a	इन्द्रे ह्यस्त्राणि दिव्यानि समस्तानि धनञ्जय
BR-03-03-038-012c	वृत्राद्भीतैस्तदा देवैर्बलमिन्द्रे समर्पितम्
BR-03-03-038-012e	तान्येकस्थानि सर्वाणि ततस्त्वं प्रतिपत्स्यसे
BR-03-03-038-013a	शक्रमेव प्रपद्यस्व स तेऽस्त्राणि प्रदास्यति
BR-03-03-038-013c	दीक्षितोऽद्यैव गच्छ त्वं द्रष्टुं देवं पुरन्दरम्
BR-03-03-038-014a	एवमुक्त्वा धर्मराजस्तमध्यापयत प्रभुः
BR-03-03-038-014c	दीक्षितं विधिना तेन यतवाक्कायमानसम्
BR-03-03-038-014e	अनुजज्ञे ततो वीरं भ्राता भ्रातरमग्रजः
BR-03-03-038-015a	निदेशाद्धर्मराजस्य द्रष्टुं देवं पुरन्दरम्
BR-03-03-038-015c	धनुर्गाण्डीवमादाय तथाक्षय्यौ महेषुधी
BR-03-03-038-016a	कवची सतलत्राणो बद्धगोधाङ्गुलित्रवान्
BR-03-03-038-016c	हुत्वाग्निं ब्राह्मणान्निष्कैः स्वस्ति वाच्य महाभुजः
BR-03-03-038-017a	प्रातिष्ठत महाबाहुः प्रगृहीतशरासनः
BR-03-03-038-017c	वधाय धार्तराष्ट्राणां निःश्वस्योर्ध्वमुदीक्ष्य च
BR-03-03-038-018a	तं दृष्ट्वा तत्र कौन्तेयं प्रगृहीतशरासनम्
BR-03-03-038-018c	अब्रुवन्ब्राह्मणाः सिद्धा भूतान्यन्तर्हितानि च
BR-03-03-038-018e	क्षिप्रं प्राप्नुहि कौन्तेय मनसा यद्यदिच्छसि
BR-03-03-038-019a	तं सिंहमिव गच्छन्तं शालस्कन्धोरुमर्जुनम्
BR-03-03-038-019c	मनांस्यादाय सर्वेषां कृष्णा वचनमब्रवीत्
BR-03-03-038-020a	यत्ते कुन्ती महाबाहो जातस्यैच्छद्धनञ्जय
BR-03-03-038-020c	तत्तेऽस्तु सर्वं कौन्तेय यथा च स्वयमिच्छसि
BR-03-03-038-021a	मास्माकं क्षत्रियकुले जन्म कश्चिदवाप्नुयात्
BR-03-03-038-021c	ब्राह्मणेभ्यो नमो नित्यं येषां युद्धे न जीविका
BR-03-03-038-022a	नूनं ते भ्रातरः सर्वे त्वत्कथाभिः प्रजागरे
BR-03-03-038-022c	रंस्यन्ते वीरकर्माणि कीर्तयन्तः पुनः पुनः
BR-03-03-038-023a	नैव नः पार्थ भोगेषु न धने नोत जीविते
BR-03-03-038-023c	तुष्टिर्बुद्धिर्भवित्री वा त्वयि दीर्घप्रवासिनि
BR-03-03-038-024a	त्वयि नः पार्थ सर्वेषां सुखदुःखे समाहिते
BR-03-03-038-024c	जीवितं मरणं चैव राज्यमैश्वर्यमेव च
BR-03-03-038-024e	आपृष्टो मेऽसि कौन्तेय स्वस्ति प्राप्नुहि पाण्डव
BR-03-03-038-025a	नमो धात्रे विधात्रे च स्वस्ति गच्छ ह्यनामयम्
BR-03-03-038-025c	स्वस्ति तेऽस्त्वान्तरिक्षेभ्यः पार्थिवेभ्यश्च भारत
BR-03-03-038-025e	दिव्येभ्यश्चैव भूतेभ्यो ये चान्ये परिपन्थिनः
BR-03-03-038-026a	ततः प्रदक्षिणं कृत्वा भ्रातॄन्धौम्यं च पाण्डवः
BR-03-03-038-026c	प्रातिष्ठत महाबाहुः प्रगृह्य रुचिरं धनुः
BR-03-03-038-027a	तस्य मार्गादपाक्रामन्सर्वभूतानि गच्छतः
BR-03-03-038-027c	युक्तस्यैन्द्रेण योगेन पराक्रान्तस्य शुष्मिणः
BR-03-03-038-028a	सोऽगच्छत्पर्वतं पुण्यमेकाह्नेव महामनाः
BR-03-03-038-028c	मनोजवगतिर्भूत्वा योगयुक्तो यथानिलः
BR-03-03-038-029a	हिमवन्तमतिक्रम्य गन्धमादनमेव च
BR-03-03-038-029c	अत्यक्रामत्स दुर्गाणि दिवारात्रमतन्द्रितः
BR-03-03-038-030a	इन्द्रकीलं समासाद्य ततोऽतिष्ठद्धनञ्जयः
BR-03-03-038-030c	अन्तरिक्षे हि शुश्राव तिष्ठेति स वचस्तदा
BR-03-03-038-031a	ततोऽपश्यत्सव्यसाची वृक्षमूले तपस्विनम्
BR-03-03-038-031c	ब्राह्म्या श्रिया दीप्यमानं पिङ्गलं जटिलं कृशम्
BR-03-03-038-032a	सोऽब्रवीदर्जुनं तत्र स्थितं दृष्ट्वा महातपाः
BR-03-03-038-032c	कस्त्वं तातेह सम्प्राप्तो धनुष्मान्कवची शरी
BR-03-03-038-032e	निबद्धासितलत्राणः क्षत्रधर्ममनुव्रतः
BR-03-03-038-033a	नेह शस्त्रेण कर्तव्यं शान्तानामयमालयः
BR-03-03-038-033c	विनीतक्रोधहर्षाणां ब्राह्मणानां तपस्विनाम्
BR-03-03-038-034a	नेहास्ति धनुषा कार्यं न सङ्ग्रामेण कर्हिचित्
BR-03-03-038-034c	निक्षिपैतद्धनुस्तात प्राप्तोऽसि परमां गतिम्
BR-03-03-038-035a	इत्यनन्तौजसं वीरं यथा चान्यं पृथग्जनम्
BR-03-03-038-035c	तथा वाचमथाभीक्ष्णं ब्राह्मणोऽर्जुनमब्रवीत्
BR-03-03-038-035e	न चैनं चालयामास धैर्यात्सुदृढनिश्चयम्
BR-03-03-038-036a	तमुवाच ततः प्रीतः स द्विजः प्रहसन्निव
BR-03-03-038-036c	वरं वृणीष्व भद्रं ते शक्रोऽहमरिसूदन
BR-03-03-038-037a	एवमुक्तः प्रत्युवाच सहस्राक्षं धनञ्जयः
BR-03-03-038-037c	प्राञ्जलिः प्रणतो भूत्वा शूरः कुरुकुलोद्वहः
BR-03-03-038-038a	ईप्सितो ह्येष मे कामो वरं चैनं प्रयच्छ मे
BR-03-03-038-038c	त्वत्तोऽद्य भगवन्नस्त्रं कृत्स्नमिच्छामि वेदितुम्
BR-03-03-038-039a	प्रत्युवाच महेन्द्रस्तं प्रीतात्मा प्रहसन्निव
BR-03-03-038-039c	इह प्राप्तस्य किं कार्यमस्त्रैस्तव धनञ्जय
BR-03-03-038-039e	कामान्वृणीष्व लोकांश्च प्राप्तोऽसि परमां गतिम्
BR-03-03-038-040a	एवमुक्तः प्रत्युवाच सहस्राक्षं धनञ्जयः
BR-03-03-038-040c	न लोकान्न पुनः कामान्न देवत्वं कुतः सुखम्
BR-03-03-038-041a	न च सर्वामरैश्वर्यं कामये त्रिदशाधिप
BR-03-03-038-041c	भ्रातॄंस्तान्विपिने त्यक्त्वा वैरमप्रतियात्य च
BR-03-03-038-041e	अकीर्तिं सर्वलोकेषु गच्छेयं शाश्वतीः समाः
BR-03-03-038-042a	एवमुक्तः प्रत्युवाच वृत्रहा पाण्डुनन्दनम्
BR-03-03-038-042c	सान्त्वयञ्श्लक्ष्णया वाचा सर्वलोकनमस्कृतः
BR-03-03-038-043a	यदा द्रक्ष्यसि भूतेशं त्र्यक्षं शूलधरं शिवम्
BR-03-03-038-043c	तदा दातास्मि ते तात दिव्यान्यस्त्राणि सर्वशः
BR-03-03-038-044a	क्रियतां दर्शने यत्नो देवस्य परमेष्ठिनः
BR-03-03-038-044c	दर्शनात्तस्य कौन्तेय संसिद्धः स्वर्गमेष्यसि
BR-03-03-038-045a	इत्युक्त्वा फल्गुनं शक्रो जगामादर्शनं ततः
BR-03-03-038-045c	अर्जुनोऽप्यथ तत्रैव तस्थौ योगसमन्वितः
