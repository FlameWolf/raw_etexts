001	वैशम्पायन उवाच
001a	ततो वनगताः पार्थाः सायाह्ने सह कृष्णया
001c	उपविष्टाः कथाश्चक्रुर्दुःखशोकपरायणाः
002a	प्रिया च दर्शनीया च पण्डिता च पतिव्रता
002c	ततः कृष्णा धर्मराजमिदं वचनमब्रवीत्
003a	न नूनं तस्य पापस्य दुःखमस्मासु किंचन
003c	विद्यते धार्तराष्ट्रस्य नृशंसस्य दुरात्मनः
004a	यस्त्वां राजन्मया सार्धमजिनैः प्रतिवासितम्
004c	भ्रातृभिश्च तथा सर्वैर्नाभ्यभाषत किंचन
004e	वनं प्रस्थाप्य दुष्टात्मा नान्वतप्यत दुर्मतिः
005a	आयसं हृदयं नूनं तस्य दुष्कृतकर्मणः
005c	यस्त्वां धर्मपरं श्रेष्ठं रूक्षाण्यश्रावयत्तदा
006a	सुखोचितमदुःखार्हं दुरात्मा ससुहृद्गणः
006c	ईदृशं दुःखमानीय मोदते पापपूरुषः
007a	चतुर्णामेव पापानामश्रु वै नापतत्तदा
007c	त्वयि भारत निष्क्रान्ते वनायाजिनवाससि
008a	दुर्योधनस्य कर्णस्य शकुनेश्च दुरात्मनः
008c	दुर्भ्रातुस्तस्य चोग्रस्य तथा दुःशासनस्य च
009a	इतरेषां तु सर्वेषां कुरूणां कुरुसत्तम
009c	दुःखेनाभिपरीतानां नेत्रेभ्यः प्रापतज्जलम्
010a	इदं च शयनं दृष्ट्वा यच्चासीत्ते पुरातनम्
010c	शोचामि त्वां महाराज दुःखानर्हं सुखोचितम्
011a	दान्तं यच्च सभामध्ये आसनं रत्नभूषितम्
011c	दृष्ट्वा कुशबृसीं चेमां शोको मां रुन्धयत्ययम्
012a	यदपश्यं सभायां त्वां राजभिः परिवारितम्
012c	तच्च राजन्नपश्यन्त्याः का शान्तिर्हृदयस्य मे
013a	या त्वाहं चन्दनादिग्धमपश्यं सूर्यवर्चसम्
013c	सा त्वा पङ्कमलादिग्धं दृष्ट्वा मुह्यामि भारत
014a	या वै त्वा कौशिकैर्वस्त्रैः शुभ्रैर्बहुधनैः पुरा
014c	दृष्टवत्यस्मि राजेन्द्र सा त्वां पश्यामि चीरिणम्
015a	यच्च तद्रुक्मपात्रीभिर्ब्राह्मणेभ्यः सहस्रशः
015c	ह्रियते ते गृहादन्नं संस्कृतं सार्वकामिकम्
016a	यतीनामगृहाणां ते तथैव गृहमेधिनाम्
016c	दीयते भोजनं राजन्नतीव गुणवत्प्रभो
016e	तच्च राजन्नपश्यन्त्याः का शान्तिर्हृदयस्य मे
017a	यांस्ते भ्रातॄन्महाराज युवानो मृष्टकुण्डलाः
017c	अभोजयन्त मृष्टान्नैः सूदाः परमसंस्कृतैः
018a	सर्वांस्तानद्य पश्यामि वने वन्येन जीवतः
018c	अदुःखार्हान्मनुष्येन्द्र नोपशाम्यति मे मनः
019a	भीमसेनमिमं चापि दुःखितं वनवासिनम्
019c	ध्यायन्तं किं न मन्युस्ते प्राप्ते काले विवर्धते
020a	भीमसेनं हि कर्माणि स्वयं कुर्वाणमच्युत
020c	सुखार्हं दुःखितं दृष्ट्वा कस्मान्मन्युर्न वर्धते
021a	सत्कृतं विविधैर्यानैर्वस्त्रैरुच्चावचैस्तथा
021c	तं ते वनगतं दृष्ट्वा कस्मान्मन्युर्न वर्धते
022a	कुरूनपि हि यः सर्वान्हन्तुमुत्सहते प्रभुः
022c	त्वत्प्रसादं प्रतीक्षंस्तु सहतेऽयं वृकोदरः
023a	योऽर्जुनेनार्जुनस्तुल्यो द्विबाहुर्बहुबाहुना
023c	शरातिसर्गे शीघ्रत्वात्कालान्तकयमोपमः
024a	यस्य शस्त्रप्रतापेन प्रणताः सर्वपार्थिवाः
024c	यज्ञे तव महाराज ब्राह्मणानुपतस्थिरे
025a	तमिमं पुरुषव्याघ्रं पूजितं देवदानवैः
025c	ध्यायन्तमर्जुनं दृष्ट्वा कस्मान्मन्युर्न वर्धते
026a	दृष्ट्वा वनगतं पार्थमदुःखार्हं सुखोचितम्
026c	न च ते वर्धते मन्युस्तेन मुह्यामि भारत
027a	यो देवांश्च मनुष्यांश्च सर्पांश्चैकरथोऽजयत्
027c	तं ते वनगतं दृष्ट्वा कस्मान्मन्युर्न वर्धते
028a	यो यानैरद्भुताकारैर्हयैर्नागैश्च संवृतः
028c	प्रसह्य वित्तान्यादत्त पार्थिवेभ्यः परंतपः
029a	क्षिपत्येकेन वेगेन पञ्च बाणशतानि यः
029c	तं ते वनगतं दृष्ट्वा कस्मान्मन्युर्न वर्धते
030a	श्यामं बृहन्तं तरुणं चर्मिणामुत्तमं रणे
030c	नकुलं ते वने दृष्ट्वा कस्मान्मन्युर्न वर्धते
031a	दर्शनीयं च शूरं च माद्रीपुत्रं युधिष्ठिर
031c	सहदेवं वने दृष्ट्वा कस्मान्मन्युर्न वर्धते
032a	द्रुपदस्य कुले जातां स्नुषां पाण्डोर्महात्मनः
032c	मां ते वनगतां दृष्ट्वा कस्मान्मन्युर्न वर्धते
033a	नूनं च तव नैवास्ति मन्युर्भरतसत्तम
033c	यत्ते भ्रातॄंश्च मां चैव दृष्ट्वा न व्यथते मनः
034a	न निर्मन्युः क्षत्रियोऽस्ति लोके निर्वचनं स्मृतम्
034c	तदद्य त्वयि पश्यामि क्षत्रिये विपरीतवत्
035a	यो न दर्शयते तेजः क्षत्रियः काल आगते
035c	सर्वभूतानि तं पार्थ सदा परिभवन्त्युत
036a	तत्त्वया न क्षमा कार्या शत्रून्प्रति कथंचन
036c	तेजसैव हि ते शक्या निहन्तुं नात्र संशयः
037a	तथैव यः क्षमाकाले क्षत्रियो नोपशाम्यति
037c	अप्रियः सर्वभूतानां सोऽमुत्रेह च नश्यति
