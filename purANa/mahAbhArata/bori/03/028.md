BR0303028001	वैशम्पायन उवाच
BR0303028001a	ततो वनगताः पार्थाः सायाह्ने सह कृष्णया
BR0303028001c	उपविष्टाः कथाश्चक्रुर्दुःखशोकपरायणाः
BR0303028002a	प्रिया च दर्शनीया च पण्डिता च पतिव्रता
BR0303028002c	ततः कृष्णा धर्मराजमिदं वचनमब्रवीत्
BR0303028003a	न नूनं तस्य पापस्य दुःखमस्मासु किंचन
BR0303028003c	विद्यते धार्तराष्ट्रस्य नृशंसस्य दुरात्मनः
BR0303028004a	यस्त्वां राजन्मया सार्धमजिनैः प्रतिवासितम्
BR0303028004c	भ्रातृभिश्च तथा सर्वैर्नाभ्यभाषत किंचन
BR0303028004e	वनं प्रस्थाप्य दुष्टात्मा नान्वतप्यत दुर्मतिः
BR0303028005a	आयसं हृदयं नूनं तस्य दुष्कृतकर्मणः
BR0303028005c	यस्त्वां धर्मपरं श्रेष्ठं रूक्षाण्यश्रावयत्तदा
BR0303028006a	सुखोचितमदुःखार्हं दुरात्मा ससुहृद्गणः
BR0303028006c	ईदृशं दुःखमानीय मोदते पापपूरुषः
BR0303028007a	चतुर्णामेव पापानामश्रु वै नापतत्तदा
BR0303028007c	त्वयि भारत निष्क्रान्ते वनायाजिनवाससि
BR0303028008a	दुर्योधनस्य कर्णस्य शकुनेश्च दुरात्मनः
BR0303028008c	दुर्भ्रातुस्तस्य चोग्रस्य तथा दुःशासनस्य च
BR0303028009a	इतरेषां तु सर्वेषां कुरूणां कुरुसत्तम
BR0303028009c	दुःखेनाभिपरीतानां नेत्रेभ्यः प्रापतज्जलम्
BR0303028010a	इदं च शयनं दृष्ट्वा यच्चासीत्ते पुरातनम्
BR0303028010c	शोचामि त्वां महाराज दुःखानर्हं सुखोचितम्
BR0303028011a	दान्तं यच्च सभामध्ये आसनं रत्नभूषितम्
BR0303028011c	दृष्ट्वा कुशबृसीं चेमां शोको मां रुन्धयत्ययम्
BR0303028012a	यदपश्यं सभायां त्वां राजभिः परिवारितम्
BR0303028012c	तच्च राजन्नपश्यन्त्याः का शान्तिर्हृदयस्य मे
BR0303028013a	या त्वाहं चन्दनादिग्धमपश्यं सूर्यवर्चसम्
BR0303028013c	सा त्वा पङ्कमलादिग्धं दृष्ट्वा मुह्यामि भारत
BR0303028014a	या वै त्वा कौशिकैर्वस्त्रैः शुभ्रैर्बहुधनैः पुरा
BR0303028014c	दृष्टवत्यस्मि राजेन्द्र सा त्वां पश्यामि चीरिणम्
BR0303028015a	यच्च तद्रुक्मपात्रीभिर्ब्राह्मणेभ्यः सहस्रशः
BR0303028015c	ह्रियते ते गृहादन्नं संस्कृतं सार्वकामिकम्
BR0303028016a	यतीनामगृहाणां ते तथैव गृहमेधिनाम्
BR0303028016c	दीयते भोजनं राजन्नतीव गुणवत्प्रभो
BR0303028016e	तच्च राजन्नपश्यन्त्याः का शान्तिर्हृदयस्य मे
BR0303028017a	यांस्ते भ्रातॄन्महाराज युवानो मृष्टकुण्डलाः
BR0303028017c	अभोजयन्त मृष्टान्नैः सूदाः परमसंस्कृतैः
BR0303028018a	सर्वांस्तानद्य पश्यामि वने वन्येन जीवतः
BR0303028018c	अदुःखार्हान्मनुष्येन्द्र नोपशाम्यति मे मनः
BR0303028019a	भीमसेनमिमं चापि दुःखितं वनवासिनम्
BR0303028019c	ध्यायन्तं किं न मन्युस्ते प्राप्ते काले विवर्धते
BR0303028020a	भीमसेनं हि कर्माणि स्वयं कुर्वाणमच्युत
BR0303028020c	सुखार्हं दुःखितं दृष्ट्वा कस्मान्मन्युर्न वर्धते
BR0303028021a	सत्कृतं विविधैर्यानैर्वस्त्रैरुच्चावचैस्तथा
BR0303028021c	तं ते वनगतं दृष्ट्वा कस्मान्मन्युर्न वर्धते
BR0303028022a	कुरूनपि हि यः सर्वान्हन्तुमुत्सहते प्रभुः
BR0303028022c	त्वत्प्रसादं प्रतीक्षंस्तु सहतेऽयं वृकोदरः
BR0303028023a	योऽर्जुनेनार्जुनस्तुल्यो द्विबाहुर्बहुबाहुना
BR0303028023c	शरातिसर्गे शीघ्रत्वात्कालान्तकयमोपमः
BR0303028024a	यस्य शस्त्रप्रतापेन प्रणताः सर्वपार्थिवाः
BR0303028024c	यज्ञे तव महाराज ब्राह्मणानुपतस्थिरे
BR0303028025a	तमिमं पुरुषव्याघ्रं पूजितं देवदानवैः
BR0303028025c	ध्यायन्तमर्जुनं दृष्ट्वा कस्मान्मन्युर्न वर्धते
BR0303028026a	दृष्ट्वा वनगतं पार्थमदुःखार्हं सुखोचितम्
BR0303028026c	न च ते वर्धते मन्युस्तेन मुह्यामि भारत
BR0303028027a	यो देवांश्च मनुष्यांश्च सर्पांश्चैकरथोऽजयत्
BR0303028027c	तं ते वनगतं दृष्ट्वा कस्मान्मन्युर्न वर्धते
BR0303028028a	यो यानैरद्भुताकारैर्हयैर्नागैश्च संवृतः
BR0303028028c	प्रसह्य वित्तान्यादत्त पार्थिवेभ्यः परंतपः
BR0303028029a	क्षिपत्येकेन वेगेन पञ्च बाणशतानि यः
BR0303028029c	तं ते वनगतं दृष्ट्वा कस्मान्मन्युर्न वर्धते
BR0303028030a	श्यामं बृहन्तं तरुणं चर्मिणामुत्तमं रणे
BR0303028030c	नकुलं ते वने दृष्ट्वा कस्मान्मन्युर्न वर्धते
BR0303028031a	दर्शनीयं च शूरं च माद्रीपुत्रं युधिष्ठिर
BR0303028031c	सहदेवं वने दृष्ट्वा कस्मान्मन्युर्न वर्धते
BR0303028032a	द्रुपदस्य कुले जातां स्नुषां पाण्डोर्महात्मनः
BR0303028032c	मां ते वनगतां दृष्ट्वा कस्मान्मन्युर्न वर्धते
BR0303028033a	नूनं च तव नैवास्ति मन्युर्भरतसत्तम
BR0303028033c	यत्ते भ्रातॄंश्च मां चैव दृष्ट्वा न व्यथते मनः
BR0303028034a	न निर्मन्युः क्षत्रियोऽस्ति लोके निर्वचनं स्मृतम्
BR0303028034c	तदद्य त्वयि पश्यामि क्षत्रिये विपरीतवत्
BR0303028035a	यो न दर्शयते तेजः क्षत्रियः काल आगते
BR0303028035c	सर्वभूतानि तं पार्थ सदा परिभवन्त्युत
BR0303028036a	तत्त्वया न क्षमा कार्या शत्रून्प्रति कथंचन
BR0303028036c	तेजसैव हि ते शक्या निहन्तुं नात्र संशयः
BR0303028037a	तथैव यः क्षमाकाले क्षत्रियो नोपशाम्यति
BR0303028037c	अप्रियः सर्वभूतानां सोऽमुत्रेह च नश्यति
