001	बृहदश्व उवाच
001a	उत्सृज्य दमयन्तीं तु नलो राजा विशां पते
001c	ददर्श दावं दह्यन्तं महान्तं गहने वने
002a	तत्र शुश्राव मध्येऽग्नौ शब्दं भूतस्य कस्यचित्
002c	अभिधाव नलेत्युच्चैः पुण्यश्लोकेति चासकृत्
003a	मा भैरिति नलश्चोक्त्वा मध्यमग्नेः प्रविश्य तम्
003c	ददर्श नागराजानं शयानं कुण्डलीकृतम्
004a	स नागः प्राञ्जलिर्भूत्वा वेपमानो नलं तदा
004c	उवाच विद्धि मां राजन्नागं कर्कोटकं नृप
005a	मया प्रलब्धो ब्रह्मर्षिरनागाः सुमहातपाः
005c	तेन मन्युपरीतेन शप्तोऽस्मि मनुजाधिप
006a	तस्य शापान्न शक्नोमि पदाद्विचलितुं पदम्
006c	उपदेक्ष्यामि ते श्रेयस्त्रातुमर्हति मां भवान्
007a	सखा च ते भविष्यामि मत्समो नास्ति पन्नगः
007c	लघुश्च ते भविष्यामि शीघ्रमादाय गच्छ माम्
008a	एवमुक्त्वा स नागेन्द्रो बभूवाङ्गुष्ठमात्रकः
008c	तं गृहीत्वा नलः प्रायादुद्देशं दाववर्जितम्
009a	आकाशदेशमासाद्य विमुक्तं कृष्णवर्त्मना
009c	उत्स्रष्टुकामं तं नागः पुनः कर्कोटकोऽब्रवीत्
010a	पदानि गणयन्गच्छ स्वानि नैषध कानिचित्
010c	तत्र तेऽहं महाराज श्रेयो धास्यामि यत्परम्
011a	ततः सङ्ख्यातुमारब्धमदशद्दशमे पदे
011c	तस्य दष्टस्य तद्रूपं क्षिप्रमन्तरधीयत
012a	स दृष्ट्वा विस्मितस्तस्थावात्मानं विकृतं नलः
012c	स्वरूपधारिणं नागं ददर्श च महीपतिः
013a	ततः कर्कोटको नागः सान्त्वयन्नलमब्रवीत्
013c	मया तेऽन्तर्हितं रूपं न त्वा विद्युर्जना इति
014a	यत्कृते चासि विकृतो दुःखेन महता नल
014c	विषेण स मदीयेन त्वयि दुःखं निवत्स्यति
015a	विषेण संवृतैर्गात्रैर्यावत्त्वां न विमोक्ष्यति
015c	तावत्त्वयि महाराज दुःखं वै स निवत्स्यति
016a	अनागा येन निकृतस्त्वमनर्हो जनाधिप
016c	क्रोधादसूययित्वा तं रक्षा मे भवतः कृता
017a	न ते भयं नरव्याघ्र दंष्ट्रिभ्यः शत्रुतोऽपि वा
017c	ब्रह्मविद्भ्यश्च भविता मत्प्रसादान्नराधिप
018a	राजन्विषनिमित्ता च न ते पीडा भविष्यति
018c	सङ्ग्रामेषु च राजेन्द्र शश्वज्जयमवाप्स्यसि
019a	गच्छ राजन्नितः सूतो बाहुकोऽहमिति ब्रुवन्
019c	समीपमृतुपर्णस्य स हि वेदाक्षनैपुणम्
019e	अयोध्यां नगरीं रम्यामद्यैव निषधेश्वर
020a	स तेऽक्षहृदयं दाता राजाश्वहृदयेन वै
020c	इक्ष्वाकुकुलजः श्रीमान्मित्रं चैव भविष्यति
021a	भविष्यसि यदाक्षज्ञः श्रेयसा योक्ष्यसे तदा
021c	समेष्यसि च दारैस्त्वं मा स्म शोके मनः कृथाः
021e	राज्येन तनयाभ्यां च सत्यमेतद्ब्रवीमि ते
022a	स्वरूपं च यदा द्रष्टुमिच्छेथास्त्वं नराधिप
022c	संस्मर्तव्यस्तदा तेऽहं वासश्चेदं निवासयेः
023a	अनेन वाससाच्छन्नः स्वरूपं प्रतिपत्स्यसे
023c	इत्युक्त्वा प्रददावस्मै दिव्यं वासोयुगं तदा
024a	एवं नलं समादिश्य वासो दत्त्वा च कौरव
024c	नागराजस्ततो राजंस्तत्रैवान्तरधीयत
