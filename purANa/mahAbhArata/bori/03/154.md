001	वैशम्पायन उवाच
001a	ततस्तान्परिविश्वस्तान्वसतस्तत्र पाण्डवान्
001c	गतेषु तेषु रक्षःसु भीमसेनात्मजेऽपि च
002a	रहितान्भीमसेनेन कदाचित्तान्यदृच्छया
002c	जहार धर्मराजानं यमौ कृष्णां च राक्षसः
003a	ब्राह्मणो मन्त्रकुशलः सर्वास्त्रेष्वस्त्रवित्तमः
003c	इति ब्रुवन्पाण्डवेयान्पर्युपास्ते स्म नित्यदा
004a	परीक्षमाणः पार्थानां कलापानि धनूंषि च
004c	अन्तरं समभिप्रेप्सुर्नाम्ना ख्यातो जटासुरः
005a	स भीमसेने निष्क्रान्ते मृगयार्थमरिन्दमे
005c	अन्यद्रूपं समास्थाय विकृतं भैरवं महत्
006a	गृहीत्वा सर्वशस्त्राणि द्रौपदीं परिगृह्य च
006c	प्रातिष्ठत स दुष्टात्मा त्रीन्गृहीत्वा च पाण्डवान्
007a	सहदेवस्तु यत्नेन ततोऽपक्रम्य पाण्डवः
007c	आक्रन्दद्भीमसेनं वै येन यातो महाबलः
008a	तमब्रवीद्धर्मराजो ह्रियमाणो युधिष्ठिरः
008c	धर्मस्ते हीयते मूढ न चैनं समवेक्षसे
009a	येऽन्ये केचिन्मनुष्येषु तिर्यग्योनिगता अपि
009c	गन्धर्वयक्षरक्षांसि वयांसि पशवस्तथा
009e	मनुष्यानुपजीवन्ति ततस्त्वमुपजीवसि
010a	समृद्ध्या ह्यस्य लोकस्य लोको युष्माकमृध्यते
010c	इमं च लोकं शोचन्तमनुशोचन्ति देवताः
010e	पूज्यमानाश्च वर्धन्ते हव्यकव्यैर्यथाविधि
011a	वयं राष्ट्रस्य गोप्तारो रक्षितारश्च राक्षस
011c	राष्ट्रस्यारक्ष्यमाणस्य कुतो भूतिः कुतः सुखम्
012a	न च राजावमन्तव्यो रक्षसा जात्वनागसि
012c	अणुरप्यपचारश्च नास्त्यस्माकं नराशन
013a	द्रोग्धव्यं न च मित्रेषु न विश्वस्तेषु कर्हिचित्
013c	येषां चान्नानि भुञ्जीत यत्र च स्यात्प्रतिश्रयः
014a	स त्वं प्रतिश्रयेऽस्माकं पूज्यमानः सुखोषितः
014c	भुक्त्वा चान्नानि दुष्प्रज्ञ कथमस्माञ्जिहीर्षसि
015a	एवमेव वृथाचारो वृथावृद्धो वृथामतिः
015c	वृथामरणमर्हस्त्वं वृथाद्य न भविष्यसि
016a	अथ चेद्दुष्टबुद्धिस्त्वं सर्वैर्धर्मैर्विवर्जितः
016c	प्रदाय शस्त्राण्यस्माकं युद्धेन द्रौपदीं हर
017a	अथ चेत्त्वमविज्ञाय इदं कर्म करिष्यसि
017c	अधर्मं चाप्यकीर्तिं च लोके प्राप्स्यसि केवलम्
018a	एतामद्य परामृश्य स्त्रियं राक्षस मानुषीम्
018c	विषमेतत्समालोड्य कुम्भेन प्राशितं त्वया
019a	ततो युधिष्ठिरस्तस्य भारिकः समपद्यत
019c	स तु भाराभिभूतात्मा न तथा शीघ्रगोऽभवत्
020a	अथाब्रवीद्द्रौपदीं च नकुलं च युधिष्ठिरः
020c	मा भैष्ट राक्षसान्मूढाद्गतिरस्य मया हृता
021a	नातिदूरे महाबाहुर्भविता पवनात्मजः
021c	अस्मिन्मुहूर्ते सम्प्राप्ते न भविष्यति राक्षसः
022a	सहदेवस्तु तं दृष्ट्वा राक्षसं मूढचेतसम्
022c	उवाच वचनं राजन्कुन्तीपुत्रं युधिष्ठिरम्
023a	राजन्किं नाम तत्कृत्यं क्षत्रियस्यास्त्यतोऽधिकम्
023c	यद्युद्धेऽभिमुखः प्राणांस्त्यजेच्छत्रूञ्जयेत वा
024a	एष चास्मान्वयं चैनं युध्यमानाः परन्तप
024c	सूदयेम महाबाहो देशकालो ह्ययं नृप
025a	क्षत्रधर्मस्य सम्प्राप्तः कालः सत्यपराक्रम
025c	जयन्तः पात्यमाना वा प्राप्तुमर्हाम सद्गतिम्
026a	राक्षसे जीवमानेऽद्य रविरस्तमियाद्यदि
026c	नाहं ब्रूयां पुनर्जातु क्षत्रियोऽस्मीति भारत
027a	भो भो राक्षस तिष्ठस्व सहदेवोऽस्मि पाण्डवः
027c	हत्वा वा मां नयस्वैनान्हतो वाद्येह स्वप्स्यसि
028a	तथैव तस्मिन्ब्रुवति भीमसेनो यदृच्छया
028c	प्रादृश्यत महाबाहुः सवज्र इव वासवः
029a	सोऽपश्यद्भ्रातरौ तत्र द्रौपदीं च यशस्विनीम्
029c	क्षितिस्थं सहदेवं च क्षिपन्तं राक्षसं तदा
030a	मार्गाच्च राक्षसं मूढं कालोपहतचेतसम्
030c	भ्रमन्तं तत्र तत्रैव दैवेन विनिवारितम्
031a	भ्रातॄंस्तान्ह्रियतो दृष्ट्वा द्रौपदीं च महाबलः
031c	क्रोधमाहारयद्भीमो राक्षसं चेदमब्रवीत्
032a	विज्ञातोऽसि मया पूर्वं चेष्टञ्शस्त्रपरीक्षणे
032c	आस्था तु त्वयि मे नास्ति यतोऽसि न हतस्तदा
032e	ब्रह्मरूपप्रतिच्छन्नो न नो वदसि चाप्रियम्
033a	प्रियेषु चरमाणं त्वां न चैवाप्रियकारिणम्
033c	अतिथिं ब्रह्मरूपं च कथं हन्यामनागसम्
033e	राक्षसं मन्यमानोऽपि यो हन्यान्नरकं व्रजेत्
034a	अपक्वस्य च कालेन वधस्तव न विद्यते
034c	नूनमद्यासि सम्पक्वो यथा ते मतिरीदृशी
034e	दत्ता कृष्णापहरणे कालेनाद्भुतकर्मणा
035a	बडिशोऽयं त्वया ग्रस्तः कालसूत्रेण लम्बितः
035c	मत्स्योऽम्भसीव स्यूतास्यः कथं मेऽद्य गमिष्यसि
036a	यं चासि प्रस्थितो देशं मनः पूर्वं गतं च ते
036c	न तं गन्तासि गन्तासि मार्गं बकहिडिम्बयोः
037a	एवमुक्तस्तु भीमेन राक्षसः कालचोदितः
037c	भीत उत्सृज्य तान्सर्वान्युद्धाय समुपस्थितः
038a	अब्रवीच्च पुनर्भीमं रोषात्प्रस्फुरिताधरः
038c	न मे मूढा दिशः पाप त्वदर्थं मे विलम्बनम्
039a	श्रुता मे राक्षसा ये ये त्वया विनिहता रणे
039c	तेषामद्य करिष्यामि तवास्रेणोदकक्रियाम्
040a	एवमुक्तस्ततो भीमः सृक्किणी परिसंलिहन्
040c	स्मयमान इव क्रोधात्साक्षात्कालान्तकोपमः
040e	बाहुसंरम्भमेवेच्छन्नभिदुद्राव राक्षसम्
041a	राक्षसोऽपि तदा भीमं युद्धार्थिनमवस्थितम्
041c	अभिदुद्राव संरब्धो बलो वज्रधरं यथा
042a	वर्तमाने तदा ताभ्यां बाहुयुद्धे सुदारुणे
042c	माद्रीपुत्रावभिक्रुद्धावुभावप्यभ्यधावताम्
043a	न्यवारयत्तौ प्रहसन्कुन्तीपुत्रो वृकोदरः
043c	शक्तोऽहं राक्षसस्येति प्रेक्षध्वमिति चाब्रवीत्
044a	आत्मना भ्रातृभिश्चाहं धर्मेण सुकृतेन च
044c	इष्टेन च शपे राजन्सूदयिष्यामि राक्षसम्
045a	इत्येवमुक्त्वा तौ वीरौ स्पर्धमानौ परस्परम्
045c	बाहुभिः समसज्जेतामुभौ रक्षोवृकोदरौ
046a	तयोरासीत्सम्प्रहारः क्रुद्धयोर्भीमरक्षसोः
046c	अमृष्यमाणयोः सङ्ख्ये देवदानवयोरिव
047a	आरुज्यारुज्य तौ वृक्षानन्योन्यमभिजघ्नतुः
047c	जीमूताविव घर्मान्ते विनदन्तौ महाबलौ
048a	बभञ्जतुर्महावृक्षानूरुभिर्बलिनां वरौ
048c	अन्योन्येनाभिसंरब्धौ परस्परजयैषिणौ
049a	तद्वृक्षयुद्धमभवन्महीरुहविनाशनम्
049c	वालिसुग्रीवयोर्भ्रात्रोः पुरेव कपिसिंहयोः
050a	आविध्याविध्य तौ वृक्षान्मुहूर्तमितरेतरम्
050c	ताडयामासतुरुभौ विनदन्तौ मुहुर्मुहुः
051a	तस्मिन्देशे यदा वृक्षाः सर्व एव निपातिताः
051c	पुञ्जीकृताश्च शतशः परस्परवधेप्सया
052a	तदा शिलाः समादाय मुहूर्तमिव भारत
052c	महाभ्रैरिव शैलेन्द्रौ युयुधाते महाबलौ
053a	उग्राभिरुग्ररूपाभिर्बृहतीभिः परस्परम्
053c	वज्रैरिव महावेगैराजघ्नतुरमर्षणौ
054a	अभिहत्य च भूयस्तावन्योन्यं बलदर्पितौ
054c	भुजाभ्यां परिगृह्याथ चकर्षाते गजाविव
055a	मुष्टिभिश्च महाघोरैरन्योन्यमभिपेततुः
055c	तयोश्चटचटाशब्दो बभूव सुमहात्मनोः
056a	ततः संहृत्य मुष्टिं तु पञ्चशीर्षमिवोरगम्
056c	वेगेनाभ्यहनद्भीमो राक्षसस्य शिरोधराम्
057a	ततः श्रान्तं तु तद्रक्षो भीमसेनभुजाहतम्
057c	सुपरिश्रान्तमालक्ष्य भीमसेनोऽभ्यवर्तत
058a	तत एनं महाबाहुर्बाहुभ्याममरोपमः
058c	समुत्क्षिप्य बलाद्भीमो निष्पिपेष महीतले
059a	तस्य गात्राणि सर्वाणि चूर्णयामास पाण्डवः
059c	अरत्निना चाभिहत्य शिरः कायादपाहरत्
060a	सन्दष्टोष्ठं विवृत्ताक्षं फलं वृन्तादिव च्युतम्
060c	जटासुरस्य तु शिरो भीमसेनबलाद्धृतम्
060e	पपात रुधिरादिग्धं सन्दष्टदशनच्छदम्
061a	तं निहत्य महेष्वासो युधिष्ठिरमुपागमत्
061c	स्तूयमानो द्विजाग्र्यैस्तैर्मरुद्भिरिव वासवः
