001	वैशम्पायन उवाच
001a	श्रुत्वेमां धर्मसंयुक्तां धर्मराजः कथां शुभाम्
001c	पुनः पप्रच्छ तमृषिं मार्कण्डेयं तपस्विनम्
002	युधिष्ठिर उवाच
002a	कथमग्निर्वनं यातः कथं चाप्यङ्गिराः पुरा
002c	नष्टेऽग्नौ हव्यमवहदग्निर्भूत्वा महानृषिः
003a	अग्निर्यदा त्वेक एव बहुत्वं चास्य कर्मसु
003c	दृश्यते भगवन्सर्वमेतदिच्छामि वेदितुम्
004a	कुमारश्च यथोत्पन्नो यथा चाग्नेः सुतोऽभवत्
004c	यथा रुद्राच्च सम्भूतो गङ्गायां कृत्तिकासु च
005a	एतदिच्छाम्यहं त्वत्तः श्रोतुं भार्गवनन्दन
005c	कौतूहलसमाविष्टो यथातथ्यं महामुने
006	मार्कण्डेय उवाच
006a	अत्राप्युदाहरन्तीममितिहासं पुरातनम्
006c	यथा क्रुद्धो हुतवहस्तपस्तप्तुं वनं गतः
007a	यथा च भगवानग्निः स्वयमेवाङ्गिराभवत्
007c	सन्तापयन्स्वप्रभया नाशयंस्तिमिराणि च
008a	आश्रमस्थो महाभागो हव्यवाहं विशेषयन्
008c	तथा स भूत्वा तु तदा जगत्सर्वं प्रकाशयन्
009a	तपश्चरंश्च हुतभुक्सन्तप्तस्तस्य तेजसा
009c	भृशं ग्लानश्च तेजस्वी न स किञ्चित्प्रजज्ञिवान्
010a	अथ सञ्चिन्तयामास भगवान्हव्यवाहनः
010c	अन्योऽग्निरिह लोकानां ब्रह्मणा सम्प्रवर्तितः
010e	अग्नित्वं विप्रनष्टं हि तप्यमानस्य मे तपः
011a	कथमग्निः पुनरहं भवेयमिति चिन्त्य सः
011c	अपश्यदग्निवल्लोकांस्तापयन्तं महामुनिम्
012a	सोपासर्पच्छनैर्भीतस्तमुवाच तदाङ्गिराः
012c	शीघ्रमेव भवस्वाग्निस्त्वं पुनर्लोकभावनः
012e	विज्ञातश्चासि लोकेषु त्रिषु संस्थानचारिषु
013a	त्वमग्ने प्रथमः सृष्टो ब्रह्मणा तिमिरापहः
013c	स्वस्थानं प्रतिपद्यस्व शीघ्रमेव तमोनुद
014	अग्निरुवाच
014a	नष्टकीर्तिरहं लोके भवाञ्जातो हुताशनः
014c	भवन्तमेव ज्ञास्यन्ति पावकं न तु मां जनाः
015a	निक्षिपाम्यहमग्नित्वं त्वमग्निः प्रथमो भव
015c	भविष्यामि द्वितीयोऽहं प्राजापत्यक एव च
016	अङ्गिरा उवाच
016a	कुरु पुण्यं प्रजास्वर्ग्यं भवाग्निस्तिमिरापहः
016c	मां च देव कुरुष्वाग्ने प्रथमं पुत्रमञ्जसा
017	मार्कण्डेय उवाच
017a	तच्छ्रुत्वाङ्गिरसो वाक्यं जातवेदास्तथाकरोत्
017c	राजन्बृहस्पतिर्नाम तस्याप्यङ्गिरसः सुतः
018a	ज्ञात्वा प्रथमजं तं तु वह्नेराङ्गिरसं सुतम्
018c	उपेत्य देवाः पप्रच्छुः कारणं तत्र भारत
019a	स तु पृष्टस्तदा देवैस्ततः कारणमब्रवीत्
019c	प्रत्यगृह्णंस्तु देवाश्च तद्वचोऽङ्गिरसस्तदा
020a	अत्र नानाविधानग्नीन्प्रवक्ष्यामि महाप्रभान्
020c	कर्मभिर्बहुभिः ख्यातान्नानात्वं ब्राह्मणेष्विह
