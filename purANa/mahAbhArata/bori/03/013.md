001	वैशम्पायन उवाच
001a	भोजाः प्रव्रजिताञ्श्रुत्वा वृष्णयश्चान्धकैः सह
001c	पाण्डवान्दुःखसन्तप्तान्समाजग्मुर्महावने
002a	पाञ्चालस्य च दायादा धृष्टकेतुश्च चेदिपः
002c	केकयाश्च महावीर्या भ्रातरो लोकविश्रुताः
003a	वने तेऽभिययुः पार्थान्क्रोधामर्शसमन्विताः
003c	गर्हयन्तो धार्तराष्ट्रान्किं कुर्म इति चाब्रुवन्
004a	वासुदेवं पुरस्कृत्य सर्वे ते क्षत्रियर्षभाः
004c	परिवार्योपविविशुर्धर्मराजं युधिष्ठिरम्
005	वासुदेव उवाच
005a	दुर्योधनस्य कर्णस्य शकुनेश्च दुरात्मनः
005c	दुःशासनचतुर्थानां भूमिः पास्यति शोणितम्
006a	ततः सर्वेऽभिषिञ्चामो धर्मराजं युधिष्ठिरम्
006c	निकृत्योपचरन्वध्य एष धर्मः सनातनः
007	वैशम्पायन उवाच
007a	पार्थानामभिषङ्गेण तथा क्रुद्धं जनार्दनम्
007c	अर्जुनः शमयामासा दिधक्षन्तमिव प्रजाः
008a	सङ्क्रुद्धं केशवं दृष्ट्वा पूर्वदेहेषु फल्गुनः
008c	कीर्तयामास कर्माणि सत्यकीर्तेर्महात्मनः
009a	पुरुषस्याप्रमेयस्य सत्यस्यामिततेजसः
009c	प्रजापतिपतेर्विष्णोर्लोकनाथस्य धीमतः
010	अर्जुन उवाच
010a	दश वर्षसहस्राणि यत्रसायङ्गृहो मुनिः
010c	व्यचरस्त्वं पुरा कृष्ण पर्वते गन्धमादने
011a	दश वर्षसहस्राणि दश वर्षशतानि च
011c	पुष्करेष्ववसः कृष्ण त्वमपो भक्षयन्पुरा
012a	ऊर्ध्वबाहुर्विशालायां बदर्यां मधुसूदन
012c	अतिष्ठ एकपादेन वायुभक्षः शतं समाः
013a	अपकृष्टोत्तरासङ्गः कृशो धमनिसन्ततः
013c	आसीः कृष्ण सरस्वत्यां सत्रे द्वादशवार्षिके
014a	प्रभासं चाप्यथासाद्य तीर्थं पुण्यजनोचितम्
014c	तथा कृष्ण महातेजा दिव्यं वर्षसहस्रकम्
014e	आतिष्ठस्तप एकेन पादेन नियमे स्थितः
015a	क्षेत्रज्ञः सर्वभूतानामादिरन्तश्च केशव
015c	निधानं तपसां कृष्ण यज्ञस्त्वं च सनातनः
016a	निहत्य नरकं भौममाहृत्य मणिकुण्डले
016c	प्रथमोत्पादितं कृष्ण मेध्यमश्वमवासृजः
017a	कृत्वा तत्कर्म लोकानामृषभः सर्वलोकजित्
017c	अवधीस्त्वं रणे सर्वान्समेतान्दैत्यदानवान्
018a	ततः सर्वेश्वरत्वं च सम्प्रदाय शचीपतेः
018c	मानुषेषु महाबाहो प्रादुर्भूतोऽसि केशव
019a	स त्वं नारायणो भूत्वा हरिरासीः परन्तप
019c	ब्रह्मा सोमश्च सूर्यश्च धर्मो धाता यमोऽनलः
020a	वायुर्वैश्रवणो रुद्रः कालः खं पृथिवी दिशः
020c	अजश्चराचरगुरुः स्रष्टा त्वं पुरुषोत्तम
021a	तुरायणादिभिर्देव क्रतुभिर्भूरिदक्षिणैः
021c	अयजो भूरितेजा वै कृष्ण चैत्ररथे वने
022a	शतं शतसहस्राणि सुवर्णस्य जनार्दन
022c	एकैकस्मिंस्तदा यज्ञे परिपूर्णानि भागशः
023a	अदितेरपि पुत्रत्वमेत्य यादवनन्दन
023c	त्वं विष्णुरिति विख्यात इन्द्रादवरजो भुवि
024a	शिशुर्भूत्वा दिवं खं च पृथिवीं च परन्तप
024c	त्रिभिर्विक्रमणैः कृष्ण क्रान्तवानसि तेजसा
025a	सम्प्राप्य दिवमाकाशमादित्यसदने स्थितः
025c	अत्यरोचश्च भूतात्मन्भास्करं स्वेन तेजसा
026a	सादिता मौरवाः पाशा निसुन्दनरकौ हतौ
026c	कृतः क्षेमः पुनः पन्थाः पुरं प्राग्ज्योतिषं प्रति
027a	जारूथ्यामाहुतिः क्राथः शिशुपालो जनैः सह
027c	भीमसेनश्च शैब्यश्च शतधन्वा च निर्जितः
028a	तथा पर्जन्यघोषेण रथेनादित्यवर्चसा
028c	अवाक्षीर्महिषीं भोज्यां रणे निर्जित्य रुक्मिणम्
029a	इन्द्रद्युम्नो हतः कोपाद्यवनश्च कशेरुमान्
029c	हतः सौभपतिः शाल्वस्त्वया सौभं च पातितम्
030a	इरावत्यां तथा भोजः कार्तवीर्यसमो युधि
030c	गोपतिस्तालकेतुश्च त्वया विनिहतावुभौ
031a	तां च भोगवतीं पुण्यामृषिकान्तां जनार्दन
031c	द्वारकामात्मसात्कृत्वा समुद्रं गमयिष्यसि
032a	न क्रोधो न च मात्सर्यं नानृतं मधुसूदन
032c	त्वयि तिष्ठति दाशार्ह न नृशंस्यं कुतोऽनृजु
033a	आसीनं चित्तमध्ये त्वां दीप्यमानं स्वतेजसा
033c	आगम्य ऋषयः सर्वेऽयाचन्ताभयमच्युत
034a	युगान्ते सर्वभूतानि सङ्क्षिप्य मधुसूदन
034c	आत्मन्येवात्मसात्कृत्वा जगदास्से परन्तप
035a	नैवं पूर्वे नापरे वा करिष्यन्ति कृतानि ते
035c	कर्माणि यानि देव त्वं बाल एव महाद्युते
036a	कृतवान्पुण्डरीकाक्ष बलदेवसहायवान्
036c	वैराजभवने चापि ब्रह्मणा न्यवसः सह
037	वैशम्पायन उवाच
037a	एवमुक्त्वा तदात्मानमात्मा कृष्णस्य पाण्डवः
037c	तूष्णीमासीत्ततः पार्थमित्युवाच जनार्दनः
038a	ममैव त्वं तवैवाहं ये मदीयास्तवैव ते
038c	यस्त्वां द्वेष्टि स मां द्वेष्टि यस्त्वामनु स मामनु
039a	नरस्त्वमसि दुर्धर्ष हरिर्नारायणो ह्यहम्
039c	लोकाल्लोकमिमं प्राप्तौ नरनारायणावृषी
040a	अनन्यः पार्थ मत्तस्त्वमहं त्वत्तश्च भारत
040c	नावयोरन्तरं शक्यं वेदितुं भरतर्षभ
041a	तस्मिन्वीरसमावाये संरब्धेष्वथ राजसु
041c	धृष्टद्युम्नमुखैर्वीरेर्भ्रातृभिः परिवारिता
042a	पाञ्चाली पुण्डरीकाक्षमासीनं यादवैः सह
042c	अभिगम्याब्रवीत्कृष्णा शरण्यं शरणैषिणी
043a	पूर्वे प्रजानिसर्गे त्वामाहुरेकं प्रजापतिम्
043c	स्रष्टारं सर्वभूतानामसितो देवलोऽब्रवीत्
044a	विष्णुस्त्वमसि दुर्धर्ष त्वं यज्ञो मधुसूदन
044c	यष्टा त्वमसि यष्टव्यो जामदग्न्यो यथाब्रवीत्
045a	ऋषयस्त्वां क्षमामाहुः सत्यं च पुरुषोत्तम
045c	सत्याद्यज्ञोऽसि सम्भूतः कश्यपस्त्वां यथाब्रवीत्
046a	साध्यानामपि देवानां वसूनामीश्वरेश्वरः
046c	लोकभावन लोकेश यथा त्वां नारदोऽब्रवीत्
047a	दिवं ते शिरसा व्याप्तं पद्भ्यां च पृथिवी विभो
047c	जठरं ते इमे लोकाः पुरुषोऽसि सनातनः
048a	विद्यातपोऽभितप्तानां तपसा भावितात्मनाम्
048c	आत्मदर्शनसिद्धानामृषीणामृषिसत्तम
049a	राजर्षीणां पुण्यकृतामाहवेष्वनिवर्तिनाम्
049c	सर्वधर्मोपपन्नानां त्वं गतिः पुरुषोत्तम
050a	त्वं प्रभुस्त्वं विभुस्त्वं भूरात्मभूस्त्वं सनातनः
050c	लोकपालाश्च लोकाश्च नक्षत्राणि दिशो दश
050e	नभश्चन्द्रश्च सूर्यश्च त्वयि सर्वं प्रतिष्ठितम्
051a	मर्त्यता चैव भूतानाममरत्वं दिवौकसाम्
051c	त्वयि सर्वं महाबाहो लोककार्यं प्रतिष्ठितम्
052a	सा तेऽहं दुःखमाख्यास्ये प्रणयान्मधुसूदन
052c	ईशस्त्वं सर्वभूतानां ये दिव्या ये च मानुषाः
053a	कथं नु भार्या पार्थानां तव कृष्ण सखी विभो
053c	धृष्टद्युम्नस्य भगिनी सभां कृष्येत मादृशी
054a	स्त्रीधर्मिणी वेपमाना रुधिरेण समुक्षिता
054c	एकवस्त्रा विकृष्टास्मि दुःखिता कुरुसंसदि
055a	राजमध्ये सभायां तु रजसाभिसमीरिताम्
055c	दृष्ट्वा च मां धार्तराष्ट्राः प्राहसन्पापचेतसः
056a	दासीभावेन भोक्तुं मामीषुस्ते मधुसूदन
056c	जीवत्सु पाण्डुपुत्रेषु पाञ्चालेष्वथ वृष्णिषु
057a	नन्वहं कृष्ण भीष्मस्य धृतराष्ट्रस्य चोभयोः
057c	स्नुषा भवामि धर्मेण साहं दासीकृता बलात्
058a	गर्हये पाण्डवांस्त्वेव युधि श्रेष्ठान्महाबलान्
058c	ये क्लिश्यमानां प्रेक्षन्ते धर्मपत्नीं यशस्विनीम्
059a	धिग्बलं भीमसेनस्य धिक्पार्थस्य धनुष्मताम्
059c	यौ मां विप्रकृतां क्षुद्रैर्मर्षयेतां जनार्दन
060a	शाश्वतोऽयं धर्मपथः सद्भिराचरितः सदा
060c	यद्भार्यां परिरक्षन्ति भर्तारोऽल्पबला अपि
061a	भार्यायां रक्ष्यमाणायां प्रजा भवति रक्षिता
061c	प्रजायां रक्ष्यमाणायामात्मा भवति रक्षितः
062a	आत्मा हि जायते तस्यां तस्माज्जाया भवत्युत
062c	भर्ता च भार्यया रक्ष्यः कथं जायान्ममोदरे
063a	नन्विमे शरणं प्राप्तान्न त्यजन्ति कदाचन
063c	ते मां शरणमापन्नां नान्वपद्यन्त पाण्डवाः
064a	पञ्चेमे पञ्चभिर्जाताः कुमाराश्चामितौजसः
064c	एतेषामप्यवेक्षार्थं त्रातव्यास्मि जनार्दन
065a	प्रतिविन्ध्यो युधिष्ठिरात्सुतसोमो वृकोदरात्
065c	अर्जुनाच्छ्रुतकीर्तिस्तु शतानीकस्तु नाकुलिः
066a	कनिष्ठाच्छ्रुतकर्मा तु सर्वे सत्यपराक्रमाः
066c	प्रद्युम्नो यादृशः कृष्ण तादृशास्ते महारथाः
067a	नन्विमे धनुषि श्रेष्ठा अजेया युधि शात्रवैः
067c	किमर्थं धार्तराष्ट्राणां सहन्ते दुर्बलीयसाम्
068a	अधर्मेण हृतं राज्यं सर्वे दासाः कृतास्तथा
068c	सभायां परिकृष्टाहमेकवस्त्रा रजस्वला
069a	नाधिज्यमपि यच्छक्यं कर्तुमन्येन गाण्डिवम्
069c	अन्यत्रार्जुनभीमाभ्यां त्वया वा मधुसूदन
070a	धिग्भीमसेनस्य बलं धिक्पार्थस्य च गाण्डिवम्
070c	यत्र दुर्योधनः कृष्ण मुहूर्तमपि जीवति
071a	य एतानाक्षिपद्राष्ट्रात्सह मात्राविहिंसकान्
071c	अधीयानान्पुरा बालान्व्रतस्थान्मधुसूदन
072a	भोजने भीमसेनस्य पापः प्राक्षेपयद्विषम्
072c	कालकूटं नवं तीक्ष्णं सम्भृतं लोमहर्षणम्
073a	तज्जीर्णमविकारेण सहान्नेन जनार्दन
073c	सशेषत्वान्महाबाहो भीमस्य पुरुषोत्तम
074a	प्रमाणकोट्यां विश्वस्तं तथा सुप्तं वृकोदरम्
074c	बद्ध्वैनं कृष्ण गङ्गायां प्रक्षिप्य पुनराव्रजत्
075a	यदा विबुद्धः कौन्तेयस्तदा सञ्छिद्य बन्धनम्
075c	उदतिष्ठन्महाबाहुर्भीमसेनो महाबलः
076a	आशीविषैः कृष्णसर्पैः सुप्तं चैनमदंशयत्
076c	सर्वेष्वेवाङ्गदेशेषु न ममार च शत्रुहा
077a	प्रतिबुद्धस्तु कौन्तेयः सर्वान्सर्पानपोथयत्
077c	सारथिं चास्य दयितमपहस्तेन जघ्निवान्
078a	पुनः सुप्तानुपाधाक्षीद्बालकान्वारणावते
078c	शयानानार्यया सार्धं को नु तत्कर्तुमर्हति
079a	यत्रार्या रुदती भीता पाण्डवानिदमब्रवीत्
079c	महद्व्यसनमापन्ना शिखिना परिवारिता
080a	हा हतास्मि कुतो न्वद्य भवेच्छान्तिरिहानलात्
080c	अनाथा विनशिष्यामि बालकैः पुत्रकैः सह
081a	तत्र भीमो महाबाहुर्वायुवेगपराक्रमः
081c	आर्यामाश्वासयामास भ्रातॄंश्चापि वृकोदरः
082a	वैनतेयो यथा पक्षी गरुडः पततां वरः
082c	तथैवाभिपतिष्यामि भयं वो नेह विद्यते
083a	आर्यामङ्केन वामेन राजानं दक्षिणेन च
083c	अंसयोश्च यमौ कृत्वा पृष्ठे बीभत्सुमेव च
084a	सहसोत्पत्य वेगेन सर्वानादाय वीर्यवान्
084c	भ्रातॄनार्यां च बलवान्मोक्षयामास पावकात्
085a	ते रात्रौ प्रस्थिताः सर्वे मात्रा सह यशस्विनः
085c	अभ्यगच्छन्महारण्यं हिडिम्बवनमन्तिकात्
086a	श्रान्ताः प्रसुप्तास्तत्रेमे मात्रा सह सुदुःखिताः
086c	सुप्तांश्चैनानभ्यगच्छद्धिडिम्बा नाम राक्षसी
087a	भीमस्य पादौ कृत्वा तु स्व उत्सङ्गे ततो बलात्
087c	पर्यमर्दत संहृष्टा कल्याणी मृदुपाणिना
088a	तामबुध्यदमेयात्मा बलवान्सत्यविक्रमः
088c	पर्यपृच्छच्च तां भीमः किमिहेच्छस्यनिन्दिते
089a	तयोः श्रुत्वा तु कथितमागच्छद्राक्षसाधमः
089c	भीमरूपो महानादान्विसृजन्भीमदर्शनः
090a	केन सार्धं कथयसि आनयैनं ममान्तिकम्
090c	हिडिम्बे भक्षयिष्यावो न चिरं कर्तुमर्हसि
091a	सा कृपासङ्गृहीतेन हृदयेन मनस्विनी
091c	नैनमैच्छत्तदाख्यातुमनुक्रोशादनिन्दिता
092a	स नादान्विनदन्घोरान्राक्षसः पुरुषादकः
092c	अभ्यद्रवत वेगेन भीमसेनं तदा किल
093a	तमभिद्रुत्य सङ्क्रुद्धो वेगेन महता बली
093c	अगृह्णात्पाणिना पाणिं भीमसेनस्य राक्षसः
094a	इन्द्राशनिसमस्पर्शं वज्रसंहननं दृढम्
094c	संहत्य भीमसेनाय व्याक्षिपत्सहसा करम्
095a	गृहीतं पाणिना पाणिं भीमसेनोऽथ रक्षसा
095c	नामृष्यत महाबाहुस्तत्राक्रुध्यद्वृकोदरः
096a	तत्रासीत्तुमुलं युद्धं भीमसेनहिडिम्बयोः
096c	सर्वास्त्रविदुषोर्घोरं वृत्रवासवयोरिव
097a	हत्वा हिडिम्बं भीमोऽथ प्रस्थितो भ्रातृभिः सह
097c	हिडिम्बामग्रतः कृत्वा यस्यां जातो घटोत्कचः
098a	ततश्च प्राद्रवन्सर्वे सह मात्रा यशस्विनः
098c	एकचक्रामभिमुखाः संवृता ब्राह्मणव्रजैः
099a	प्रस्थाने व्यास एषां च मन्त्री प्रियहितोऽभवत्
099c	ततोऽगच्छन्नेकचक्रां पाण्डवाः संशितव्रताः
100a	तत्राप्यासादयामासुर्बकं नाम महाबलम्
100c	पुरुषादं प्रतिभयं हिडिम्बेनैव सम्मितम्
101a	तं चापि विनिहत्योग्रं भीमः प्रहरतां वरः
101c	सहितो भ्रातृभिः सर्वैर्द्रुपदस्य पुरं ययौ
102a	लब्धाहमपि तत्रैव वसता सव्यसाचिना
102c	यथा त्वया जिता कृष्ण रुक्मिणी भीष्मकात्मजा
103a	एवं सुयुद्धे पार्थेन जिताहं मधुसूदन
103c	स्वयंवरे महत्कर्म कृत्वा नसुकरं परैः
104a	एवं क्लेशैः सुबहुभिः क्लिश्यमानाः सुदुःखिताः
104c	निवसामार्यया हीनाः कृष्ण धौम्यपुरःसराः
105a	त इमे सिंहविक्रान्ता वीर्येणाभ्यधिकाः परैः
105c	विहीनैः परिक्लिश्यन्तीं समुपेक्षन्त मां कथम्
106a	एतादृशानि दुःखानि सहन्ते दुर्बलीयसाम्
106c	दीर्घकालं प्रदीप्तानि पापानां क्षुद्रकर्मणाम्
107a	कुले महति जातास्मि दिव्येन विधिना किल
107c	पाण्डवानां प्रिया भार्या स्नुषा पाण्डोर्महात्मनः
108a	कचग्रहमनुप्राप्ता सास्मि कृष्ण वरा सती
108c	पञ्चानामिन्द्रकल्पानां प्रेक्षतां मधुसूदन
109a	इत्युक्त्वा प्रारुदत्कृष्णा मुखं प्रच्छाद्य पाणिना
109c	पद्मकोशप्रकाशेन मृदुना मृदुभाषिणी
110a	स्तनावपतितौ पीनौ सुजातौ शुभलक्षणौ
110c	अभ्यवर्षत पाञ्चाली दुःखजैरश्रुबिन्दुभिः
111a	चक्षुषी परिमार्जन्ती निःश्वसन्ती पुनः पुनः
111c	बाष्पपूर्णेन कण्ठेन क्रुद्धा वचनमब्रवीत्
112a	नैव मे पतयः सन्ति न पुत्रा मधुसूदन
112c	न भ्रातरो न च पिता नैव त्वं न च बान्धवाः
113a	ये मां विप्रकृतां क्षुद्रैरुपेक्षध्वं विशोकवत्
113c	न हि मे शाम्यते दुःखं कर्णो यत्प्राहसत्तदा
114a	अथैनामब्रवीत्कृष्णस्तस्मिन्वीरसमागमे
114c	रोदिष्यन्ति स्त्रियो ह्येवं येषां क्रुद्धासि भामिनि
115a	बीभत्सुशरसञ्छन्नाञ्शोणितौघपरिप्लुतान्
115c	निहताञ्जीवितं त्यक्त्वा शयनान्वसुधातले
116a	यत्समर्थं पाण्डवानां तत्करिष्यामि मा शुचः
116c	सत्यं ते प्रतिजानामि राज्ञां राज्ञी भविष्यसि
117a	पतेद्द्यौर्हिमवाञ्शीर्येत्पृथिवी शकलीभवेत्
117c	शुष्येत्तोयनिधिः कृष्णे न मे मोघं वचो भवेत्
118	धृष्टद्युम्न उवाच
118a	अहं द्रोणं हनिष्यामि शिखण्डी तु पितामहम्
118c	दुर्योधनं भीमसेनः कर्णं हन्ता धनञ्जयः
119a	रामकृष्णौ व्यपाश्रित्य अजेयाः स्म शुचिस्मिते
119c	अपि वृत्रहणा युद्धे किं पुनर्धृतराष्ट्रजैः
120	वैशम्पायन उवाच
120a	इत्युक्तेऽभिमुखा वीरा वासुदेवमुपस्थिता
120c	तेषां मध्ये महाबाहुः केशवो वाक्यमब्रवीत्
