BR0303013001	वैशम्पायन उवाच
BR0303013001a	भोजाः प्रव्रजिताञ्श्रुत्वा वृष्णयश्चान्धकैः सह
BR0303013001c	पाण्डवान्दुःखसन्तप्तान्समाजग्मुर्महावने
BR0303013002a	पाञ्चालस्य च दायादा धृष्टकेतुश्च चेदिपः
BR0303013002c	केकयाश्च महावीर्या भ्रातरो लोकविश्रुताः
BR0303013003a	वने तेऽभिययुः पार्थान्क्रोधामर्शसमन्विताः
BR0303013003c	गर्हयन्तो धार्तराष्ट्रान्किं कुर्म इति चाब्रुवन्
BR0303013004a	वासुदेवं पुरस्कृत्य सर्वे ते क्षत्रियर्षभाः
BR0303013004c	परिवार्योपविविशुर्धर्मराजं युधिष्ठिरम्
BR0303013005	वासुदेव उवाच
BR0303013005a	दुर्योधनस्य कर्णस्य शकुनेश्च दुरात्मनः
BR0303013005c	दुःशासनचतुर्थानां भूमिः पास्यति शोणितम्
BR0303013006a	ततः सर्वेऽभिषिञ्चामो धर्मराजं युधिष्ठिरम्
BR0303013006c	निकृत्योपचरन्वध्य एष धर्मः सनातनः
BR0303013007	वैशम्पायन उवाच
BR0303013007a	पार्थानामभिषङ्गेण तथा क्रुद्धं जनार्दनम्
BR0303013007c	अर्जुनः शमयामासा दिधक्षन्तमिव प्रजाः
BR0303013008a	सङ्क्रुद्धं केशवं दृष्ट्वा पूर्वदेहेषु फल्गुनः
BR0303013008c	कीर्तयामास कर्माणि सत्यकीर्तेर्महात्मनः
BR0303013009a	पुरुषस्याप्रमेयस्य सत्यस्यामिततेजसः
BR0303013009c	प्रजापतिपतेर्विष्णोर्लोकनाथस्य धीमतः
BR0303013010	अर्जुन उवाच
BR0303013010a	दश वर्षसहस्राणि यत्रसायङ्गृहो मुनिः
BR0303013010c	व्यचरस्त्वं पुरा कृष्ण पर्वते गन्धमादने
BR0303013011a	दश वर्षसहस्राणि दश वर्षशतानि च
BR0303013011c	पुष्करेष्ववसः कृष्ण त्वमपो भक्षयन्पुरा
BR0303013012a	ऊर्ध्वबाहुर्विशालायां बदर्यां मधुसूदन
BR0303013012c	अतिष्ठ एकपादेन वायुभक्षः शतं समाः
BR0303013013a	अपकृष्टोत्तरासङ्गः कृशो धमनिसन्ततः
BR0303013013c	आसीः कृष्ण सरस्वत्यां सत्रे द्वादशवार्षिके
BR0303013014a	प्रभासं चाप्यथासाद्य तीर्थं पुण्यजनोचितम्
BR0303013014c	तथा कृष्ण महातेजा दिव्यं वर्षसहस्रकम्
BR0303013014e	आतिष्ठस्तप एकेन पादेन नियमे स्थितः
BR0303013015a	क्षेत्रज्ञः सर्वभूतानामादिरन्तश्च केशव
BR0303013015c	निधानं तपसां कृष्ण यज्ञस्त्वं च सनातनः
BR0303013016a	निहत्य नरकं भौममाहृत्य मणिकुण्डले
BR0303013016c	प्रथमोत्पादितं कृष्ण मेध्यमश्वमवासृजः
BR0303013017a	कृत्वा तत्कर्म लोकानामृषभः सर्वलोकजित्
BR0303013017c	अवधीस्त्वं रणे सर्वान्समेतान्दैत्यदानवान्
BR0303013018a	ततः सर्वेश्वरत्वं च सम्प्रदाय शचीपतेः
BR0303013018c	मानुषेषु महाबाहो प्रादुर्भूतोऽसि केशव
BR0303013019a	स त्वं नारायणो भूत्वा हरिरासीः परन्तप
BR0303013019c	ब्रह्मा सोमश्च सूर्यश्च धर्मो धाता यमोऽनलः
BR0303013020a	वायुर्वैश्रवणो रुद्रः कालः खं पृथिवी दिशः
BR0303013020c	अजश्चराचरगुरुः स्रष्टा त्वं पुरुषोत्तम
BR0303013021a	तुरायणादिभिर्देव क्रतुभिर्भूरिदक्षिणैः
BR0303013021c	अयजो भूरितेजा वै कृष्ण चैत्ररथे वने
BR0303013022a	शतं शतसहस्राणि सुवर्णस्य जनार्दन
BR0303013022c	एकैकस्मिंस्तदा यज्ञे परिपूर्णानि भागशः
BR0303013023a	अदितेरपि पुत्रत्वमेत्य यादवनन्दन
BR0303013023c	त्वं विष्णुरिति विख्यात इन्द्रादवरजो भुवि
BR0303013024a	शिशुर्भूत्वा दिवं खं च पृथिवीं च परन्तप
BR0303013024c	त्रिभिर्विक्रमणैः कृष्ण क्रान्तवानसि तेजसा
BR0303013025a	सम्प्राप्य दिवमाकाशमादित्यसदने स्थितः
BR0303013025c	अत्यरोचश्च भूतात्मन्भास्करं स्वेन तेजसा
BR0303013026a	सादिता मौरवाः पाशा निसुन्दनरकौ हतौ
BR0303013026c	कृतः क्षेमः पुनः पन्थाः पुरं प्राग्ज्योतिषं प्रति
BR0303013027a	जारूथ्यामाहुतिः क्राथः शिशुपालो जनैः सह
BR0303013027c	भीमसेनश्च शैब्यश्च शतधन्वा च निर्जितः
BR0303013028a	तथा पर्जन्यघोषेण रथेनादित्यवर्चसा
BR0303013028c	अवाक्षीर्महिषीं भोज्यां रणे निर्जित्य रुक्मिणम्
BR0303013029a	इन्द्रद्युम्नो हतः कोपाद्यवनश्च कशेरुमान्
BR0303013029c	हतः सौभपतिः शाल्वस्त्वया सौभं च पातितम्
BR0303013030a	इरावत्यां तथा भोजः कार्तवीर्यसमो युधि
BR0303013030c	गोपतिस्तालकेतुश्च त्वया विनिहतावुभौ
BR0303013031a	तां च भोगवतीं पुण्यामृषिकान्तां जनार्दन
BR0303013031c	द्वारकामात्मसात्कृत्वा समुद्रं गमयिष्यसि
BR0303013032a	न क्रोधो न च मात्सर्यं नानृतं मधुसूदन
BR0303013032c	त्वयि तिष्ठति दाशार्ह न नृशंस्यं कुतोऽनृजु
BR0303013033a	आसीनं चित्तमध्ये त्वां दीप्यमानं स्वतेजसा
BR0303013033c	आगम्य ऋषयः सर्वेऽयाचन्ताभयमच्युत
BR0303013034a	युगान्ते सर्वभूतानि सङ्क्षिप्य मधुसूदन
BR0303013034c	आत्मन्येवात्मसात्कृत्वा जगदास्से परन्तप
BR0303013035a	नैवं पूर्वे नापरे वा करिष्यन्ति कृतानि ते
BR0303013035c	कर्माणि यानि देव त्वं बाल एव महाद्युते
BR0303013036a	कृतवान्पुण्डरीकाक्ष बलदेवसहायवान्
BR0303013036c	वैराजभवने चापि ब्रह्मणा न्यवसः सह
BR0303013037	वैशम्पायन उवाच
BR0303013037a	एवमुक्त्वा तदात्मानमात्मा कृष्णस्य पाण्डवः
BR0303013037c	तूष्णीमासीत्ततः पार्थमित्युवाच जनार्दनः
BR0303013038a	ममैव त्वं तवैवाहं ये मदीयास्तवैव ते
BR0303013038c	यस्त्वां द्वेष्टि स मां द्वेष्टि यस्त्वामनु स मामनु
BR0303013039a	नरस्त्वमसि दुर्धर्ष हरिर्नारायणो ह्यहम्
BR0303013039c	लोकाल्लोकमिमं प्राप्तौ नरनारायणावृषी
BR0303013040a	अनन्यः पार्थ मत्तस्त्वमहं त्वत्तश्च भारत
BR0303013040c	नावयोरन्तरं शक्यं वेदितुं भरतर्षभ
BR0303013041a	तस्मिन्वीरसमावाये संरब्धेष्वथ राजसु
BR0303013041c	धृष्टद्युम्नमुखैर्वीरेर्भ्रातृभिः परिवारिता
BR0303013042a	पाञ्चाली पुण्डरीकाक्षमासीनं यादवैः सह
BR0303013042c	अभिगम्याब्रवीत्कृष्णा शरण्यं शरणैषिणी
BR0303013043a	पूर्वे प्रजानिसर्गे त्वामाहुरेकं प्रजापतिम्
BR0303013043c	स्रष्टारं सर्वभूतानामसितो देवलोऽब्रवीत्
BR0303013044a	विष्णुस्त्वमसि दुर्धर्ष त्वं यज्ञो मधुसूदन
BR0303013044c	यष्टा त्वमसि यष्टव्यो जामदग्न्यो यथाब्रवीत्
BR0303013045a	ऋषयस्त्वां क्षमामाहुः सत्यं च पुरुषोत्तम
BR0303013045c	सत्याद्यज्ञोऽसि सम्भूतः कश्यपस्त्वां यथाब्रवीत्
BR0303013046a	साध्यानामपि देवानां वसूनामीश्वरेश्वरः
BR0303013046c	लोकभावन लोकेश यथा त्वां नारदोऽब्रवीत्
BR0303013047a	दिवं ते शिरसा व्याप्तं पद्भ्यां च पृथिवी विभो
BR0303013047c	जठरं ते इमे लोकाः पुरुषोऽसि सनातनः
BR0303013048a	विद्यातपोऽभितप्तानां तपसा भावितात्मनाम्
BR0303013048c	आत्मदर्शनसिद्धानामृषीणामृषिसत्तम
BR0303013049a	राजर्षीणां पुण्यकृतामाहवेष्वनिवर्तिनाम्
BR0303013049c	सर्वधर्मोपपन्नानां त्वं गतिः पुरुषोत्तम
BR0303013050a	त्वं प्रभुस्त्वं विभुस्त्वं भूरात्मभूस्त्वं सनातनः
BR0303013050c	लोकपालाश्च लोकाश्च नक्षत्राणि दिशो दश
BR0303013050e	नभश्चन्द्रश्च सूर्यश्च त्वयि सर्वं प्रतिष्ठितम्
BR0303013051a	मर्त्यता चैव भूतानाममरत्वं दिवौकसाम्
BR0303013051c	त्वयि सर्वं महाबाहो लोककार्यं प्रतिष्ठितम्
BR0303013052a	सा तेऽहं दुःखमाख्यास्ये प्रणयान्मधुसूदन
BR0303013052c	ईशस्त्वं सर्वभूतानां ये दिव्या ये च मानुषाः
BR0303013053a	कथं नु भार्या पार्थानां तव कृष्ण सखी विभो
BR0303013053c	धृष्टद्युम्नस्य भगिनी सभां कृष्येत मादृशी
BR0303013054a	स्त्रीधर्मिणी वेपमाना रुधिरेण समुक्षिता
BR0303013054c	एकवस्त्रा विकृष्टास्मि दुःखिता कुरुसंसदि
BR0303013055a	राजमध्ये सभायां तु रजसाभिसमीरिताम्
BR0303013055c	दृष्ट्वा च मां धार्तराष्ट्राः प्राहसन्पापचेतसः
BR0303013056a	दासीभावेन भोक्तुं मामीषुस्ते मधुसूदन
BR0303013056c	जीवत्सु पाण्डुपुत्रेषु पाञ्चालेष्वथ वृष्णिषु
BR0303013057a	नन्वहं कृष्ण भीष्मस्य धृतराष्ट्रस्य चोभयोः
BR0303013057c	स्नुषा भवामि धर्मेण साहं दासीकृता बलात्
BR0303013058a	गर्हये पाण्डवांस्त्वेव युधि श्रेष्ठान्महाबलान्
BR0303013058c	ये क्लिश्यमानां प्रेक्षन्ते धर्मपत्नीं यशस्विनीम्
BR0303013059a	धिग्बलं भीमसेनस्य धिक्पार्थस्य धनुष्मताम्
BR0303013059c	यौ मां विप्रकृतां क्षुद्रैर्मर्षयेतां जनार्दन
BR0303013060a	शाश्वतोऽयं धर्मपथः सद्भिराचरितः सदा
BR0303013060c	यद्भार्यां परिरक्षन्ति भर्तारोऽल्पबला अपि
BR0303013061a	भार्यायां रक्ष्यमाणायां प्रजा भवति रक्षिता
BR0303013061c	प्रजायां रक्ष्यमाणायामात्मा भवति रक्षितः
BR0303013062a	आत्मा हि जायते तस्यां तस्माज्जाया भवत्युत
BR0303013062c	भर्ता च भार्यया रक्ष्यः कथं जायान्ममोदरे
BR0303013063a	नन्विमे शरणं प्राप्तान्न त्यजन्ति कदाचन
BR0303013063c	ते मां शरणमापन्नां नान्वपद्यन्त पाण्डवाः
BR0303013064a	पञ्चेमे पञ्चभिर्जाताः कुमाराश्चामितौजसः
BR0303013064c	एतेषामप्यवेक्षार्थं त्रातव्यास्मि जनार्दन
BR0303013065a	प्रतिविन्ध्यो युधिष्ठिरात्सुतसोमो वृकोदरात्
BR0303013065c	अर्जुनाच्छ्रुतकीर्तिस्तु शतानीकस्तु नाकुलिः
BR0303013066a	कनिष्ठाच्छ्रुतकर्मा तु सर्वे सत्यपराक्रमाः
BR0303013066c	प्रद्युम्नो यादृशः कृष्ण तादृशास्ते महारथाः
BR0303013067a	नन्विमे धनुषि श्रेष्ठा अजेया युधि शात्रवैः
BR0303013067c	किमर्थं धार्तराष्ट्राणां सहन्ते दुर्बलीयसाम्
BR0303013068a	अधर्मेण हृतं राज्यं सर्वे दासाः कृतास्तथा
BR0303013068c	सभायां परिकृष्टाहमेकवस्त्रा रजस्वला
BR0303013069a	नाधिज्यमपि यच्छक्यं कर्तुमन्येन गाण्डिवम्
BR0303013069c	अन्यत्रार्जुनभीमाभ्यां त्वया वा मधुसूदन
BR0303013070a	धिग्भीमसेनस्य बलं धिक्पार्थस्य च गाण्डिवम्
BR0303013070c	यत्र दुर्योधनः कृष्ण मुहूर्तमपि जीवति
BR0303013071a	य एतानाक्षिपद्राष्ट्रात्सह मात्राविहिंसकान्
BR0303013071c	अधीयानान्पुरा बालान्व्रतस्थान्मधुसूदन
BR0303013072a	भोजने भीमसेनस्य पापः प्राक्षेपयद्विषम्
BR0303013072c	कालकूटं नवं तीक्ष्णं सम्भृतं लोमहर्षणम्
BR0303013073a	तज्जीर्णमविकारेण सहान्नेन जनार्दन
BR0303013073c	सशेषत्वान्महाबाहो भीमस्य पुरुषोत्तम
BR0303013074a	प्रमाणकोट्यां विश्वस्तं तथा सुप्तं वृकोदरम्
BR0303013074c	बद्ध्वैनं कृष्ण गङ्गायां प्रक्षिप्य पुनराव्रजत्
BR0303013075a	यदा विबुद्धः कौन्तेयस्तदा सञ्छिद्य बन्धनम्
BR0303013075c	उदतिष्ठन्महाबाहुर्भीमसेनो महाबलः
BR0303013076a	आशीविषैः कृष्णसर्पैः सुप्तं चैनमदंशयत्
BR0303013076c	सर्वेष्वेवाङ्गदेशेषु न ममार च शत्रुहा
BR0303013077a	प्रतिबुद्धस्तु कौन्तेयः सर्वान्सर्पानपोथयत्
BR0303013077c	सारथिं चास्य दयितमपहस्तेन जघ्निवान्
BR0303013078a	पुनः सुप्तानुपाधाक्षीद्बालकान्वारणावते
BR0303013078c	शयानानार्यया सार्धं को नु तत्कर्तुमर्हति
BR0303013079a	यत्रार्या रुदती भीता पाण्डवानिदमब्रवीत्
BR0303013079c	महद्व्यसनमापन्ना शिखिना परिवारिता
BR0303013080a	हा हतास्मि कुतो न्वद्य भवेच्छान्तिरिहानलात्
BR0303013080c	अनाथा विनशिष्यामि बालकैः पुत्रकैः सह
BR0303013081a	तत्र भीमो महाबाहुर्वायुवेगपराक्रमः
BR0303013081c	आर्यामाश्वासयामास भ्रातॄंश्चापि वृकोदरः
BR0303013082a	वैनतेयो यथा पक्षी गरुडः पततां वरः
BR0303013082c	तथैवाभिपतिष्यामि भयं वो नेह विद्यते
BR0303013083a	आर्यामङ्केन वामेन राजानं दक्षिणेन च
BR0303013083c	अंसयोश्च यमौ कृत्वा पृष्ठे बीभत्सुमेव च
BR0303013084a	सहसोत्पत्य वेगेन सर्वानादाय वीर्यवान्
BR0303013084c	भ्रातॄनार्यां च बलवान्मोक्षयामास पावकात्
BR0303013085a	ते रात्रौ प्रस्थिताः सर्वे मात्रा सह यशस्विनः
BR0303013085c	अभ्यगच्छन्महारण्यं हिडिम्बवनमन्तिकात्
BR0303013086a	श्रान्ताः प्रसुप्तास्तत्रेमे मात्रा सह सुदुःखिताः
BR0303013086c	सुप्तांश्चैनानभ्यगच्छद्धिडिम्बा नाम राक्षसी
BR0303013087a	भीमस्य पादौ कृत्वा तु स्व उत्सङ्गे ततो बलात्
BR0303013087c	पर्यमर्दत संहृष्टा कल्याणी मृदुपाणिना
BR0303013088a	तामबुध्यदमेयात्मा बलवान्सत्यविक्रमः
BR0303013088c	पर्यपृच्छच्च तां भीमः किमिहेच्छस्यनिन्दिते
BR0303013089a	तयोः श्रुत्वा तु कथितमागच्छद्राक्षसाधमः
BR0303013089c	भीमरूपो महानादान्विसृजन्भीमदर्शनः
BR0303013090a	केन सार्धं कथयसि आनयैनं ममान्तिकम्
BR0303013090c	हिडिम्बे भक्षयिष्यावो न चिरं कर्तुमर्हसि
BR0303013091a	सा कृपासङ्गृहीतेन हृदयेन मनस्विनी
BR0303013091c	नैनमैच्छत्तदाख्यातुमनुक्रोशादनिन्दिता
BR0303013092a	स नादान्विनदन्घोरान्राक्षसः पुरुषादकः
BR0303013092c	अभ्यद्रवत वेगेन भीमसेनं तदा किल
BR0303013093a	तमभिद्रुत्य सङ्क्रुद्धो वेगेन महता बली
BR0303013093c	अगृह्णात्पाणिना पाणिं भीमसेनस्य राक्षसः
BR0303013094a	इन्द्राशनिसमस्पर्शं वज्रसंहननं दृढम्
BR0303013094c	संहत्य भीमसेनाय व्याक्षिपत्सहसा करम्
BR0303013095a	गृहीतं पाणिना पाणिं भीमसेनोऽथ रक्षसा
BR0303013095c	नामृष्यत महाबाहुस्तत्राक्रुध्यद्वृकोदरः
BR0303013096a	तत्रासीत्तुमुलं युद्धं भीमसेनहिडिम्बयोः
BR0303013096c	सर्वास्त्रविदुषोर्घोरं वृत्रवासवयोरिव
BR0303013097a	हत्वा हिडिम्बं भीमोऽथ प्रस्थितो भ्रातृभिः सह
BR0303013097c	हिडिम्बामग्रतः कृत्वा यस्यां जातो घटोत्कचः
BR0303013098a	ततश्च प्राद्रवन्सर्वे सह मात्रा यशस्विनः
BR0303013098c	एकचक्रामभिमुखाः संवृता ब्राह्मणव्रजैः
BR0303013099a	प्रस्थाने व्यास एषां च मन्त्री प्रियहितोऽभवत्
BR0303013099c	ततोऽगच्छन्नेकचक्रां पाण्डवाः संशितव्रताः
BR0303013100a	तत्राप्यासादयामासुर्बकं नाम महाबलम्
BR0303013100c	पुरुषादं प्रतिभयं हिडिम्बेनैव सम्मितम्
BR0303013101a	तं चापि विनिहत्योग्रं भीमः प्रहरतां वरः
BR0303013101c	सहितो भ्रातृभिः सर्वैर्द्रुपदस्य पुरं ययौ
BR0303013102a	लब्धाहमपि तत्रैव वसता सव्यसाचिना
BR0303013102c	यथा त्वया जिता कृष्ण रुक्मिणी भीष्मकात्मजा
BR0303013103a	एवं सुयुद्धे पार्थेन जिताहं मधुसूदन
BR0303013103c	स्वयंवरे महत्कर्म कृत्वा नसुकरं परैः
BR0303013104a	एवं क्लेशैः सुबहुभिः क्लिश्यमानाः सुदुःखिताः
BR0303013104c	निवसामार्यया हीनाः कृष्ण धौम्यपुरःसराः
BR0303013105a	त इमे सिंहविक्रान्ता वीर्येणाभ्यधिकाः परैः
BR0303013105c	विहीनैः परिक्लिश्यन्तीं समुपेक्षन्त मां कथम्
BR0303013106a	एतादृशानि दुःखानि सहन्ते दुर्बलीयसाम्
BR0303013106c	दीर्घकालं प्रदीप्तानि पापानां क्षुद्रकर्मणाम्
BR0303013107a	कुले महति जातास्मि दिव्येन विधिना किल
BR0303013107c	पाण्डवानां प्रिया भार्या स्नुषा पाण्डोर्महात्मनः
BR0303013108a	कचग्रहमनुप्राप्ता सास्मि कृष्ण वरा सती
BR0303013108c	पञ्चानामिन्द्रकल्पानां प्रेक्षतां मधुसूदन
BR0303013109a	इत्युक्त्वा प्रारुदत्कृष्णा मुखं प्रच्छाद्य पाणिना
BR0303013109c	पद्मकोशप्रकाशेन मृदुना मृदुभाषिणी
BR0303013110a	स्तनावपतितौ पीनौ सुजातौ शुभलक्षणौ
BR0303013110c	अभ्यवर्षत पाञ्चाली दुःखजैरश्रुबिन्दुभिः
BR0303013111a	चक्षुषी परिमार्जन्ती निःश्वसन्ती पुनः पुनः
BR0303013111c	बाष्पपूर्णेन कण्ठेन क्रुद्धा वचनमब्रवीत्
BR0303013112a	नैव मे पतयः सन्ति न पुत्रा मधुसूदन
BR0303013112c	न भ्रातरो न च पिता नैव त्वं न च बान्धवाः
BR0303013113a	ये मां विप्रकृतां क्षुद्रैरुपेक्षध्वं विशोकवत्
BR0303013113c	न हि मे शाम्यते दुःखं कर्णो यत्प्राहसत्तदा
BR0303013114a	अथैनामब्रवीत्कृष्णस्तस्मिन्वीरसमागमे
BR0303013114c	रोदिष्यन्ति स्त्रियो ह्येवं येषां क्रुद्धासि भामिनि
BR0303013115a	बीभत्सुशरसञ्छन्नाञ्शोणितौघपरिप्लुतान्
BR0303013115c	निहताञ्जीवितं त्यक्त्वा शयनान्वसुधातले
BR0303013116a	यत्समर्थं पाण्डवानां तत्करिष्यामि मा शुचः
BR0303013116c	सत्यं ते प्रतिजानामि राज्ञां राज्ञी भविष्यसि
BR0303013117a	पतेद्द्यौर्हिमवाञ्शीर्येत्पृथिवी शकलीभवेत्
BR0303013117c	शुष्येत्तोयनिधिः कृष्णे न मे मोघं वचो भवेत्
BR0303013118	धृष्टद्युम्न उवाच
BR0303013118a	अहं द्रोणं हनिष्यामि शिखण्डी तु पितामहम्
BR0303013118c	दुर्योधनं भीमसेनः कर्णं हन्ता धनञ्जयः
BR0303013119a	रामकृष्णौ व्यपाश्रित्य अजेयाः स्म शुचिस्मिते
BR0303013119c	अपि वृत्रहणा युद्धे किं पुनर्धृतराष्ट्रजैः
BR0303013120	वैशम्पायन उवाच
BR0303013120a	इत्युक्तेऽभिमुखा वीरा वासुदेवमुपस्थिता
BR0303013120c	तेषां मध्ये महाबाहुः केशवो वाक्यमब्रवीत्
