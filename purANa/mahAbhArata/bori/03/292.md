001	वैशम्पायन उवाच
001a	ततो गर्भः समभवत्पृथायाः पृथिवीपते
001c	शुक्ले दशोत्तरे पक्षे तारापतिरिवाम्बरे
002a	सा बान्धवभयाद्बाला तं गर्भं विनिगूहती
002c	धारयामास सुश्रोणी न चैनां बुबुधे जनः
003a	न हि तां वेद नार्यन्या काचिद्धात्रेयिकामृते
003c	कन्यापुरगतां बालां निपुणां परिरक्षणे
004a	ततः कालेन सा गर्भं सुषुवे वरवर्णिनी
004c	कन्यैव तस्य देवस्य प्रसादादमरप्रभम्
005a	तथैव बद्धकवचं कनकोज्ज्वलकुण्डलम्
005c	हर्यक्षं वृषभस्कन्धं यथास्य पितरं तथा
006a	जातमात्रं च तं गर्भं धात्र्या सम्मन्त्र्य भामिनी
006c	मञ्जूषायामवदधे स्वास्तीर्णायां समन्ततः
007a	मधूच्छिष्टस्थितायां सा सुखायां रुदती तथा
007c	श्लक्ष्णायां सुपिधानायामश्वनद्यामवासृजत्
008a	जानती चाप्यकर्तव्यं कन्याया गर्भधारणम्
008c	पुत्रस्नेहेन राजेन्द्र करुणं पर्यदेवयत्
009a	समुत्सृजन्ती मञ्जूषामश्वनद्यास्तदा जले
009c	उवाच रुदती कुन्ती यानि वाक्यानि तच्छृणु
010a	स्वस्ति तेऽस्त्वान्तरिक्षेभ्यः पार्थिवेभ्यश्च पुत्रक
010c	दिव्येभ्यश्चैव भूतेभ्यस्तथा तोयचराश्च ये
011a	शिवास्ते सन्तु पन्थानो मा च ते परिपन्थिनः
011c	आगमाश्च तथा पुत्र भवन्त्वद्रोहचेतसः
012a	पातु त्वां वरुणो राजा सलिले सलिलेश्वरः
012c	अन्तरिक्षेऽन्तरिक्षस्थः पवनः सर्वगस्तथा
013a	पिता त्वां पातु सर्वत्र तपनस्तपतां वरः
013c	येन दत्तोऽसि मे पुत्र दिव्येन विधिना किल
014a	आदित्या वसवो रुद्राः साध्या विश्वे च देवताः
014c	मरुतश्च सहेन्द्रेण दिशश्च सदिगीश्वराः
015a	रक्षन्तु त्वां सुराः सर्वे समेषु विषमेषु च
015c	वेत्स्यामि त्वां विदेशेऽपि कवचेनोपसूचितम्
016a	धन्यस्ते पुत्र जनको देवो भानुर्विभावसुः
016c	यस्त्वां द्रक्ष्यति दिव्येन चक्षुषा वाहिनीगतम्
017a	धन्या सा प्रमदा या त्वां पुत्रत्वे कल्पयिष्यति
017c	यस्यास्त्वं तृषितः पुत्र स्तनं पास्यसि देवज
018a	को नु स्वप्नस्तया दृष्टो या त्वामादित्यवर्चसम्
018c	दिव्यवर्मसमायुक्तं दिव्यकुण्डलभूषितम्
019a	पद्मायतविशालाक्षं पद्मताम्रतलोज्ज्वलम्
019c	सुललाटं सुकेशान्तं पुत्रत्वे कल्पयिष्यति
020a	धन्या द्रक्ष्यन्ति पुत्र त्वां भूमौ संसर्पमाणकम्
020c	अव्यक्तकलवाक्यानि वदन्तं रेणुगुण्ठितम्
021a	धन्या द्रक्ष्यन्ति पुत्र त्वां पुनर्यौवनगे मुखे
021c	हिमवद्वनसम्भूतं सिंहं केसरिणं यथा
022a	एवं बहुविधं राजन्विलप्य करुणं पृथा
022c	अवासृजत मञ्जूषामश्वनद्यास्तदा जले
023a	रुदती पुत्रशोकार्ता निशीथे कमलेक्षणा
023c	धात्र्या सह पृथा राजन्पुत्रदर्शनलालसा
024a	विसर्जयित्वा मञ्जूषां सम्बोधनभयात्पितुः
024c	विवेश राजभवनं पुनः शोकातुरा ततः
025a	मञ्जूषा त्वश्वनद्याः सा ययौ चर्मण्वतीं नदीम्
025c	चर्मण्वत्याश्च यमुनां ततो गङ्गां जगाम ह
026a	गङ्गायाः सूतविषयं चम्पामभ्याययौ पुरीम्
026c	स मञ्जूषागतो गर्भस्तरङ्गैरुह्यमानकः
027a	अमृतादुत्थितं दिव्यं तत्तु वर्म सकुण्डलम्
027c	धारयामास तं गर्भं दैवं च विधिनिर्मितम्
