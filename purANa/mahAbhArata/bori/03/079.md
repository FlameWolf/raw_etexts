001	जनमेजय उवाच
001a	भगवन्काम्यकात्पार्थे गते मे प्रपितामहे
001c	पाण्डवाः किमकुर्वन्त तमृते सव्यसाचिनम्
002a	स हि तेषां महेष्वासो गतिरासीदनीकजित्
002c	आदित्यानां यथा विष्णुस्तथैव प्रतिभाति मे
003a	तेनेन्द्रसमवीर्येण सङ्ग्रामेष्वनिवर्तिना
003c	विनाभूता वने वीराः कथमासन्पितामहाः
004	वैशम्पायन उवाच
004a	गते तु काम्यकात्तात पाण्डवे सव्यसाचिनि
004c	बभूवुः कौरवेयास्ते दुःखशोकपरायणाः
005a	आक्षिप्तसूत्रा मणयश्छिन्नपक्षा इव द्विजाः
005c	अप्रीतमनसः सर्वे बभूवुरथ पाण्डवाः
006a	वनं च तदभूत्तेन हीनमक्लिष्टकर्मणा
006c	कुबेरेण यथा हीनं वनं चैत्ररथं तथा
007a	तमृते पुरुषव्याघ्रं पाण्डवा जनमेजय
007c	मुदमप्राप्नुवन्तो वै काम्यके न्यवसंस्तदा
008a	ब्राह्मणार्थे पराक्रान्ताः शुद्धैर्बाणैर्महारथाः
008c	निघ्नन्तो भरतश्रेष्ठ मेध्यान्बहुविधान्मृगान्
009a	नित्यं हि पुरुषव्याघ्रा वन्याहारमरिन्दमाः
009c	विप्रसृत्य समाहृत्य ब्राह्मणेभ्यो न्यवेदयन्
010a	एवं ते न्यवसंस्तत्र सोत्कण्ठाः पुरुषर्षभाः
010c	अहृष्टमनसः सर्वे गते राजन्धनञ्जये
011a	अथ विप्रोषितं वीरं पाञ्चाली मध्यमं पतिम्
011c	स्मरन्ती पाण्डवश्रेष्ठमिदं वचनमब्रवीत्
012a	योऽर्जुनेनार्जुनस्तुल्यो द्विबाहुर्बहुबाहुना
012c	तमृते पाण्डवश्रेष्ठं वनं न प्रतिभाति मे
012e	शून्यामिव च पश्यामि तत्र तत्र महीमिमाम्
013a	बह्वाश्चर्यमिदं चापि वनं कुसुमितद्रुमम्
013c	न तथा रमणीयं मे तमृते सव्यसाचिनम्
014a	नीलाम्बुदसमप्रख्यं मत्तमातङ्गविक्रमम्
014c	तमृते पुण्डरीकाक्षं काम्यकं नातिभाति मे
015a	यस्य स्म धनुषो घोषः श्रूयतेऽशनिनिस्वनः
015c	न लभे शर्म तं राजन्स्मरन्ती सव्यसाचिनम्
016a	तथा लालप्यमानां तां निशम्य परवीरहा
016c	भीमसेनो महाराज द्रौपदीमिदमब्रवीत्
017a	मनःप्रीतिकरं भद्रे यद्ब्रवीषि सुमध्यमे
017c	तन्मे प्रीणाति हृदयममृतप्राशनोपमम्
018a	यस्य दीर्घौ समौ पीनौ भुजौ परिघसन्निभौ
018c	मौर्वीकृतकिणौ वृत्तौ खड्गायुधगदाधरौ
019a	निष्काङ्गदकृतापीडौ पञ्चशीर्षाविवोरगौ
019c	तमृते पुरुषव्याघ्रं नष्टसूर्यमिदं वनम्
020a	यमाश्रित्य महाबाहुं पाञ्चालाः कुरवस्तथा
020c	सुराणामपि यत्तानां पृतनासु न बिभ्यति
021a	यस्य बाहू समाश्रित्य वयं सर्वे महात्मनः
021c	मन्यामहे जितानाजौ परान्प्राप्तां च मेदिनीम्
022a	तमृते फल्गुनं वीरं न लभे काम्यके धृतिम्
022c	शून्यामिव च पश्यामि तत्र तत्र महीमिमाम्
023	नकुल उवाच
023a	य उदीचीं दिशं गत्वा जित्वा युधि महाबलान्
023c	गन्धर्वमुख्याञ्शतशो हयाँल्लेभे स वासविः
024a	राजंस्तित्तिरिकल्माषाञ्श्रीमाननिलरंहसः
024c	प्रादाद्भ्रात्रे प्रियः प्रेम्णा राजसूये महाक्रतौ
025a	तमृते भीमधन्वानं भीमादवरजं वने
025c	कामये काम्यके वासं नेदानीममरोपमम्
026	सहदेव उवाच
026a	यो धनानि च कन्याश्च युधि जित्वा महारथान्
026c	आजहार पुरा राज्ञे राजसूये महाक्रतौ
027a	यः समेतान्मृधे जित्वा यादवानमितद्युतिः
027c	सुभद्रामाजहारैको वासुदेवस्य सम्मते
028a	तस्य जिष्णोर्बृसीं दृष्ट्वा शून्यामुपनिवेशने
028c	हृदयं मे महाराज न शाम्यति कदाचन
029a	वनादस्माद्विवासं तु रोचयेऽहमरिन्दम
029c	न हि नस्तमृते वीरं रमणीयमिदं वनम्
