001	युधिष्ठिर उवाच
001a	न वै निर्गुणमात्मानं मन्ये देवर्षिसत्तम
001c	तथास्मि दुःखसम्तप्तो यथा नान्यो महीपतिः
002a	परांश्च निर्गुणान्मन्ये न च धर्मरतानपि
002c	ते च लोमश लोकेऽस्मिन्नृध्यन्ते केन केतुना
003	लोमश उवाच
003a	नात्र दुःखं त्वया राजन्कार्यं पार्थ कथञ्चन
003c	यदधर्मेण वर्धेरन्नधर्मरुचयो जनाः
004a	वर्धत्यधर्मेण नरस्ततो भद्राणि पश्यति
004c	ततः सपत्नाञ्जयति समूलस्तु विनश्यति
005a	मया हि दृष्टा दैतेया दानवाश्च महीपते
005c	वर्धमाना ह्यधर्मेण क्षयं चोपगताः पुनः
006a	पुरा देवयुगे चैव दृष्टं सर्वं मया विभो
006c	अरोचयन्सुरा धर्मं धर्मं तत्यजिरेऽसुराः
007a	तीर्थानि देवा विविशुर्नाविशन्भारतासुराः
007c	तानधर्मकृतो दर्पः पूर्वमेव समाविशत्
008a	दर्पान्मानः समभवन्मानात्क्रोधो व्यजायत
008c	क्रोधादह्रीस्ततोऽलज्जा वृत्तं तेषां ततोऽनशत्
009a	तानलज्जान्गतह्रीकान्हीनवृत्तान्वृथाव्रतान्
009c	क्षमा लक्ष्मीश्च धर्मश्च नचिरात्प्रजहुस्ततः
009e	लक्ष्मीस्तु देवानगमदलक्ष्मीरसुरान्नृप
010a	तानलक्ष्मीसमाविष्टान्दर्पोपहतचेतसः
010c	दैतेयान्दानवांश्चैव कलिरप्याविशत्ततः
011a	तानलक्ष्मीसमाविष्टान्दानवान्कलिना तथा
011c	दर्पाभिभूतान्कौन्तेय क्रियाहीनानचेतसः
012a	मानाभिभूतानचिराद्विनाशः प्रत्यपद्यत
012c	निर्यशस्यास्ततो दैत्याः कृत्स्नशो विलयं गताः
013a	देवास्तु सागरांश्चैव सरितश्च सरांसि च
013c	अभ्यगच्छन्धर्मशीलाः पुण्यान्यायतनानि च
014a	तपोभिः क्रतुभिर्दानैराशीर्वादैश्च पाण्डव
014c	प्रजहुः सर्वपापानि श्रेयश्च प्रतिपेदिरे
015a	एवं हि दानवन्तश्च क्रियावन्तश्च सर्वशः
015c	तीर्थान्यगच्छन्विबुधास्तेनापुर्भूतिमुत्तमाम्
016a	तथा त्वमपि राजेन्द्र स्नात्वा तीर्थेषु सानुजः
016c	पुनर्वेत्स्यसि तां लक्ष्मीमेष पन्थाः सनातनः
017a	यथैव हि नृगो राजा शिबिरौशीनरो यथा
017c	भगीरथो वसुमना गयः पूरुः पुरूरवाः
018a	चरमाणास्तपो नित्यं स्पर्शनादम्भसश्च ते
018c	तीर्थाभिगमनात्पूता दर्शनाच्च महात्मनाम्
019a	अलभन्त यशः पुण्यं धनानि च विशां पते
019c	तथा त्वमपि राजेन्द्र लब्धासि विपुलां श्रियम्
020a	यथा चेक्ष्वाकुरचरत्सपुत्रजनबान्धवः
020c	मुचुकुन्दोऽथ मान्धाता मरुत्तश्च महीपतिः
021a	कीर्तिं पुण्यामविन्दन्त यथा देवास्तपोबलात्
021c	देवर्षयश्च कार्त्स्न्येन तथा त्वमपि वेत्स्यसे
022a	धार्तराष्ट्रास्तु दर्पेण मोहेन च वशीकृताः
022c	नचिराद्विनशिष्यन्ति दैत्या इव न संशयः
