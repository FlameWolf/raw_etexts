001	देव उवाच
001a	कामं देवापि मां विप्र न विजानन्ति तत्त्वतः
001c	त्वत्प्रीत्या तु प्रवक्ष्यामि यथेदं विसृजाम्यहम्
002a	पितृभक्तोऽसि विप्रर्षे मां चैव शरणं गतः
002c	अतो दृष्टोऽस्मि ते साक्षाद्ब्रह्मचर्यं च ते महत्
003a	आपो नारा इति प्रोक्ताः सञ्ज्ञानाम कृतं मया
003c	तेन नारायणोऽस्म्युक्तो मम तद्ध्ययनं सदा
004a	अहं नारायणो नाम प्रभवः शाश्वतोऽव्ययः
004c	विधाता सर्वभूतानां संहर्ता च द्विजोत्तम
005a	अहं विष्णुरहं ब्रह्मा शक्रश्चाहं सुराधिपः
005c	अहं वैश्रवणो राजा यमः प्रेताधिपस्तथा
006a	अहं शिवश्च सोमश्च कश्यपश्च प्रजापतिः
006c	अहं धाता विधाता च यज्ञश्चाहं द्विजोत्तम
007a	अग्निरास्यं क्षितिः पादौ चन्द्रादित्यौ च लोचने
007c	सदिशं च नभः कायो वायुर्मनसि मे स्थितः
008a	मया क्रतुशतैरिष्टं बहुभिः स्वाप्तदक्षिणैः
008c	यजन्ते वेदविदुषो मां देवयजने स्थितम्
009a	पृथिव्यां क्षत्रियेन्द्राश्च पार्थिवाः स्वर्गकाङ्क्षिणः
009c	यजन्ते मां तथा वैश्याः स्वर्गलोकजिगीषवः
010a	चतुःसमुद्रपर्यन्तां मेरुमन्दरभूषणाम्
010c	शेषो भूत्वाहमेवैतां धारयामि वसुन्धराम्
011a	वाराहं रूपमास्थाय मयेयं जगती पुरा
011c	मज्जमाना जले विप्र वीर्येणासीत्समुद्धृता
012a	अग्निश्च वडवावक्त्रो भूत्वाहं द्विजसत्तम
012c	पिबाम्यपः समाविद्धास्ताश्चैव विसृजाम्यहम्
013a	ब्रह्म वक्त्रं भुजौ क्षत्रमूरू मे संश्रिता विशः
013c	पादौ शूद्रा भजन्ते मे विक्रमेण क्रमेण च
014a	ऋग्वेदः सामवेदश्च यजुर्वेदोऽप्यथर्वणः
014c	मत्तः प्रादुर्भवन्त्येते मामेव प्रविशन्ति च
015a	यतयः शान्तिपरमा यतात्मानो मुमुक्षवः
015c	कामक्रोधद्वेषमुक्ता निःसङ्गा वीतकल्मषाः
016a	सत्त्वस्था निरहङ्कारा नित्यमध्यात्मकोविदाः
016c	मामेव सततं विप्राश्चिन्तयन्त उपासते
017a	अहं संवर्तको ज्योतिरहं सर्वर्तको यमः
017c	अहं संवर्तकः सूर्यो अहं संवर्तकोऽनिलः
018a	तारारूपाणि दृश्यन्ते यान्येतानि नभस्तले
018c	मम रूपाण्यथैतानि विद्धि त्वं द्विजसत्तम
019a	रत्नाकराः समुद्राश्च सर्व एव चतुर्दिशम्
019c	वसनं शयनं चैव निलयं चैव विद्धि मे
020a	कामं क्रोधं च हर्षं च भयं मोहं तथैव च
020c	ममैव विद्धि रूपाणि सर्वाण्येतानि सत्तम
021a	प्राप्नुवन्ति नरा विप्र यत्कृत्वा कर्मशोभनम्
021c	सत्यं दानं तपश्चोग्रमहिंसा चैव जन्तुषु
022a	मद्विधानेन विहिता मम देहविहारिणः
022c	मयाभिभूतविज्ञाना विचेष्टन्ते न कामतः
023a	सम्यग्वेदमधीयाना यजन्तो विविधैर्मखैः
023c	शान्तात्मानो जितक्रोधाः प्राप्नुवन्ति द्विजातयः
024a	प्राप्तुं न शक्यो यो विद्वन्नरैर्दुष्कृतकर्मभिः
024c	लोभाभिभूतैः कृपणैरनार्यैरकृतात्मभिः
025a	तं मां महाफलं विद्धि पदं सुकृतकर्मणः
025c	दुष्प्रापं विप्रमूढानां मार्गं योगैर्निषेवितम्
026a	यदा यदा च धर्मस्य ग्लानिर्भवति सत्तम
026c	अभ्युत्थानमधर्मस्य तदात्मानं सृजाम्यहम्
027a	दैत्या हिंसानुरक्ताश्च अवध्याः सुरसत्तमैः
027c	राक्षसाश्चापि लोकेऽस्मिन्यदोत्पत्स्यन्ति दारुणाः
028a	तदाहं सम्प्रसूयामि गृहेषु शुभकर्मणाम्
028c	प्रविष्टो मानुषं देहं सर्वं प्रशमयाम्यहम्
029a	सृष्ट्वा देवमनुष्यांश्च गन्धर्वोरगराक्षसान्
029c	स्थावराणि च भूतानि संहराम्यात्ममायया
030a	कर्मकाले पुनर्देहमनुचिन्त्य सृजाम्यहम्
030c	प्रविश्य मानुषं देहं मर्यादाबन्धकारणात्
031a	श्वेतः कृतयुगे वर्णः पीतस्त्रेतायुगे मम
031c	रक्तो द्वापरमासाद्य कृष्णः कलियुगे तथा
032a	त्रयो भागा ह्यधर्मस्य तस्मिन्काले भवन्त्युत
032c	अन्तकाले च सम्प्राप्ते कालो भूत्वातिदारुणः
032e	त्रैलोक्यं नाशयाम्येकः कृत्स्नं स्थावरजङ्गमम्
033a	अहं त्रिवर्त्मा सर्वात्मा सर्वलोकसुखावहः
033c	अभिभूः सर्वगोऽनन्तो हृषीकेश उरुक्रमः
034a	कालचक्रं नयाम्येको ब्रह्मन्नहमरूपि वै
034c	शमनं सर्वभूतानां सर्वलोककृतोद्यमम्
035a	एवं प्रणिहितः सम्यङ्मयात्मा मुनिसत्तम
035c	सर्वभूतेषु विप्रेन्द्र न च मां वेत्ति कश्चन
036a	यच्च किञ्चित्त्वया प्राप्तं मयि क्लेषात्मकं द्विज
036c	सुखोदयाय तत्सर्वं श्रेयसे च तवानघ
037a	यच्च किञ्चित्त्वया लोके दृष्टं स्थावरजङ्गमम्
037c	विहितः सर्वथैवासौ ममात्मा मुनिसत्तम
038a	अर्धं मम शरीरस्य सर्वलोकपितामहः
038c	अहं नारायणो नाम शङ्खचक्रगदाधरः
039a	यावद्युगानां विप्रर्षे सहस्रपरिवर्तनम्
039c	तावत्स्वपिमि विश्वात्मा सर्वलोकपितामहः
040a	एवं सर्वमहं कालमिहासे मुनिसत्तम
040c	अशिशुः शिशुरूपेण यावद्ब्रह्मा न बुध्यते
041a	मया च विप्र दत्तोऽयं वरस्ते ब्रह्मरूपिणा
041c	असकृत्परितुष्टेन विप्रर्षिगणपूजित
042a	सर्वमेकार्णवं दृष्ट्वा नष्टं स्थावरजङ्गमम्
042c	विक्लवोऽसि मया ज्ञातस्ततस्ते दर्शितं जगत्
043a	अभ्यन्तरं शरीरस्य प्रविष्टोऽसि यदा मम
043c	दृष्ट्वा लोकं समस्तं च विस्मितो नावबुध्यसे
044a	ततोऽसि वक्त्राद्विप्रर्षे द्रुतं निःसारितो मया
044c	आख्यातस्ते मया चात्मा दुर्ज्ञेयोऽपि सुरासुरैः
045a	यावत्स भगवान्ब्रह्मा न बुध्यति महातपाः
045c	तावत्त्वमिह विप्रर्षे विश्रब्धश्चर वै सुखम्
046a	ततो विबुद्धे तस्मिंस्तु सर्वलोकपितामहे
046c	एकीभूतो हि स्रक्ष्यामि शरीराद्द्विजसत्तम
047a	आकाशं पृथिवीं ज्योतिर्वायुं सलिलमेव च
047c	लोके यच्च भवेच्छेषमिह स्थावरजङ्गमम्
048	मार्कण्डेय उवाच
048a	इत्युक्त्वान्तर्हितस्तात स देवः परमाद्भुतः
048c	प्रजाश्चेमाः प्रपश्यामि विचित्रा बहुधाकृताः
049a	एतद्दृष्टं मया राजंस्तस्मिन्प्राप्ते युगक्षये
049c	आश्चर्यं भरतश्रेष्ठ सर्वधर्मभृतां वर
050a	यः स देवो मया दृष्टः पुरा पद्मनिभेक्षणः
050c	स एष पुरुषव्याघ्र सम्बन्धी ते जनार्दनः
051a	अस्यैव वरदानाद्धि स्मृतिर्न प्रजहाति माम्
051c	दीर्घमायुश्च कौन्तेय स्वच्छन्दमरणं तथा
052a	स एष कृष्णो वार्ष्णेयः पुराणपुरुषो विभुः
052c	आस्ते हरिरचिन्त्यात्मा क्रीडन्निव महाभुजः
053a	एष धाता विधाता च संहर्ता चैव सात्वतः
053c	श्रीवत्सवक्षा गोविन्दः प्रजापतिपतिः प्रभुः
054a	दृष्ट्वेमं वृष्णिशार्दूलं स्मृतिर्मामियमागता
054c	आदिदेवमजं विष्णुं पुरुषं पीतवाससम्
055a	सर्वेषामेव भूतानां पिता माता च माधवः
055c	गच्छध्वमेनं शरणं शरण्यं कौरवर्षभाः
