BR0303029001	द्रौपद्युवाच
BR0303029001a	अत्राप्युदाहरन्तीममितिहासं पुरातनम्
BR0303029001c	प्रह्लादस्य च संवादं बलेर्वैरोचनस्य च
BR0303029002a	असुरेन्द्रं महाप्राज्ञं धर्माणामागतागमम्
BR0303029002c	बलिः पप्रच्छ दैत्येन्द्रं प्रह्लादं पितरं पितुः
BR0303029003a	क्षमा स्विच्छ्रेयसी तात उताहो तेज इत्युत
BR0303029003c	एतन्मे संशयं तात यथावद्ब्रूहि पृच्छते
BR0303029004a	श्रेयो यदत्र धर्मज्ञ ब्रूहि मे तदसंशयम्
BR0303029004c	करिष्यामि हि तत्सर्वं यथावदनुशासनम्
BR0303029005a	तस्मै प्रोवाच तत्सर्वमेवं पृष्टः पितामहः
BR0303029005c	सर्वनिश्चयवित्प्राज्ञः संशयं परिपृच्छते
BR0303029006	प्रह्लाद उवाच
BR0303029006a	न श्रेयः सततं तेजो न नित्यं श्रेयसी क्षमा
BR0303029006c	इति तात विजानीहि द्वयमेतदसंशयम्
BR0303029007a	यो नित्यं क्षमते तात बहून्दोषान्स विन्दति
BR0303029007c	भृत्याः परिभवन्त्येनमुदासीनास्तथैव च
BR0303029008a	सर्वभूतानि चाप्यस्य न नमन्ते कदाचन
BR0303029008c	तस्मान्नित्यं क्षमा तात पण्डितैरपवादिता
BR0303029009a	अवज्ञाय हि तं भृत्या भजन्ते बहुदोषताम्
BR0303029009c	आदातुं चास्य वित्तानि प्रार्थयन्तेऽल्पचेतसः
BR0303029010a	यानं वस्त्राण्यलङ्काराञ्शयनान्यासनानि च
BR0303029010c	भोजनान्यथ पानानि सर्वोपकरणानि च
BR0303029011a	आददीरन्नधिकृता यथाकाममचेतसः
BR0303029011c	प्रदिष्टानि च देयानि न दद्युर्भर्तृशासनात्
BR0303029012a	न चैनं भर्तृपूजाभिः पूजयन्ति कदाचन
BR0303029012c	अवज्ञानं हि लोकेऽस्मिन्मरणादपि गर्हितम्
BR0303029013a	क्षमिणं तादृशं तात ब्रुवन्ति कटुकान्यपि
BR0303029013c	प्रेष्याः पुत्राश्च भृत्याश्च तथोदासीनवृत्तयः
BR0303029014a	अप्यस्य दारानिच्छन्ति परिभूय क्षमावतः
BR0303029014c	दाराश्चास्य प्रवर्तन्ते यथाकाममचेतसः
BR0303029015a	तथा च नित्यमुदिता यदि स्वल्पमपीश्वरात्
BR0303029015c	दण्डमर्हन्ति दुष्यन्ति दुष्टाश्चाप्यपकुर्वते
BR0303029016a	एते चान्ये च बहवो नित्यं दोषाः क्षमावताम्
BR0303029016c	अथ वैरोचने दोषानिमान्विद्ध्यक्षमावताम्
BR0303029017a	अस्थाने यदि वा स्थाने सततं रजसावृतः
BR0303029017c	क्रुद्धो दण्डान्प्रणयति विविधान्स्वेन तेजसा
BR0303029018a	मित्रैः सह विरोधं च प्राप्नुते तेजसावृतः
BR0303029018c	प्राप्नोति द्वेष्यतां चैव लोकात्स्वजनतस्तथा
BR0303029019a	सोऽवमानादर्थहानिमुपालम्भमनादरम्
BR0303029019c	सन्तापद्वेषलोभांश्च शत्रूंश्च लभते नरः
BR0303029020a	क्रोधाद्दण्डान्मनुष्येषु विविधान्पुरुषो नयन्
BR0303029020c	भ्रश्यते शीघ्रमैश्वर्यात्प्राणेभ्यः स्वजनादपि
BR0303029021a	योऽपकर्तॄंश्च कर्तॄंश्च तेजसैवोपगच्छति
BR0303029021c	तस्मादुद्विजते लोकः सर्पाद्वेश्मगतादिव
BR0303029022a	यस्मादुद्विजते लोकः कथं तस्य भवो भवेत्
BR0303029022c	अन्तरं ह्यस्य दृष्ट्वैव लोको विकुरुते ध्रुवम्
BR0303029022e	तस्मान्नात्युत्सृजेत्तेजो न च नित्यं मृदुर्भवेत्
BR0303029023a	काले मृदुर्यो भवति काले भवति दारुणः
BR0303029023c	स वै सुखमवाप्नोति लोकेऽमुष्मिन्निहैव च
BR0303029024a	क्षमाकालांस्तु वक्ष्यामि शृणु मे विस्तरेण तान्
BR0303029024c	ये ते नित्यमसन्त्याज्या यथा प्राहुर्मनीषिणः
BR0303029025a	पूर्वोपकारी यस्तु स्यादपराधेऽगरीयसि
BR0303029025c	उपकारेण तत्तस्य क्षन्तव्यमपराधिनः
BR0303029026a	अबुद्धिमाश्रितानां च क्षन्तव्यमपराधिनाम्
BR0303029026c	न हि सर्वत्र पाण्डित्यं सुलभं पुरुषेण वै
BR0303029027a	अथ चेद्बुद्धिजं कृत्वा ब्रूयुस्ते तदबुद्धिजम्
BR0303029027c	पापान्स्वल्पेऽपि तान्हन्यादपराधे तथानृजून्
BR0303029028a	सर्वस्यैकोऽपराधस्ते क्षन्तव्यः प्राणिनो भवेत्
BR0303029028c	द्वितीये सति वध्यस्तु स्वल्पेऽप्यपकृते भवेत्
BR0303029029a	अजानता भवेत्कश्चिदपराधः कृतो यदि
BR0303029029c	क्षन्तव्यमेव तस्याहुः सुपरीक्ष्य परीक्षया
BR0303029030a	मृदुना मार्दवं हन्ति मृदुना हन्ति दारुणम्
BR0303029030c	नासाध्यं मृदुना किञ्चित्तस्मात्तीक्ष्णतरो मृदुः
BR0303029031a	देशकालौ तु सम्प्रेक्ष्य बलाबलमथात्मनः
BR0303029031c	नादेशकाले किञ्चित्स्याद्देशः कालः प्रतीक्ष्यते
BR0303029031e	तथा लोकभयाच्चैव क्षन्तव्यमपराधिनः
BR0303029032a	एत एवंविधाः कालाः क्षमायाः परिकीर्तिताः
BR0303029032c	अतोऽन्यथानुवर्तत्सु तेजसः काल उच्यते
BR0303029033	द्रौपद्युवाच
BR0303029033a	तदहं तेजसः कालं तव मन्ये नराधिप
BR0303029033c	धार्तराष्ट्रेषु लुब्धेषु सततं चापकारिषु
BR0303029034a	न हि कश्चित्क्षमाकालो विद्यतेऽद्य कुरून्प्रति
BR0303029034c	तेजसश्चागते काले तेज उत्स्रष्टुमर्हसि
BR0303029035a	मृदुर्भवत्यवज्ञातस्तीक्ष्णादुद्विजते जनः
BR0303029035c	काले प्राप्ते द्वयं ह्येतद्यो वेद स महीपतिः
