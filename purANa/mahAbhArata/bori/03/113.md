BR-03-05-113-001	विभाण्डक उवाच
BR-03-05-113-001a	रक्षांसि चैतानि चरन्ति पुत्र रूपेण तेनाद्भुतदर्शनेन
BR-03-05-113-001c	अतुल्यरूपाण्यतिघोरवन्ति विघ्नं सदा तपसश्चिन्तयन्ति
BR-03-05-113-002a	सुरूपरूपाणि च तानि तात प्रलोभयन्ते विविधैरुपायैः
BR-03-05-113-002c	सुखाच्च लोकाच्च निपातयन्ति तान्युग्रकर्माणि मुनीन्वनेषु
BR-03-05-113-003a	न तानि सेवेत मुनिर्यतात्मा सतां लोकान्प्रार्थयानः कथञ्चित्
BR-03-05-113-003c	कृत्वा विघ्नं तापसानां रमन्ते पापाचारास्तपसस्तान्यपाप
BR-03-05-113-004a	असज्जनेनाचरितानि पुत्र पापान्यपेयानि मधूनि तानि
BR-03-05-113-004c	माल्यानि चैतानि न वै मुनीनां स्मृतानि चित्रोज्ज्वलगन्धवन्ति
BR-03-05-113-005	लोमश उवाच
BR-03-05-113-005a	रक्षांसि तानीति निवार्य पुत्रं विभाण्डकस्तां मृगयाम्बभूव
BR-03-05-113-005c	नासादयामास यदा त्र्यहेण तदा स पर्याववृतेऽऽश्रमाय
BR-03-05-113-006a	यदा पुनः काश्यपो वै जगाम फलान्याहर्तुं विधिना श्रामणेन
BR-03-05-113-006c	तदा पुनर्लोभयितुं जगाम सा वेशयोषा मुनिमृश्यशृङ्गम्
BR-03-05-113-007a	दृष्ट्वैव तामृश्यशृङ्गः प्रहृष्टः सम्भ्रान्तरूपोऽभ्यपतत्तदानीम्
BR-03-05-113-007c	प्रोवाच चैनां भवतोऽऽश्रमाय गच्छाव यावन्न पिता ममैति
BR-03-05-113-008a	ततो राजन्काश्यपस्यैकपुत्रं प्रवेश्य योगेन विमुच्य नावम्
BR-03-05-113-008c	प्रलोभयन्त्यो विविधैरुपायैराजग्मुरङ्गाधिपतेः समीपम्
BR-03-05-113-009a	संस्थाप्य तामाश्रमदर्शने तु सन्तारितां नावमतीव शुभ्राम्
BR-03-05-113-009c	तीरादुपादाय तथैव चक्रे राजाश्रमं नाम वनं विचित्रम्
BR-03-05-113-010a	अन्तःपुरे तं तु निवेश्य राजा विभाण्डकस्यात्मजमेकपुत्रम्
BR-03-05-113-010c	ददर्श देवं सहसा प्रवृष्टमापूर्यमाणं च जगज्जलेन
BR-03-05-113-011a	स लोमपादः परिपूर्णकामः सुतां ददावृश्यशृङ्गाय शान्ताम्
BR-03-05-113-011c	क्रोधप्रतीकारकरं च चक्रे गोभिश्च मार्गेष्वभिकर्षणं च
BR-03-05-113-012a	विभाण्डकस्याव्रजतः स राजा पशून्प्रभूतान्पशुपांश्च वीरान्
BR-03-05-113-012c	समादिशत्पुत्रगृद्धी महर्षिर्विभाण्डकः परिपृच्छेद्यदा वः
BR-03-05-113-013a	स वक्तव्यः प्राञ्जलिभिर्भवद्भिः पुत्रस्य ते पशवः कर्षणं च
BR-03-05-113-013c	किं ते प्रियं वै क्रियतां महर्षे दासाः स्म सर्वे तव वाचि बद्धाः
BR-03-05-113-014a	अथोपायात्स मुनिश्चण्डकोपः स्वमाश्रमं मूलफलानि गृह्य
BR-03-05-113-014c	अन्वेषमाणश्च न तत्र पुत्रं ददर्श चुक्रोध ततो भृशं सः
BR-03-05-113-015a	ततः स कोपेन विदीर्यमाण आशङ्कमानो नृपतेर्विधानम्
BR-03-05-113-015c	जगाम चम्पां प्रदिधक्षमाणस्तमङ्गराजं विषयं च तस्य
BR-03-05-113-016a	स वै श्रान्तः क्षुधितः काश्यपस्तान्घोषान्समासादितवान्समृद्धान्
BR-03-05-113-016c	गोपैश्च तैर्विधिवत्पूज्यमानो राजेव तां रात्रिमुवास तत्र
BR-03-05-113-017a	सम्प्राप्य सत्कारमतीव तेभ्यः प्रोवाच कस्य प्रथिताः स्थ सौम्याः
BR-03-05-113-017c	ऊचुस्ततस्तेऽभ्युपगम्य सर्वे धनं तवेदं विहितं सुतस्य
BR-03-05-113-018a	देशे तु देशे तु स पूज्यमानस्तांश्चैव शृण्वन्मधुरान्प्रलापान्
BR-03-05-113-018c	प्रशान्तभूयिष्ठरजाः प्रहृष्टः समाससादाङ्गपतिं पुरस्थम्
BR-03-05-113-019a	सम्पूजितस्तेन नरर्षभेण ददर्श पुत्रं दिवि देवं यथेन्द्रम्
BR-03-05-113-019c	शान्तां स्नुषां चैव ददर्श तत्र सौदामिनीमुच्चरन्तीं यथैव
BR-03-05-113-020a	ग्रामांश्च घोषांश्च सुतं च दृष्ट्वा शान्तां च शान्तोऽस्य परः स कोपः
BR-03-05-113-020c	चकार तस्मै परमं प्रसादं विभाण्डको भूमिपतेर्नरेन्द्र
BR-03-05-113-021a	स तत्र निक्षिप्य सुतं महर्षिरुवाच सूर्याग्निसमप्रभावम्
BR-03-05-113-021c	जाते पुत्रे वनमेवाव्रजेथा राज्ञः प्रियाण्यस्य सर्वाणि कृत्वा
BR-03-05-113-022a	स तद्वचः कृतवानृश्यशृङ्गो ययौ च यत्रास्य पिता बभूव
BR-03-05-113-022c	शान्ता चैनं पर्यचरद्यथावत्खे रोहिणी सोममिवानुकूला
BR-03-05-113-023a	अरुन्धती वा सुभगा वसिष्ठं लोपामुद्रा वापि यथा ह्यगस्त्यम्
BR-03-05-113-023c	नलस्य वा दमयन्ती यथाभूद्यथा शची वज्रधरस्य चैव
BR-03-05-113-024a	नाडायनी चेन्द्रसेना यथैव वश्या नित्यं मुद्गलस्याजमीढ
BR-03-05-113-024c	तथा शान्ता ऋश्यशृङ्गं वनस्थं प्रीत्या युक्ता पर्यचरन्नरेन्द्र
BR-03-05-113-025a	तस्याश्रमः पुण्य एषो विभाति महाह्रदं शोभयन्पुण्यकीर्तेः
BR-03-05-113-025c	अत्र स्नातः कृतकृत्यो विशुद्धस्तीर्थान्यन्यान्यनुसंयाहि राजन्
