001	वैशम्पायन उवाच
001a	ततः सूर्योदये धौम्यः कृत्वाह्निकमरिन्दम
001c	आर्ष्टिषेणेन सहितः पाण्डवानभ्यवर्तत
002a	तेऽभिवाद्यार्ष्टिषेणस्य पादौ धौम्यस्य चैव ह
002c	ततः प्राञ्जलयः सर्वे ब्राह्मणांस्तानपूजयन्
003a	ततो युधिष्ठिरं धौम्यो गृहीत्वा दक्षिणे करे
003c	प्राचीं दिशमभिप्रेक्ष्य महर्षिरिदमब्रवीत्
004a	असौ सागरपर्यन्तां भूमिमावृत्य तिष्ठति
004c	शैलराजो महाराज मन्दरोऽभिविराजते
005a	इन्द्रवैश्रवणावेतां दिशं पाण्डव रक्षतः
005c	पर्वतैश्च वनान्तैश्च काननैश्चोपशोभिताम्
006a	एतदाहुर्महेन्द्रस्य राज्ञो वैश्रवणस्य च
006c	ऋषयः सर्वधर्मज्ञाः सद्म तात मनीषिणः
007a	अतश्चोद्यन्तमादित्यमुपतिष्ठन्ति वै प्रजाः
007c	ऋषयश्चापि धर्मज्ञाः सिद्धाः साध्याश्च देवताः
008a	यमस्तु राजा धर्मात्मा सर्वप्राणभृतां प्रभुः
008c	प्रेतसत्त्वगतीमेतां दक्षिणामाश्रितो दिशम्
009a	एतत्संयमनं पुण्यमतीवाद्भुतदर्शनम्
009c	प्रेतराजस्य भवनमृद्ध्या परमया युतम्
010a	यं प्राप्य सविता राजन्सत्येन प्रतितिष्ठति
010c	अस्तं पर्वतराजानमेतमाहुर्मनीषिणः
011a	एतं पर्वतराजानं समुद्रं च महोदधिम्
011c	आवसन्वरुणो राजा भूतानि परिरक्षति
012a	उदीचीं दीपयन्नेष दिशं तिष्ठति कीर्तिमान्
012c	महामेरुर्महाभाग शिवो ब्रह्मविदां गतिः
013a	यस्मिन्ब्रह्मसदश्चैव तिष्ठते च प्रजापतिः
013c	भूतात्मा विसृजन्सर्वं यत्किञ्चिज्जङ्गमागमम्
014a	यानाहुर्ब्रह्मणः पुत्रान्मानसान्दक्षसप्तमान्
014c	तेषामपि महामेरुः स्थानं शिवमनामयम्
015a	अत्रैव प्रतितिष्ठन्ति पुनरत्रोदयन्ति च
015c	सप्त देवर्षयस्तात वसिष्ठप्रमुखाः सदा
016a	देशं विरजसं पश्य मेरोः शिखरमुत्तमम्
016c	यत्रात्मतृप्तैरध्यास्ते देवैः सह पितामहः
017a	यमाहुः सर्वभूतानां प्रकृतेः प्रकृतिं ध्रुवम्
017c	अनादिनिधनं देवं प्रभुं नारायणं परम्
018a	ब्रह्मणः सदनात्तस्य परं स्थानं प्रकाशते
018c	देवाश्च यत्नात्पश्यन्ति दिव्यं तेजोमयं शिवम्
019a	अत्यर्कानलदीप्तं तत्स्थानं विष्णोर्महात्मनः
019c	स्वयैव प्रभया राजन्दुष्प्रेक्ष्यं देवदानवैः
020a	तद्वै ज्योतींषि सर्वाणि प्राप्य भासन्ति नोऽपि च
020c	स्वयं विभुरदीनात्मा तत्र ह्यभिविराजते
021a	यतयस्तत्र गच्छन्ति भक्त्या नारायणं हरिम्
021c	परेण तपसा युक्ता भाविताः कर्मभिः शुभैः
022a	योगसिद्धा महात्मानस्तमोमोहविवर्जिताः
022c	तत्र गत्वा पुनर्नेमं लोकमायान्ति भारत
023a	स्थानमेतन्महाभाग ध्रुवमक्षयमव्ययम्
023c	ईश्वरस्य सदा ह्येतत्प्रणमात्र युधिष्ठिर
024a	एतं ज्योतींषि सर्वाणि प्रकर्षन्भगवानपि
024c	कुरुते वितमस्कर्मा आदित्योऽभिप्रदक्षिणम्
025a	अस्तं प्राप्य ततः सन्ध्यामतिक्रम्य दिवाकरः
025c	उदीचीं भजते काष्ठां दिशमेष विभावसुः
026a	स मेरुमनुवृत्तः सन्पुनर्गच्छति पाण्डव
026c	प्राङ्मुखः सविता देवः सर्वभूतहिते रतः
027a	स मासं विभजन्कालं बहुधा पर्वसन्धिषु
027c	तथैव भगवान्सोमो नक्षत्रैः सह गच्छति
028a	एवमेष परिक्रम्य महामेरुमतन्द्रितः
028c	भावयन्सर्वभूतानि पुनर्गच्छति मन्दरम्
029a	तथा तमिस्रहा देवो मयूखैर्भावयञ्जगत्
029c	मार्गमेतदसम्बाधमादित्यः परिवर्तते
030a	सिसृक्षुः शिशिराण्येष दक्षिणां भजते दिशम्
030c	ततः सर्वाणि भूतानि कालः शिशिरमृच्छति
031a	स्थावराणां च भूतानां जङ्गमानां च तेजसा
031c	तेजांसि समुपादत्ते निवृत्तः सन्विभावसुः
032a	ततः स्वेदः क्लमस्तन्द्री ग्लानिश्च भजते नरान्
032c	प्राणिभिः सततं स्वप्नो ह्यभीक्ष्णं च निषेव्यते
033a	एवमेतदनिर्देश्यं मार्गमावृत्य भानुमान्
033c	पुनः सृजति वर्षाणि भगवान्भावयन्प्रजाः
034a	वृष्टिमारुतसन्तापैः सुखैः स्थावरजङ्गमान्
034c	वर्धयन्सुमहातेजाः पुनः प्रतिनिवर्तते
035a	एवमेष चरन्पार्थ कालचक्रमतन्द्रितः
035c	प्रकर्षन्सर्वभूतानि सविता परिवर्तते
036a	सन्तता गतिरेतस्य नैष तिष्ठति पाण्डव
036c	आदायैव तु भूतानां तेजो विसृजते पुनः
037a	विभजन्सर्वभूतानामायुः कर्म च भारत
037c	अहोरात्रान्कलाः काष्ठाः सृजत्येष सदा विभुः
