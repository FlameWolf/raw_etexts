001	वैशम्पायन उवाच
001a	सा तु कन्या बहुविधं ब्रुवन्ती मधुरं वचः
001c	अनुनेतुं सहस्रांशुं न शशाक मनस्विनी
002a	न शशाक यदा बाला प्रत्याख्यातुं तमोनुदम्
002c	भीता शापात्ततो राजन्दध्यौ दीर्घमथान्तरम्
003a	अनागसः पितुः शापो ब्राह्मणस्य तथैव च
003c	मन्निमित्तः कथं न स्यात्क्रुद्धादस्माद्विभावसोः
004a	बालेनापि सता मोहाद्भृशं सापह्नवान्यपि
004c	नात्यासादयितव्यानि तेजांसि च तपांसि च
005a	साहमद्य भृशं भीता गृहीता च करे भृशम्
005c	कथं त्वकार्यं कुर्यां वै प्रदानं ह्यात्मनः स्वयम्
006a	सैवं शापपरित्रस्ता बहु चिन्तयती तदा
006c	मोहेनाभिपरीताङ्गी स्मयमाना पुनः पुनः
007a	तं देवमब्रवीद्भीता बन्धूनां राजसत्तम
007c	व्रीडाविह्वलया वाचा शापत्रस्ता विशां पते
008	कुन्त्युवाच
008a	पिता मे ध्रियते देव माता चान्ये च बान्धवाः
008c	न तेषु ध्रियमाणेषु विधिलोपो भवेदयम्
009a	त्वया मे सङ्गमो देव यदि स्याद्विधिवर्जितः
009c	मन्निमित्तं कुलस्यास्य लोके कीर्तिर्नशेत्ततः
010a	अथ वा धर्ममेतं त्वं मन्यसे तपतां वर
010c	ऋते प्रदानाद्बन्धुभ्यस्तव कामं करोम्यहम्
011a	आत्मप्रदानं दुर्धर्ष तव कृत्वा सती त्वहम्
011c	त्वयि धर्मो यशश्चैव कीर्तिरायुश्च देहिनाम्
012	सूर्य उवाच
012a	न ते पिता न ते माता गुरवो वा शुचिस्मिते
012c	प्रभवन्ति वरारोहे भद्रं ते शृणु मे वचः
013a	सर्वान्कामयते यस्मात्कनेर्धातोश्च भामिनि
013c	तस्मात्कन्येह सुश्रोणि स्वतन्त्रा वरवर्णिनि
014a	नाधर्मश्चरितः कश्चित्त्वया भवति भामिनि
014c	अधर्मं कुत एवाहं चरेयं लोककाम्यया
015a	अनावृताः स्त्रियः सर्वा नराश्च वरवर्णिनि
015c	स्वभाव एष लोकानां विकारोऽन्य इति स्मृतः
016a	सा मया सह सङ्गम्य पुनः कन्या भविष्यसि
016c	पुत्रश्च ते महाबाहुर्भविष्यति महायशाः
017	कुन्त्युवाच
017a	यदि पुत्रो मम भवेत्त्वत्तः सर्वतमोपह
017c	कुण्डली कवची शूरो महाबाहुर्महाबलः
018	सूर्य उवाच
018a	भविष्यति महाबाहुः कुण्डली दिव्यवर्मभृत्
018c	उभयं चामृतमयं तस्य भद्रे भविष्यति
019	कुन्त्युवाच
019a	यद्येतदमृतादस्ति कुण्डले वर्म चोत्तमम्
019c	मम पुत्रस्य यं वै त्वं मत्त उत्पादयिष्यसि
020a	अस्तु मे सङ्गमो देव यथोक्तं भगवंस्त्वया
020c	त्वद्वीर्यरूपसत्त्वौजा धर्मयुक्तो भवेत्स च
021	सूर्य उवाच
021a	अदित्या कुण्डले राज्ञि दत्ते मे मत्तकाशिनि
021c	तेऽस्य दास्यामि वै भीरु वर्म चैवेदमुत्तमम्
022	पृथोवाच
022a	परमं भगवन्देव सङ्गमिष्ये त्वया सह
022c	यदि पुत्रो भवेदेवं यथा वदसि गोपते
023	वैशम्पायन उवाच
023a	तथेत्युक्त्वा तु तां कुन्तीमाविवेश विहङ्गमः
023c	स्वर्भानुशत्रुर्योगात्मा नाभ्यां पस्पर्श चैव ताम्
024a	ततः सा विह्वलेवासीत्कन्या सूर्यस्य तेजसा
024c	पपाताथ च सा देवी शयने मूढचेतना
025	सूर्य उवाच
025a	साधयिष्यामि सुश्रोणि पुत्रं वै जनयिष्यसि
025c	सर्वशस्त्रभृतां श्रेष्ठं कन्या चैव भविष्यसि
026	वैशम्पायन उवाच
026a	ततः सा व्रीडिता बाला तदा सूर्यमथाब्रवीत्
026c	एवमस्त्विति राजेन्द्र प्रस्थितं भूरिवर्चसम्
027a	इति स्मोक्ता कुन्तिराजात्मजा सा विवस्वन्तं याचमाना सलज्जा
027c	तस्मिन्पुण्ये शयनीये पपात मोहाविष्टा भज्यमाना लतेव
028a	तां तिग्मांशुस्तेजसा मोहयित्वा योगेनाविष्यात्मसंस्थां चकार
028c	न चैवैनां दूषयामास भानुः सञ्ज्ञां लेभे भूय एवाथ बाला
