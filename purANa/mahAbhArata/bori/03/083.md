001	पुलस्त्य उवाच
001a	अथ सन्ध्यां समासाद्य संवेद्यं तीर्थमुत्तमम्
001c	उपस्पृश्य नरो विद्वान्भवेन्नास्त्यत्र संशयः
002a	रामस्य च प्रसादेन तीर्थं राजन्कृतं पुरा
002c	तल्लोहित्यं समासाद्य विन्द्याद्बहु सुवर्णकम्
003a	करतोयां समासाद्य त्रिरात्रोपोषितो नरः
003c	अश्वमेधमवाप्नोति कृते पैतामहे विधौ
004a	गङ्गायास्त्वथ राजेन्द्र सागरस्य च सङ्गमे
004c	अश्वमेधं दशगुणं प्रवदन्ति मनीषिणः
005a	गङ्गायास्त्वपरं द्वीपं प्राप्य यः स्नाति भारत
005c	त्रिरात्रोपोषितो राजन्सर्वकामानवाप्नुयात्
006a	ततो वैतरणीं गत्वा नदीं पापप्रमोचनीम्
006c	विरजं तीर्थमासाद्य विराजति यथा शशी
007a	प्रभवेच्च कुले पुण्ये सर्वपापं व्यपोहति
007c	गोसहस्रफलं लब्ध्वा पुनाति च कुलं नरः
008a	शोणस्य ज्योतिरथ्याश्च सङ्गमे निवसञ्शुचिः
008c	तर्पयित्वा पितॄन्देवानग्निष्टोमफलं लभेत्
009a	शोणस्य नर्मदायाश्च प्रभवे कुरुनन्दन
009c	वंशगुल्म उपस्पृश्य वाजिमेधफलं लभेत्
010a	ऋषभं तीर्थमासाद्य कोशलायां नराधिप
010c	वाजपेयमवाप्नोति त्रिरात्रोपोषितो नरः
011a	कोशलायां समासाद्य कालतीर्थ उपस्पृशेत्
011c	वृषभैकादशफलं लभते नात्र संशयः
012a	पुष्पवत्यामुपस्पृश्य त्रिरात्रोपोषितो नरः
012c	गोसहस्रफलं विन्द्यात्कुलं चैव समुद्धरेत्
013a	ततो बदरिकातीर्थे स्नात्वा प्रयतमानसः
013c	दीर्घमायुरवाप्नोति स्वर्गलोकं च गच्छति
014a	ततो महेन्द्रमासाद्य जामदग्न्यनिषेवितम्
014c	रामतीर्थे नरः स्नात्वा वाजिमेधफलं लभेत्
015a	मतङ्गस्य तु केदारस्तत्रैव कुरुनन्दन
015c	तत्र स्नात्वा नरो राजन्गोसहस्रफलं लभेत्
016a	श्रीपर्वतं समासाद्य नदीतीर उपस्पृशेत्
016c	अश्वमेधमवाप्नोति स्वर्गलोकं च गच्छति
017a	श्रीपर्वते महादेवो देव्या सह महाद्युतिः
017c	न्यवसत्परमप्रीतो ब्रह्मा च त्रिदशैर्वृतः
018a	तत्र देवह्रदे स्नात्वा शुचिः प्रयतमानसः
018c	अश्वमेधमवाप्नोति परां सिद्धिं च गच्छति
019a	ऋषभं पर्वतं गत्वा पाण्ड्येषु सुरपूजितम्
019c	वाजपेयमवाप्नोति नाकपृष्ठे च मोदते
020a	ततो गच्छेत कावेरीं वृतामप्सरसां गणैः
020c	तत्र स्नात्वा नरो राजन्गोसहस्रफलं लभेत्
021a	ततस्तीरे समुद्रस्य कन्यातीर्थ उपस्पृशेत्
021c	तत्रोपस्पृश्य राजेन्द्र सर्वपापैः प्रमुच्यते
022a	अथ गोकर्णमासाद्य त्रिषु लोकेषु विश्रुतम्
022c	समुद्रमध्ये राजेन्द्र सर्वलोकनमस्कृतम्
023a	यत्र ब्रह्मादयो देवा ऋषयश्च तपोधनाः
023c	भूतयक्षपिशाचाश्च किन्नराः समहोरगाः
024a	सिद्धचारणगन्धर्वा मानुषाः पन्नगास्तथा
024c	सरितः सागराः शैला उपासन्त उमापतिम्
025a	तत्रेशानं समभ्यर्च्य त्रिरात्रोपोषितो नरः
025c	दशाश्वमेधमाप्नोति गाणपत्यं च विन्दति
025e	उष्य द्वादशरात्रं तु कृतात्मा भवते नरः
026a	तत एव तु गायत्र्याः स्थानं त्रैलोक्यविश्रुतम्
026c	त्रिरात्रमुषितस्तत्र गोसहस्रफलं लभेत्
027a	निदर्शनं च प्रत्यक्षं ब्राह्मणानां नराधिप
027c	गायत्रीं पठते यस्तु योनिसङ्करजस्तथा
027e	गाथा वा गीतिका वापि तस्य सम्पद्यते नृप
028a	संवर्तस्य तु विप्रर्षेर्वापीमासाद्य दुर्लभाम्
028c	रूपस्य भागी भवति सुभगश्चैव जायते
029a	ततो वेण्णां समासाद्य तर्पयेत्पितृदेवताः
029c	मयूरहंससंयुक्तं विमानं लभते नरः
030a	ततो गोदावरीं प्राप्य नित्यं सिद्धनिषेविताम्
030c	गवामयमवाप्नोति वासुकेर्लोकमाप्नुयात्
031a	वेण्णायाः सङ्गमे स्नात्वा वाजपेयफलं लभेत्
031c	वरदासङ्गमे स्नात्वा गोसहस्रफलं लभेत्
032a	ब्रह्मस्थानं समासाद्य त्रिरात्रमुषितो नरः
032c	गोसहस्रफलं विन्देत्स्वर्गलोकं च गच्छति
033a	कुशप्लवनमासाद्य ब्रह्मचारी समाहितः
033c	त्रिरात्रमुषितः स्नात्वा अश्वमेधफलं लभेत्
034a	ततो देवह्रदे रम्ये कृष्णवेण्णाजलोद्भवे
034c	जातिमात्रह्रदे चैव तथा कन्याश्रमे नृप
035a	यत्र क्रतुशतैरिष्ट्वा देवराजो दिवं गतः
035c	अग्निष्टोमशतं विन्देद्गमनादेव भारत
036a	सर्वदेवह्रदे स्नात्वा गोसहस्रफलं लभेत्
036c	जातिमात्रह्रदे स्नात्वा भवेज्जातिस्मरो नरः
037a	ततोऽवाप्य महापुण्यां पयोष्णीं सरितां वराम्
037c	पितृदेवार्चनरतो गोसहस्रफलं लभेत्
038a	दण्डकारण्यमासाद्य महाराज उपस्पृशेत्
038c	गोसहस्रफलं तत्र स्नातमात्रस्य भारत
039a	शरभङ्गाश्रमं गत्वा शुकस्य च महात्मनः
039c	न दुर्गतिमवाप्नोति पुनाति च कुलं नरः
040a	ततः शूर्पारकं गच्छेज्जामदग्न्यनिषेवितम्
040c	रामतीर्थे नरः स्नात्वा विन्द्याद्बहु सुवर्णकम्
041a	सप्तगोदावरे स्नात्वा नियतो नियताशनः
041c	महत्पुण्यमवाप्नोति देवलोकं च गच्छति
042a	ततो देवपथं गच्छेन्नियतो नियताशनः
042c	देवसत्रस्य यत्पुण्यं तदवाप्नोति मानवः
043a	तुङ्गकारण्यमासाद्य ब्रह्मचारी जितेन्द्रियः
043c	वेदानध्यापयत्तत्र ऋषिः सारस्वतः पुरा
044a	तत्र वेदान्प्रनष्टांस्तु मुनेरङ्गिरसः सुतः
044c	उपविष्टो महर्षीणामुत्तरीयेषु भारत
045a	ओंकारेण यथान्यायं सम्यगुच्चारितेन च
045c	येन यत्पूर्वमभ्यस्तं तत्तस्य समुपस्थितम्
046a	ऋषयस्तत्र देवाश्च वरुणोऽग्निः प्रजापतिः
046c	हरिर्नारायणो देवो महादेवस्तथैव च
047a	पितामहश्च भगवान्देवैः सह महाद्युतिः
047c	भृगुं नियोजयामास याजनार्थे महाद्युतिम्
048a	ततः स चक्रे भगवानृषीणां विधिवत्तदा
048c	सर्वेषां पुनराधानं विधिदृष्टेन कर्मणा
049a	आज्यभागेन वै तत्र तर्पितास्तु यथाविधि
049c	देवास्त्रिभुवणं याता ऋषयश्च यथासुखम्
050a	तदरण्यं प्रविष्टस्य तुङ्गकं राजसत्तम
050c	पापं प्रणश्यते सर्वं स्त्रियो वा पुरुषस्य वा
051a	तत्र मासं वसेद्धीरो नियतो नियताशनः
051c	ब्रह्मलोकं व्रजेद्राजन्पुनीते च कुलं नरः
052a	मेधाविकं समासाद्य पितॄन्देवांश्च तर्पयेत्
052c	अग्निष्टोममवाप्नोति स्मृतिं मेधां च विन्दति
053a	ततः कालञ्जरं गत्वा पर्वतं लोकविश्रुतम्
053c	तत्र देवह्रदे स्नात्वा गोसहस्रफलं लभेत्
054a	आत्मानं साधयेत्तत्र गिरौ कालञ्जरे नृप
054c	स्वर्गलोके महीयेत नरो नास्त्यत्र संशयः
055a	ततो गिरिवरश्रेष्ठे चित्रकूटे विशां पते
055c	मन्दाकिनीं समासाद्य नदीं पापप्रमोचनीम्
056a	तत्राभिषेकं कुर्वाणः पितृदेवार्चने रतः
056c	अश्वमेधमवाप्नोति गतिं च परमां व्रजेत्
057a	ततो गच्छेत राजेन्द्र भर्तृस्थानमनुत्तमम्
057c	यत्र देवो महासेनो नित्यं सन्निहितो नृपः
058a	पुमांस्तत्र नरश्रेष्ठ गमनादेव सिध्यति
058c	कोटितीर्थे नरः स्नात्वा गोसहस्रफलं लभेत्
059a	प्रदक्षिणमुपावृत्य ज्येष्ठस्थानं व्रजेन्नरः
059c	अभिगम्य महादेवं विराजति यथा शशी
060a	तत्र कूपो महाराज विश्रुतो भरतर्षभ
060c	समुद्रास्तत्र चत्वारो निवसन्ति युधिष्ठिर
061a	तत्रोपस्पृश्य राजेन्द्र कृत्वा चापि प्रदक्षिणम्
061c	नियतात्मा नरः पूतो गच्छेत परमां गतिम्
062a	ततो गच्छेत्कुरुश्रेष्ठ शृङ्गवेरपुरं महत्
062c	यत्र तीर्णो महाराज रामो दाशरथिः पुरा
063a	गङ्गायां तु नरः स्नात्वा ब्रह्मचारी समाहितः
063c	विधूतपाप्मा भवति वाजपेयं च विन्दति
064a	अभिगम्य महादेवमभ्यर्च्य च नराधिप
064c	प्रदक्षिणमुपावृत्य गाणपत्यमवाप्नुयात्
065a	ततो गच्छेत राजेन्द्र प्रयागमृषिसंस्तुतम्
065c	यत्र ब्रह्मादयो देवा दिशश्च सदिगीश्वराः
066a	लोकपालाश्च साध्याश्च नैरृताः पितरस्तथा
066c	सनत्कुमारप्रमुखास्तथैव परमर्षयः
067a	अङ्गिरःप्रमुखाश्चैव तथा ब्रह्मर्षयोऽपरे
067c	तथा नागाः सुपर्णाश्च सिद्धाश्चक्रचरास्तथा
068a	सरितः सागराश्चैव गन्धर्वाप्सरसस्तथा
068c	हरिश्च भगवानास्ते प्रजापतिपुरस्कृतः
069a	तत्र त्रीण्यग्निकुण्डानि येषां मध्ये च जाह्नवी
069c	प्रयागादभिनिष्क्रान्ता सर्वतीर्थपुरस्कृता
070a	तपनस्य सुता तत्र त्रिषु लोकेषु विश्रुता
070c	यमुना गङ्गया सार्धं सङ्गता लोकपावनी
071a	गङ्गायमुनयोर्मध्यं पृथिव्या जघनं स्मृतम्
071c	प्रयागं जघनस्यान्तमुपस्थमृषयो विदुः
072a	प्रयागं सप्रतिष्ठानं कम्बलाश्वतरौ तथा
072c	तीर्थं भोगवती चैव वेदी प्रोक्ता प्रजापतेः
073a	तत्र वेदाश्च यज्ञाश्च मूर्तिमन्तो युधिष्ठिर
073c	प्रजापतिमुपासन्ते ऋषयश्च महाव्रताः
073e	यजन्ते क्रतुभिर्देवास्तथा चक्रचरा नृप
074a	ततः पुण्यतमं नास्ति त्रिषु लोकेषु भारत
074c	प्रयागः सर्वतीर्थेभ्यः प्रभवत्यधिकं विभो
075a	श्रवणात्तस्य तीर्थस्य नामसङ्कीर्तनादपि
075c	मृत्तिकालम्भनाद्वापि नरः पापात्प्रमुच्यते
076a	तत्राभिषेकं यः कुर्यात्सङ्गमे संशितव्रतः
076c	पुण्यं स फलमाप्नोति राजसूयाश्वमेधयोः
077a	एषा यजनभूमिर्हि देवानामपि सत्कृता
077c	तत्र दत्तं सूक्ष्ममपि महद्भवति भारत
078a	न वेदवचनात्तात न लोकवचनादपि
078c	मतिरुत्क्रमणीया ते प्रयागमरणं प्रति
079a	दश तीर्थसहस्राणि षष्टिकोट्यस्तथापराः
079c	येषां सान्निध्यमत्रैव कीर्तितं कुरुनन्दन
080a	चातुर्वेदे च यत्पुण्यं सत्यवादिषु चैव यत्
080c	स्नात एव तदाप्नोति गङ्गायमुनसङ्गमे
081a	तत्र भोगवती नाम वासुकेस्तीर्थमुत्तमम्
081c	तत्राभिषेकं यः कुर्यात्सोऽश्वमेधमवाप्नुयात्
082a	तत्र हंसप्रपतनं तीर्थं त्रैलोक्यविश्रुतम्
082c	दशाश्वमेधिकं चैव गङ्गायां कुरुनन्दन
083a	यत्र गङ्गा महाराज स देशस्तत्तपोवनम्
083c	सिद्धक्षेत्रं तु तज्ज्ञेयं गङ्गातीरसमाश्रितम्
084a	इदं सत्यं द्विजातीनां साधूनामात्मजस्य च
084c	सुहृदां च जपेत्कर्णे शिष्यस्यानुगतस्य च
085a	इदं धर्म्यमिदं पुण्यमिदं मेध्यमिदं सुखम्
085c	इदं स्वर्ग्यमिदं रम्यमिदं पावनमुत्तमम्
086a	महर्षीणामिदं गुह्यं सर्वपापप्रमोचनम्
086c	अधीत्य द्विजमध्ये च निर्मलत्वमवाप्नुयात्
087a	यश्चेदं शृणुयान्नित्यं तीर्थपुण्यं सदा शुचिः
087c	जातीः स स्मरते बह्वीर्नाकपृष्ठे च मोदते
088a	गम्यान्यपि च तीर्थानि कीर्तितान्यगमानि च
088c	मनसा तानि गच्छेत सर्वतीर्थसमीक्षया
089a	एतानि वसुभिः साध्यैरादित्यैर्मरुदश्विभिः
089c	ऋषिभिर्देवकल्पैश्च श्रितानि सुकृतैषिभिः
090a	एवं त्वमपि कौरव्य विधिनानेन सुव्रत
090c	व्रज तीर्थानि नियतः पुण्यं पुण्येन वर्धते
091a	भावितैः कारणैः पूर्वमास्तिक्याच्छ्रुतिदर्शनात्
091c	प्राप्यन्ते तानि तीर्थानि सद्भिः शिष्टानुदर्शिभिः
092a	नाव्रतो नाकृतात्मा च नाशुचिर्न च तस्करः
092c	स्नाति तीर्थेषु कौरव्य न च वक्रमतिर्नरः
093a	त्वया तु सम्यग्वृत्तेन नित्यं धर्मार्थदर्शिना
093c	पितरस्तारितास्तात सर्वे च प्रपितामहाः
094a	पितामहपुरोगाश्च देवाः सर्षिगणा नृप
094c	तव धर्मेण धर्मज्ञ नित्यमेवाभितोषिताः
095a	अवाप्स्यसि च लोकान्वै वसूनां वासवोपम
095c	कीर्तिं च महतीं भीष्म प्राप्स्यसे भुवि शाश्वतीम्
096	नारद उवाच
096a	एवमुक्त्वाभ्यनुज्ञाप्य पुलस्त्यो भगवानृषिः
096c	प्रीतः प्रीतेन मनसा तत्रैवान्तरधीयत
097a	भीष्मश्च कुरुशार्दूल शास्त्रतत्त्वार्थदर्शिवान्
097c	पुलस्त्यवचनाच्चैव पृथिवीमनुचक्रमे
098a	अनेन विधिना यस्तु पृथिवीं सञ्चरिष्यति
098c	अश्वमेधशतस्याग्र्यं फलं प्रेत्य स भोक्ष्यते
099a	अतश्चाष्टगुणं पार्थ प्राप्स्यसे धर्ममुत्तमम्
099c	नेता च त्वमृषीन्यस्मात्तेन तेऽष्टगुणं फलम्
100a	रक्षोगणावकीर्णानि तीर्थान्येतानि भारत
100c	न गतिर्विद्यतेऽन्यस्य त्वामृते कुरुनन्दन
101a	इदं देवर्षिचरितं सर्वतीर्थार्थसंश्रितम्
101c	यः पठेत्कल्यमुत्थाय सर्वपापैः प्रमुच्यते
102a	ऋषिमुख्याः सदा यत्र वाल्मीकिस्त्वथ काश्यपः
102c	आत्रेयस्त्वथ कौण्डिन्यो विश्वामित्रोऽथ गौतमः
103a	असितो देवलश्चैव मार्कण्डेयोऽथ गालवः
103c	भरद्वाजो वसिष्ठश्च मुनिरुद्दालकस्तथा
104a	शौनकः सह पुत्रेण व्यासश्च जपतां वरः
104c	दुर्वासाश्च मुनिश्रेष्ठो गालवश्च महातपाः
105a	एते ऋषिवराः सर्वे त्वत्प्रतीक्षास्तपोधनाः
105c	एभिः सह महाराज तीर्थान्येतान्यनुव्रज
106a	एष वै लोमशो नाम देवर्षिरमितद्युतिः
106c	समेष्यति त्वया चैव तेन सार्धमनुव्रज
107a	मया च सह धर्मज्ञ तीर्थान्येतान्यनुव्रज
107c	प्राप्स्यसे महतीं कीर्तिं यथा राजा महाभिषः
108a	यथा ययातिर्धर्मात्मा यथा राजा पुरूरवाः
108c	तथा त्वं कुरुशार्दूल स्वेन धर्मेण शोभसे
109a	यथा भगीरथो राजा यथा रामश्च विश्रुतः
109c	तथा त्वं सर्वराजभ्यो भ्राजसे रश्मिवानिव
110a	यथा मनुर्यथेक्ष्वाकुर्यथा पूरुर्महायशाः
110c	यथा वैन्यो महातेजास्तथा त्वमपि विश्रुतः
111a	यथा च वृत्रहा सर्वान्सपत्नान्निर्दहत्पुरा
111c	तथा शत्रुक्षयं कृत्वा प्रजास्त्वं पालयिष्यसि
112a	स्वधर्मविजितामुर्वीं प्राप्य राजीवलोचन
112c	ख्यातिं यास्यसि धर्मेण कार्तवीर्यार्जुनो यथा
113	वैशम्पायन उवाच
113a	एवमाश्वास्य राजानं नारदो भगवानृषिः
113c	अनुज्ञाप्य महात्मानं तत्रैवान्तरधीयत
114a	युधिष्ठिरोऽपि धर्मात्मा तमेवार्थं विचिन्तयन्
114c	तीर्थयात्राश्रयं पुण्यमृषीणां प्रत्यवेदयत्
