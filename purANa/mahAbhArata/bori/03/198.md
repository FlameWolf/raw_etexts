001	मार्कण्डेय उवाच
001a	चिन्तयित्वा तदाश्चर्यं स्त्रिया प्रोक्तमशेषतः
001c	विनिन्दन्स द्विजोऽऽत्मानमागस्कृत इवाबभौ
002a	चिन्तयानः स धर्मस्य सूक्ष्मां गतिमथाब्रवीत्
002c	श्रद्दधानेन भाव्यं वै गच्छामि मिथिलामहम्
003a	कृतात्मा धर्मवित्तस्यां व्याधो निवसते किल
003c	तं गच्छाम्यहमद्यैव धर्मं प्रष्टुं तपोधनम्
004a	इति सञ्चिन्त्य मनसा श्रद्दधानः स्त्रिया वचः
004c	बलाकाप्रत्ययेनासौ धर्म्यैश्च वचनैः शुभैः
004e	सम्प्रतस्थे स मिथिलां कौतूहलसमन्वितः
005a	अतिक्रामन्नरण्यानि ग्रामांश्च नगराणि च
005c	ततो जगाम मिथिलां जनकेन सुरक्षिताम्
006a	धर्मसेतुसमाकीर्णां यज्ञोत्सववतीं शुभाम्
006c	गोपुराट्टालकवतीं गृहप्राकारशोभिताम्
007a	प्रविश्य स पुरीं रम्यां विमानैर्बहुभिर्वृताम्
007c	पण्यैश्च बहुभिर्युक्तां सुविभक्तमहापथाम्
008a	अश्वै रथैस्तथा नागैर्यानैश्च बहुभिर्वृताम्
008c	हृष्टपुष्टजनाकीर्णां नित्योत्सवसमाकुलाम्
009a	सोऽपश्यद्बहुवृत्तान्तां ब्राह्मणः समतिक्रमन्
009c	धर्मव्याधमपृच्छच्च स चास्य कथितो द्विजैः
010a	अपश्यत्तत्र गत्वा तं सूनामध्ये व्यवस्थितम्
010c	मार्गमाहिषमांसानि विक्रीणन्तं तपस्विनम्
010e	आकुलत्वात्तु क्रेतॄणामेकान्ते संस्थितो द्विजः
011a	स तु ज्ञात्वा द्विजं प्राप्तं सहसा सम्भ्रमोत्थितः
011c	आजगाम यतो विप्रः स्थित एकान्त आसने
012	व्याध उवाच
012a	अभिवादये त्वा भगवन्स्वागतं ते द्विजोत्तम
012c	अहं व्याधस्तु भद्रं ते किं करोमि प्रशाधि माम्
013a	एकपत्न्या यदुक्तोऽसि गच्छ त्वं मिथिलामिति
013c	जानाम्येतदहं सर्वं यदर्थं त्वमिहागतः
014	मार्कण्डेय उवाच
014a	श्रुत्वा तु तस्य तद्वाक्यं स विप्रो भृशहर्षितः
014c	द्वितीयमिदमाश्चर्यमित्यचिन्तयत द्विजः
015a	अदेशस्थं हि ते स्थानमिति व्याधोऽब्रवीद्द्विजम्
015c	गृहं गच्छाव भगवन्यदि रोचयसेऽनघ
016a	बाढमित्येव संहृष्टो विप्रो वचनमब्रवीत्
016c	अग्रतस्तु द्विजं कृत्वा स जगाम गृहान्प्रति
017a	प्रविश्य च गृहं रम्यमासनेनाभिपूजितः
017c	पाद्यमाचमनीयं च प्रतिगृह्य द्विजोत्तमः
018a	ततः सुखोपविष्टस्तं व्याधं वचनमब्रवीत्
018c	कर्मैतद्वै न सदृशं भवतः प्रतिभाति मे
018e	अनुतप्ये भृशं तात तव घोरेण कर्मणा
019	व्याध उवाच
019a	कुलोचितमिदं कर्म पितृपैतामहं मम
019c	वर्तमानस्य मे धर्मे स्वे मन्युं मा कृथा द्विज
020a	धात्रा तु विहितं पूर्वं कर्म स्वं पालयाम्यहम्
020c	प्रयत्नाच्च गुरू वृद्धौ शुश्रूषेऽहं द्विजोत्तम
021a	सत्यं वदे नाभ्यसूये यथाशक्ति ददामि च
021c	देवतातिथिभृत्यानामवशिष्टेन वर्तये
022a	न कुत्सयाम्यहं किञ्चिन्न गर्हे बलवत्तरम्
022c	कृतमन्वेति कर्तारं पुरा कर्म द्विजोत्तम
023a	कृषिगोरक्ष्यवाणिज्यमिह लोकस्य जीवनम्
023c	दण्डनीतिस्त्रयी विद्या तेन लोका भवन्त्युत
024a	कर्म शूद्रे कृषिर्वैश्ये सङ्ग्रामः क्षत्रिये स्मृतः
024c	ब्रह्मचर्यं तपो मन्त्राः सत्यं च ब्राह्मणे सदा
025a	राजा प्रशास्ति धर्मेण स्वकर्मनिरताः प्रजाः
025c	विकर्माणश्च ये केचित्तान्युनक्ति स्वकर्मसु
026a	भेतव्यं हि सदा राज्ञां प्रजानामधिपा हि ते
026c	मारयन्ति विकर्मस्थं लुब्धा मृगमिवेषुभिः
027a	जनकस्येह विप्रर्षे विकर्मस्थो न विद्यते
027c	स्वकर्मनिरता वर्णाश्चत्वारोऽपि द्विजोत्तम
028a	स एष जनको राजा दुर्वृत्तमपि चेत्सुतम्
028c	दण्ड्यं दण्डे निक्षिपति तथा न ग्लाति धार्मिकम्
029a	सुयुक्तचारो नृपतिः सर्वं धर्मेण पश्यति
029c	श्रीश्च राज्यं च दण्डश्च क्षत्रियाणां द्विजोत्तम
030a	राजानो हि स्वधर्मेण श्रियमिच्छन्ति भूयसीम्
030c	सर्वेषामेव वर्णानां त्राता राजा भवत्युत
031a	परेण हि हतान्ब्रह्मन्वराहमहिषानहम्
031c	न स्वयं हन्मि विप्रर्षे विक्रीणामि सदा त्वहम्
032a	न भक्षयामि मांसानि ऋतुगामी तथा ह्यहम्
032c	सदोपवासी च तथा नक्तभोजी तथा द्विज
033a	अशीलश्चापि पुरुषो भूत्वा भवति शीलवान्
033c	प्राणिहिंसारतश्चापि भवते धार्मिकः पुनः
034a	व्यभिचारान्नरेन्द्राणां धर्मः सङ्कीर्यते महान्
034c	अधर्मो वर्धते चापि सङ्कीर्यन्ते तथा प्रजाः
035a	उरुण्डा वामनाः कुब्जाः स्थूलशीर्षास्तथैव च
035c	क्लीबाश्चान्धाश्च जायन्ते बधिरा लम्बचूचुकाः
035e	पार्थिवानामधर्मत्वात्प्रजानामभवः सदा
036a	स एष राजा जनकः सर्वं धर्मेण पश्यति
036c	अनुगृह्णन्प्रजाः सर्वाः स्वधर्मनिरताः सदा
037a	ये चैव मां प्रशंसन्ति ये च निन्दन्ति मानवाः
037c	सर्वान्सुपरिणीतेन कर्मणा तोषयाम्यहम्
038a	ये जीवन्ति स्वधर्मेण सम्भुञ्जन्ते च पार्थिवाः
038c	न किञ्चिदुपजीवन्ति दक्षा उत्थानशीलिनः
039a	शक्त्यान्नदानं सततं तितिक्षा धर्मनित्यता
039c	यथार्हं प्रतिपूजा च सर्वभूतेषु वै दया
039e	त्यागान्नान्यत्र मर्त्यानां गुणास्तिष्ठन्ति पूरुषे
040a	मृषावादं परिहरेत्कुर्यात्प्रियमयाचितः
040c	न च कामान्न संरम्भान्न द्वेषाद्धर्ममुत्सृजेत्
041a	प्रिये नातिभृशं हृष्येदप्रिये न च सञ्ज्वरेत्
041c	न मुह्येदर्थकृच्छ्रेषु न च धर्मं परित्यजेत्
042a	कर्म चेत्किञ्चिदन्यत्स्यादितरन्न समाचरेत्
042c	यत्कल्याणमभिध्यायेत्तत्रात्मानं नियोजयेत्
043a	न पापं प्रति पापः स्यात्साधुरेव सदा भवेत्
043c	आत्मनैव हतः पापो यः पापं कर्तुमिच्छति
044a	कर्म चैतदसाधूनां वृजिनानामसाधुवत्
044c	न धर्मोऽस्तीति मन्वानाः शुचीनवहसन्ति ये
044e	अश्रद्दधाना धर्मस्य ते नश्यन्ति न संशयः
045a	महादृतिरिवाध्मातः पापो भवति नित्यदा
045c	मूढानामवलिप्तानामसारं भाषितं भवेत्
045e	दर्शयत्यन्तरात्मानं दिवा रूपमिवांशुमान्
046a	न लोके राजते मूर्खः केवलात्मप्रशंसया
046c	अपि चेह मृजा हीनः कृतविद्यः प्रकाशते
047a	अब्रुवन्कस्यचिन्निन्दामात्मपूजामवर्णयन्
047c	न कश्चिद्गुणसम्पन्नः प्रकाशो भुवि दृश्यते
048a	विकर्मणा तप्यमानः पापाद्विपरिमुच्यते
048c	नैतत्कुर्यां पुनरिति द्वितीयात्परिमुच्यते
049a	कर्मणा येन तेनेह पापाद्द्विजवरोत्तम
049c	एवं श्रुतिरियं ब्रह्मन्धर्मेषु परिदृश्यते
050a	पापान्यबुद्ध्वेह पुरा कृतानि प्राग्धर्मशीलो विनिहन्ति पश्चात्
050c	धर्मो ब्रह्मन्नुदते पूरुषाणां यत्कुर्वते पापमिह प्रमादात्
051a	पापं कृत्वा हि मन्येत नाहमस्मीति पूरुषः
051c	चिकीर्षेदेव कल्याणं श्रद्दधानोऽनसूयकः
052a	वसनस्येव छिद्राणि साधूनां विवृणोति यः
052c	पापं चेत्पुरुषः कृत्वा कल्याणमभिपद्यते
052e	मुच्यते सर्वपापेभ्यो महाभ्रैरिव चन्द्रमाः
053a	यथादित्यः समुद्यन्वै तमः सर्वं व्यपोहति
053c	एवं कल्याणमातिष्ठन्सर्वपापैः प्रमुच्यते
054a	पापानां विद्ध्यधिष्ठानं लोभमेव द्विजोत्तम
054c	लुब्धाः पापं व्यवस्यन्ति नरा नातिबहुश्रुताः
054e	अधर्मा धर्मरूपेण तृणैः कूपा इवावृताः
055a	तेषां दमः पवित्राणि प्रलापा धर्मसंश्रिताः
055c	सर्वं हि विद्यते तेषु शिष्टाचारः सुदुर्लभः
056	मार्कण्डेय उवाच
056a	स तु विप्रो महाप्राज्ञो धर्मव्याधमपृच्छत
056c	शिष्टाचारं कथमहं विद्यामिति नरोत्तम
056e	एतन्महामते व्याध प्रब्रवीहि यथातथम्
057	व्याध उवाच
057a	यज्ञो दानं तपो वेदाः सत्यं च द्विजसत्तम
057c	पञ्चैतानि पवित्राणि शिष्टाचारेषु नित्यदा
058a	कामक्रोधौ वशे कृत्वा दम्भं लोभमनार्जवम्
058c	धर्म इत्येव सन्तुष्टास्ते शिष्टाः शिष्टसम्मताः
059a	न तेषां विद्यतेऽवृत्तं यज्ञस्वाध्यायशीलिनाम्
059c	आचारपालनं चैव द्वितीयं शिष्टलक्षणम्
060a	गुरुशुश्रूषणं सत्यमक्रोधो दानमेव च
060c	एतच्चतुष्टयं ब्रह्मञ्शिष्टाचारेषु नित्यदा
061a	शिष्टाचारे मनः कृत्वा प्रतिष्ठाप्य च सर्वशः
061c	यामयं लभते तुष्टिं सा न शक्या ह्यतोऽन्यथा
062a	वेदस्योपनिषत्सत्यं सत्यस्योपनिषद्दमः
062c	दमस्योपनिषत्त्यागः शिष्टाचारेषु नित्यदा
063a	ये तु धर्ममसूयन्ते बुद्धिमोहान्विता नराः
063c	अपथा गच्छतां तेषामनुयातापि पीड्यते
064a	ये तु शिष्टाः सुनियताः श्रुतित्यागपरायणाः
064c	धर्म्यं पन्थानमारूढाः सत्यधर्मपरायणाः
065a	नियच्छन्ति परां बुद्धिं शिष्टाचारान्विता नराः
065c	उपाध्यायमते युक्ताः स्थित्या धर्मार्थदर्शिनः
066a	नास्तिकान्भिन्नमर्यादान्क्रूरान्पापमतौ स्थितान्
066c	त्यज ताञ्ज्ञानमाश्रित्य धार्मिकानुपसेव्य च
067a	कामलोभग्रहाकीर्णां पञ्चेन्द्रियजलां नदीम्
067c	नावं धृतिमयीं कृत्वा जन्मदुर्गाणि सन्तर
068a	क्रमेण सञ्चितो धर्मो बुद्धियोगमयो महान्
068c	शिष्टाचारे भवेत्साधू रागः शुक्लेव वाससि
069a	अहिंसा सत्यवचनं सर्वभूतहितं परम्
069c	अहिंसा परमो धर्मः स च सत्ये प्रतिष्ठितः
069e	सत्ये कृत्वा प्रतिष्ठां तु प्रवर्तन्ते प्रवृत्तयः
070a	सत्यमेव गरीयस्तु शिष्टाचारनिषेवितम्
070c	आचारश्च सतां धर्मः सन्तश्चाचारलक्षणाः
071a	यो यथाप्रकृतिर्जन्तुः स्वां स्वां प्रकृतिमश्नुते
071c	पापात्मा क्रोधकामादीन्दोषानाप्नोत्यनात्मवान्
072a	आरम्भो न्याययुक्तो यः स हि धर्म इति स्मृतः
072c	अनाचारस्त्वधर्मेति एतच्छिष्टानुशासनम्
073a	अक्रुध्यन्तोऽनसूयन्तो निरहंकारमत्सराः
073c	ऋजवः शमसम्पन्नाः शिष्टाचारा भवन्ति ते
074a	त्रैविद्यवृद्धाः शुचयो वृत्तवन्तो मनस्विनः
074c	गुरुशुश्रूषवो दान्ताः शिष्टाचारा भवन्त्युत
075a	तेषामदीनसत्त्वानां दुष्कराचारकर्मणाम्
075c	स्वैः कर्मभिः सत्कृतानां घोरत्वं सम्प्रणश्यति
076a	तं सदाचारमाश्चर्यं पुराणं शाश्वतं ध्रुवम्
076c	धर्मं धर्मेण पश्यन्तः स्वर्गं यान्ति मनीषिणः
077a	आस्तिका मानहीनाश्च द्विजातिजनपूजकाः
077c	श्रुतवृत्तोपसम्पन्नाः ते सन्तः स्वर्गगामिनः
078a	वेदोक्तः परमो धर्मो धर्मशास्त्रेषु चापरः
078c	शिष्टाचीर्णश्च शिष्टानां त्रिविधं धर्मलक्षणम्
079a	पारणं चापि विद्यानां तीर्थानामवगाहनम्
079c	क्षमा सत्यार्जवं शौचं शिष्टाचारनिदर्शनम्
080a	सर्वभूतदयावन्तो अहिंसानिरताः सदा
080c	परुषं न प्रभाषन्ते सदा सन्तो द्विजप्रियाः
081a	शुभानामशुभानां च कर्मणां फलसञ्चये
081c	विपाकमभिजानन्ति ते शिष्टाः शिष्टसम्मताः
082a	न्यायोपेता गुणोपेताः सर्वलोकहितैषिणः
082c	सन्तः स्वर्गजितः शुक्लाः सन्निविष्टाश्च सत्पथे
083a	दातारः संविभक्तारो दीनानुग्रहकारिणः
083c	सर्वभूतदयावन्तस्ते शिष्टाः शिष्टसम्मताः
084a	सर्वपूज्याः श्रुतधनास्तथैव च तपस्विनः
084c	दाननित्याः सुखाँल्लोकानाप्नुवन्तीह च श्रियम्
085a	पीडया च कलत्रस्य भृत्यानां च समाहिताः
085c	अतिशक्त्या प्रयच्छन्ति सन्तः सद्भिः समागताः
086a	लोकयात्रां च पश्यन्तो धर्ममात्महितानि च
086c	एवं सन्तो वर्तमाना एधन्ते शाश्वतीः समाः
087a	अहिंसा सत्यवचनमानृशंस्यमथार्जवम्
087c	अद्रोहो नातिमानश्च ह्रीस्तितिक्षा दमः शमः
088a	धीमन्तो धृतिमन्तश्च भूतानामनुकम्पकाः
088c	अकामद्वेषसंयुक्तास्ते सन्तो लोकसत्कृताः
089a	त्रीण्येव तु पदान्याहुः सतां वृत्तमनुत्तमम्
089c	न द्रुह्येच्चैव दद्याच्च सत्यं चैव सदा वदेत्
090a	सर्वत्र च दयावन्तः सन्तः करुणवेदिनः
090c	गच्छन्तीह सुसन्तुष्टा धर्म्यं पन्थानमुत्तमम्
090e	शिष्टाचारा महात्मानो येषां धर्मः सुनिश्चितः
091a	अनसूया क्षमा शान्तिः सन्तोषः प्रियवादिता
091c	कामक्रोधपरित्यागः शिष्टाचारनिषेवणम्
092a	कर्मणा श्रुतसम्पन्नं सतां मार्गमनुत्तमम्
092c	शिष्टाचारं निषेवन्ते नित्यं धर्मेष्वतन्द्रिताः
093a	प्रज्ञाप्रासादमारुह्य मुह्यतो महतो जनान्
093c	प्रेक्षन्तो लोकवृत्तानि विविधानि द्विजोत्तम
093e	अतिपुण्यानि पापानि तानि द्विजवरोत्तम
094a	एतत्ते सर्वमाख्यातं यथाप्रज्ञं यथाश्रुतम्
094c	शिष्टाचारगुणान्ब्रह्मन्पुरस्कृत्य द्विजर्षभ
