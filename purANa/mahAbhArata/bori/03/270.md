001	मार्कण्डेय उवाच
001a	ततः प्रहस्तः सहसा समभ्येत्य विभीषणम्
001c	गदया ताडयामास विनद्य रणकर्कशः
002a	स तयाभिहतो धीमान्गदया भीमवेगया
002c	नाकम्पत महाबाहुर्हिमवानिव सुस्थिरः
003a	ततः प्रगृह्य विपुलां शतघण्टां विभीषणः
003c	अभिमन्त्र्य महाशक्तिं चिक्षेपास्य शिरः प्रति
004a	पतन्त्या स तया वेगाद्राक्षसोऽशनिनादया
004c	हृतोत्तमाङ्गो ददृशे वातरुग्ण इव द्रुमः
005a	तं दृष्ट्वा निहतं सङ्ख्ये प्रहस्तं क्षणदाचरम्
005c	अभिदुद्राव धूम्राक्षो वेगेन महता कपीन्
006a	तस्य मेघोपमं सैन्यमापतद्भीमदर्शनम्
006c	दृष्ट्वैव सहसा दीर्णा रणे वानरपुङ्गवाः
007a	ततस्तान्सहसा दीर्णान्दृष्ट्वा वानरपुङ्गवान्
007c	निर्याय कपिशार्दूलो हनूमान्पर्यवस्थितः
008a	तं दृष्ट्वावस्थितं सङ्ख्ये हरयः पवनात्मजम्
008c	वेगेन महता राजन्सन्न्यवर्तन्त सर्वशः
009a	ततः शब्दो महानासीत्तुमुलो लोमहर्षणः
009c	रामरावणसैन्यानामन्योन्यमभिधावताम्
010a	तस्मिन्प्रवृत्ते सङ्ग्रामे घोरे रुधिरकर्दमे
010c	धूम्राक्षः कपिसैन्यं तद्द्रावयामास पत्रिभिः
011a	तं राक्षसमहामात्रमापतन्तं सपत्नजित्
011c	तरसा प्रतिजग्राह हनूमान्पवनात्मजः
012a	तयोर्युद्धमभूद्घोरं हरिराक्षसवीरयोः
012c	जिगीषतोर्युधान्योन्यमिन्द्रप्रह्लादयोरिव
013a	गदाभिः परिघैश्चैव राक्षसो जघ्निवान्कपिम्
013c	कपिश्च जघ्निवान्रक्षः सस्कन्धविटपैर्द्रुमैः
014a	ततस्तमतिकायेन साश्वं सरथसारथिम्
014c	धूम्राक्षमवधीद्धीमान्हनूमान्मारुतात्मजः
015a	ततस्तं निहतं दृष्ट्वा धूम्राक्षं राक्षसोत्तमम्
015c	हरयो जातविस्रम्भा जघ्नुरभ्येत्य सैनिकान्
016a	ते वध्यमाना बलिभिर्हरिभिर्जितकाशिभिः
016c	राक्षसा भग्नसङ्कल्पा लङ्कामभ्यपतन्भयात्
017a	तेऽभिपत्य पुरं भग्ना हतशेषा निशाचराः
017c	सर्वं राज्ञे यथावृत्तं रावणाय न्यवेदयन्
018a	श्रुत्वा तु रावणस्तेभ्यः प्रहस्तं निहतं युधि
018c	धूम्राक्षं च महेष्वासं ससैन्यं वानरर्षभैः
019a	सुदीर्घमिव निःश्वस्य समुत्पत्य वरासनात्
019c	उवाच कुम्भकर्णस्य कर्मकालोऽयमागतः
020a	इत्येवमुक्त्वा विविधैर्वादित्रैः सुमहास्वनैः
020c	शयानमतिनिद्रालुं कुम्भकर्णमबोधयत्
021a	प्रबोध्य महता चैनं यत्नेनागतसाध्वसः
021c	स्वस्थमासीनमव्यग्रं विनिद्रं राक्षसाधिपः
021e	ततोऽब्रवीद्दशग्रीवः कुम्भकर्णं महाबलम्
022a	धन्योऽसि यस्य ते निद्रा कुम्भकर्णेयमीदृशी
022c	य इमं दारुणं कालं न जानीषे महाभयम्
023a	एष तीर्त्वार्णवं रामः सेतुना हरिभिः सह
023c	अवमन्येह नः सर्वान्करोति कदनं महत्
024a	मया ह्यपहृता भार्या सीता नामास्य जानकी
024c	तां मोक्षयिषुरायातो बद्ध्वा सेतुं महार्णवे
025a	तेन चैव प्रहस्तादिर्महान्नः स्वजनो हतः
025c	तस्य नान्यो निहन्तास्ति त्वदृते शत्रुकर्शन
026a	स दंशितोऽभिनिर्याय त्वमद्य बलिनां वर
026c	रामादीन्समरे सर्वाञ्जहि शत्रूनरिन्दम
027a	दूषणावरजौ चैव वज्रवेगप्रमाथिनौ
027c	तौ त्वां बलेन महता सहितावनुयास्यतः
028a	इत्युक्त्वा राक्षसपतिः कुम्भकर्णं तरस्विनम्
028c	सन्दिदेशेतिकर्तव्ये वज्रवेगप्रमाथिनौ
029a	तथेत्युक्त्वा तु तौ वीरौ रावणं दूषणानुजौ
029c	कुम्भकर्णं पुरस्कृत्य तूर्णं निर्ययतुः पुरात्
