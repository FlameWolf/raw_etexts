BR0303022001	वासुदेव उवाच
BR0303022001a	एवं स पुरुषव्याघ्र शाल्वो राज्ञां महारिपुः
BR0303022001c	युध्यमानो मया सङ्ख्ये वियदभ्यागमत्पुनः
BR0303022002a	ततः शतघ्नीश्च महागदाश्च दीप्तांश्च शूलान्मुसलानसींश्च
BR0303022002c	चिक्षेप रोषान्मयि मन्दबुद्धिः शाल्वो महाराज जयाभिकाङ्क्षी
BR0303022003a	तानाशुगैरापततोऽहमाशु निवार्य तूर्णं खगमान्ख एव
BR0303022003c	द्विधा त्रिधा चाच्छिनमाशु मुक्तैस्ततोऽन्तरिक्षे निनदो बभूव
BR0303022004a	ततः शतसहस्रेण शराणां नतपर्वणाम्
BR0303022004c	दारुकं वाजिनश्चैव रथं च समवाकिरत्
BR0303022005a	ततो मामब्रवीद्वीर दारुको विह्वलन्निव
BR0303022005c	स्थातव्यमिति तिष्ठामि शाल्वबाणप्रपीडितः
BR0303022006a	इति तस्य निशम्याहं सारथेः करुणं वचः
BR0303022006c	अवेक्षमाणो यन्तारमपश्यं शरपीडितम्
BR0303022007a	न तस्योरसि नो मूर्ध्नि न काये न भुजद्वये
BR0303022007c	अन्तरं पाण्डवश्रेष्ठ पश्यामि नहतं शरैः
BR0303022008a	स तु बाणवरोत्पीडाद्विस्रवत्यसृगुल्बणम्
BR0303022008c	अभिवृष्टो यथा मेघैर्गिरिर्गैरिकधातुमान्
BR0303022009a	अभीषुहस्तं तं दृष्ट्वा सीदन्तं सारथिं रणे
BR0303022009c	अस्तम्भयं महाबाहो शाल्वबाणप्रपीडितम्
BR0303022010a	अथ मां पुरुषः कश्चिद्द्वारकानिलयोऽब्रवीत्
BR0303022010c	त्वरितो रथमभ्येत्य सौहृदादिव भारत
BR0303022011a	आहुकस्य वचो वीर तस्यैव परिचारकः
BR0303022011c	विषण्णः सन्नकण्ठो वै तन्निबोध युधिष्ठिर
BR0303022012a	द्वारकाधिपतिर्वीर आह त्वामाहुको वचः
BR0303022012c	केशवेह विजानीष्व यत्त्वां पितृसखोऽब्रवीत्
BR0303022013a	उपयात्वाद्य शाल्वेन द्वारकां वृष्णिनन्दन
BR0303022013c	विषक्ते त्वयि दुर्धर्ष हतः शूरसुतो बलात्
BR0303022014a	तदलं साधु युद्धेन निवर्तस्व जनार्दन
BR0303022014c	द्वारकामेव रक्षस्व कार्यमेतन्महत्तव
BR0303022015a	इत्यहं तस्य वचनं श्रुत्वा परमदुर्मनाः
BR0303022015c	निश्चयं नाधिगच्छामि कर्तव्यस्येतरस्य वा
BR0303022016a	सात्यकिं बलदेवं च प्रद्युम्नं च महारथम्
BR0303022016c	जगर्हे मनसा वीर तच्छ्रुत्वा विप्रियं वचः
BR0303022017a	अहं हि द्वारकायाश्च पितुश्च कुरुनन्दन
BR0303022017c	तेषु रक्षां समाधाय प्रयातः सौभपातने
BR0303022018a	बलदेवो महाबाहुः कच्चिज्जीवति शत्रुहा
BR0303022018c	सात्यकी रौक्मिणेयश्च चारुदेष्णश्च वीर्यवान्
BR0303022018e	साम्बप्रभृतयश्चैवेत्यहमासं सुदुर्मनाः
BR0303022019a	एतेषु हि नरव्याघ्र जीवत्सु न कथञ्चन
BR0303022019c	शक्यः शूरसुतो हन्तुमपि वज्रभृता स्वयम्
BR0303022020a	हतः शूरसुतो व्यक्तं व्यक्तं ते च परासवः
BR0303022020c	बलदेवमुखाः सर्वे इति मे निश्चिता मतिः
BR0303022021a	सोऽहं सर्वविनाशं तं चिन्तयानो मुहुर्मुहुः
BR0303022021c	सुविह्वलो महाराज पुनः शाल्वमयोधयम्
BR0303022022a	ततोऽपश्यं महाराज प्रपतन्तमहं तदा
BR0303022022c	सौभाच्छूरसुतं वीर ततो मां मोह आविशत्
BR0303022023a	तस्य रूपं प्रपततः पितुर्मम नराधिप
BR0303022023c	ययातेः क्षीणपुण्यस्य स्वर्गादिव महीतलम्
BR0303022024a	विशीर्णगलितोष्णीषः प्रकीर्णाम्बरमूर्धजः
BR0303022024c	प्रपतन्दृश्यते ह स्म क्षीणपुण्य इव ग्रहः
BR0303022025a	ततः शार्ङ्गं धनुःश्रेष्ठं करात्प्रपतितं मम
BR0303022025c	मोहात्सन्नश्च कौन्तेय रथोपस्थ उपाविशम्
BR0303022026a	ततो हाहाकृतं सर्वं सैन्यं मे गतचेतनम्
BR0303022026c	मां दृष्ट्वा रथनीडस्थं गतासुमिव भारत
BR0303022027a	प्रसार्य बाहू पततः प्रसार्य चरणावपि
BR0303022027c	रूपं पितुरपश्यं तच्छकुनेः पततो यथा
BR0303022028a	तं पतन्तं महाबाहो शूलपट्टिशपाणयः
BR0303022028c	अभिघ्नन्तो भृशं वीरा मम चेतो व्यकम्पयन्
BR0303022029a	ततो मुहूर्तात्प्रतिलभ्य सञ्ज्ञामहं तदा वीर महाविमर्दे
BR0303022029c	न तत्र सौभं न रिपुं न शाल्वं पश्यामि वृद्धं पितरं न चापि
BR0303022030a	ततो ममासीन्मनसि मायेयमिति निश्चितम्
BR0303022030c	प्रबुद्धोऽस्मि ततो भूयः शतशो विकिरञ्शरान्
