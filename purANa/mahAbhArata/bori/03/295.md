001	जनमेजय उवाच
001a	एवं हृतायां कृष्णायां प्राप्य क्लेशमनुत्तमम्
001c	प्रतिलभ्य ततः कृष्णां किमकुर्वत पाण्डवाः
002	वैशम्पायन उवाच
002a	एवं हृतायां कृष्णायां प्राप्य क्लेशमनुत्तमम्
002c	विहाय काम्यकं राजा सह भ्रातृभिरच्युतः
003a	पुनर्द्वैतवनं रम्यमाजगाम युधिष्ठिरः
003c	स्वादुमूलफलं रम्यं मार्कण्डेयाश्रमं प्रति
004a	अनुगुप्तफलाहाराः सर्व एव मिताशनाः
004c	न्यवसन्पाण्डवास्तत्र कृष्णया सह भारत
005a	वसन्द्वैतवने राजा कुन्तीपुत्रो युधिष्ठिरः
005c	भीमसेनोऽर्जुनश्चैव माद्रीपुत्रौ च पाण्डवौ
006a	ब्राह्मणार्थे पराक्रान्ता धर्मात्मानो यतव्रताः
006c	क्लेशमार्छन्त विपुलं सुखोदर्कं परन्तपाः
007a	अजातशत्रुमासीनं भ्रातृभिः सहितं वने
007c	आगम्य ब्राह्मणस्तूर्णं सन्तप्त इदमब्रवीत्
008a	अरणीसहितं मह्यं समासक्तं वनस्पतौ
008c	मृगस्य घर्षमाणस्य विषाणे समसज्जत
009a	तदादाय गतो राजंस्त्वरमाणो महामृगः
009c	आश्रमात्त्वरितः शीघ्रं प्लवमानो महाजवः
010a	तस्य गत्वा पदं शीघ्रमासाद्य च महामृगम्
010c	अग्निहोत्रं न लुप्येत तदानयत पाण्डवाः
011a	ब्राह्मणस्य वचः श्रुत्वा सन्तप्तोऽथ युधिष्ठिरः
011c	धनुरादाय कौन्तेयः प्राद्रवद्भ्रातृभिः सह
012a	सन्नद्धा धन्विनः सर्वे प्राद्रवन्नरपुङ्गवाः
012c	ब्राह्मणार्थे यतन्तस्ते शीघ्रमन्वगमन्मृगम्
013a	कर्णिनालीकनाराचानुत्सृजन्तो महारथाः
013c	नाविध्यन्पाण्डवास्तत्र पश्यन्तो मृगमन्तिकात्
014a	तेषां प्रयतमानानां नादृश्यत महामृगः
014c	अपश्यन्तो मृगं श्रान्ता दुःखं प्राप्ता मनस्विनः
015a	शीतलच्छायमासाद्य न्यग्रोधं गहने वने
015c	क्षुत्पिपासापरीताङ्गाः पाण्डवाः समुपाविशन्
016a	तेषां समुपविष्टानां नकुलो दुःखितस्तदा
016c	अब्रवीद्भ्रातरं ज्येष्ठममर्षात्कुरुसत्तम
017a	नास्मिन्कुले जातु ममज्ज धर्मो न चालस्यादर्थलोपो बभूव
017c	अनुत्तराः सर्वभूतेषु भूयः सम्प्राप्ताः स्मः संशयं केन राजन्
