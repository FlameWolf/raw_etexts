001	श्येन उवाच
001a	धर्मात्मानं त्वाहुरेकं सर्वे राजन्महीक्षितः
001c	स वै धर्मविरुद्धं त्वं कस्मात्कर्म चिकीर्षसि
002a	विहितं भक्षणं राजन्पीड्यमानस्य मे क्षुधा
002c	मा भाङ्क्षीर्धर्मलोभेन धर्ममुत्सृष्टवानसि
003	राजोवाच
003a	सन्त्रस्तरूपस्त्राणार्थी त्वत्तो भीतो महाद्विज
003c	मत्सकाशमनुप्राप्तः प्राणगृध्नुरयं द्विजः
004a	एवमभ्यागतस्येह कपोतस्याभयार्थिनः
004c	अप्रदाने परोऽधर्मः किं त्वं श्येन प्रपश्यसि
005a	प्रस्पन्दमानः सम्भ्रान्तः कपोतः श्येन लक्ष्यते
005c	मत्सकाशं जीवितार्थी तस्य त्यागो विगर्हितः
006	श्येन उवाच
006a	आहारात्सर्वभूतानि सम्भवन्ति महीपते
006c	आहारेण विवर्धन्ते तेन जीवन्ति जन्तवः
007a	शक्यते दुस्त्यजेऽप्यर्थे चिररात्राय जीवितुम्
007c	न तु भोजनमुत्सृज्य शक्यं वर्तयितुं चिरम्
008a	भक्ष्याद्विलोपितस्याद्य मम प्राणा विशां पते
008c	विसृज्य कायमेष्यन्ति पन्थानमपुनर्भवम्
009a	प्रमृते मयि धर्मात्मन्पुत्रदारं नशिष्यति
009c	रक्षमाणः कपोतं त्वं बहून्प्राणान्नशिष्यसि
010a	धर्मं यो बाधते धर्मो न स धर्मः कुधर्म तत्
010c	अविरोधी तु यो धर्मः स धर्मः सत्यविक्रम
011a	विरोधिषु महीपाल निश्चित्य गुरुलाघवम्
011c	न बाधा विद्यते यत्र तं धर्मं समुदाचरेत्
012a	गुरुलाघवमाज्ञाय धर्माधर्मविनिश्चये
012c	यतो भूयांस्ततो राजन्कुरु धर्मविनिश्चयम्
013	राजोवाच
013a	बहुकल्याणसंयुक्तं भाषसे विहगोत्तम
013c	सुपर्णः पक्षिराट्किं त्वं धर्मज्ञश्चास्यसंशयम्
013e	तथा हि धर्मसंयुक्तं बहु चित्रं प्रभाषसे
014a	न तेऽस्त्यविदितं किञ्चिदिति त्वा लक्षयाम्यहम्
014c	शरणैषिणः परित्यागं कथं साध्विति मन्यसे
015a	आहारार्थं समारम्भस्तव चायं विहङ्गम
015c	शक्यश्चाप्यन्यथा कर्तुमाहारोऽप्यधिकस्त्वया
016a	गोवृषो वा वराहो वा मृगो वा महिषोऽपि वा
016c	त्वदर्थमद्य क्रियतां यद्वान्यदभिकाङ्क्षसे
017	श्येन उवाच
017a	न वराहं न चोक्षाणं न मृगान्विविधांस्तथा
017c	भक्षयामि महाराज किमन्नाद्येन तेन मे
018a	यस्तु मे दैवविहितो भक्षः क्षत्रियपुङ्गव
018c	तमुत्सृज महीपाल कपोतमिममेव मे
019a	श्येनाः कपोतान्खादन्ति स्थितिरेषा सनातनी
019c	मा राजन्मार्गमाज्ञाय कदलीस्कन्धमारुह
020	राजोवाच
020a	राज्यं शिबीनामृद्धं वै शाधि पक्षिगणार्चित
020c	यद्वा कामयसे किञ्चिच्छ्येन सर्वं ददानि ते
020e	विनेमं पक्षिणं श्येन शरणार्थिनमागतम्
021a	येनेमं वर्जयेथास्त्वं कर्मणा पक्षिसत्तम
021c	तदाचक्ष्व करिष्यामि न हि दास्ये कपोतकम्
022	श्येन उवाच
022a	उशीनर कपोते ते यदि स्नेहो नराधिप
022c	आत्मनो मांसमुत्कृत्य कपोततुलया धृतम्
023a	यदा समं कपोतेन तव मांसं भवेन्नृप
023c	तदा प्रदेयं तन्मह्यं सा मे तुष्टिर्भविष्यति
024	राजोवाच
024a	अनुग्रहमिमं मन्ये श्येन यन्माभियाचसे
024c	तस्मात्तेऽद्य प्रदास्यामि स्वमांसं तुलया धृतम्
025	लोमश उवाच
025a	अथोत्कृत्य स्वमांसं तु राजा परमधर्मवित्
025c	तुलयामास कौन्तेय कपोतेन सहाभिभो
026a	ध्रियमाणस्तु तुलया कपोतो व्यतिरिच्यते
026c	पुनश्चोत्कृत्य मांसानि राजा प्रादादुशीनरः
027a	न विद्यते यदा मांसं कपोतेन समं धृतम्
027c	तत उत्कृत्तमांसोऽसावारुरोह स्वयं तुलाम्
028	श्येन उवाच
028a	इन्द्रोऽहमस्मि धर्मज्ञ कपोतो हव्यवाडयम्
028c	जिज्ञासमानौ धर्मे त्वां यज्ञवाटमुपागतौ
029a	यत्ते मांसानि गात्रेभ्य उत्कृत्तानि विशां पते
029c	एषा ते भास्वरी कीर्तिर्लोकानभिभविष्यति
030a	यावल्लोके मनुष्यास्त्वां कथयिष्यन्ति पार्थिव
030c	तावत्कीर्तिश्च लोकाश्च स्थास्यन्ति तव शाश्वताः
031	लोमश उवाच
031a	तत्पाण्डवेय सदनं राज्ञस्तस्य महात्मनः
031c	पश्यस्वैतन्मया सार्धं पुण्यं पापप्रमोचनम्
032a	अत्र वै सततं देवा मुनयश्च सनातनाः
032c	दृश्यन्ते ब्राह्मणै राजन्पुण्यवद्भिर्महात्मभिः
