001	वैशम्पायन उवाच
001a	तान्सर्वानुत्सुकान्दृष्ट्वा पाण्डवान्दीनचेतसः
001c	आश्वासयंस्तदा धौम्यो बृहस्पतिसमोऽब्रवीत्
002a	ब्राह्मणानुमतान्पुण्यानाश्रमान्भरतर्षभ
002c	दिशस्तीर्थानि शैलांश्च शृणु मे गदतो नृप
003a	पूर्वं प्राचीं दिशं राजन्राजर्षिगणसेविताम्
003c	रम्यां ते कीर्तयिष्यामि युधिष्ठिर यथास्मृति
004a	तस्यां देवर्षिजुष्टायां नैमिषं नाम भारत
004c	यत्र तीर्थानि देवानां सुपुण्यानि पृथक्पृथक्
005a	यत्र सा गोमती पुण्या रम्या देवर्षिसेविता
005c	यज्ञभूमिश्च देवानां शामित्रं च विवस्वतः
006a	तस्यां गिरिवरः पुण्यो गयो राजर्षिसत्कृतः
006c	शिवं ब्रह्मसरो यत्र सेवितं त्रिदशर्षिभिः
007a	यदर्थं पुरुषव्याघ्र कीर्तयन्ति पुरातनाः
007c	एष्टव्या बहवः पुत्रा यद्येकोऽपि गयां व्रजेत्
008a	महानदी च तत्रैव तथा गयशिरोऽनघ
008c	यत्रासौ कीर्त्यते विप्रैरक्षय्यकरणो वटः
008e	यत्र दत्तं पितृभ्योऽन्नमक्षय्यं भवति प्रभो
009a	सा च पुण्यजला यत्र फल्गुनामा महानदी
009c	बहुमूलफला चापि कौशिकी भरतर्षभ
009e	विश्वामित्रोऽभ्यगाद्यत्र ब्राह्मणत्वं तपोधनः
010a	गङ्गा यत्र नदी पुण्या यस्यास्तीरे भगीरथः
010c	अयजत्तात बहुभिः क्रतुभिर्भूरिदक्षिणैः
011a	पाञ्चालेषु च कौरव्य कथयन्त्युत्पलावतम्
011c	विश्वामित्रोऽयजद्यत्र शक्रेण सह कौशिकः
011e	यत्रानुवंशं भगवाञ्जामदग्न्यस्तथा जगौ
012a	विश्वामित्रस्य तां दृष्ट्वा विभूतिमतिमानुषीम्
012c	कन्यकुब्जेऽपिबत्सोममिन्द्रेण सह कौशिकः
012e	ततः क्षत्रादपाक्रामद्ब्राह्मणोऽस्मीति चाब्रवीत्
013a	पवित्रमृषिभिर्जुष्टं पुण्यं पावनमुत्तमम्
013c	गङ्गायमुनयोर्वीर सङ्गमं लोकविश्रुतम्
014a	यत्रायजत भूतात्मा पूर्वमेव पितामहः
014c	प्रयागमिति विख्यातं तस्माद्भरतसत्तम
015a	अगस्त्यस्य च राजेन्द्र तत्राश्रमवरो महान्
015c	हिरण्यबिन्दुः कथितो गिरौ कालञ्जरे नृप
016a	अत्यन्यान्पर्वतान्राजन्पुण्यो गिरिवरः शिवः
016c	महेन्द्रो नाम कौरव्य भार्गवस्य महात्मनः
017a	अयजद्यत्र कौन्तेय पूर्वमेव पितामहः
017c	यत्र भागीरथी पुण्या सदस्यासीद्युधिष्ठिर
018a	यत्रासौ ब्रह्मशालेति पुण्या ख्याता विशां पते
018c	धूतपाप्मभिराकीर्णा पुण्यं तस्याश्च दर्शनम्
019a	पवित्रो मङ्गलीयश्च ख्यातो लोके सनातनः
019c	केदारश्च मतङ्गस्य महानाश्रम उत्तमः
020a	कुण्डोदः पर्वतो रम्यो बहुमूलफलोदकः
020c	नैषधस्तृषितो यत्र जलं शर्म च लब्धवान्
021a	यत्र देववनं रम्यं तापसैरुपशोभितम्
021c	बाहुदा च नदी यत्र नन्दा च गिरिमूर्धनि
022a	तीर्थानि सरितः शैलाः पुण्यान्यायतनानि च
022c	प्राच्यां दिशि महाराज कीर्तितानि मया तव
023a	तिसृष्वन्यासु पुण्यानि दिक्षु तीर्थानि मे शृणु
023c	सरितः पर्वतांश्चैव पुण्यान्यायतनानि च
