001	वैशम्पायन उवाच
001a	मार्कण्डेयादिभिर्विप्रैः पाण्डवैश्च महात्मभिः
001c	कथाभिरनुकूलाभिः सहासित्वा जनार्दनः
002a	ततस्तैः संविदं कृत्वा यथावन्मधुसूदनः
002c	आरुरुक्षू रथं सत्यामाह्वयामास केशवः
003a	सत्यभामा ततस्तत्र स्वजित्वा द्रुपदात्मजाम्
003c	उवाच वचनं हृद्यं यथाभावसमाहितम्
004a	कृष्णे मा भूत्तवोत्कण्ठा मा व्यथा मा प्रजागरः
004c	भर्तृभिर्देवसंकाशैर्जितां प्राप्स्यसि मेदिनीम्
005a	न ह्येवं शीलसम्पन्ना नैवं पूजितलक्षणाः
005c	प्राप्नुवन्ति चिरं क्लेशं यथा त्वमसितेक्षणे
006a	अवश्यं च त्वया भूमिरियं निहतकण्टका
006c	भर्तृभिः सह भोक्तव्या निर्द्वन्द्वेति श्रुतं मया
007a	धार्तराष्ट्रवधं कृत्वा वैराणि प्रतियात्य च
007c	युधिष्ठिरस्थां पृथिवीं द्रष्टासि द्रुपदात्मजे
008a	यास्ताः प्रव्राजमानां त्वां प्राहसन्दर्पमोहिताः
008c	ताः क्षिप्रं हतसङ्कल्पा द्रक्ष्यसि त्वं कुरुस्त्रियः
009a	तव दुःखोपपन्नाया यैराचरितमप्रियम्
009c	विद्धि सम्प्रस्थितान्सर्वांस्तान्कृष्णे यमसादनम्
010a	पुत्रस्ते प्रतिविन्ध्यश्च सुतसोमस्तथा विभुः
010c	श्रुतकर्मार्जुनिश्चैव शतानीकश्च नाकुलिः
010e	सहदेवाच्च यो जातः श्रुतसेनस्तवात्मजः
011a	सर्वे कुशलिनो वीराः कृतास्त्राश्च सुतास्तव
011c	अभिमन्युरिव प्रीता द्वारवत्यां रता भृशम्
012a	त्वमिवैषां सुभद्रा च प्रीत्या सर्वात्मना स्थिता
012c	प्रीयते भावनिर्द्वंद्वा तेभ्यश्च विगतज्वरा
013a	भेजे सर्वात्मना चैव प्रद्युम्नजननी तथा
013c	भानुप्रभृतिभिश्चैनान्विशिनष्टि च केशवः
014a	भोजनाच्छादने चैषां नित्यं मे श्वशुरः स्थितः
014c	रामप्रभृतयः सर्वे भजन्त्यन्धकवृष्णयः
014e	तुल्यो हि प्रणयस्तेषां प्रद्युम्नस्य च भामिनि
015a	एवमादि प्रियं प्रीत्या हृद्यमुक्त्वा मनोनुगम्
015c	गमनाय मनश्चक्रे वासुदेवरथं प्रति
016a	तां कृष्णां कृष्णमहिषी चकाराभिप्रदक्षिणम्
016c	आरुरोह रथं शौरेः सत्यभामा च भामिनी
017a	स्मयित्वा तु यदुश्रेष्ठो द्रौपदीं परिसान्त्व्य च
017c	उपावर्त्य ततः शीघ्रैर्हयैः प्रायात्परन्तपः
