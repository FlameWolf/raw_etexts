001	मार्कण्डेय उवाच
001a	गुरुभिर्नियमैर्युक्तो भरतो नाम पावकः
001c	अग्निः पुष्टिमतिर्नाम तुष्टः पुष्टिं प्रयच्छति
001e	भरत्येष प्रजाः सर्वास्ततो भरत उच्यते
002a	अग्निर्यस्तु शिवो नाम शक्तिपूजापरश्च सः
002c	दुःखार्तानां स सर्वेषां शिवकृत्सततं शिवः
003a	तपसस्तु फलं दृष्ट्वा सम्प्रवृद्धं तपो महत्
003c	उद्धर्तुकामो मतिमान्पुत्रो जज्ञे पुरन्दरः
004a	ऊष्मा चैवोष्मणो जज्ञे सोऽग्निर्भूतेषु लक्ष्यते
004c	अग्निश्चापि मनुर्नाम प्राजापत्यमकारयत्
005a	शम्भुमग्निमथ प्राहुर्ब्राह्मणा वेदपारगाः
005c	आवसथ्यं द्विजाः प्राहुर्दीप्तमग्निं महाप्रभम्
006a	ऊर्जस्करान्हव्यवाहान्सुवर्णसदृशप्रभान्
006c	अग्निस्तपो ह्यजनयत्पञ्च यज्ञसुतानिह
007a	प्रशान्तेऽग्निर्महाभाग परिश्रान्तो गवाम्पतिः
007c	असुराञ्जनयन्घोरान्मर्त्यांश्चैव पृथग्विधान्
008a	तपसश्च मनुं पुत्रं भानुं चाप्यङ्गिरासृजत्
008c	बृहद्भानुं तु तं प्राहुर्ब्राह्मणा वेदपारगाः
009a	भानोर्भार्या सुप्रजा तु बृहद्भासा तु सोमजा
009c	असृजेतां तु षट्पुत्राञ्शृणु तासां प्रजाविधिम्
010a	दुर्बलानां तु भूतानां तनुं यः सम्प्रयच्छति
010c	तमग्निं बलदं प्राहुः प्रथमं भानुतः सुतम्
011a	यः प्रशान्तेषु भूतेषु मन्युर्भवति दारुणः
011c	अग्निः स मन्युमान्नाम द्वितीयो भानुतः सुतः
012a	दर्शे च पौर्णमासे च यस्येह हविरुच्यते
012c	विष्णुर्नामेह योऽग्निस्तु धृतिमान्नाम सोऽङ्गिराः
013a	इन्द्रेण सहितं यस्य हविराग्रयणं स्मृतम्
013c	अग्निराग्रयणो नाम भानोरेवान्वयस्तु सः
014a	चातुर्मास्येषु नित्यानां हविषां यो निरग्रहः
014c	चतुर्भिः सहितः पुत्रैर्भानोरेवान्वयस्तु सः
015a	निशां त्वजनयत्कन्यामग्नीषोमावुभौ तथा
015c	मनोरेवाभवद्भार्या सुषुवे पञ्च पावकान्
016a	पूज्यते हविषाग्र्येण चातुर्मास्येषु पावकः
016c	पर्जन्यसहितः श्रीमानग्निर्वैश्वानरस्तु सः
017a	अस्य लोकस्य सर्वस्य यः पतिः परिपठ्यते
017c	सोऽग्निर्विश्वपतिर्नाम द्वितीयो वै मनोः सुतः
017e	ततः स्विष्टं भवेदाज्यं स्विष्टकृत्परमः स्मृतः
018a	कन्या सा रोहिणी नाम हिरण्यकशिपोः सुता
018c	कर्मणासौ बभौ भार्या स वह्निः स प्रजापतिः
019a	प्राणमाश्रित्य यो देहं प्रवर्तयति देहिनाम्
019c	तस्य सन्निहितो नाम शब्दरूपस्य साधनः
020a	शुक्लकृष्णगतिर्देवो यो बिभर्ति हुताशनम्
020c	अकल्मषः कल्मषाणां कर्ता क्रोधाश्रितस्तु सः
021a	कपिलं परमर्षिं च यं प्राहुर्यतयः सदा
021c	अग्निः स कपिलो नाम साङ्ख्ययोगप्रवर्तकः
022a	अग्निर्यच्छति भूतानि येन भूतानि नित्यदा
022c	कर्मस्विह विचित्रेषु सोऽग्रणीर्वह्निरुच्यते
023a	इमानन्यान्समसृजत्पावकान्प्रथितान्भुवि
023c	अग्निहोत्रस्य दुष्टस्य प्रायश्चित्तार्थमुल्बणान्
024a	संस्पृशेयुर्यदान्योन्यं कथञ्चिद्वायुनाग्नयः
024c	इष्टिरष्टाकपालेन कार्या वै शुचयेऽग्नये
025a	दक्षिणाग्निर्यदा द्वाभ्यां संसृजेत तदा किल
025c	इष्टिरष्टाकपालेन कार्या वै वीतयेऽग्नये
026a	यद्यग्नयो हि स्पृश्येयुर्निवेशस्था दवाग्निना
026c	इष्टिरष्टाकपालेन कार्या तु शुचयेऽग्नये
027a	अग्निं रजस्वला चेत्स्त्री संस्पृशेदग्निहोत्रिकम्
027c	इष्टिरष्टाकपालेन कार्या दस्युमतेऽग्नये
028a	मृतः श्रूयेत यो जीवन्परेयुः पशवो यथा
028c	इष्टिरष्टाकपालेन कर्तव्याभिमतेऽग्नये
029a	आर्तो न जुहुयादग्निं त्रिरात्रं यस्तु ब्राह्मणः
029c	इष्टिरष्टाकपालेन कार्या स्यादुत्तराग्नये
030a	दर्शं च पौर्णमासं च यस्य तिष्ठेत्प्रतिष्ठितम्
030c	इष्टिरष्टाकपालेन कार्या पथिकृतेऽग्नये
031a	सूतिकाग्निर्यदा चाग्निं संस्पृशेदग्निहोत्रिकम्
031c	इष्टिरष्टाकपालेन कार्या चाग्निमतेऽग्नये
