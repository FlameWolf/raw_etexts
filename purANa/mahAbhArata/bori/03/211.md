BR-03-09-211-001	मार्कण्डेय उवाच
BR-03-09-211-001a	गुरुभिर्नियमैर्युक्तो भरतो नाम पावकः
BR-03-09-211-001c	अग्निः पुष्टिमतिर्नाम तुष्टः पुष्टिं प्रयच्छति
BR-03-09-211-001e	भरत्येष प्रजाः सर्वास्ततो भरत उच्यते
BR-03-09-211-002a	अग्निर्यस्तु शिवो नाम शक्तिपूजापरश्च सः
BR-03-09-211-002c	दुःखार्तानां स सर्वेषां शिवकृत्सततं शिवः
BR-03-09-211-003a	तपसस्तु फलं दृष्ट्वा सम्प्रवृद्धं तपो महत्
BR-03-09-211-003c	उद्धर्तुकामो मतिमान्पुत्रो जज्ञे पुरन्दरः
BR-03-09-211-004a	ऊष्मा चैवोष्मणो जज्ञे सोऽग्निर्भूतेषु लक्ष्यते
BR-03-09-211-004c	अग्निश्चापि मनुर्नाम प्राजापत्यमकारयत्
BR-03-09-211-005a	शम्भुमग्निमथ प्राहुर्ब्राह्मणा वेदपारगाः
BR-03-09-211-005c	आवसथ्यं द्विजाः प्राहुर्दीप्तमग्निं महाप्रभम्
BR-03-09-211-006a	ऊर्जस्करान्हव्यवाहान्सुवर्णसदृशप्रभान्
BR-03-09-211-006c	अग्निस्तपो ह्यजनयत्पञ्च यज्ञसुतानिह
BR-03-09-211-007a	प्रशान्तेऽग्निर्महाभाग परिश्रान्तो गवाम्पतिः
BR-03-09-211-007c	असुराञ्जनयन्घोरान्मर्त्यांश्चैव पृथग्विधान्
BR-03-09-211-008a	तपसश्च मनुं पुत्रं भानुं चाप्यङ्गिरासृजत्
BR-03-09-211-008c	बृहद्भानुं तु तं प्राहुर्ब्राह्मणा वेदपारगाः
BR-03-09-211-009a	भानोर्भार्या सुप्रजा तु बृहद्भासा तु सोमजा
BR-03-09-211-009c	असृजेतां तु षट्पुत्राञ्शृणु तासां प्रजाविधिम्
BR-03-09-211-010a	दुर्बलानां तु भूतानां तनुं यः सम्प्रयच्छति
BR-03-09-211-010c	तमग्निं बलदं प्राहुः प्रथमं भानुतः सुतम्
BR-03-09-211-011a	यः प्रशान्तेषु भूतेषु मन्युर्भवति दारुणः
BR-03-09-211-011c	अग्निः स मन्युमान्नाम द्वितीयो भानुतः सुतः
BR-03-09-211-012a	दर्शे च पौर्णमासे च यस्येह हविरुच्यते
BR-03-09-211-012c	विष्णुर्नामेह योऽग्निस्तु धृतिमान्नाम सोऽङ्गिराः
BR-03-09-211-013a	इन्द्रेण सहितं यस्य हविराग्रयणं स्मृतम्
BR-03-09-211-013c	अग्निराग्रयणो नाम भानोरेवान्वयस्तु सः
BR-03-09-211-014a	चातुर्मास्येषु नित्यानां हविषां यो निरग्रहः
BR-03-09-211-014c	चतुर्भिः सहितः पुत्रैर्भानोरेवान्वयस्तु सः
BR-03-09-211-015a	निशां त्वजनयत्कन्यामग्नीषोमावुभौ तथा
BR-03-09-211-015c	मनोरेवाभवद्भार्या सुषुवे पञ्च पावकान्
BR-03-09-211-016a	पूज्यते हविषाग्र्येण चातुर्मास्येषु पावकः
BR-03-09-211-016c	पर्जन्यसहितः श्रीमानग्निर्वैश्वानरस्तु सः
BR-03-09-211-017a	अस्य लोकस्य सर्वस्य यः पतिः परिपठ्यते
BR-03-09-211-017c	सोऽग्निर्विश्वपतिर्नाम द्वितीयो वै मनोः सुतः
BR-03-09-211-017e	ततः स्विष्टं भवेदाज्यं स्विष्टकृत्परमः स्मृतः
BR-03-09-211-018a	कन्या सा रोहिणी नाम हिरण्यकशिपोः सुता
BR-03-09-211-018c	कर्मणासौ बभौ भार्या स वह्निः स प्रजापतिः
BR-03-09-211-019a	प्राणमाश्रित्य यो देहं प्रवर्तयति देहिनाम्
BR-03-09-211-019c	तस्य सन्निहितो नाम शब्दरूपस्य साधनः
BR-03-09-211-020a	शुक्लकृष्णगतिर्देवो यो बिभर्ति हुताशनम्
BR-03-09-211-020c	अकल्मषः कल्मषाणां कर्ता क्रोधाश्रितस्तु सः
BR-03-09-211-021a	कपिलं परमर्षिं च यं प्राहुर्यतयः सदा
BR-03-09-211-021c	अग्निः स कपिलो नाम साङ्ख्ययोगप्रवर्तकः
BR-03-09-211-022a	अग्निर्यच्छति भूतानि येन भूतानि नित्यदा
BR-03-09-211-022c	कर्मस्विह विचित्रेषु सोऽग्रणीर्वह्निरुच्यते
BR-03-09-211-023a	इमानन्यान्समसृजत्पावकान्प्रथितान्भुवि
BR-03-09-211-023c	अग्निहोत्रस्य दुष्टस्य प्रायश्चित्तार्थमुल्बणान्
BR-03-09-211-024a	संस्पृशेयुर्यदान्योन्यं कथञ्चिद्वायुनाग्नयः
BR-03-09-211-024c	इष्टिरष्टाकपालेन कार्या वै शुचयेऽग्नये
BR-03-09-211-025a	दक्षिणाग्निर्यदा द्वाभ्यां संसृजेत तदा किल
BR-03-09-211-025c	इष्टिरष्टाकपालेन कार्या वै वीतयेऽग्नये
BR-03-09-211-026a	यद्यग्नयो हि स्पृश्येयुर्निवेशस्था दवाग्निना
BR-03-09-211-026c	इष्टिरष्टाकपालेन कार्या तु शुचयेऽग्नये
BR-03-09-211-027a	अग्निं रजस्वला चेत्स्त्री संस्पृशेदग्निहोत्रिकम्
BR-03-09-211-027c	इष्टिरष्टाकपालेन कार्या दस्युमतेऽग्नये
BR-03-09-211-028a	मृतः श्रूयेत यो जीवन्परेयुः पशवो यथा
BR-03-09-211-028c	इष्टिरष्टाकपालेन कर्तव्याभिमतेऽग्नये
BR-03-09-211-029a	आर्तो न जुहुयादग्निं त्रिरात्रं यस्तु ब्राह्मणः
BR-03-09-211-029c	इष्टिरष्टाकपालेन कार्या स्यादुत्तराग्नये
BR-03-09-211-030a	दर्शं च पौर्णमासं च यस्य तिष्ठेत्प्रतिष्ठितम्
BR-03-09-211-030c	इष्टिरष्टाकपालेन कार्या पथिकृतेऽग्नये
BR-03-09-211-031a	सूतिकाग्निर्यदा चाग्निं संस्पृशेदग्निहोत्रिकम्
BR-03-09-211-031c	इष्टिरष्टाकपालेन कार्या चाग्निमतेऽग्नये
