001	वैशम्पायन उवाच
001a	निहते राक्षसे तस्मिन्पुनर्नारायणाश्रमम्
001c	अभ्येत्य राजा कौन्तेयो निवासमकरोत्प्रभुः
002a	स समानीय तान्सर्वान्भ्रातॄनित्यब्रवीद्वचः
002c	द्रौपद्या सहितान्काले संस्मरन्भ्रातरं जयम्
003a	समाश्चतस्रोऽभिगताः शिवेन चरतां वने
003c	कृतोद्देशश्च बीभत्सुः पञ्चमीमभितः समाम्
004a	प्राप्य पर्वतराजानं श्वेतं शिखरिणां वरम्
004c	तत्रापि च कृतोद्देशः समागमदिदृक्षुभिः
005a	कृतश्च समयस्तेन पार्थेनामिततेजसा
005c	पञ्च वर्षाणि वत्स्यामि विद्यार्थीति पुरा मयि
006a	तत्र गाण्डीवधन्वानमवाप्तास्त्रमरिन्दमम्
006c	देवलोकादिमं लोकं द्रक्ष्यामः पुनरागतम्
007a	इत्युक्त्वा ब्राह्मणान्सर्वानामन्त्रयत पाण्डवः
007c	कारणं चैव तत्तेषामाचचक्षे तपस्विनाम्
008a	तमुग्रतपसः प्रीताः कृत्वा पार्थं प्रदक्षिणम्
008c	ब्राह्मणास्तेऽन्वमोदन्त शिवेन कुशलेन च
009a	सुखोदर्कमिमं क्लेशमचिराद्भरतर्षभ
009c	क्षत्रधर्मेण धर्मज्ञ तीर्त्वा गां पालयिष्यसि
010a	तत्तु राजा वचस्तेषां प्रतिगृह्य तपस्विनाम्
010c	प्रतस्थे सह विप्रैस्तैर्भ्रातृभिश्च परन्तपः
011a	द्रौपद्या सहितः श्रीमान्हैडिम्बेयादिभिस्तथा
011c	राक्षसैरनुयातश्च लोमशेनाभिरक्षितः
012a	क्वचिज्जगाम पद्भ्यां तु राक्षसैरुह्यते क्वचित्
012c	तत्र तत्र महातेजा भ्रातृभिः सह सुव्रतः
013a	ततो युधिष्ठिरो राजा बहून्क्लेशान्विचिन्तयन्
013c	सिंहव्याघ्रगजाकीर्णामुदीचीं प्रययौ दिशम्
014a	अवेक्षमाणः कैलासं मैनाकं चैव पर्वतम्
014c	गन्धमादनपादांश्च मेरुं चापि शिलोच्चयम्
015a	उपर्युपरि शैलस्य बह्वीश्च सरितः शिवाः
015c	प्रस्थं हिमवतः पुण्यं ययौ सप्तदशेऽहनि
016a	ददृशुः पाण्डवा राजन्गन्धमादनमन्तिकात्
016c	पृष्ठे हिमवतः पुण्ये नानाद्रुमलतायुते
017a	सलिलावर्तसञ्जातैः पुष्पितैश्च महीरुहैः
017c	समावृतं पुण्यतममाश्रमं वृषपर्वणः
018a	तमुपक्रम्य राजर्षिं धर्मात्मानमरिन्दमाः
018c	पाण्डवा वृषपर्वाणमवन्दन्त गतक्लमाः
019a	अभ्यनन्दत्स राजर्षिः पुत्रवद्भरतर्षभान्
019c	पूजिताश्चावसंस्तत्र सप्तरात्रमरिन्दमाः
020a	अष्टमेऽहनि सम्प्राप्ते तमृषिं लोकविश्रुतम्
020c	आमन्त्र्य वृषपर्वाणं प्रस्थानं समरोचयन्
021a	एकैकशश्च तान्विप्रान्निवेद्य वृषपर्वणे
021c	न्यासभूतान्यथाकालं बन्धूनिव सुसत्कृतान्
022a	ततस्ते वरवस्त्राणि शुभान्याभरणानि च
022c	न्यदधुः पाण्डवास्तस्मिन्नाश्रमे वृषपर्वणः
023a	अतीतानागते विद्वान्कुशलः सर्वधर्मवित्
023c	अन्वशासत्स धर्मज्ञः पुत्रवद्भरतर्षभान्
024a	तेऽनुज्ञाता महात्मानः प्रययुर्दिशमुत्तराम्
024c	कृष्णया सहिता वीरा ब्राह्मणैश्च महात्मभिः
024e	तान्प्रस्थितानन्वगच्छद्वृषपर्वा महीपतिः
025a	उपन्यस्य महातेजा विप्रेभ्यः पाण्डवांस्तदा
025c	अनुसंसाध्य कौन्तेयानाशीर्भिरभिनन्द्य च
025e	वृषपर्वा निववृते पन्थानमुपदिश्य च
026a	नानामृगगणैर्जुष्टं कौन्तेयः सत्यविक्रमः
026c	पदातिर्भ्रातृभिः सार्धं प्रातिष्ठत युधिष्ठिरः
027a	नानाद्रुमनिरोधेषु वसन्तः शैलसानुषु
027c	पर्वतं विविशुः श्वेतं चतुर्थेऽहनि पाण्डवाः
028a	महाभ्रघनसङ्काशं सलिलोपहितं शुभम्
028c	मणिकाञ्चनरम्यं च शैलं नानासमुच्छ्रयम्
029a	ते समासाद्य पन्थानं यथोक्तं वृषपर्वणा
029c	अनुसस्रुर्यथोद्देशं पश्यन्तो विविधान्नगान्
030a	उपर्युपरि शैलस्य गुहाः परमदुर्गमाः
030c	सुदुर्गमांस्ते सुबहून्सुखेनैवाभिचक्रमुः
031a	धौम्यः कृष्णा च पार्थाश्च लोमशश्च महानृषिः
031c	अगमन्सहितास्तत्र न कश्चिदवहीयते
032a	ते मृगद्विजसङ्घुष्टं नानाद्विजसमाकुलम्
032c	शाखामृगगणैश्चैव सेवितं सुमनोहरम्
033a	पुण्यं पद्मसरोपेतं सपल्वलमहावनम्
033c	उपतस्थुर्महावीर्या माल्यवन्तं महागिरिम्
034a	ततः किम्पुरुषावासं सिद्धचारणसेवितम्
034c	ददृशुर्हृष्टरोमाणः पर्वतं गन्धमादनम्
035a	विद्याधरानुचरितं किन्नरीभिस्तथैव च
035c	गजसिंहसमाकीर्णमुदीर्णशरभायुतम्
036a	उपेतमन्यैश्च तदा मृगैर्मृदुनिनादिभिः
036c	ते गन्धमादनवनं तन्नन्दनवनोपमम्
037a	मुदिताः पाण्डुतनया मनोहृदयनन्दनम्
037c	विविशुः क्रमशो वीरा अरण्यं शुभकाननम्
038a	द्रौपदीसहिता वीरास्तैश्च विप्रैर्महात्मभिः
038c	शृण्वन्तः प्रीतिजननान्वल्गून्मदकलाञ्शुभान्
038e	श्रोत्ररम्यान्सुमधुराञ्शब्दान्खगमुखेरितान्
039a	सर्वर्तुफलभाराढ्यान्सर्वर्तुकुसुमोज्ज्वलान्
039c	पश्यन्तः पादपांश्चापि फलभारावनामितान्
040a	आम्रानाम्रातकान्फुल्लान्नारिकेलान्सतिन्दुकान्
040c	अजातकांस्तथा जीरान्दाडिमान्बीजपूरकान्
041a	पनसाँल्लिकुचान्मोचान्खर्जूरानाम्रवेतसान्
041c	पारावतांस्तथा क्षौद्रान्नीपांश्चापि मनोरमान्
042a	बिल्वान्कपित्थाञ्जम्बूंश्च काश्मरीर्बदरीस्तथा
042c	प्लक्षानुदुम्बरवटानश्वत्थान्क्षीरिणस्तथा
042e	भल्लातकानामलकान्हरीतकबिभीतकान्
043a	इङ्गुदान्करवीरांश्च तिन्दुकांश्च महाफलान्
043c	एतानन्यांश्च विविधान्गन्धमादनसानुषु
044a	फलैरमृतकल्पैस्तानाचितान्स्वादुभिस्तरून्
044c	तथैव चम्पकाशोकान्केतकान्बकुलांस्तथा
045a	पुन्नागान्सप्तपर्णांश्च कर्णिकारान्सकेतकान्
045c	पाटलान्कुटजान्रम्यान्मन्दारेन्दीवरांस्तथा
046a	पारिजातान्कोविदारान्देवदारुतरूंस्तथा
046c	शालांस्तालांस्तमालांश्च प्रियालान्बकुलांस्तथा
046e	शाल्मलीः किंशुकाशोकाञ्शिंशपांस्तरलांस्तथा
047a	चकोरैः शतपत्रैश्च भृङ्गराजैस्तथा शुकैः
047c	कोकिलैः कलविङ्कैश्च हारीतैर्जीवजीवकैः
048a	प्रियव्रतैश्चातकैश्च तथान्यैर्विविधैः खगैः
048c	श्रोत्ररम्यं सुमधुरं कूजद्भिश्चाप्यधिष्ठितान्
049a	सरांसि च विचित्राणि प्रसन्नसलिलानि च
049c	कुमुदैः पुण्डरीकैश्च तथा कोकनदोत्पलैः
049e	कह्लारैः कमलैश्चैव आचितानि समन्ततः
050a	कदम्बैश्चक्रवाकैश्च कुररैर्जलकुक्कुटैः
050c	कारण्डवैः प्लवैर्हंसैर्बकैर्मद्गुभिरेव च
050e	एतैश्चान्यैश्च कीर्णानि समन्ताज्जलचारिभिः
051a	हृष्टैस्तथा तामरसरसासवमदालसैः
051c	पद्मोदरच्युतरजःकिञ्जल्कारुणरञ्जितैः
052a	मधुरस्वरैर्मधुकरैर्विरुतान्कमलाकरान्
052c	पश्यन्तस्ते मनोरम्यान्गन्धमादनसानुषु
053a	तथैव पद्मषण्डैश्च मण्डितेषु समन्ततः
053c	शिखण्डिनीभिः सहिताँल्लतामण्डपकेषु च
053e	मेघतूर्यरवोद्दाममदनाकुलितान्भृशम्
054a	कृत्वैव केकामधुरं सङ्गीतमधुरस्वरम्
054c	चित्रान्कलापान्विस्तीर्य सविलासान्मदालसान्
054e	मयूरान्ददृशुश्चित्रान्नृत्यतो वनलासकान्
055a	कान्ताभिः सहितानन्यानपश्यन्रमतः सुखम्
055c	वल्लीलतासङ्कटेषु कटकेषु स्थितांस्तथा
056a	कांश्चिच्छकुनजातांश्च विटपेषूत्कटानपि
056c	कलापरचिताटोपान्विचित्रमुकुटानिव
056e	विवरेषु तरूणां च मुदितान्ददृशुश्च ते
057a	सिन्धुवारानथोद्दामान्मन्मथस्येव तोमरान्
057c	सुवर्णकुसुमाकीर्णान्गिरीणां शिखरेषु च
058a	कर्णिकारान्विरचितान्कर्णपूरानिवोत्तमान्
058c	अथापश्यन्कुरबकान्वनराजिषु पुष्पितान्
058e	कामवश्योत्सुककरान्कामस्येव शरोत्करान्
059a	तथैव वनराजीनामुदारान्रचितानिव
059c	विराजमानांस्तेऽपश्यंस्तिलकांस्तिलकानिव
060a	तथानङ्गशराकारान्सहकारान्मनोरमान्
060c	अपश्यन्भ्रमरारावान्मञ्जरीभिर्विराजितान्
061a	हिरण्यसदृशैः पुष्पैर्दावाग्निसदृशैरपि
061c	लोहितैरञ्जनाभैश्च वैडूर्यसदृशैरपि
062a	तथा शालांस्तमालांश्च पाटल्यो बकुलानि च
062c	माला इव समासक्ताः शैलानां शिखरेषु च
063a	एवं क्रमेण ते वीरा वीक्षमाणाः समन्ततः
063c	गजसङ्घसमाबाधं सिंहव्याघ्रसमायुतम्
064a	शरभोन्नादसङ्घुष्टं नानारावनिनादितम्
064c	सर्वर्तुफलपुष्पाढ्यं गन्धमादनसानुषु
065a	पीता भास्वरवर्णाभा बभूवुर्वनराजयः
065c	नात्र कण्टकिनः केचिन्नात्र केचिदपुष्पिताः
065e	स्निग्धपत्रफला वृक्षा गन्धमादनसानुषु
066a	विमलस्फटिकाभानि पाण्डुरच्छदनैर्द्विजैः
066c	राजहंसैरुपेतानि सारसाभिरुतानि च
066e	सरांसि सरितः पार्थाः पश्यन्तः शैलसानुषु
067a	पद्मोत्पलविचित्राणि सुखस्पर्शजलानि च
067c	गन्धवन्ति च माल्यानि रसवन्ति फलानि च
067e	अतीव वृक्षा राजन्ते पुष्पिताः शैलसानुषु
068a	एते चान्ये च बहवस्तत्र काननजा द्रुमाः
068c	लताश्च विविधाकाराः पत्रपुष्पफलोच्चयाः
069a	युधिष्ठिरस्तु तान्वृक्षान्पश्यमानो नगोत्तमे
069c	भीमसेनमिदं वाक्यमब्रवीन्मधुराक्षरम्
070a	पश्य भीम शुभान्देशान्देवाक्रीडान्समन्ततः
070c	अमानुषगतिं प्राप्ताः संसिद्धाः स्म वृकोदर
071a	लताभिश्चैव बह्वीभिः पुष्पिताः पादपोत्तमाः
071c	संश्लिष्टाः पार्थ शोभन्ते गन्धमादनसानुषु
072a	शिखण्डिनीभिश्चरतां सहितानां शिखण्डिनाम्
072c	नर्दतां शृणु निर्घोषं भीम पर्वतसानुषु
073a	चकोराः शतपत्राश्च मत्तकोकिलशारिकाः
073c	पत्रिणः पुष्पितानेतान्संश्लिष्यन्ति महाद्रुमान्
074a	रक्तपीतारुणाः पार्थ पादपाग्रगता द्विजाः
074c	परस्परमुदीक्षन्ते बहवो जीवजीवकाः
075a	हरितारुणवर्णानां शाद्वलानां समन्ततः
075c	सारसाः प्रतिदृश्यन्ते शैलप्रस्रवणेष्वपि
076a	वदन्ति मधुरा वाचः सर्वभूतमनोनुगाः
076c	भृङ्गराजोपचक्राश्च लोहपृष्ठाश्च पत्रिणः
077a	चतुर्विषाणाः पद्माभाः कुञ्जराः सकरेणवः
077c	एते वैडूर्यवर्णाभं क्षोभयन्ति महत्सरः
078a	बहुतालसमुत्सेधाः शैलशृङ्गात्परिच्युताः
078c	नानाप्रस्रवणेभ्यश्च वारिधाराः पतन्त्यमूः
079a	भास्कराभप्रभा भीम शारदाभ्रघनोपमाः
079c	शोभयन्ति महाशैलं नानारजतधातवः
080a	क्वचिदञ्जनवर्णाभाः क्वचित्काञ्चनसन्निभाः
080c	धातवो हरितालस्य क्वचिद्धिङ्गुलकस्य च
081a	मनःशिलागुहाश्चैव सन्ध्याभ्रनिकरोपमाः
081c	शशलोहितवर्णाभाः क्वचिद्गैरिकधातवः
082a	सितासिताभ्रप्रतिमा बालसूर्यसमप्रभाः
082c	एते बहुविधाः शैलं शोभयन्ति महाप्रभाः
083a	गन्धर्वाः सह कान्ताभिर्यथोक्तं वृषपर्वणा
083c	दृश्यन्ते शैलशृङ्गेषु पार्थ किम्पुरुषैः सह
084a	गीतानां तलतालानां यथा साम्नां च निस्वनः
084c	श्रूयते बहुधा भीम सर्वभूतमनोहरः
085a	महागङ्गामुदीक्षस्व पुण्यां देवनदीं शुभाम्
085c	कलहंसगणैर्जुष्टामृषिकिन्नरसेविताम्
086a	धातुभिश्च सरिद्भिश्च किन्नरैर्मृगपक्षिभिः
086c	गन्धर्वैरप्सरोभिश्च काननैश्च मनोरमैः
087a	व्यालैश्च विविधाकारैः शतशीर्षैः समन्ततः
087c	उपेतं पश्य कौन्तेय शैलराजमरिन्दम
088a	ते प्रीतमनसः शूराः प्राप्ता गतिमनुत्तमाम्
088c	नातृप्यन्पर्वतेन्द्रस्य दर्शनेन परन्तपाः
089a	उपेतमथ माल्यैश्च फलवद्भिश्च पादपैः
089c	आर्ष्टिषेणस्य राजर्षेराश्रमं ददृशुस्तदा
090a	ततस्तं तीव्रतपसं कृशं धमनिसन्ततम्
090c	पारगं सर्वधर्माणामार्ष्टिषेणमुपागमन्
