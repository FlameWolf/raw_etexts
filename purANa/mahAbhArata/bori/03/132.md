001	लोमश उवाच
001a	यः कथ्यते मन्त्रविदग्र्यबुद्धिरौद्दालकिः श्वेतकेतुः पृथिव्याम्
001c	तस्याश्रमं पश्य नरेन्द्र पुण्यं सदाफलैरुपपन्नं महीजैः
002a	साक्षादत्र श्वेतकेतुर्ददर्श सरस्वतीं मानुषदेहरूपाम्
002c	वेत्स्यामि वाणीमिति सम्प्रवृत्तां सरस्वतीं श्वेतकेतुर्बभाषे
003a	तस्मिन्काले ब्रह्मविदां वरिष्ठावास्तां तदा मातुलभागिनेयौ
003c	अष्टावक्रश्चैव कहोडसूनुरौद्दालकिः श्वेतकेतुश्च राजन्
004a	विदेहराजस्य महीपतेस्तौ विप्रावुभौ मातुलभागिनेयौ
004c	प्रविश्य यज्ञायतनं विवादे बन्दिं निजग्राहतुरप्रमेयम्
005	युधिष्ठिर उवाच
005a	कथम्प्रभावः स बभूव विप्रस्तथायुक्तं यो निजग्राह बन्दिम्
005c	अष्टावक्रः केन चासौ बभूव तत्सर्वं मे लोमश शंस तत्त्वम्
006	लोमश उवाच
006a	उद्दालकस्य नियतः शिष्य एको नाम्ना कहोडेति बभूव राजन्
006c	शुश्रूषुराचार्यवशानुवर्ती दीर्घं कालं सोऽध्ययनं चकार
007a	तं वै विप्राः पर्यभवंश्च शिष्यास्तं च ज्ञात्वा विप्रकारं गुरुः सः
007c	तस्मै प्रादात्सद्य एव श्रुतं च भार्यां च वै दुहितरं स्वां सुजाताम्
008a	तस्या गर्भः समभवदग्निकल्पः सोऽधीयानं पितरमथाभ्युवाच
008c	सर्वां रात्रिमध्ययनं करोषि नेदं पितः सम्यगिवोपवर्तते
009a	उपालब्धः शिष्यमध्ये महर्षिः स तं कोपादुदरस्थं शशाप
009c	यस्मात्कुक्षौ वर्तमानो ब्रवीषि तस्माद्वक्रो भवितास्यष्टकृत्वः
010a	स वै तथा वक्र एवाभ्यजायदष्टावक्रः प्रथितो वै महर्षिः
010c	तस्यासीद्वै मातुलः श्वेतकेतुः स तेन तुल्यो वयसा बभूव
011a	सम्पीड्यमाना तु तदा सुजाता विवर्धमानेन सुतेन कुक्षौ
011c	उवाच भर्तारमिदं रहोगता प्रसाद्य हीनं वसुना धनार्थिनी
012a	कथं करिष्याम्यधना महर्षे मासश्चायं दशमो वर्तते मे
012c	न चास्ति ते वसु किञ्चित्प्रजाता येनाहमेतामापदं निस्तरेयम्
013a	उक्तस्त्वेवं भार्यया वै कहोडो वित्तस्यार्थे जनकमथाभ्यगच्छत्
013c	स वै तदा वादविदा निगृह्य निमज्जितो बन्दिनेहाप्सु विप्रः
014a	उद्दालकस्तं तु तदा निशम्य सूतेन वादेऽप्सु तथा निमज्जितम्
014c	उवाच तां तत्र ततः सुजातामष्टावक्रे गूहितव्योऽयमर्थः
015a	ररक्ष सा चाप्यति तं सुमन्त्रं जातोऽप्येवं न स शुश्राव विप्रः
015c	उद्दालकं पितृवच्चापि मेने अष्टावक्रो भ्रातृवच्छ्वेतकेतुम्
016a	ततो वर्षे द्वादशे श्वेतकेतुरष्टावक्रं पितुरङ्के निषण्णम्
016c	अपाकर्षद्गृह्य पाणौ रुदन्तं नायं तवाङ्कः पितुरित्युक्तवांश्च
017a	यत्तेनोक्तं दुरुक्तं तत्तदानीं हृदि स्थितं तस्य सुदुःखमासीत्
017c	गृहं गत्वा मातरं रोदमानः पप्रच्छेदं क्व नु तातो ममेति
018a	ततः सुजाता परमार्तरूपा शापाद्भीता सर्वमेवाचचक्षे
018c	तद्वै तत्त्वं सर्वमाज्ञाय मातुरित्यब्रवीच्छ्वेतकेतुं स विप्रः
019a	गच्छाव यज्ञं जनकस्य राज्ञो बह्वाश्चर्यः श्रूयते तस्य यज्ञः
019c	श्रोष्यावोऽत्र ब्राह्मणानां विवादमन्नं चाग्र्यं तत्र भोक्ष्यावहे च
019e	विचक्षणत्वं च भविष्यते नौ शिवश्च सौम्यश्च हि ब्रह्मघोषः
020a	तौ जग्मतुर्मातुलभागिनेयौ यज्ञं समृद्धं जनकस्य राज्ञः
020c	अष्टावक्रः पथि राज्ञा समेत्य उत्सार्यमाणो वाक्यमिदं जगाद
