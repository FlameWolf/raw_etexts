BR0303030001	युधिष्ठिर उवाच
BR0303030001a	क्रोधो हन्ता मनुष्याणां क्रोधो भावयिता पुनः
BR0303030001c	इति विद्धि महाप्राज्ञे क्रोधमूलौ भवाभवौ
BR0303030002a	यो हि संहरते क्रोधं भावस्तस्य सुशोभने
BR0303030002c	यः पुनः पुरुषः क्रोधं नित्यं न सहते शुभे
BR0303030002e	तस्याभावाय भवति क्रोधः परमदारुणः
BR0303030003a	क्रोधमूलो विनाशो हि प्रजानामिह दृश्यते
BR0303030003c	तत्कथं मादृशः क्रोधमुत्सृजेल्लोकनाशनम्
BR0303030004a	क्रुद्धः पापं नरः कुर्यात्क्रुद्धो हन्याद्गुरूनपि
BR0303030004c	क्रुद्धः परुषया वाचा श्रेयसोऽप्यवमन्यते
BR0303030005a	वाच्यावाच्ये हि कुपितो न प्रजानाति कर्हिचित्
BR0303030005c	नाकार्यमस्ति क्रुद्धस्य नावाच्यं विद्यते तथा
BR0303030006a	हिंस्यात्क्रोधादवध्यांश्च वध्यान्सम्पूजयेदपि
BR0303030006c	आत्मानमपि च क्रुद्धः प्रेषयेद्यमसादनम्
BR0303030007a	एतान्दोषान्प्रपश्यद्भिर्जितः क्रोधो मनीषिभिः
BR0303030007c	इच्छद्भिः परमं श्रेय इह चामुत्र चोत्तमम्
BR0303030008a	तं क्रोधं वर्जितं धीरैः कथमस्मद्विधश्चरेत्
BR0303030008c	एतद्द्रौपदि सन्धाय न मे मन्युः प्रवर्धते
BR0303030009a	आत्मानं च परं चैव त्रायते महतो भयात्
BR0303030009c	क्रुध्यन्तमप्रतिक्रुध्यन्द्वयोरेष चिकित्सकः
BR0303030010a	मूढो यदि क्लिश्यमानः क्रुध्यतेऽशक्तिमान्नरः
BR0303030010c	बलीयसां मनुष्याणां त्यजत्यात्मानमन्ततः
BR0303030011a	तस्यात्मानं सन्त्यजतो लोका नश्यन्त्यनात्मनः
BR0303030011c	तस्माद्द्रौपद्यशक्तस्य मन्योर्नियमनं स्मृतम्
BR0303030012a	विद्वांस्तथैव यः शक्तः क्लिश्यमानो न कुप्यति
BR0303030012c	स नाशयित्वा क्लेष्टारं परलोके च नन्दति
BR0303030013a	तस्माद्बलवता चैव दुर्बलेन च नित्यदा
BR0303030013c	क्षन्तव्यं पुरुषेणाहुरापत्स्वपि विजानता
BR0303030014a	मन्योर्हि विजयं कृष्णे प्रशंसन्तीह साधवः
BR0303030014c	क्षमावतो जयो नित्यं साधोरिह सतां मतम्
BR0303030015a	सत्यं चानृततः श्रेयो नृशंसाच्चानृशंसता
BR0303030015c	तमेवं बहुदोषं तु क्रोधं साधुविवर्जितम्
BR0303030015e	मादृशः प्रसृजेत्कस्मात्सुयोधनवधादपि
BR0303030016a	तेजस्वीति यमाहुर्वै पण्डिता दीर्घदर्शिनः
BR0303030016c	न क्रोधोऽभ्यन्तरस्तस्य भवतीति विनिश्चितम्
BR0303030017a	यस्तु क्रोधं समुत्पन्नं प्रज्ञया प्रतिबाधते
BR0303030017c	तेजस्विनं तं विद्वांसो मन्यन्ते तत्त्वदर्शिनः
BR0303030018a	क्रुद्धो हि कार्यं सुश्रोणि न यथावत्प्रपश्यति
BR0303030018c	न कार्यं न च मर्यादां नरः क्रुद्धोऽनुपश्यति
BR0303030019a	हन्त्यवध्यानपि क्रुद्धो गुरून्रूक्षैस्तुदत्यपि
BR0303030019c	तस्मात्तेजसि कर्तव्ये क्रोधो दूरात्प्रतिष्ठितः
BR0303030020a	दाक्ष्यं ह्यमर्षः शौर्यं च शीघ्रत्वमिति तेजसः
BR0303030020c	गुणाः क्रोधाभिभूतेन न शक्याः प्राप्तुमञ्जसा
BR0303030021a	क्रोधं त्यक्त्वा तु पुरुषः सम्यक्तेजोऽभिपद्यते
BR0303030021c	कालयुक्तं महाप्राज्ञे क्रुद्धैस्तेजः सुदुःसहम्
BR0303030022a	क्रोधस्त्वपण्डितैः शश्वत्तेज इत्यभिधीयते
BR0303030022c	रजस्तल्लोकनाशाय विहितं मानुषान्प्रति
BR0303030023a	तस्माच्छश्वत्त्यजेत्क्रोधं पुरुषः सम्यगाचरन्
BR0303030023c	श्रेयान्स्वधर्मानपगो न क्रुद्ध इति निश्चितम्
BR0303030024a	यदि सर्वमबुद्धीनामतिक्रान्तममेधसाम्
BR0303030024c	अतिक्रमो मद्विधस्य कथं स्वित्स्यादनिन्दिते
BR0303030025a	यदि न स्युर्मनुष्येषु क्षमिणः पृथिवीसमाः
BR0303030025c	न स्यात्सन्धिर्मनुष्याणां क्रोधमूलो हि विग्रहः
BR0303030026a	अभिषक्तो ह्यभिषजेदाहन्याद्गुरुणा हतः
BR0303030026c	एवं विनाशो भूतानामधर्मः प्रथितो भवेत्
BR0303030027a	आक्रुष्टः पुरुषः सर्वः प्रत्याक्रोशेदनन्तरम्
BR0303030027c	प्रतिहन्याद्धतश्चैव तथा हिंस्याच्च हिंसितः
BR0303030028a	हन्युर्हि पितरः पुत्रान्पुत्राश्चापि तथा पितॄन्
BR0303030028c	हन्युश्च पतयो भार्याः पतीन्भार्यास्तथैव च
BR0303030029a	एवं सङ्कुपिते लोके जन्म कृष्णे न विद्यते
BR0303030029c	प्रजानां सन्धिमूलं हि जन्म विद्धि शुभानने
BR0303030030a	ताः क्षीयेरन्प्रजाः सर्वाः क्षिप्रं द्रौपदि तादृशे
BR0303030030c	तस्मान्मन्युर्विनाशाय प्रजानामभवाय च
BR0303030031a	यस्मात्तु लोके दृश्यन्ते क्षमिणः पृथिवीसमाः
BR0303030031c	तस्माज्जन्म च भूतानां भवश्च प्रतिपद्यते
BR0303030032a	क्षन्तव्यं पुरुषेणेह सर्वास्वापत्सु शोभने
BR0303030032c	क्षमा भवो हि भूतानां जन्म चैव प्रकीर्तितम्
BR0303030033a	आक्रुष्टस्ताडितः क्रुद्धः क्षमते यो बलीयसा
BR0303030033c	यश्च नित्यं जितक्रोधो विद्वानुत्तमपूरुषः
BR0303030034a	प्रभाववानपि नरस्तस्य लोकाः सनातनाः
BR0303030034c	क्रोधनस्त्वल्पविज्ञानः प्रेत्य चेह च नश्यति
BR0303030035a	अत्राप्युदाहरन्तीमा गाथा नित्यं क्षमावताम्
BR0303030035c	गीताः क्षमावता कृष्णे काश्यपेन महात्मना
BR0303030036a	क्षमा धर्मः क्षमा यज्ञः क्षमा वेदाः क्षमा श्रुतम्
BR0303030036c	यस्तामेवं विजानाति स सर्वं क्षन्तुमर्हति
BR0303030037a	क्षमा ब्रह्म क्षमा सत्यं क्षमा भूतं च भावि च
BR0303030037c	क्षमा तपः क्षमा शौचं क्षमया चोद्धृतं जगत्
BR0303030038a	अति ब्रह्मविदां लोकानति चापि तपस्विनाम्
BR0303030038c	अति यज्ञविदां चैव क्षमिणः प्राप्नुवन्ति तान्
BR0303030039a	क्षमा तेजस्विनां तेजः क्षमा ब्रह्म तपस्विनाम्
BR0303030039c	क्षमा सत्यं सत्यवतां क्षमा दानं क्षमा यशः
BR0303030040a	तां क्षमामीदृशीं कृष्णे कथमस्मद्विधस्त्यजेत्
BR0303030040c	यस्यां ब्रह्म च सत्यं च यज्ञा लोकाश्च विष्ठिताः
BR0303030040e	भुज्यन्ते यज्वनां लोकाः क्षमिणामपरे तथा
BR0303030041a	क्षन्तव्यमेव सततं पुरुषेण विजानता
BR0303030041c	यदा हि क्षमते सर्वं ब्रह्म सम्पद्यते तदा
BR0303030042a	क्षमावतामयं लोकः परश्चैव क्षमावताम्
BR0303030042c	इह सम्मानमृच्छन्ति परत्र च शुभां गतिम्
BR0303030043a	येषां मन्युर्मनुष्याणां क्षमया निहतः सदा
BR0303030043c	तेषां परतरे लोकास्तस्मात्क्षान्तिः परा मता
BR0303030044a	इति गीताः काश्यपेन गाथा नित्यं क्षमावताम्
BR0303030044c	श्रुत्वा गाथाः क्षमायास्त्वं तुष्य द्रौपदि मा क्रुधः
BR0303030045a	पितामहः शान्तनवः शमं सम्पूजयिष्यति
BR0303030045c	आचार्यो विदुरः क्षत्ता शममेव वदिष्यतः
BR0303030045e	कृपश्च सञ्जयश्चैव शममेव वदिष्यतः
BR0303030046a	सोमदत्तो युयुत्सुश्च द्रोणपुत्रस्तथैव च
BR0303030046c	पितामहश्च नो व्यासः शमं वदति नित्यशः
BR0303030047a	एतैर्हि राजा नियतं चोद्यमानः शमं प्रति
BR0303030047c	राज्यं दातेति मे बुद्धिर्न चेल्लोभान्नशिष्यति
BR0303030048a	कालोऽयं दारुणः प्राप्तो भरतानामभूतये
BR0303030048c	निश्चितं मे सदैवैतत्पुरस्तादपि भामिनि
BR0303030049a	सुयोधनो नार्हतीति क्षमामेवं न विन्दति
BR0303030049c	अर्हस्तस्याहमित्येव तस्मान्मां विन्दते क्षमा
BR0303030050a	एतदात्मवतां वृत्तमेष धर्मः सनातनः
BR0303030050c	क्षमा चैवानृशंस्यं च तत्कर्तास्म्यहमञ्जसा
