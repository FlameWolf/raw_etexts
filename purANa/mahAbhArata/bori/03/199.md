BR-03-09-199-001	मार्कण्डेय उवाच
BR-03-09-199-001a	स तु विप्रमथोवाच धर्मव्याधो युधिष्ठिर
BR-03-09-199-001c	यदहं ह्याचरे कर्म घोरमेतदसंशयम्
BR-03-09-199-002a	विधिस्तु बलवान्ब्रह्मन्दुस्तरं हि पुराकृतम्
BR-03-09-199-002c	पुराकृतस्य पापस्य कर्मदोषो भवत्ययम्
BR-03-09-199-002e	दोषस्यैतस्य वै ब्रह्मन्विघाते यत्नवानहम्
BR-03-09-199-003a	विधिना विहिते पूर्वं निमित्तं घातको भवेत्
BR-03-09-199-003c	निमित्तभूता हि वयं कर्मणोऽस्य द्विजोत्तम
BR-03-09-199-004a	येषां हतानां मांसानि विक्रीणामो वयं द्विज
BR-03-09-199-004c	तेषामपि भवेद्धर्म उपभोगेन भक्षणात्
BR-03-09-199-004e	देवतातिथिभृत्यानां पितॄणां प्रतिपूजनात्
BR-03-09-199-005a	ओषध्यो वीरुधश्चापि पशवो मृगपक्षिणः
BR-03-09-199-005c	अन्नाद्यभूता लोकस्य इत्यपि श्रूयते श्रुतिः
BR-03-09-199-006a	आत्ममांसप्रदानेन शिबिरौशीनरो नृपः
BR-03-09-199-006c	स्वर्गं सुदुर्लभं प्राप्तः क्षमावान्द्विजसत्तम
BR-03-09-199-007a	राज्ञो महानसे पूर्वं रन्तिदेवस्य वै द्विज
BR-03-09-199-007c	द्वे सहस्रे तु वध्येते पशूनामन्वहं तदा
BR-03-09-199-008a	समांसं ददतो ह्यन्नं रन्तिदेवस्य नित्यशः
BR-03-09-199-008c	अतुला कीर्तिरभवन्नृपस्य द्विजसत्तम
BR-03-09-199-008e	चातुर्मास्येषु पशवो वध्यन्त इति नित्यशः
BR-03-09-199-009a	अग्नयो मांसकामाश्च इत्यपि श्रूयते श्रुतिः
BR-03-09-199-009c	यज्ञेषु पशवो ब्रह्मन्वध्यन्ते सततं द्विजैः
BR-03-09-199-009e	संस्कृताः किल मन्त्रैश्च तेऽपि स्वर्गमवाप्नुवन्
BR-03-09-199-010a	यदि नैवाग्नयो ब्रह्मन्मांसकामाभवन्पुरा
BR-03-09-199-010c	भक्ष्यं नैव भवेन्मांसं कस्यचिद्द्विजसत्तम
BR-03-09-199-011a	अत्रापि विधिरुक्तश्च मुनिभिर्मांसभक्षणे
BR-03-09-199-011c	देवतानां पितॄणां च भुङ्क्ते दत्त्वा तु यः सदा
BR-03-09-199-011e	यथाविधि यथाश्रद्धं न स दुष्यति भक्षणात्
BR-03-09-199-012a	अमांसाशी भवत्येवमित्यपि श्रूयते श्रुतिः
BR-03-09-199-012c	भार्यां गच्छन्ब्रह्मचारी ऋतौ भवति ब्राह्मणः
BR-03-09-199-013a	सत्यानृते विनिश्चित्य अत्रापि विधिरुच्यते
BR-03-09-199-013c	सौदासेन पुरा राज्ञा मानुषा भक्षिता द्विज
BR-03-09-199-013e	शापाभिभूतेन भृशमत्र किं प्रतिभाति ते
BR-03-09-199-014a	स्वधर्म इति कृत्वा तु न त्यजामि द्विजोत्तम
BR-03-09-199-014c	पुराकृतमिति ज्ञात्वा जीवाम्येतेन कर्मणा
BR-03-09-199-015a	स्वकर्म त्यजतो ब्रह्मन्नधर्म इह दृश्यते
BR-03-09-199-015c	स्वकर्मनिरतो यस्तु स धर्म इति निश्चयः
BR-03-09-199-016a	पूर्वं हि विहितं कर्म देहिनं न विमुञ्चति
BR-03-09-199-016c	धात्रा विधिरयं दृष्टो बहुधा कर्मनिर्णये
BR-03-09-199-017a	द्रष्टव्यं तु भवेत्प्राज्ञ क्रूरे कर्मणि वर्तता
BR-03-09-199-017c	कथं कर्म शुभं कुर्यां कथं मुच्ये पराभवात्
BR-03-09-199-017e	कर्मणस्तस्य घोरस्य बहुधा निर्णयो भवेत्
BR-03-09-199-018a	दाने च सत्यवाक्ये च गुरुशुश्रूषणे तथा
BR-03-09-199-018c	द्विजातिपूजने चाहं धर्मे च निरतः सदा
BR-03-09-199-018e	अतिवादातिमानाभ्यां निवृत्तोऽस्मि द्विजोत्तम
BR-03-09-199-019a	कृषिं साध्विति मन्यन्ते तत्र हिंसा परा स्मृता
BR-03-09-199-019c	कर्षन्तो लाङ्गलैः पुंसो घ्नन्ति भूमिशयान्बहून्
BR-03-09-199-019e	जीवानन्यांश्च बहुशस्तत्र किं प्रतिभाति ते
BR-03-09-199-020a	धान्यबीजानि यान्याहुर्व्रीह्यादीनि द्विजोत्तम
BR-03-09-199-020c	सर्वाण्येतानि जीवानि तत्र किं प्रतिभाति ते
BR-03-09-199-021a	अध्याक्रम्य पशूंश्चापि घ्नन्ति वै भक्षयन्ति च
BR-03-09-199-021c	वृक्षानथौषधीश्चैव छिन्दन्ति पुरुषा द्विज
BR-03-09-199-022a	जीवा हि बहवो ब्रह्मन्वृक्षेषु च फलेषु च
BR-03-09-199-022c	उदके बहवश्चापि तत्र किं प्रतिभाति ते
BR-03-09-199-023a	सर्वं व्याप्तमिदं ब्रह्मन्प्राणिभिः प्राणिजीवनैः
BR-03-09-199-023c	मत्स्या ग्रसन्ते मत्स्यांश्च तत्र किं प्रतिभाति ते
BR-03-09-199-024a	सत्त्वैः सत्त्वानि जीवन्ति बहुधा द्विजसत्तम
BR-03-09-199-024c	प्राणिनोऽन्योन्यभक्षाश्च तत्र किं प्रतिभाति ते
BR-03-09-199-025a	चङ्क्रम्यमाणा जीवांश्च धरणीसंश्रितान्बहून्
BR-03-09-199-025c	पद्भ्यां घ्नन्ति नरा विप्र तत्र किं प्रतिभाति ते
BR-03-09-199-026a	उपविष्टाः शयानाश्च घ्नन्ति जीवाननेकशः
BR-03-09-199-026c	ज्ञानविज्ञानवन्तश्च तत्र किं प्रतिभाति ते
BR-03-09-199-027a	जीवैर्ग्रस्तमिदं सर्वमाकाशं पृथिवी तथा
BR-03-09-199-027c	अविज्ञानाच्च हिंसन्ति तत्र किं प्रतिभाति ते
BR-03-09-199-028a	अहिंसेति यदुक्तं हि पुरुषैर्विस्मितैः पुरा
BR-03-09-199-028c	के न हिंसन्ति जीवन्वै लोकेऽस्मिन्द्विजसत्तम
BR-03-09-199-028e	बहु सञ्चिन्त्य इह वै नास्ति कश्चिदहिंसकः
BR-03-09-199-029a	अहिंसायां तु निरता यतयो द्विजसत्तम
BR-03-09-199-029c	कुर्वन्त्येव हि हिंसां ते यत्नादल्पतरा भवेत्
BR-03-09-199-030a	आलक्ष्याश्चैव पुरुषाः कुले जाता महागुणाः
BR-03-09-199-030c	महाघोराणि कर्माणि कृत्वा लज्जन्ति वै न च
BR-03-09-199-031a	सुहृदः सुहृदोऽन्यांश्च दुर्हृदश्चापि दुर्हृदः
BR-03-09-199-031c	सम्यक्प्रवृत्तान्पुरुषान्न सम्यगनुपश्यतः
BR-03-09-199-032a	समृद्धैश्च न नन्दन्ति बान्धवा बान्धवैरपि
BR-03-09-199-032c	गुरूंश्चैव विनिन्दन्ति मूढाः पण्डितमानिनः
BR-03-09-199-033a	बहु लोके विपर्यस्तं दृश्यते द्विजसत्तम
BR-03-09-199-033c	धर्मयुक्तमधर्मं च तत्र किं प्रतिभाति ते
BR-03-09-199-034a	वक्तुं बहुविधं शक्यं धर्माधर्मेषु कर्मसु
BR-03-09-199-034c	स्वकर्मनिरतो यो हि स यशः प्राप्नुयान्महत्
