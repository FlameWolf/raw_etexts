001	वैशम्पायन उवाच
001a	धृतराष्ट्रं ततः सर्वे ददृशुर्जनमेजय
001c	पृष्ट्वा सुखमथो राज्ञः पृष्ट्वा राज्ञा च भारत
002a	ततस्तैर्विहितः पूर्वं समङ्गो नाम बल्लवः
002c	समीपस्थास्तदा गावो धृतराष्ट्रे न्यवेदयत्
003a	अनन्तरं च राधेयः शकुनिश्च विशां पते
003c	आहतुः पार्थिवश्रेष्ठं धृतराष्ट्रं जनाधिपम्
004a	रमणीयेषु देशेषु घोषाः सम्प्रति कौरव
004c	स्मारणासमयः प्राप्तो वत्सानामपि चाङ्कनम्
005a	मृगया चोचिता राजन्नस्मिन्काले सुतस्य ते
005c	दुर्योधनस्य गमनं त्वमनुज्ञातुमर्हसि
006	धृतराष्ट्र उवाच
006a	मृगया शोभना तात गवां च समवेक्षणम्
006c	विश्रम्भस्तु न गन्तव्यो बल्लवानामिति स्मरे
007a	ते तु तत्र नरव्याघ्राः समीप इति नः श्रुतम्
007c	अतो नाभ्यनुजानामि गमनं तत्र वः स्वयम्
008a	छद्मना निर्जितास्ते हि कर्शिताश्च महावने
008c	तपोनित्याश्च राधेय समर्थाश्च महारथाः
009a	धर्मराजो न सङ्क्रुध्येद्भीमसेनस्त्वमर्षणः
009c	यज्ञसेनस्य दुहिता तेज एव तु केवलम्
010a	यूयं चाप्यपराध्येयुर्दर्पमोहसमन्विताः
010c	ततो विनिर्दहेयुस्ते तपसा हि समन्विताः
011a	अथ वा सायुधा वीरा मन्युनाभिपरिप्लुताः
011c	सहिता बद्धनिस्त्रिंशा दहेयुः शस्त्रतेजसा
012a	अथ यूयं बहुत्वात्तानारभध्वं कथञ्चन
012c	अनार्यं परमं तत्स्यादशक्यं तच्च मे मतम्
013a	उषितो हि महाबाहुरिन्द्रलोके धनञ्जयः
013c	दिव्यान्यस्त्राण्यवाप्याथ ततः प्रत्यागतो वनम्
014a	अकृतास्त्रेण पृथिवी जिता बीभत्सुना पुरा
014c	किं पुनः स कृतास्त्रोऽद्य न हन्याद्वो महारथः
015a	अथ वा मद्वचः श्रुत्वा तत्र यत्ता भविष्यथ
015c	उद्विग्नवासो विश्रम्भाद्दुःखं तत्र भविष्यति
016a	अथ वा सैनिकाः केचिदपकुर्युर्युधिष्ठिरे
016c	तदबुद्धिकृतं कर्म दोषमुत्पादयेच्च वः
017a	तस्माद्गच्छन्तु पुरुषाः स्मारणायाप्तकारिणः
017c	न स्वयं तत्र गमनं रोचये तव भारत
018	शकुनिरुवाच
018a	धर्मज्ञः पाण्डवो ज्येष्ठः प्रतिज्ञातं च संसदि
018c	तेन द्वादश वर्षाणि वस्तव्यानीति भारत
019a	अनुवृत्ताश्च ते सर्वे पाण्डवा धर्मचारिणः
019c	युधिष्ठिरश्च कौन्तेयो न नः कोपं करिष्यति
020a	मृगयां चैव नो गन्तुमिच्छा संवर्धते भृशम्
020c	स्मारणं च चिकीर्षामो न तु पाण्डवदर्शनम्
021a	न चानार्यसमाचारः कश्चित्तत्र भविष्यति
021c	न च तत्र गमिष्यामो यत्र तेषां प्रतिश्रयः
022	वैशम्पायन उवाच
022a	एवमुक्तः शकुनिना धृतराष्ट्रो जनेश्वरः
022c	दुर्योधनं सहामात्यमनुजज्ञे न कामतः
023a	अनुज्ञातस्तु गान्धारिः कर्णेन सहितस्तदा
023c	निर्ययौ भरतश्रेष्ठो बलेन महता वृतः
024a	दुःशासनेन च तथा सौबलेन च देविना
024c	संवृतो भ्रातृभिश्चान्यैः स्त्रीभिश्चापि सहस्रशः
025a	तं निर्यान्तं महाबाहुं द्रष्टुं द्वैतवनं सरः
025c	पौराश्चानुययुः सर्वे सहदारा वनं च तत्
026a	अष्टौ रथसहस्राणि त्रीणि नागायुतानि च
026c	पत्तयो बहुसाहस्रा हयाश्च नवतिः शताः
027a	शकटापणवेश्याश्च वणिजो बन्दिनस्तथा
027c	नराश्च मृगयाशीलाः शतशोऽथ सहस्रशः
028a	ततः प्रयाणे नृपतेः सुमहानभवत्स्वनः
028c	प्रावृषीव महावायोरुद्धतस्य विशां पते
029a	गव्यूतिमात्रे न्यवसद्राजा दुर्योधनस्तदा
029c	प्रयातो वाहनैः सर्वैस्ततो द्वैतवनं सरः
