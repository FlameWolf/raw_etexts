001	वैशम्पायन उवाच
001a	ततः सम्प्रस्थितो राजा कौन्तेयो भूरिदक्षिणः
001c	अगस्त्याश्रममासाद्य दुर्जयायामुवास ह
002a	तत्र वै लोमशं राजा पप्रच्छ वदतां वरः
002c	अगस्त्येनेह वातापिः किमर्थमुपशामितः
003a	आसीद्वा किनम्प्रभावश्च स दैत्यो मानवान्तकः
003c	किमर्थं चोद्गतो मन्युरगस्त्यस्य महात्मनः
004	लोमश उवाच
004a	इल्वलो नाम दैतेय आसीत्कौरवनन्दन
004c	मणिमत्यां पुरि पुरा वातापिस्तस्य चानुजः
005a	स ब्राह्मणं तपोयुक्तमुवाच दितिनन्दनः
005c	पुत्रं मे भगवानेकमिन्द्रतुल्यं प्रयच्छतु
006a	तस्मै स ब्राह्मणो नादात्पुत्रं वासवसम्मितम्
006c	चुक्रोध सोऽसुरस्तस्य ब्राह्मणस्य ततो भृशम्
007a	समाह्वयति यं वाचा गतं वैवस्वतक्षयम्
007c	स पुनर्देहमास्थाय जीवन्स्म प्रतिदृश्यते
008a	ततो वातापिमसुरं छागं कृत्वा सुसंस्कृतम्
008c	तं ब्राह्मणं भोजयित्वा पुनरेव समाह्वयत्
009a	तस्य पार्श्वं विनिर्भिद्य ब्राह्मणस्य महासुरः
009c	वातापिः प्रहसन्राजन्निश्चक्राम विशां पते
010a	एवं स ब्राह्मणान्राजन्भोजयित्वा पुनः पुनः
010c	हिंसयामास दैतेय इल्वलो दुष्टचेतनः
011a	अगस्त्यश्चापि भगवानेतस्मिन्काल एव तु
011c	पितॄन्ददर्श गर्ते वै लम्बमानानधोमुखान्
012a	सोऽपृच्छल्लम्बमानांस्तान्भवन्त इह किम्पराः
012c	सन्तानहेतोरिति ते तमूचुर्ब्रह्मवादिनः
013a	ते तस्मै कथयामासुर्वयं ते पितरः स्वकाः
013c	गर्तमेतमनुप्राप्ता लम्बामः प्रसवार्थिनः
014a	यदि नो जनयेथास्त्वमगस्त्यापत्यमुत्तमम्
014c	स्यान्नोऽस्मान्निरयान्मोक्षस्त्वं च पुत्राप्नुया गतिम्
015a	स तानुवाच तेजस्वी सत्यधर्मपरायणः
015c	करिष्ये पितरः कामं व्येतु वो मानसो ज्वरः
016a	ततः प्रसवसन्तानं चिन्तयन्भगवानृषिः
016c	आत्मनः प्रसवस्यार्थे नापश्यत्सदृशीं स्त्रियम्
017a	स तस्य तस्य सत्त्वस्य तत्तदङ्गमनुत्तमम्
017c	सम्भृत्य तत्समैरङ्गैर्निर्ममे स्त्रियमुत्तमाम्
018a	स तां विदर्भराजाय पुत्रकामाय ताम्यते
018c	निर्मितामात्मनोऽर्थाय मुनिः प्रादान्महातपाः
019a	सा तत्र जज्ञे सुभगा विद्युत्सौदामिनी यथा
019c	विभ्राजमाना वपुषा व्यवर्धत शुभानना
020a	जातमात्रां च तां दृष्ट्वा वैदर्भः पृथिवीपतिः
020c	प्रहर्षेण द्विजातिभ्यो न्यवेदयत भारत
021a	अभ्यनन्दन्त तां सर्वे ब्राह्मणा वसुधाधिप
021c	लोपामुद्रेति तस्याश्च चक्रिरे नाम ते द्विजाः
022a	ववृधे सा महाराज बिभ्रती रूपमुत्तमम्
022c	अप्स्विवोत्पलिनी शीघ्रमग्नेरिव शिखा शुभा
023a	तां यौवनस्थां राजेन्द्र शतं कन्याः स्वलङ्कृताः
023c	दाशीशतं च कल्याणीमुपतस्थुर्वशानुगाः
024a	सा स्म दासीशतवृता मध्ये कन्याशतस्य च
024c	आस्ते तेजस्विनी कन्या रोहिणीव दिवि प्रभो
025a	यौवनस्थामपि च तां शीलाचारसमन्विताम्
025c	न वव्रे पुरुषः कश्चिद्भयात्तस्य महात्मनः
026a	सा तु सत्यवती कन्या रूपेणाप्सरसोऽप्यति
026c	तोषयामास पितरं शीलेन स्वजनं तथा
027a	वैदर्भीं तु तथायुक्तां युवतीं प्रेक्ष्य वै पिता
027c	मनसा चिन्तयामास कस्मै दद्यां सुतामिति
