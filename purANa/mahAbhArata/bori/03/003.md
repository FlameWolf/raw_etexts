BR0301003001	वैशम्पायन उवाच
BR0301003001a	शौनकेनैवमुक्तस्तु कुन्तीपुत्रो युधिष्ठिरः
BR0301003001c	पुरोहितमुपागम्य भ्रातृमध्येऽब्रवीदिदम्
BR0301003002a	प्रस्थितं मानुयान्तीमे ब्राह्मणा वेदपारगाः
BR0301003002c	न चास्मि पालने शक्तो बहुदुःखसमन्वितः
BR0301003003a	परित्यक्तुं न शक्नोमि दानशक्तिश्च नास्ति मे
BR0301003003c	कथमत्र मया कार्यं भगवांस्तद्ब्रवीतु मे
BR0301003004a	मुहूर्तमिव स ध्यात्वा धर्मेणान्विष्य तां गतिम्
BR0301003004c	युधिष्ठिरमुवाचेदं धौम्यो धर्मभृतां वरः
BR0301003005a	पुरा सृष्टानि भूतानि पीड्यन्ते क्षुधया भृशम्
BR0301003005c	ततोऽनुकम्पया तेषां सविता स्वपिता इव
BR0301003006a	गत्वोत्तरायणं तेजोरसानुद्धृत्य रश्मिभिः
BR0301003006c	दक्षिणायनमावृत्तो महीं निविशते रविः
BR0301003007a	क्षेत्रभूते ततस्तस्मिन्नोषधीरोषधीपतिः
BR0301003007c	दिवस्तेजः समुद्धृत्य जनयामास वारिणा
BR0301003008a	निषिक्तश्चन्द्रतेजोभिः सूयते भूगतो रविः
BR0301003008c	ओषध्यः षड्रसा मेध्यास्तदन्नं प्राणिनां भुवि
BR0301003009a	एवं भानुमयं ह्यन्नं भूतानां प्राणधारणम्
BR0301003009c	पितैष सर्वभूतानां तस्मात्तं शरणं व्रज
BR0301003010a	राजानो हि महात्मानो योनिकर्मविशोधिताः
BR0301003010c	उद्धरन्ति प्रजाः सर्वास्तप आस्थाय पुष्कलम्
BR0301003011a	भीमेन कार्तवीर्येण वैन्येन नहुषेण च
BR0301003011c	तपोयोगसमाधिस्थैरुद्धृता ह्यापदः प्रजाः
BR0301003012a	तथा त्वमपि धर्मात्मन्कर्मणा च विशोधितः
BR0301003012c	तप आस्थाय धर्मेण द्विजातीन्भर भारत
BR0301003013a	एवमुक्तस्तु धौम्येन तत्कालसदृशं वचः
BR0301003013c	धर्मराजो विशुद्धात्मा तप आतिष्ठदुत्तमम्
BR0301003014a	पुष्पोपहारैर्बलिभिरर्चयित्वा दिवाकरम्
BR0301003014c	योगमास्थाय धर्मात्मा वायुभक्षो जितेन्द्रियः
BR0301003014e	गाङ्गेयं वार्युपस्पृश्य प्राणायामेन तस्थिवान्
BR0301003015	जनमेजय उवाच
BR0301003015a	कथं कुरूणामृषभः स तु राजा युधिष्ठिरः
BR0301003015c	विप्रार्थमाराधितवान्सूर्यमद्भुतविक्रमम्
BR0301003016	वैशम्पायन उवाच
BR0301003016a	शृणुष्वावहितो राजञ्शुचिर्भूत्वा समाहितः
BR0301003016c	क्षणं च कुरु राजेन्द्र सर्वं वक्ष्याम्यशेषतः
BR0301003017a	धौम्येन तु यथा प्रोक्तं पार्थाय सुमहात्मने
BR0301003017c	नाम्नामष्टशतं पुण्यं तच्छृणुष्व महामते
BR0301003018a	सूर्योऽर्यमा भगस्त्वष्टा पूषार्कः सविता रविः
BR0301003018c	गभस्तिमानजः कालो मृत्युर्धाता प्रभाकरः
BR0301003019a	पृथिव्यापश्च तेजश्च खं वायुश्च परायणम्
BR0301003019c	सोमो बृहस्पतिः शुक्रो बुधोऽङ्गारक एव च
BR0301003020a	इन्द्रो विवस्वान्दीप्तांशुः शुचिः शौरिः शनैश्चरः
BR0301003020c	ब्रह्मा विष्णुश्च रुद्रश्च स्कन्दो वैश्रवणो यमः
BR0301003021a	वैद्युतो जाठरश्चाग्निरैन्धनस्तेजसां पतिः
BR0301003021c	धर्मध्वजो वेदकर्ता वेदाङ्गो वेदवाहनः
BR0301003022a	कृतं त्रेता द्वापरश्च कलिः सर्वामराश्रयः
BR0301003022c	कला काष्ठा मुहूर्ताश्च पक्षा मासा ऋतुस्तथा
BR0301003023a	संवत्सरकरोऽश्वत्थः कालचक्रो विभावसुः
BR0301003023c	पुरुषः शाश्वतो योगी व्यक्ताव्यक्तः सनातनः
BR0301003024a	लोकाध्यक्षः प्रजाध्यक्षो विश्वकर्मा तमोनुदः
BR0301003024c	वरुणः सागरोंऽशुश्च जीमूतो जीवनोऽरिहा
BR0301003025a	भूताश्रयो भूतपतिः सर्वभूतनिषेवितः
BR0301003025c	मणिः सुवर्णो भूतादिः कामदः सर्वतोमुखः
BR0301003026a	जयो विशालो वरदः शीघ्रगः प्राणधारणः
BR0301003026c	धन्वन्तरिर्धूमकेतुरादिदेवोऽदितेः सुतः
BR0301003027a	द्वादशात्मारविन्दाक्षः पिता माता पितामहः
BR0301003027c	स्वर्गद्वारं प्रजाद्वारं मोक्षद्वारं त्रिविष्टपम्
BR0301003028a	देहकर्ता प्रशान्तात्मा विश्वात्मा विश्वतोमुखः
BR0301003028c	चराचरात्मा सूक्ष्मात्मा मैत्रेण वपुषान्वितः
BR0301003029a	एतद्वै कीर्तनीयस्य सूर्यस्यैव महात्मनः
BR0301003029c	नाम्नामष्टशतं पुण्यं शक्रेणोक्तं महात्मना
BR0301003030a	शक्राच्च नारदः प्राप्तो धौम्यश्च तदनन्तरम्
BR0301003030c	धौम्याद्युधिष्ठिरः प्राप्य सर्वान्कामानवाप्तवान्
BR0301003031a	सुरपितृगणयक्षसेवितं ह्यसुरनिशाचरसिद्धवन्दितम्
BR0301003031c	वरकनकहुताशनप्रभं त्वमपि मनस्यभिधेहि भास्करम्
BR0301003032a	सूर्योदये यस्तु समाहितः पठेत्स पुत्रलाभं धनरत्नसञ्चयान्
BR0301003032c	लभेत जातिस्मरतां सदा नरः स्मृतिं च मेधां च स विन्दते पराम्
BR0301003033a	इमं स्तवं देववरस्य यो नरः प्रकीर्तयेच्छुचिसुमनाः समाहितः
BR0301003033c	स मुच्यते शोकदवाग्निसागराल्लभेत कामान्मनसा यथेप्सितान्
