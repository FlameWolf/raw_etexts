001	जनमेजय उवाच
001a	अस्त्रहेतोर्गते पार्थे शक्रलोकं महात्मनि
001c	युधिष्ठिरप्रभृतयः किमकुर्वन्त पाण्डवाः
002	वैशम्पायन उवाच
002a	अस्त्रहेतोर्गते पार्थे शक्रलोकं महात्मनि
002c	न्यवसन्कृष्णया सार्धं काम्यके पुरुषर्षभाः
003a	ततः कदाचिदेकान्ते विविक्त इव शाद्वले
003c	दुःखार्ता भरतश्रेष्ठा निषेदुः सह कृष्णया
003e	धनञ्जयं शोचमानाः साश्रुकण्ठाः सुदुःखिताः
004a	तद्वियोगाद्धि तान्सर्वाञ्शोकः समभिपुप्लुवे
004c	धनञ्जयवियोगाच्च राज्यनाशाच्च दुःखिताः
005a	अथ भीमो महाबाहुर्युधिष्ठिरमभाषत
005c	निदेशात्ते महाराज गतोऽसौ पुरुषर्षभः
005e	अर्जुनः पाण्डुपुत्राणां यस्मिन्प्राणाः प्रतिष्ठिताः
006a	यस्मिन्विनष्टे पाञ्चालाः सह पुत्रैस्तथा वयम्
006c	सात्यकिर्वासुदेवश्च विनश्येयुरसंशयम्
007a	योऽसौ गच्छति तेजस्वी बहून्क्लेशानचिन्तयन्
007c	भवन्नियोगाद्बीभत्सुस्ततो दुःखतरं नु किम्
008a	यस्य बाहू समाश्रित्य वयं सर्वे महात्मनः
008c	मन्यामहे जितानाजौ परान्प्राप्तां च मेदिनीम्
009a	यस्य प्रभावान्न मया सभामध्ये धनुष्मतः
009c	नीता लोकममुं सर्वे धार्तराष्ट्राः ससौबलाः
010a	ते वयं बाहुबलिनः क्रोधमुत्थितमात्मनः
010c	सहामहे भवन्मूलं वासुदेवेन पालिताः
011a	वयं हि सह कृष्णेन हत्वा कर्णमुखान्परान्
011c	स्वबाहुविजितां कृत्स्नां प्रशासेम वसुन्धराम्
012a	भवतो द्यूतदोषेण सर्वे वयमुपप्लुताः
012c	अहीनपौरुषा राजन्बलिभिर्बलवत्तमाः
013a	क्षात्रं धर्मं महाराज समवेक्षितुमर्हसि
013c	न हि धर्मो महाराज क्षत्रियस्य वनाश्रयः
013e	राज्यमेव परं धर्मं क्षत्रियस्य विदुर्बुधाः
014a	स क्षत्रधर्मविद्राजन्मा धर्म्यान्नीनशः पथः
014c	प्राग्द्वादश समा राजन्धार्तराष्ट्रान्निहन्महि
015a	निवर्त्य च वनात्पार्थमानाय्य च जनार्दनम्
015c	व्यूढानीकान्महाराज जवेनैव महाहवे
015e	धार्तराष्ट्रानमुं लोकं गमयामि विशां पते
016a	सर्वानहं हनिष्यामि धार्तराष्ट्रान्ससौबलान्
016c	दुर्योधनं च कर्णं च यो वान्यः प्रतियोत्स्यते
017a	मया प्रशमिते पश्चात्त्वमेष्यसि वनात्पुनः
017c	एवं कृते न ते दोषो भविष्यति विशां पते
018a	यज्ञैश्च विविधैस्तात कृतं पापमरिन्दम
018c	अवधूय महाराज गच्छेम स्वर्गमुत्तमम्
019a	एवमेतद्भवेद्राजन्यदि राजा न बालिशः
019c	अस्माकं दीर्घसूत्रः स्याद्भवान्धर्मपरायणः
020a	निकृत्या निकृतिप्रज्ञा हन्तव्या इति निश्चयः
020c	न हि नैकृतिकं हत्वा निकृत्या पापमुच्यते
021a	तथा भारत धर्मेषु धर्मज्ञैरिह दृश्यते
021c	अहोरात्रं महाराज तुल्यं संवत्सरेण हि
022a	तथैव वेदवचनं श्रूयते नित्यदा विभो
022c	संवत्सरो महाराज पूर्णो भवति कृच्छ्रतः
023a	यदि वेदाः प्रमाणं ते दिवसादूर्ध्वमच्युत
023c	त्रयोदश समाः कालो ज्ञायतां परिनिष्ठितः
024a	कालो दुर्योधनं हन्तुं सानुबन्धमरिन्दम
024c	एकाग्रां पृथिवीं सर्वां पुरा राजन्करोति सः
025a	एवं ब्रुवाणं भीमं तु धर्मराजो युधिष्ठिरः
025c	उवाच सान्त्वयन्राजा मूर्ध्न्युपाघ्राय पाण्डवम्
026a	असंशयं महाबाहो हनिष्यसि सुयोधनम्
026c	वर्षात्त्रयोदशादूर्ध्वं सह गाण्डीवधन्वना
027a	यच्च मा भाषसे पार्थ प्राप्तः काल इति प्रभो
027c	अनृतं नोत्सहे वक्तुं न ह्येतन्मयि विद्यते
028a	अन्तरेणापि कौन्तेय निकृतिं पापनिश्चयम्
028c	हन्ता त्वमसि दुर्धर्ष सानुबन्धं सुयोधनम्
029a	एवं ब्रुवति भीमं तु धर्मराजे युधिष्ठिरे
029c	आजगाम महाभागो बृहदश्वो महानृषिः
030a	तमभिप्रेक्ष्य धर्मात्मा सम्प्राप्तं धर्मचारिणम्
030c	शास्त्रवन्मधुपर्केण पूजयामास धर्मराट्
031a	आश्वस्तं चैनमासीनमुपासीनो युधिष्ठिरः
031c	अभिप्रेक्ष्य महाबाहुः कृपणं बह्वभाषत
032a	अक्षद्यूतेन भगवन्धनं राज्यं च मे हृतम्
032c	आहूय निकृतिप्रज्ञैः कितवैरक्षकोविदैः
033a	अनक्षज्ञस्य हि सतो निकृत्या पापनिश्चयैः
033c	भार्या च मे सभां नीता प्राणेभ्योऽपि गरीयसी
034a	अस्ति राजा मया कश्चिदल्पभाग्यतरो भुवि
034c	भवता दृष्टपूर्वो वा श्रुतपूर्वोऽपि वा भवेत्
034e	न मत्तो दुःखिततरः पुमानस्तीति मे मतिः
035	बृहदश्व उवाच
035a	यद्ब्रवीषि महाराज न मत्तो विद्यते क्वचित्
035c	अल्पभाग्यतरः कश्चित्पुमानस्तीति पाण्डव
036a	अत्र ते कथयिष्यामि यदि शुश्रूषसेऽनघ
036c	यस्त्वत्तो दुःखिततरो राजासीत्पृथिवीपते
037	वैशम्पायन उवाच
037a	अथैनमब्रवीद्राजा ब्रवीतु भगवानिति
037c	इमामवस्थां सम्प्राप्तं श्रोतुमिच्छामि पार्थिवम्
038	बृहदश्व उवाच
038a	शृणु राजन्नवहितः सह भ्रातृभिरच्युत
038c	यस्त्वत्तो दुःखिततरो राजासीत्पृथिवीपते
039a	निषधेषु महीपालो वीरसेन इति स्म ह
039c	तस्य पुत्रोऽभवन्नाम्ना नलो धर्मार्थदर्शिवान्
040a	स निकृत्या जितो राजा पुष्करेणेति नः श्रुतम्
040c	वनवासमदुःखार्हो भार्यया न्यवसत्सह
041a	न तस्याश्वो न च रथो न भ्राता न च बान्धवाः
041c	वने निवसतो राजञ्शिष्यन्ते स्म कदाचन
042a	भवान्हि संवृतो वीरैर्भ्रातृभिर्देवसम्मितैः
042c	ब्रह्मकल्पैर्द्विजाग्र्यैश्च तस्मान्नार्हसि शोचितुम्
043	युधिष्ठिर उवाच
043a	विस्तरेणाहमिच्छामि नलस्य सुमहात्मनः
043c	चरितं वदतां श्रेष्ठ तन्ममाख्यातुमर्हसि
