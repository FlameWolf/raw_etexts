001	वैशम्पायन उवाच
001a	उपासीनेषु विप्रेषु पाण्डवेषु महात्मसु
001c	द्रौपदी सत्यभामा च विविशाते तदा समम्
001e	जाहस्यमाने सुप्रीते सुखं तत्र निषीदतुः
002a	चिरस्य दृष्ट्वा राजेन्द्र तेऽन्योन्यस्य प्रियंवदे
002c	कथयामासतुश्चित्राः कथाः कुरुयदुक्षिताम्
003a	अथाब्रवीत्सत्यभामा कृष्णस्य महिषी प्रिया
003c	सात्राजिती याज्ञसेनीं रहसीदं सुमध्यमा
004a	केन द्रौपदि वृत्तेन पाण्डवानुपतिष्ठसि
004c	लोकपालोपमान्वीरान्यूनः परमसम्मतान्
004e	कथं च वशगास्तुभ्यं न कुप्यन्ति च ते शुभे
005a	तव वश्या हि सततं पाण्डवाः प्रियदर्शने
005c	मुखप्रेक्षाश्च ते सर्वे तत्त्वमेतद्ब्रवीहि मे
006a	व्रतचर्या तपो वापि स्नानमन्त्रौषधानि वा
006c	विद्यावीर्यं मूलवीर्यं जपहोमस्तथागदाः
007a	मम आचक्ष्व पाञ्चालि यशस्यं भगवेदनम्
007c	येन कृष्णे भवेन्नित्यं मम कृष्णो वशानुगः
008a	एवमुक्त्वा सत्यभामा विरराम यशस्विनी
008c	पतिव्रता महाभागा द्रौपदी प्रत्युवाच ताम्
009a	असत्स्त्रीणां समाचारं सत्ये मामनुपृच्छसि
009c	असदाचरिते मार्गे कथं स्यादनुकीर्तनम्
010a	अनुप्रश्नः संशयो वा नैतत्त्वय्युपपद्यते
010c	तथा ह्युपेता बुद्ध्या त्वं कृष्णस्य महिषी प्रिया
011a	यदैव भर्ता जानीयान्मन्त्रमूलपरां स्त्रियम्
011c	उद्विजेत तदैवास्याः सर्पाद्वेश्मगतादिव
012a	उद्विग्नस्य कुतः शान्तिरशान्तस्य कुतः सुखम्
012c	न जातु वशगो भर्ता स्त्रियाः स्यान्मन्त्रकारणात्
013a	अमित्रप्रहितांश्चापि गदान्परमदारुणान्
013c	मूलप्रवादैर्हि विषं प्रयच्छन्ति जिघांसवः
014a	जिह्वया यानि पुरुषस्त्वचा वाप्युपसेवते
014c	तत्र चूर्णानि दत्तानि हन्युः क्षिप्रमसंशयम्
015a	जलोदरसमायुक्ताः श्वित्रिणः पलितास्तथा
015c	अपुमांसः कृताः स्त्रीभिर्जडान्धबधिरास्तथा
016a	पापानुगास्तु पापास्ताः पतीनुपसृजन्त्युत
016c	न जातु विप्रियं भर्तुः स्त्रिया कार्यं कथञ्चन
017a	वर्ताम्यहं तु यां वृत्तिं पाण्डवेषु महात्मसु
017c	तां सर्वां शृणु मे सत्यां सत्यभामे यशस्विनि
018a	अहङ्कारं विहायाहं कामक्रोधौ च सर्वदा
018c	सदारान्पाण्डवान्नित्यं प्रयतोपचराम्यहम्
019a	प्रणयं प्रतिसङ्गृह्य निधायात्मानमात्मनि
019c	शुश्रूषुर्निरभीमाना पतीनां चित्तरक्षिणी
020a	दुर्व्याहृताच्छङ्कमाना दुःस्थिताद्दुरवेक्षितात्
020c	दुरासिताद्दुर्व्रजितादिङ्गिताध्यासितादपि
021a	सूर्यवैश्वानरनिभान्सोमकल्पान्महारथान्
021c	सेवे चक्षुर्हणः पार्थानुग्रतेजःप्रतापिनः
022a	देवो मनुष्यो गन्धर्वो युवा चापि स्वलङ्कृतः
022c	द्रव्यवानभिरूपो वा न मेऽन्यः पुरुषो मतः
023a	नाभुक्तवति नास्नाते नासंविष्टे च भर्तरि
023c	न संविशामि नाश्नामि सदा कर्मकरेष्वपि
024a	क्षेत्राद्वनाद्वा ग्रामाद्वा भर्तारं गृहमागतम्
024c	प्रत्युत्थायाभिनन्दामि आसनेनोदकेन च
025a	प्रमृष्टभाण्डा मृष्टान्ना काले भोजनदायिनी
025c	संयता गुप्तधान्या च सुसम्मृष्टनिवेशना
026a	अतिरस्कृतसम्भाषा दुःस्त्रियो नानुसेवती
026c	अनुकूलवती नित्यं भवाम्यनलसा सदा
027a	अनर्मे चापि हसनं द्वारि स्थानमभीक्ष्णशः
027c	अवस्करे चिरस्थानं निष्कुटेषु च वर्जये
028a	अतिहासातिरोषौ च क्रोधस्थानं च वर्जये
028c	निरताहं सदा सत्ये भर्तॄणामुपसेवने
028e	सर्वथा भर्तृरहितं न ममेष्टं कथञ्चन
029a	यदा प्रवसते भर्ता कुटुम्बार्थेन केनचित्
029c	सुमनोवर्णकापेता भवामि व्रतचारिणी
030a	यच्च भर्ता न पिबति यच्च भर्ता न खादति
030c	यच्च नाश्नाति मे भर्ता सर्वं तद्वर्जयाम्यहम्
031a	यथोपदेशं नियता वर्तमाना वराङ्गने
031c	स्वलङ्कृता सुप्रयता भर्तुः प्रियहिते रता
032a	ये च धर्माः कुटुम्बेषु श्वश्र्वा मे कथिताः पुरा
032c	भिक्षाबलिश्राद्धमिति स्थालीपाकाश्च पर्वसु
032e	मान्यानां मानसत्कारा ये चान्ये विदिता मया
033a	तान्सर्वाननुवर्तामि दिवारात्रमतन्द्रिता
033c	विनयान्नियमांश्चापि सदा सर्वात्मना श्रिता
034a	मृदून्सतः सत्यशीलान्सत्यधर्मानुपालिनः
034c	आशीविषानिव क्रुद्धान्पतीन्परिचराम्यहम्
035a	पत्याश्रयो हि मे धर्मो मतः स्त्रीणां सनातनः
035c	स देवः सा गतिर्नान्या तस्य का विप्रियं चरेत्
036a	अहं पतीन्नातिशये नात्यश्ने नातिभूषये
036c	नापि परिवदे श्वश्रूं सर्वदा परियन्त्रिता
037a	अवधानेन सुभगे नित्योत्थानतयैव च
037c	भर्तारो वशगा मह्यं गुरुशुश्रूषणेन च
038a	नित्यमार्यामहं कुन्तीं वीरसूं सत्यवादिनीम्
038c	स्वयं परिचराम्येका स्नानाच्छादनभोजनैः
039a	नैतामतिशये जातु वस्त्रभूषणभोजनैः
039c	नापि परिवदे चाहं तां पृथां पृथिवीसमाम्
040a	अष्टावग्रे ब्राह्मणानां सहस्राणि स्म नित्यदा
040c	भुञ्जते रुक्मपात्रीषु युधिष्ठिरनिवेशने
041a	अष्टाशीतिसहस्राणि स्नातका गृहमेधिनः
041c	त्रिंशद्दासीक एकैको यान्बिभर्ति युधिष्ठिरः
042a	दशान्यानि सहस्राणि येषामन्नं सुसंस्कृतम्
042c	ह्रियते रुक्मपात्रीभिर्यतीनामूर्ध्वरेतसाम्
043a	तान्सर्वानग्रहारेण ब्राह्मणान्ब्रह्मवादिनः
043c	यथार्हं पूजयामि स्म पानाच्छादनभोजनैः
044a	शतं दासीसहस्राणि कौन्तेयस्य महात्मनः
044c	कम्बुकेयूरधारिण्यो निष्ककण्ठ्यः स्वलङ्कृताः
045a	महार्हमाल्याभरणाः सुवर्णाश्चन्दनोक्षिताः
045c	मणीन्हेम च बिभ्रत्यो नृत्यगीतविशारदाः
046a	तासां नाम च रूपं च भोजनाच्छादनानि च
046c	सर्वासामेव वेदाहं कर्म चैव कृताकृतम्
047a	शतं दासीसहस्राणि कुन्तीपुत्रस्य धीमतः
047c	पात्रीहस्ता दिवारात्रमतिथीन्भोजयन्त्युत
048a	शतमश्वसहस्राणि दश नागायुतानि च
048c	युधिष्ठिरस्यानुयात्रमिन्द्रप्रस्थनिवासिनः
049a	एतदासीत्तदा राज्ञो यन्महीं पर्यपालयत्
049c	येषां सङ्ख्याविधिं चैव प्रदिशामि शृणोमि च
050a	अन्तःपुराणां सर्वेषां भृत्यानां चैव सर्वशः
050c	आ गोपालाविपालेभ्यः सर्वं वेद कृताकृतम्
051a	सर्वं राज्ञः समुदयमायं च व्ययमेव च
051c	एकाहं वेद्मि कल्याणि पाण्डवानां यशस्विनाम्
052a	मयि सर्वं समासज्य कुटुम्बं भरतर्षभाः
052c	उपासनरताः सर्वे घटन्ते स्म शुभानने
053a	तमहं भारमासक्तमनाधृष्यं दुरात्मभिः
053c	सुखं सर्वं परित्यज्य रात्र्यहानि घटामि वै
054a	अधृष्यं वरुणस्येव निधिपूर्णमिवोदधिम्
054c	एकाहं वेद्मि कोशं वै पतीनां धर्मचारिणाम्
055a	अनिशायां निशायां च सहायाः क्षुत्पिपासयोः
055c	आराधयन्त्याः कौरव्यांस्तुल्या रात्रिरहश्च मे
056a	प्रथमं प्रतिबुध्यामि चरमं संविशामि च
056c	नित्यकालमहं सत्ये एतत्संवननं मम
057a	एतज्जानाम्यहं कर्तुं भर्तृसंवननं महत्
057c	असत्स्त्रीणां समाचारं नाहं कुर्यां न कामये
058a	तच्छ्रुत्वा धर्मसहितं व्याहृतं कृष्णया तदा
058c	उवाच सत्या सत्कृत्य पाञ्चालीं धर्मचारिणीम्
059a	अभिपन्नास्मि पाञ्चालि याज्ञसेनि क्षमस्व मे
059c	कामकारः सखीनां हि सोपहासं प्रभाषितुम्
