001	मार्कण्डेय उवाच
001a	अथ मद्राधिपो राजा नारदेन समागतः
001c	उपविष्टः सभामध्ये कथायोगेन भारत
002a	ततोऽभिगम्य तीर्थानि सर्वाण्येवाश्रमांस्तथा
002c	आजगाम पितुर्वेश्म सावित्री सह मन्त्रिभिः
003a	नारदेन सहासीनं दृष्ट्वा सा पितरं शुभा
003c	उभयोरेव शिरसा चक्रे पादाभिवन्दनम्
004	नारद उवाच
004a	क्व गताभूत्सुतेयं ते कुतश्चैवागता नृप
004c	किमर्थं युवतीं भर्त्रे न चैनां सम्प्रयच्छसि
005	अश्वपतिरुवाच
005a	कार्येण खल्वनेनैव प्रेषिताद्यैव चागता
005c	तदस्याः शृणु देवर्षे भर्तारं योऽनया वृतः
006	मार्कण्डेय उवाच
006a	सा ब्रूहि विस्तरेणेति पित्रा सञ्चोदिता शुभा
006c	दैवतस्येव वचनं प्रतिगृह्येदमब्रवीत्
007a	आसीच्छाल्वेषु धर्मात्मा क्षत्रियः पृथिवीपतिः
007c	द्युमत्सेन इति ख्यातः पश्चादन्धो बभूव ह
008a	विनष्टचक्षुषस्तस्य बालपुत्रस्य धीमतः
008c	सामीप्येन हृतं राज्यं छिद्रेऽस्मिन्पूर्ववैरिणा
009a	स बालवत्सया सार्धं भार्यया प्रस्थितो वनम्
009c	महारण्यगतश्चापि तपस्तेपे महाव्रतः
010a	तस्य पुत्रः पुरे जातः संवृद्धश्च तपोवने
010c	सत्यवाननुरूपो मे भर्तेति मनसा वृतः
011	नारद उवाच
011a	अहो बत महत्पापं सावित्र्या नृपते कृतम्
011c	अजानन्त्या यदनया गुणवान्सत्यवान्वृतः
012a	सत्यं वदत्यस्य पिता सत्यं माता प्रभाषते
012c	ततोऽस्य ब्राह्मणाश्चक्रुर्नामैतत्सत्यवानिति
013a	बालस्याश्वाः प्रियाश्चास्य करोत्यश्वांश्च मृन्मयान्
013c	चित्रेऽपि च लिखत्यश्वांश्चित्राश्व इति चोच्यते
014	राजोवाच
014a	अपीदानीं स तेजस्वी बुद्धिमान्वा नृपात्मजः
014c	क्षमावानपि वा शूरः सत्यवान्पितृनन्दनः
015	नारद उवाच
015a	विवस्वानिव तेजस्वी बृहस्पतिसमो मतौ
015c	महेन्द्र इव शूरश्च वसुधेव क्षमान्वितः
016	अश्वपतिरुवाच
016a	अपि राजात्मजो दाता ब्रह्मण्यो वापि सत्यवान्
016c	रूपवानप्युदारो वाप्यथ वा प्रियदर्शनः
017	नारद उवाच
017a	साङ्कृते रन्तिदेवस्य स शक्त्या दानतः समः
017c	ब्रह्मण्यः सत्यवादी च शिबिरौशीनरो यथा
018a	ययातिरिव चोदारः सोमवत्प्रियदर्शनः
018c	रूपेणान्यतमोऽश्विभ्यां द्युमत्सेनसुतो बली
019a	स दान्तः स मृदुः शूरः स सत्यः स जितेन्द्रियः
019c	स मैत्रः सोऽनसूयश्च स ह्रीमान्धृतिमांश्च सः
020a	नित्यशश्चार्जवं तस्मिन्स्थितिस्तस्यैव च ध्रुवा
020c	सङ्क्षेपतस्तपोवृद्धैः शीलवृद्धैश्च कथ्यते
021	अश्वपतिरुवाच
021a	गुणैरुपेतं सर्वैस्तं भगवन्प्रब्रवीषि मे
021c	दोषानप्यस्य मे ब्रूहि यदि सन्तीह केचन
022	नारद उवाच
022a	एको दोषोऽस्य नान्योऽस्ति सोऽद्य प्रभृति सत्यवान्
022c	संवत्सरेण क्षीणायुर्देहन्यासं करिष्यति
023	राजोवाच
023a	एहि सावित्रि गच्छ त्वमन्यं वरय शोभने
023c	तस्य दोषो महानेको गुणानाक्रम्य तिष्ठति
024a	यथा मे भगवानाह नारदो देवसत्कृतः
024c	संवत्सरेण सोऽल्पायुर्देहन्यासं करिष्यति
025	सावित्र्युवाच
025a	सकृदंशो निपतति सकृत्कन्या प्रदीयते
025c	सकृदाह ददानीति त्रीण्येतानि सकृत्सकृत्
026a	दीर्घायुरथ वाल्पायुः सगुणो निर्गुणोऽपि वा
026c	सकृद्वृतो मया भर्ता न द्वितीयं वृणोम्यहम्
027a	मनसा निश्चयं कृत्वा ततो वाचाभिधीयते
027c	क्रियते कर्मणा पश्चात्प्रमाणं मे मनस्ततः
028	नारद उवाच
028a	स्थिरा बुद्धिर्नरश्रेष्ठ सावित्र्या दुहितुस्तव
028c	नैषा चालयितुं शक्या धर्मादस्मात्कथञ्चन
029a	नान्यस्मिन्पुरुषे सन्ति ये सत्यवति वै गुणाः
029c	प्रदानमेव तस्मान्मे रोचते दुहितुस्तव
030	राजोवाच
030a	अविचार्यमेतदुक्तं हि तथ्यं भगवता वचः
030c	करिष्याम्येतदेवं च गुरुर्हि भगवान्मम
031	नारद उवाच
031a	अविघ्नमस्तु सावित्र्याः प्रदाने दुहितुस्तव
031c	साधयिष्यामहे तावत्सर्वेषां भद्रमस्तु वः
032	मार्कण्डेय उवाच
032a	एवमुक्त्वा खमुत्पत्य नारदस्त्रिदिवं गतः
032c	राजापि दुहितुः सर्वं वैवाहिकमकारयत्
