001	वैशम्पायन उवाच
001a	सरोषरागोपहतेन वल्गुना सरागनेत्रेण नतोन्नतभ्रुवा
001c	मुखेन विस्फूर्य सुवीरराष्ट्रपं ततोऽब्रवीत्तं द्रुपदात्मजा पुनः
002a	यशस्विनस्तीक्ष्णविषान्महारथानधिक्षिपन्मूढ न लज्जसे कथम्
002c	महेन्द्रकल्पान्निरतान्स्वकर्मसु स्थितान्समूहेष्वपि यक्षरक्षसाम्
003a	न किञ्चिदीड्यं प्रवदन्ति पापं वनेचरं वा गृहमेधिनं वा
003c	तपस्विनं सम्परिपूर्णविद्यं भषन्ति हैवं श्वनराः सुवीर
004a	अहं तु मन्ये तव नास्ति कश्चिदेतादृशे क्षत्रियसन्निवेशे
004c	यस्त्वाद्य पातालमुखे पतन्तं पाणौ गृहीत्वा प्रतिसंहरेत
005a	नागं प्रभिन्नं गिरिकूटकल्पमुपत्यकां हैमवतीं चरन्तम्
005c	दण्डीव यूथादपसेधसे त्वं यो जेतुमाशंससि धर्मराजम्
006a	बाल्यात्प्रसुप्तस्य महाबलस्य सिंहस्य पक्ष्माणि मुखाल्लुनासि
006c	पदा समाहत्य पलायमानः क्रुद्धं यदा द्रक्ष्यसि भीमसेनम्
007a	महाबलं घोरतरं प्रवृद्धं जातं हरिं पर्वतकन्दरेषु
007c	प्रसुप्तमुग्रं प्रपदेन हंसि यः क्रुद्धमासेत्स्यसि जिष्णुमुग्रम्
008a	कृष्णोरगौ तीक्ष्णविषौ द्विजिह्वौ मत्तः पदाक्रामसि पुच्छदेशे
008c	यः पाण्डवाभ्यां पुरुषोत्तमाभ्यां जघन्यजाभ्यां प्रयुयुत्ससे त्वम्
009a	यथा च वेणुः कदली नलो वा फलन्त्यभावाय न भूतयेऽऽत्मनः
009c	तथैव मां तैः परिरक्ष्यमाणामादास्यसे कर्कटकीव गर्भम्
010	जयद्रथ उवाच
010a	जानामि कृष्णे विदितं ममैतद्यथाविधास्ते नरदेवपुत्राः
010c	न त्वेवमेतेन विभीषणेन शक्या वयं त्रासयितुं त्वयाद्य
011a	वयं पुनः सप्तदशेषु कृष्णे कुलेषु सर्वेऽनवमेषु जाताः
011c	षड्भ्यो गुणेभ्योऽभ्यधिका विहीनान्मन्यामहे द्रौपदि पाण्डुपुत्रान्
012a	सा क्षिप्रमातिष्ठ गजं रथं वा न वाक्यमात्रेण वयं हि शक्याः
012c	आशंस वा त्वं कृपणं वदन्ती सौवीरराजस्य पुनः प्रसादम्
013	द्रौपद्युवाच
013a	महाबला किं त्विह दुर्बलेव सौवीरराजस्य मताहमस्मि
013c	याहं प्रमाथादिह सम्प्रतीता सौवीरराजं कृपणं वदेयम्
014a	यस्या हि कृष्णौ पदवीं चरेतां समास्थितावेकरथे सहायौ
014c	इन्द्रोऽपि तां नापहरेत्कथञ्चिन्मनुष्यमात्रः कृपणः कुतोऽन्यः
015a	यदा किरीटी परवीरघाती निघ्नन्रथस्थो द्विषतां मनांसि
015c	मदन्तरे त्वद्ध्वजिनीं प्रवेष्टा कक्षं दहन्नग्निरिवोष्णगेषु
016a	जनार्दनस्यानुगा वृष्णिवीरा महेष्वासाः केकयाश्चापि सर्वे
016c	एते हि सर्वे मम राजपुत्राः प्रहृष्टरूपाः पदवीं चरेयुः
017a	मौर्वीविसृष्टाः स्तनयित्नुघोषा गाण्डीवमुक्तास्त्वतिवेगवन्तः
017c	हस्तं समाहत्य धनञ्जयस्य भीमाः शब्दं घोरतरं नदन्ति
018a	गाण्डीवमुक्तांश्च महाशरौघान्पतङ्गसङ्घानिव शीघ्रवेगान्
018c	सशङ्खघोषः सतलत्रघोषो गाण्डीवधन्वा मुहुरुद्वमंश्च
018e	यदा शरानर्पयिता तवोरसि तदा मनस्ते किमिवाभविष्यत्
019a	गदाहस्तं भीममभिद्रवन्तं माद्रीपुत्रौ सम्पतन्तौ दिशश्च
019c	अमर्षजं क्रोधविषं वमन्तौ दृष्ट्वा चिरं तापमुपैष्यसेऽधम
020a	यथा चाहं नातिचरे कथञ्चित्पतीन्महार्हान्मनसापि जातु
020c	तेनाद्य सत्येन वशीकृतं त्वां द्रष्टास्मि पार्थैः परिकृष्यमाणम्
021a	न सम्भ्रमं गन्तुमहं हि शक्ष्ये त्वया नृशंसेन विकृष्यमाणा
021c	समागताहं हि कुरुप्रवीरैः पुनर्वनं काम्यकमागता च
022	वैशम्पायन उवाच
022a	सा ताननुप्रेक्ष्य विशालनेत्रा जिघृक्षमाणानवभर्त्सयन्ती
022c	प्रोवाच मा मा स्पृशतेति भीता धौम्यं प्रचुक्रोश पुरोहितं सा
023a	जग्राह तामुत्तरवस्त्रदेशे जयद्रथस्तं समवाक्षिपत्सा
023c	तया समाक्षिप्ततनुः स पापः पपात शाखीव निकृत्तमूलः
024a	प्रगृह्यमाणा तु महाजवेन मुहुर्विनिःश्वस्य च राजपुत्री
024c	सा कृष्यमाणा रथमारुरोह धौम्यस्य पादावभिवाद्य कृष्णा
025	धौम्य उवाच
025a	नेयं शक्या त्वया नेतुमविजित्य महारथान्
025c	धर्मं क्षत्रस्य पौराणमवेक्षस्व जयद्रथ
026a	क्षुद्रं कृत्वा फलं पापं प्राप्स्यसि त्वमसंशयम्
026c	आसाद्य पाण्डवान्वीरान्धर्मराजपुरोगमान्
027	वैशम्पायन उवाच
027a	इत्युक्त्वा ह्रियमाणां तां राजपुत्रीं यशस्विनीम्
027c	अन्वगच्छत्तदा धौम्यः पदातिगणमध्यगः
