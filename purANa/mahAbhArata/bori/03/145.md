001	युधिष्ठिर उवाच
001a	धर्मज्ञो बलवाञ्शूरः सद्यो राक्षसपुङ्गवः
001c	भक्तोऽस्मानौरसः पुत्रो भीम गृह्णातु मातरम्
002a	तव भीम बलेनाहमतिभीमपराक्रम
002c	अक्षतः सह पाञ्चाल्या गच्छेयं गन्धमादनम्
003	वैशम्पायन उवाच
003a	भ्रातुर्वचनमाज्ञाय भीमसेनो घटोत्कचम्
003c	आदिदेश नरव्याघ्रस्तनयं शत्रुकर्शनम्
004a	हैडिम्बेय परिश्रान्ता तव मातापराजिता
004c	त्वं च कामगमस्तात बलवान्वह तां खग
005a	स्कन्धमारोप्य भद्रं ते मध्येऽस्माकं विहायसा
005c	गच्छ नीचिकया गत्या यथा चैनां न पीडयेः
006	घटोत्कच उवाच
006a	धर्मराजं च धौम्यं च राजपुत्रीं यमौ तथा
006c	एकोऽप्यहमलं वोढुं किमुताद्य सहायवान्
007	वैशम्पायन उवाच
007a	एवमुक्त्वा ततः कृष्णामुवाह स घटोत्कचः
007c	पाण्डूनां मध्यगो वीरः पाण्डवानपि चापरे
008a	लोमशः सिद्धमार्गेण जगामानुपमद्युतिः
008c	स्वेनैवात्मप्रभावेन द्वितीय इव भास्करः
009a	ब्राह्मणांश्चापि तान्सर्वान्समुपादाय राक्षसाः
009c	नियोगाद्राक्षसेन्द्रस्य जग्मुर्भीमपराक्रमाः
010a	एवं सुरमणीयानि वनान्युपवनानि च
010c	आलोकयन्तस्ते जग्मुर्विशालां बदरीं प्रति
011a	ते त्वाशुगतिभिर्वीरा राक्षसैस्तैर्महाबलैः
011c	उह्यमाना ययुः शीघ्रं महदध्वानमल्पवत्
012a	देशान्म्लेच्छगणाकीर्णान्नानारत्नाकरायुतान्
012c	ददृशुर्गिरिपादांश्च नानाधातुसमाचितान्
013a	विद्याधरगणाकीर्णान्युतान्वानरकिन्नरैः
013c	तथा किम्पुरुषैश्चैव गन्धर्वैश्च समन्ततः
014a	नदीजालसमाकीर्णान्नानापक्षिरुताकुलान्
014c	नानाविधैर्मृगैर्जुष्टान्वानरैश्चोपशोभितान्
015a	ते व्यतीत्य बहून्देशानुत्तरांश्च कुरूनपि
015c	ददृशुर्विविधाश्चर्यं कैलासं पर्वतोत्तमम्
016a	तस्याभ्याशे तु ददृशुर्नरनारायणाश्रमम्
016c	उपेतं पादपैर्दिव्यैः सदापुष्पफलोपगैः
017a	ददृशुस्तां च बदरीं वृत्तस्कन्धां मनोरमाम्
017c	स्निग्धामविरलच्छायां श्रिया परमया युताम्
018a	पत्रैः स्निग्धैरविरलैरुपेतां मृदुभिः शुभाम्
018c	विशालशाखां विस्तीर्णामतिद्युतिसमन्विताम्
019a	फलैरुपचितैर्दिव्यैराचितां स्वादुभिर्भृशम्
019c	मधुस्रवैः सदा दिव्यां महर्षिगणसेविताम्
019e	मदप्रमुदितैर्नित्यं नानाद्विजगणैर्युताम्
020a	अदंशमशके देशे बहुमूलफलोदके
020c	नीलशाद्वलसञ्छन्ने देवगन्धर्वसेविते
021a	सुसमीकृतभूभागे स्वभावविहिते शुभे
021c	जातां हिममृदुस्पर्शे देशेऽपहतकण्टके
022a	तामुपेत्य महात्मानः सह तैर्ब्राह्मणर्षभैः
022c	अवतेरुस्ततः सर्वे राक्षसस्कन्धतः शनैः
023a	ततस्तमाश्रमं पुण्यं नरनारायणाश्रितम्
023c	ददृशुः पाण्डवा राजन्सहिता द्विजपुङ्गवैः
024a	तमसा रहितं पुण्यमनामृष्टं रवेः करैः
024c	क्षुत्तृट्शीतोष्णदोषैश्च वर्जितं शोकनाशनम्
025a	महर्षिगणसम्बाधं ब्राह्म्या लक्ष्म्या समन्वितम्
025c	दुष्प्रवेशं महाराज नरैर्धर्मबहिष्कृतैः
026a	बलिहोमार्चितं दिव्यं सुसंमृष्टानुलेपनम्
026c	दिव्यपुष्पोपहारैश्च सर्वतोऽभिविराजितम्
027a	विशालैरग्निशरणैः स्रुग्भाण्डैराचितं शुभैः
027c	महद्भिस्तोयकलशैः कठिनैश्चोपशोभितम्
027e	शरण्यं सर्वभूतानां ब्रह्मघोषनिनादितम्
028a	दिव्यमाश्रयणीयं तमाश्रमं श्रमनाशनम्
028c	श्रिया युतमनिर्देश्यं देवचर्योपशोभितम्
029a	फलमूलाशनैर्दान्तैश्चीरकृष्णाजिनाम्बरैः
029c	सूर्यवैश्वानरसमैस्तपसा भावितात्मभिः
030a	महर्षिभिर्मोक्षपरैर्यतिभिर्नियतेन्द्रियैः
030c	ब्रह्मभूतैर्महाभागैरुपेतं ब्रह्मवादिभिः
031a	सोऽभ्यगच्छन्महातेजास्तानृषीन्नियतः शुचिः
031c	भ्रातृभिः सहितो धीमान्धर्मपुत्रो युधिष्ठिरः
032a	दिव्यज्ञानोपपन्नास्ते दृष्ट्वा प्राप्तं युधिष्ठिरम्
032c	अभ्यगच्छन्त सुप्रीताः सर्व एव महर्षयः
032e	आशीर्वादान्प्रयुञ्जानाः स्वाध्यायनिरता भृशम्
033a	प्रीतास्ते तस्य सत्कारं विधिना पावकोपमाः
033c	उपाजह्रुश्च सलिलं पुष्पमूलफलं शुचि
034a	स तैः प्रीत्याथ सत्कारमुपनीतं महर्षिभिः
034c	प्रयतः प्रतिगृह्याथ धर्मपुत्रो युधिष्ठिरः
035a	तं शक्रसदनप्रख्यं दिव्यगन्धं मनोरमम्
035c	प्रीतः स्वर्गोपमं पुण्यं पाण्डवः सह कृष्णया
036a	विवेश शोभया युक्तं भ्रातृभिश्च सहानघ
036c	ब्राह्मणैर्वेदवेदाङ्गपारगैश्च सहाच्युतः
037a	तत्रापश्यत्स धर्मात्मा देवदेवर्षिपूजितम्
037c	नरनारायणस्थानं भागीरथ्योपशोभितम्
038a	मधुस्रवफलां दिव्यां महर्षिगणसेविताम्
038c	तामुपेत्य महात्मानस्तेऽवसन्ब्राह्मणैः सह
039a	आलोकयन्तो मैनाकं नानाद्विजगणायुतम्
039c	हिरण्यशिखरं चैव तच्च बिन्दुसरः शिवम्
040a	भागीरथीं सुतीर्थां च शीतामलजलां शिवाम्
040c	मणिप्रवालप्रस्तारां पादपैरुपशोभिताम्
041a	दिव्यपुष्पसमाकीर्णां मनसः प्रीतिवर्धनीम्
041c	वीक्षमाणा महात्मानो विजह्रुस्तत्र पाण्डवाः
042a	तत्र देवान्पितॄंश्चैव तर्पयन्तः पुनः पुनः
042c	ब्राह्मणैः सहिता वीरा न्यवसन्पुरुषर्षभाः
043a	कृष्णायास्तत्र पश्यन्तः क्रीडितान्यमरप्रभाः
043c	विचित्राणि नरव्याघ्रा रेमिरे तत्र पाण्डवाः
