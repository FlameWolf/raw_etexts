BR-03-05-145-001	युधिष्ठिर उवाच
BR-03-05-145-001a	धर्मज्ञो बलवाञ्शूरः सद्यो राक्षसपुङ्गवः
BR-03-05-145-001c	भक्तोऽस्मानौरसः पुत्रो भीम गृह्णातु मातरम्
BR-03-05-145-002a	तव भीम बलेनाहमतिभीमपराक्रम
BR-03-05-145-002c	अक्षतः सह पाञ्चाल्या गच्छेयं गन्धमादनम्
BR-03-05-145-003	वैशम्पायन उवाच
BR-03-05-145-003a	भ्रातुर्वचनमाज्ञाय भीमसेनो घटोत्कचम्
BR-03-05-145-003c	आदिदेश नरव्याघ्रस्तनयं शत्रुकर्शनम्
BR-03-05-145-004a	हैडिम्बेय परिश्रान्ता तव मातापराजिता
BR-03-05-145-004c	त्वं च कामगमस्तात बलवान्वह तां खग
BR-03-05-145-005a	स्कन्धमारोप्य भद्रं ते मध्येऽस्माकं विहायसा
BR-03-05-145-005c	गच्छ नीचिकया गत्या यथा चैनां न पीडयेः
BR-03-05-145-006	घटोत्कच उवाच
BR-03-05-145-006a	धर्मराजं च धौम्यं च राजपुत्रीं यमौ तथा
BR-03-05-145-006c	एकोऽप्यहमलं वोढुं किमुताद्य सहायवान्
BR-03-05-145-007	वैशम्पायन उवाच
BR-03-05-145-007a	एवमुक्त्वा ततः कृष्णामुवाह स घटोत्कचः
BR-03-05-145-007c	पाण्डूनां मध्यगो वीरः पाण्डवानपि चापरे
BR-03-05-145-008a	लोमशः सिद्धमार्गेण जगामानुपमद्युतिः
BR-03-05-145-008c	स्वेनैवात्मप्रभावेन द्वितीय इव भास्करः
BR-03-05-145-009a	ब्राह्मणांश्चापि तान्सर्वान्समुपादाय राक्षसाः
BR-03-05-145-009c	नियोगाद्राक्षसेन्द्रस्य जग्मुर्भीमपराक्रमाः
BR-03-05-145-010a	एवं सुरमणीयानि वनान्युपवनानि च
BR-03-05-145-010c	आलोकयन्तस्ते जग्मुर्विशालां बदरीं प्रति
BR-03-05-145-011a	ते त्वाशुगतिभिर्वीरा राक्षसैस्तैर्महाबलैः
BR-03-05-145-011c	उह्यमाना ययुः शीघ्रं महदध्वानमल्पवत्
BR-03-05-145-012a	देशान्म्लेच्छगणाकीर्णान्नानारत्नाकरायुतान्
BR-03-05-145-012c	ददृशुर्गिरिपादांश्च नानाधातुसमाचितान्
BR-03-05-145-013a	विद्याधरगणाकीर्णान्युतान्वानरकिन्नरैः
BR-03-05-145-013c	तथा किम्पुरुषैश्चैव गन्धर्वैश्च समन्ततः
BR-03-05-145-014a	नदीजालसमाकीर्णान्नानापक्षिरुताकुलान्
BR-03-05-145-014c	नानाविधैर्मृगैर्जुष्टान्वानरैश्चोपशोभितान्
BR-03-05-145-015a	ते व्यतीत्य बहून्देशानुत्तरांश्च कुरूनपि
BR-03-05-145-015c	ददृशुर्विविधाश्चर्यं कैलासं पर्वतोत्तमम्
BR-03-05-145-016a	तस्याभ्याशे तु ददृशुर्नरनारायणाश्रमम्
BR-03-05-145-016c	उपेतं पादपैर्दिव्यैः सदापुष्पफलोपगैः
BR-03-05-145-017a	ददृशुस्तां च बदरीं वृत्तस्कन्धां मनोरमाम्
BR-03-05-145-017c	स्निग्धामविरलच्छायां श्रिया परमया युताम्
BR-03-05-145-018a	पत्रैः स्निग्धैरविरलैरुपेतां मृदुभिः शुभाम्
BR-03-05-145-018c	विशालशाखां विस्तीर्णामतिद्युतिसमन्विताम्
BR-03-05-145-019a	फलैरुपचितैर्दिव्यैराचितां स्वादुभिर्भृशम्
BR-03-05-145-019c	मधुस्रवैः सदा दिव्यां महर्षिगणसेविताम्
BR-03-05-145-019e	मदप्रमुदितैर्नित्यं नानाद्विजगणैर्युताम्
BR-03-05-145-020a	अदंशमशके देशे बहुमूलफलोदके
BR-03-05-145-020c	नीलशाद्वलसञ्छन्ने देवगन्धर्वसेविते
BR-03-05-145-021a	सुसमीकृतभूभागे स्वभावविहिते शुभे
BR-03-05-145-021c	जातां हिममृदुस्पर्शे देशेऽपहतकण्टके
BR-03-05-145-022a	तामुपेत्य महात्मानः सह तैर्ब्राह्मणर्षभैः
BR-03-05-145-022c	अवतेरुस्ततः सर्वे राक्षसस्कन्धतः शनैः
BR-03-05-145-023a	ततस्तमाश्रमं पुण्यं नरनारायणाश्रितम्
BR-03-05-145-023c	ददृशुः पाण्डवा राजन्सहिता द्विजपुङ्गवैः
BR-03-05-145-024a	तमसा रहितं पुण्यमनामृष्टं रवेः करैः
BR-03-05-145-024c	क्षुत्तृट्शीतोष्णदोषैश्च वर्जितं शोकनाशनम्
BR-03-05-145-025a	महर्षिगणसम्बाधं ब्राह्म्या लक्ष्म्या समन्वितम्
BR-03-05-145-025c	दुष्प्रवेशं महाराज नरैर्धर्मबहिष्कृतैः
BR-03-05-145-026a	बलिहोमार्चितं दिव्यं सुसंमृष्टानुलेपनम्
BR-03-05-145-026c	दिव्यपुष्पोपहारैश्च सर्वतोऽभिविराजितम्
BR-03-05-145-027a	विशालैरग्निशरणैः स्रुग्भाण्डैराचितं शुभैः
BR-03-05-145-027c	महद्भिस्तोयकलशैः कठिनैश्चोपशोभितम्
BR-03-05-145-027e	शरण्यं सर्वभूतानां ब्रह्मघोषनिनादितम्
BR-03-05-145-028a	दिव्यमाश्रयणीयं तमाश्रमं श्रमनाशनम्
BR-03-05-145-028c	श्रिया युतमनिर्देश्यं देवचर्योपशोभितम्
BR-03-05-145-029a	फलमूलाशनैर्दान्तैश्चीरकृष्णाजिनाम्बरैः
BR-03-05-145-029c	सूर्यवैश्वानरसमैस्तपसा भावितात्मभिः
BR-03-05-145-030a	महर्षिभिर्मोक्षपरैर्यतिभिर्नियतेन्द्रियैः
BR-03-05-145-030c	ब्रह्मभूतैर्महाभागैरुपेतं ब्रह्मवादिभिः
BR-03-05-145-031a	सोऽभ्यगच्छन्महातेजास्तानृषीन्नियतः शुचिः
BR-03-05-145-031c	भ्रातृभिः सहितो धीमान्धर्मपुत्रो युधिष्ठिरः
BR-03-05-145-032a	दिव्यज्ञानोपपन्नास्ते दृष्ट्वा प्राप्तं युधिष्ठिरम्
BR-03-05-145-032c	अभ्यगच्छन्त सुप्रीताः सर्व एव महर्षयः
BR-03-05-145-032e	आशीर्वादान्प्रयुञ्जानाः स्वाध्यायनिरता भृशम्
BR-03-05-145-033a	प्रीतास्ते तस्य सत्कारं विधिना पावकोपमाः
BR-03-05-145-033c	उपाजह्रुश्च सलिलं पुष्पमूलफलं शुचि
BR-03-05-145-034a	स तैः प्रीत्याथ सत्कारमुपनीतं महर्षिभिः
BR-03-05-145-034c	प्रयतः प्रतिगृह्याथ धर्मपुत्रो युधिष्ठिरः
BR-03-05-145-035a	तं शक्रसदनप्रख्यं दिव्यगन्धं मनोरमम्
BR-03-05-145-035c	प्रीतः स्वर्गोपमं पुण्यं पाण्डवः सह कृष्णया
BR-03-05-145-036a	विवेश शोभया युक्तं भ्रातृभिश्च सहानघ
BR-03-05-145-036c	ब्राह्मणैर्वेदवेदाङ्गपारगैश्च सहाच्युतः
BR-03-05-145-037a	तत्रापश्यत्स धर्मात्मा देवदेवर्षिपूजितम्
BR-03-05-145-037c	नरनारायणस्थानं भागीरथ्योपशोभितम्
BR-03-05-145-038a	मधुस्रवफलां दिव्यां महर्षिगणसेविताम्
BR-03-05-145-038c	तामुपेत्य महात्मानस्तेऽवसन्ब्राह्मणैः सह
BR-03-05-145-039a	आलोकयन्तो मैनाकं नानाद्विजगणायुतम्
BR-03-05-145-039c	हिरण्यशिखरं चैव तच्च बिन्दुसरः शिवम्
BR-03-05-145-040a	भागीरथीं सुतीर्थां च शीतामलजलां शिवाम्
BR-03-05-145-040c	मणिप्रवालप्रस्तारां पादपैरुपशोभिताम्
BR-03-05-145-041a	दिव्यपुष्पसमाकीर्णां मनसः प्रीतिवर्धनीम्
BR-03-05-145-041c	वीक्षमाणा महात्मानो विजह्रुस्तत्र पाण्डवाः
BR-03-05-145-042a	तत्र देवान्पितॄंश्चैव तर्पयन्तः पुनः पुनः
BR-03-05-145-042c	ब्राह्मणैः सहिता वीरा न्यवसन्पुरुषर्षभाः
BR-03-05-145-043a	कृष्णायास्तत्र पश्यन्तः क्रीडितान्यमरप्रभाः
BR-03-05-145-043c	विचित्राणि नरव्याघ्रा रेमिरे तत्र पाण्डवाः
