001	वैशम्पायन उवाच
001a	ततो घोरतरः शब्दो वने समभवत्तदा
001c	भीमसेनार्जुनौ दृष्ट्वा क्षत्रियाणाममर्षिणाम्
002a	तेषां ध्वजाग्राण्यभिवीक्ष्य राजा स्वयं दुरात्मा कुरुपुङ्गवानाम्
002c	जयद्रथो याज्ञसेनीमुवाच रथे स्थितां भानुमतीं हतौजाः
003a	आयान्तीमे पञ्च रथा महान्तो मन्ये च कृष्णे पतयस्तवैते
003c	सा जानती ख्यापय नः सुकेशि परं परं पाण्डवानां रथस्थम्
004	द्रौपद्युवाच
004a	किं ते ज्ञातैर्मूढ महाधनुर्धरैरनायुष्यं कर्म कृत्वातिघोरम्
004c	एते वीराः पतयो मे समेता न वः शेषः कश्चिदिहास्ति युद्धे
005a	आख्यातव्यं त्वेव सर्वं मुमूर्षोर्मया तुभ्यं पृष्टया धर्म एषः
005c	न मे व्यथा विद्यते त्वद्भयं वा सम्पश्यन्त्याः सानुजं धर्मराजम्
006a	यस्य ध्वजाग्रे नदतो मृदङ्गौ नन्दोपनन्दौ मधुरौ युक्तरूपौ
006c	एतं स्वधर्मार्थविनिश्चयज्ञं सदा जनाः कृत्यवन्तोऽनुयान्ति
007a	य एष जाम्बूनदशुद्धगौरः प्रचण्डघोणस्तनुरायताक्षः
007c	एतं कुरुश्रेष्ठतमं वदन्ति युधिष्ठिरं धर्मसुतं पतिं मे
008a	अप्येष शत्रोः शरणागतस्य दद्यात्प्राणान्धर्मचारी नृवीरः
008c	परैह्येनं मूढ जवेन भूतये त्वमात्मनः प्राञ्जलिर्न्यस्तशस्त्रः
009a	अथाप्येनं पश्यसि यं रथस्थं महाभुजं शालमिव प्रवृद्धम्
009c	सन्दष्टोष्ठं भ्रुकुटीसंहतभ्रुवं वृकोदरो नाम पतिर्ममैषः
010a	आजानेया बलिनः साधु दान्ता महाबलाः शूरमुदावहन्ति
010c	एतस्य कर्माण्यतिमानुषाणि भीमेति शब्दोऽस्य गतः पृथिव्याम्
011a	नास्यापराद्धाः शेषमिहाप्नुवन्ति नाप्यस्य वैरं विस्मरते कदाचित्
011c	वैरस्यान्तं संविधायोपयाति पश्चाच्छान्तिं न च गच्छत्यतीव
012a	मृदुर्वदान्यो धृतिमान्यशस्वी जितेन्द्रियो वृद्धसेवी नृवीरः
012c	भ्राता च शिष्यश्च युधिष्ठिरस्य धनञ्जयो नाम पतिर्ममैषः
013a	यो वै न कामान्न भयान्न लोभात्त्यजेद्धर्मं न नृशंसं च कुर्यात्
013c	स एष वैश्वानरतुल्यतेजाः कुन्तीसुतः शत्रुसहः प्रमाथी
014a	यः सर्वधर्मार्थविनिश्चयज्ञो भयार्तानां भयहर्ता मनीषी
014c	यस्योत्तमं रूपमाहुः पृथिव्यां यं पाण्डवाः परिरक्षन्ति सर्वे
015a	प्राणैर्गरीयांसमनुव्रतं वै स एष वीरो नकुलः पतिर्मे
015c	यः खड्गयोधी लघुचित्रहस्तो महांश्च धीमान्सहदेवोऽद्वितीयः
016a	यस्याद्य कर्म द्रक्ष्यसे मूढसत्त्व शतक्रतोर्वा दैत्यसेनासु सङ्ख्ये
016c	शूरः कृतास्त्रो मतिमान्मनीषी प्रियङ्करो धर्मसुतस्य राज्ञः
017a	य एष चन्द्रार्कसमानतेजा जघन्यजः पाण्डवानां प्रियश्च
017c	बुद्ध्या समो यस्य नरो न विद्यते वक्ता तथा सत्सु विनिश्चयज्ञः
018a	स एष शूरो नित्यममर्षणश्च धीमान्प्राज्ञः सहदेवः पतिर्मे
018c	त्यजेत्प्राणान्प्रविशेद्धव्यवाहं न त्वेवैष व्याहरेद्धर्मबाह्यम्
018e	सदा मनस्वी क्षत्रधर्मे निविष्टः कुन्त्याः प्राणैरिष्टतमो नृवीरः
019a	विशीर्यन्तीं नावमिवार्णवान्ते रत्नाभिपूर्णां मकरस्य पृष्ठे
019c	सेनां तवेमां हतसर्वयोधां विक्षोभितां द्रक्ष्यसि पाण्डुपुत्रैः
020a	इत्येते वै कथिताः पाण्डुपुत्रा यांस्त्वं मोहादवमन्य प्रवृत्तः
020c	यद्येतैस्त्वं मुच्यसेऽरिष्टदेहः पुनर्जन्म प्राप्स्यसे जीव एव
021	वैशम्पायन उवाच
021a	ततः पार्थाः पञ्च पञ्चेन्द्रकल्पास्त्यक्त्वा त्रस्तान्प्राञ्जलींस्तान्पदातीन्
021c	रथानीकं शरवर्षान्धकारं चक्रुः क्रुद्धाः सर्वतः सन्निगृह्य
