BR-03-08-176-001	वैशम्पायन उवाच
BR-03-08-176-001a	स भीमसेनस्तेजस्वी तथा सर्पवशं गतः
BR-03-08-176-001c	चिन्तयामास सर्पस्य वीर्यमत्यद्भुतं महत्
BR-03-08-176-002a	उवाच च महासर्पं कामया ब्रूहि पन्नग
BR-03-08-176-002c	कस्त्वं भो भुजगश्रेष्ठ किं मया च करिष्यसि
BR-03-08-176-003a	पाण्डवो भिमसेनोऽहं धर्मराजादनन्तरः
BR-03-08-176-003c	नागायुतसमप्राणस्त्वया नीतः कथं वशम्
BR-03-08-176-004a	सिंहाः केसरिणो व्याघ्रा महिषा वारणास्तथा
BR-03-08-176-004c	समागताश्च बहुशो निहताश्च मया मृधे
BR-03-08-176-005a	दानवाश्च पिशाचाश्च राक्षसाश्च महाबलाः
BR-03-08-176-005c	भुजवेगमशक्ता मे सोढुं पन्नगसत्तम
BR-03-08-176-006a	किं नु विद्याबलं किं वा वरदानमथो तव
BR-03-08-176-006c	उद्योगमपि कुर्वाणो वशगोऽस्मि कृतस्त्वया
BR-03-08-176-007a	असत्यो विक्रमो नॄणामिति मे निश्चिता मतिः
BR-03-08-176-007c	यथेदं मे त्वया नाग बलं प्रतिहतं महत्
BR-03-08-176-008a	इत्येवंवादिनं वीरं भीममक्लिष्टकारिणम्
BR-03-08-176-008c	भोगेन महता सर्पः समन्तात्पर्यवेष्टयत्
BR-03-08-176-009a	निगृह्य तं महाबाहुं ततः स भुजगस्तदा
BR-03-08-176-009c	विमुच्यास्य भुजौ पीनाविदं वचनमब्रवीत्
BR-03-08-176-010a	दिष्ट्या त्वं क्षुधितस्याद्य देवैर्भक्षो महाभुज
BR-03-08-176-010c	दिष्ट्या कालस्य महतः प्रियाः प्राणा हि देहिनाम्
BR-03-08-176-011a	यथा त्विदं मया प्राप्तं भुजङ्गत्वमरिन्दम
BR-03-08-176-011c	तदवश्यं मया ख्याप्यं तवाद्य शृणु सत्तम
BR-03-08-176-012a	इमामवस्थां सम्प्राप्तो ह्यहं कोपान्मनीषिणाम्
BR-03-08-176-012c	शापस्यान्तं परिप्रेप्सुः सर्पस्य कथयामि तत्
BR-03-08-176-013a	नहुषो नाम राजर्षिर्व्यक्तं ते श्रोत्रमागतः
BR-03-08-176-013c	तवैव पूर्वः पूर्वेषामायोर्वंशकरः सुतः
BR-03-08-176-014a	सोऽहं शापादगस्त्यस्य ब्राह्मणानवमन्य च
BR-03-08-176-014c	इमामवस्थामापन्नः पश्य दैवमिदं मम
BR-03-08-176-015a	त्वां चेदवध्यमायान्तमतीव प्रियदर्शनम्
BR-03-08-176-015c	अहमद्योपयोक्ष्यामि विधानं पश्य यादृशम्
BR-03-08-176-016a	न हि मे मुच्यते कश्चित्कथञ्चिद्ग्रहणं गतः
BR-03-08-176-016c	गजो वा महिषो वापि षष्ठे काले नरोत्तम
BR-03-08-176-017a	नासि केवलसर्पेण तिर्यग्योनिषु वर्तता
BR-03-08-176-017c	गृहीतः कौरवश्रेष्ठ वरदानमिदं मम
BR-03-08-176-018a	पतता हि विमानाग्रान्मया शक्रासनाद्द्रुतम्
BR-03-08-176-018c	कुरु शापान्तमित्युक्तो भगवान्मुनिसत्तमः
BR-03-08-176-019a	स मामुवाच तेजस्वी कृपयाभिपरिप्लुतः
BR-03-08-176-019c	मोक्षस्ते भविता राजन्कस्माच्चित्कालपर्ययात्
BR-03-08-176-020a	ततोऽस्मि पतितो भूमौ न च मामजहात्स्मृतिः
BR-03-08-176-020c	स्मार्तमस्ति पुराणं मे यथैवाधिगतं तथा
BR-03-08-176-021a	यस्तु ते व्याहृतान्प्रश्नान्प्रतिब्रूयाद्विशेषवित्
BR-03-08-176-021c	स त्वां मोक्षयिता शापादिति मामब्रवीदृषिः
BR-03-08-176-022a	गृहीतस्य त्वया राजन्प्राणिनोऽपि बलीयसः
BR-03-08-176-022c	सत्त्वभ्रंशोऽधिकस्यापि सर्वस्याशु भविष्यति
BR-03-08-176-023a	इति चाप्यहमश्रौषं वचस्तेषां दयावताम्
BR-03-08-176-023c	मयि सञ्जातहार्दानामथ तेऽन्तर्हिता द्विजाः
BR-03-08-176-024a	सोऽहं परमदुष्कर्मा वसामि निरयेऽशुचौ
BR-03-08-176-024c	सर्पयोनिमिमां प्राप्य कालाकाङ्क्षी महाद्युते
BR-03-08-176-025a	तमुवाच महाबाहुर्भीमसेनो भुजङ्गमम्
BR-03-08-176-025c	न ते कुप्ये महासर्प न चात्मानं विगर्हये
BR-03-08-176-026a	यस्मादभावी भावी वा मनुष्यः सुखदुःखयोः
BR-03-08-176-026c	आगमे यदि वापाये न तत्र ग्लपयेन्मनः
BR-03-08-176-027a	दैवं पुरुषकारेण को निवर्तितुमर्हति
BR-03-08-176-027c	दैवमेव परं मन्ये पुरुषार्थो निरर्थकः
BR-03-08-176-028a	पश्य दैवोपघाताद्धि भुजवीर्यव्यपाश्रयम्
BR-03-08-176-028c	इमामवस्थां सम्प्राप्तमनिमित्तमिहाद्य माम्
BR-03-08-176-029a	किं तु नाद्यानुशोचामि तथात्मानं विनाशितम्
BR-03-08-176-029c	यथा तु विपिने न्यस्तान्भ्रातॄन्राज्यपरिच्युतान्
BR-03-08-176-030a	हिमवांश्च सुदुर्गोऽयं यक्षराक्षससङ्कुलः
BR-03-08-176-030c	मां च ते समुदीक्षन्तः प्रपतिष्यन्ति विह्वलाः
BR-03-08-176-031a	विनष्टमथ वा श्रुत्वा भविष्यन्ति निरुद्यमाः
BR-03-08-176-031c	धर्मशीला मया ते हि बाध्यन्ते राज्यगृद्धिना
BR-03-08-176-032a	अथ वा नार्जुनो धीमान्विषादमुपयास्यति
BR-03-08-176-032c	सर्वास्त्रविदनाधृष्यो देवगन्धर्वराक्षसैः
BR-03-08-176-033a	समर्थः स महाबाहुरेकाह्ना सुमहाबलः
BR-03-08-176-033c	देवराजमपि स्थानात्प्रच्यावयितुमोजसा
BR-03-08-176-034a	किं पुनर्धृतराष्ट्रस्य पुत्रं दुर्द्यूतदेविनम्
BR-03-08-176-034c	विद्विष्टं सर्वलोकस्य दम्भलोभपरायणम्
BR-03-08-176-035a	मातरं चैव शोचामि कृपणां पुत्रगृद्धिनीम्
BR-03-08-176-035c	यास्माकं नित्यमाशास्ते महत्त्वमधिकं परैः
BR-03-08-176-036a	कथं नु तस्यानाथाया मद्विनाशाद्भुजङ्गम
BR-03-08-176-036c	अफलास्ते भविष्यन्ति मयि सर्वे मनोरथाः
BR-03-08-176-037a	नकुलः सहदेवश्च यमजौ गुरुवर्तिनौ
BR-03-08-176-037c	मद्बाहुबलसंस्तब्धौ नित्यं पुरुषमानिनौ
BR-03-08-176-038a	निरुत्साहौ भविष्येते भ्रष्टवीर्यपराक्रमौ
BR-03-08-176-038c	मद्विनाशात्परिद्यूनाविति मे वर्तते मतिः
BR-03-08-176-039a	एवंविधं बहु तदा विललाप वृकोदरः
BR-03-08-176-039c	भुजङ्गभोगसंरुद्धो नाशकच्च विचेष्टितुम्
BR-03-08-176-040a	युधिष्ठिरस्तु कौन्तेय बभूवास्वस्थचेतनः
BR-03-08-176-040c	अनिष्टदर्शनान्घोरानुत्पातान्परिचिन्तयन्
BR-03-08-176-041a	दारुणं ह्यशिवं नादं शिवा दक्षिणतः स्थिता
BR-03-08-176-041c	दीप्तायां दिशि वित्रस्ता रौति तस्याश्रमस्य ह
BR-03-08-176-042a	एकपक्षाक्षिचरणा वर्तिका घोरदर्शना
BR-03-08-176-042c	रुधिरं वमन्ती ददृशे प्रत्यादित्यमपस्वरा
BR-03-08-176-043a	प्रववावनिलो रूक्षश्चण्डः शर्करकर्षणः
BR-03-08-176-043c	अपसव्यानि सर्वाणि मृगपक्षिरुतानि च
BR-03-08-176-044a	पृष्ठतो वायसः कृष्णो याहि याहीति वाशति
BR-03-08-176-044c	मुहुर्मुहुः प्रस्फुरति दक्षिणोऽस्य भुजस्तथा
BR-03-08-176-045a	हृदयं चरणश्चापि वामोऽस्य परिवर्तते
BR-03-08-176-045c	सव्यस्याक्ष्णो विकारश्चाप्यनिष्टः समपद्यत
BR-03-08-176-046a	स धर्मराजो मेधावी शङ्कमानो महद्भयम्
BR-03-08-176-046c	द्रौपदीं परिपप्रच्छ क्व भीम इति भारत
BR-03-08-176-047a	शशंस तस्मै पाञ्चाली चिरयातं वृकोदरम्
BR-03-08-176-047c	स प्रतस्थे महाबाहुर्धौम्येन सहितो नृपः
BR-03-08-176-048a	द्रौपद्या रक्षणं कार्यमित्युवाच धनञ्जयम्
BR-03-08-176-048c	नकुलं सहदेवं च व्यादिदेश द्विजान्प्रति
BR-03-08-176-049a	स तस्य पदमुन्नीय तस्मादेवाश्रमात्प्रभुः
BR-03-08-176-049c	ददर्श पृथिवीं चिह्नैर्भीमस्य परिचिह्निताम्
BR-03-08-176-050a	धावतस्तस्य वीरस्य मृगार्थे वातरंहसः
BR-03-08-176-050c	ऊरुवातविनिर्भग्नान्द्रुमान्व्यावर्जितान्पथि
BR-03-08-176-051a	स गत्वा तैस्तदा चिह्नैर्ददर्श गिरिगह्वरे
BR-03-08-176-051c	गृहीतं भुजगेन्द्रेण निश्चेष्टमनुजं तथा
