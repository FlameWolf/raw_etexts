001	वैशम्पायन उवाच
001a	स भीमसेनस्तेजस्वी तथा सर्पवशं गतः
001c	चिन्तयामास सर्पस्य वीर्यमत्यद्भुतं महत्
002a	उवाच च महासर्पं कामया ब्रूहि पन्नग
002c	कस्त्वं भो भुजगश्रेष्ठ किं मया च करिष्यसि
003a	पाण्डवो भिमसेनोऽहं धर्मराजादनन्तरः
003c	नागायुतसमप्राणस्त्वया नीतः कथं वशम्
004a	सिंहाः केसरिणो व्याघ्रा महिषा वारणास्तथा
004c	समागताश्च बहुशो निहताश्च मया मृधे
005a	दानवाश्च पिशाचाश्च राक्षसाश्च महाबलाः
005c	भुजवेगमशक्ता मे सोढुं पन्नगसत्तम
006a	किं नु विद्याबलं किं वा वरदानमथो तव
006c	उद्योगमपि कुर्वाणो वशगोऽस्मि कृतस्त्वया
007a	असत्यो विक्रमो नॄणामिति मे निश्चिता मतिः
007c	यथेदं मे त्वया नाग बलं प्रतिहतं महत्
008a	इत्येवंवादिनं वीरं भीममक्लिष्टकारिणम्
008c	भोगेन महता सर्पः समन्तात्पर्यवेष्टयत्
009a	निगृह्य तं महाबाहुं ततः स भुजगस्तदा
009c	विमुच्यास्य भुजौ पीनाविदं वचनमब्रवीत्
010a	दिष्ट्या त्वं क्षुधितस्याद्य देवैर्भक्षो महाभुज
010c	दिष्ट्या कालस्य महतः प्रियाः प्राणा हि देहिनाम्
011a	यथा त्विदं मया प्राप्तं भुजङ्गत्वमरिन्दम
011c	तदवश्यं मया ख्याप्यं तवाद्य शृणु सत्तम
012a	इमामवस्थां सम्प्राप्तो ह्यहं कोपान्मनीषिणाम्
012c	शापस्यान्तं परिप्रेप्सुः सर्पस्य कथयामि तत्
013a	नहुषो नाम राजर्षिर्व्यक्तं ते श्रोत्रमागतः
013c	तवैव पूर्वः पूर्वेषामायोर्वंशकरः सुतः
014a	सोऽहं शापादगस्त्यस्य ब्राह्मणानवमन्य च
014c	इमामवस्थामापन्नः पश्य दैवमिदं मम
015a	त्वां चेदवध्यमायान्तमतीव प्रियदर्शनम्
015c	अहमद्योपयोक्ष्यामि विधानं पश्य यादृशम्
016a	न हि मे मुच्यते कश्चित्कथञ्चिद्ग्रहणं गतः
016c	गजो वा महिषो वापि षष्ठे काले नरोत्तम
017a	नासि केवलसर्पेण तिर्यग्योनिषु वर्तता
017c	गृहीतः कौरवश्रेष्ठ वरदानमिदं मम
018a	पतता हि विमानाग्रान्मया शक्रासनाद्द्रुतम्
018c	कुरु शापान्तमित्युक्तो भगवान्मुनिसत्तमः
019a	स मामुवाच तेजस्वी कृपयाभिपरिप्लुतः
019c	मोक्षस्ते भविता राजन्कस्माच्चित्कालपर्ययात्
020a	ततोऽस्मि पतितो भूमौ न च मामजहात्स्मृतिः
020c	स्मार्तमस्ति पुराणं मे यथैवाधिगतं तथा
021a	यस्तु ते व्याहृतान्प्रश्नान्प्रतिब्रूयाद्विशेषवित्
021c	स त्वां मोक्षयिता शापादिति मामब्रवीदृषिः
022a	गृहीतस्य त्वया राजन्प्राणिनोऽपि बलीयसः
022c	सत्त्वभ्रंशोऽधिकस्यापि सर्वस्याशु भविष्यति
023a	इति चाप्यहमश्रौषं वचस्तेषां दयावताम्
023c	मयि सञ्जातहार्दानामथ तेऽन्तर्हिता द्विजाः
024a	सोऽहं परमदुष्कर्मा वसामि निरयेऽशुचौ
024c	सर्पयोनिमिमां प्राप्य कालाकाङ्क्षी महाद्युते
025a	तमुवाच महाबाहुर्भीमसेनो भुजङ्गमम्
025c	न ते कुप्ये महासर्प न चात्मानं विगर्हये
026a	यस्मादभावी भावी वा मनुष्यः सुखदुःखयोः
026c	आगमे यदि वापाये न तत्र ग्लपयेन्मनः
027a	दैवं पुरुषकारेण को निवर्तितुमर्हति
027c	दैवमेव परं मन्ये पुरुषार्थो निरर्थकः
028a	पश्य दैवोपघाताद्धि भुजवीर्यव्यपाश्रयम्
028c	इमामवस्थां सम्प्राप्तमनिमित्तमिहाद्य माम्
029a	किं तु नाद्यानुशोचामि तथात्मानं विनाशितम्
029c	यथा तु विपिने न्यस्तान्भ्रातॄन्राज्यपरिच्युतान्
030a	हिमवांश्च सुदुर्गोऽयं यक्षराक्षससङ्कुलः
030c	मां च ते समुदीक्षन्तः प्रपतिष्यन्ति विह्वलाः
031a	विनष्टमथ वा श्रुत्वा भविष्यन्ति निरुद्यमाः
031c	धर्मशीला मया ते हि बाध्यन्ते राज्यगृद्धिना
032a	अथ वा नार्जुनो धीमान्विषादमुपयास्यति
032c	सर्वास्त्रविदनाधृष्यो देवगन्धर्वराक्षसैः
033a	समर्थः स महाबाहुरेकाह्ना सुमहाबलः
033c	देवराजमपि स्थानात्प्रच्यावयितुमोजसा
034a	किं पुनर्धृतराष्ट्रस्य पुत्रं दुर्द्यूतदेविनम्
034c	विद्विष्टं सर्वलोकस्य दम्भलोभपरायणम्
035a	मातरं चैव शोचामि कृपणां पुत्रगृद्धिनीम्
035c	यास्माकं नित्यमाशास्ते महत्त्वमधिकं परैः
036a	कथं नु तस्यानाथाया मद्विनाशाद्भुजङ्गम
036c	अफलास्ते भविष्यन्ति मयि सर्वे मनोरथाः
037a	नकुलः सहदेवश्च यमजौ गुरुवर्तिनौ
037c	मद्बाहुबलसंस्तब्धौ नित्यं पुरुषमानिनौ
038a	निरुत्साहौ भविष्येते भ्रष्टवीर्यपराक्रमौ
038c	मद्विनाशात्परिद्यूनाविति मे वर्तते मतिः
039a	एवंविधं बहु तदा विललाप वृकोदरः
039c	भुजङ्गभोगसंरुद्धो नाशकच्च विचेष्टितुम्
040a	युधिष्ठिरस्तु कौन्तेय बभूवास्वस्थचेतनः
040c	अनिष्टदर्शनान्घोरानुत्पातान्परिचिन्तयन्
041a	दारुणं ह्यशिवं नादं शिवा दक्षिणतः स्थिता
041c	दीप्तायां दिशि वित्रस्ता रौति तस्याश्रमस्य ह
042a	एकपक्षाक्षिचरणा वर्तिका घोरदर्शना
042c	रुधिरं वमन्ती ददृशे प्रत्यादित्यमपस्वरा
043a	प्रववावनिलो रूक्षश्चण्डः शर्करकर्षणः
043c	अपसव्यानि सर्वाणि मृगपक्षिरुतानि च
044a	पृष्ठतो वायसः कृष्णो याहि याहीति वाशति
044c	मुहुर्मुहुः प्रस्फुरति दक्षिणोऽस्य भुजस्तथा
045a	हृदयं चरणश्चापि वामोऽस्य परिवर्तते
045c	सव्यस्याक्ष्णो विकारश्चाप्यनिष्टः समपद्यत
046a	स धर्मराजो मेधावी शङ्कमानो महद्भयम्
046c	द्रौपदीं परिपप्रच्छ क्व भीम इति भारत
047a	शशंस तस्मै पाञ्चाली चिरयातं वृकोदरम्
047c	स प्रतस्थे महाबाहुर्धौम्येन सहितो नृपः
048a	द्रौपद्या रक्षणं कार्यमित्युवाच धनञ्जयम्
048c	नकुलं सहदेवं च व्यादिदेश द्विजान्प्रति
049a	स तस्य पदमुन्नीय तस्मादेवाश्रमात्प्रभुः
049c	ददर्श पृथिवीं चिह्नैर्भीमस्य परिचिह्निताम्
050a	धावतस्तस्य वीरस्य मृगार्थे वातरंहसः
050c	ऊरुवातविनिर्भग्नान्द्रुमान्व्यावर्जितान्पथि
051a	स गत्वा तैस्तदा चिह्नैर्ददर्श गिरिगह्वरे
051c	गृहीतं भुजगेन्द्रेण निश्चेष्टमनुजं तथा
