001	सुदेव उवाच
001a	विदर्भराजो धर्मात्मा भीमो भीमपराक्रमः
001c	सुतेयं तस्य कल्याणी दमयन्तीति विश्रुता
002a	राजा तु नैषधो नाम वीरसेनसुतो नलः
002c	भार्येयं तस्य कल्याणी पुण्यश्लोकस्य धीमतः
003a	स वै द्यूते जितो भ्रात्रा हृतराज्यो महीपतिः
003c	दमयन्त्या गतः सार्धं न प्रज्ञायत कर्हिचित्
004a	ते वयं दमयन्त्यर्थे चरामः पृथिवीमिमाम्
004c	सेयमासादिता बाला तव पुत्रनिवेशने
005a	अस्या रूपेण सदृशी मानुषी नेह विद्यते
005c	अस्याश्चैव भ्रुवोर्मध्ये सहजः पिप्लुरुत्तमः
005e	श्यामायाः पद्मसङ्काशो लक्षितोऽन्तर्हितो मया
006a	मलेन संवृतो ह्यस्यास्तन्वभ्रेणेव चन्द्रमाः
006c	चिह्नभूतो विभूत्यर्थमयं धात्रा विनिर्मितः
007a	प्रतिपत्कलुषेवेन्दोर्लेखा नाति विराजते
007c	न चास्या नश्यते रूपं वपुर्मलसमाचितम्
007e	असंस्कृतमपि व्यक्तं भाति काञ्चनसन्निभम्
008a	अनेन वपुषा बाला पिप्लुनानेन चैव ह
008c	लक्षितेयं मया देवी पिहितोऽग्निरिवोष्मणा
009	बृहदश्व उवाच
009a	तच्छ्रुत्वा वचनं तस्य सुदेवस्य विशां पते
009c	सुनन्दा शोधयामास पिप्लुप्रच्छादनं मलम्
010a	स मलेनापकृष्टेन पिप्लुस्तस्या व्यरोचत
010c	दमयन्त्यास्तदा व्यभ्रे नभसीव निशाकरः
011a	पिप्लुं दृष्ट्वा सुनन्दा च राजमाता च भारत
011c	रुदन्त्यौ तां परिष्वज्य मुहूर्तमिव तस्थतुः
011e	उत्सृज्य बाष्पं शनकै राजमातेदमब्रवीत्
012a	भगिन्या दुहिता मेऽसि पिप्लुनानेन सूचिता
012c	अहं च तव माता च राजन्यस्य महात्मनः
012e	सुते दशार्णाधिपतेः सुदाम्नश्चारुदर्शने
013a	भीमस्य राज्ञः सा दत्ता वीरबाहोरहं पुनः
013c	त्वं तु जाता मया दृष्टा दशार्णेषु पितुर्गृहे
014a	यथैव ते पितुर्गेहं तथेदमपि भामिनि
014c	यथैव हि ममैश्वर्यं दमयन्ति तथा तव
015a	तां प्रहृष्टेन मनसा दमयन्ती विशां पते
015c	अभिवाद्य मातुर्भगिनीमिदं वचनमब्रवीत्
016a	अज्ञायमानापि सती सुखमस्म्युषितेह वै
016c	सर्वकामैः सुविहिता रक्ष्यमाणा सदा त्वया
017a	सुखात्सुखतरो वासो भविष्यति न संशयः
017c	चिरविप्रोषितां मातर्मामनुज्ञातुमर्हसि
018a	दारकौ च हि मे नीतौ वसतस्तत्र बालकौ
018c	पित्रा विहीनौ शोकार्तौ मया चैव कथं नु तौ
019a	यदि चापि प्रियं किञ्चिन्मयि कर्तुमिहेच्छसि
019c	विदर्भान्यातुमिच्छामि शीघ्रं मे यानमादिश
020a	बाढमित्येव तामुक्त्वा हृष्टा मातृष्वसा नृप
020c	गुप्तां बलेन महता पुत्रस्यानुमते ततः
021a	प्रस्थापयद्राजमाता श्रीमता नरवाहिना
021c	यानेन भरतश्रेष्ठ स्वन्नपानपरिच्छदाम्
022a	ततः सा नचिरादेव विदर्भानगमच्छुभा
022c	तां तु बन्धुजनः सर्वः प्रहृष्टः प्रत्यपूजयत्
023a	सर्वान्कुशलिनो दृष्ट्वा बान्धवान्दारकौ च तौ
023c	मातरं पितरं चैव सर्वं चैव सखीजनम्
024a	देवताः पूजयामास ब्राह्मणांश्च यशस्विनी
024c	विधिना परेण कल्याणी दमयन्ती विशां पते
025a	अतर्पयत्सुदेवं च गोसहस्रेण पार्थिवः
025c	प्रीतो दृष्ट्वैव तनयां ग्रामेण द्रविणेन च
026a	सा व्युष्टा रजनीं तत्र पितुर्वेश्मनि भामिनी
026c	विश्रान्ता मातरं राजन्निदं वचनमब्रवीत्
