001	वैशम्पायन उवाच
001a	धनञ्जयोत्सुकास्ते तु वने तस्मिन्महारथाः
001c	न्यवसन्त महाभागा द्रौपद्या सह पाण्डवाः
002a	अथापश्यन्महात्मानं देवर्षिं तत्र नारदम्
002c	दीप्यमानं श्रिया ब्राह्म्या दीप्ताग्निसमतेजसम्
003a	स तैः परिवृतः श्रीमान्भ्रातृभिः कुरुसत्तमः
003c	विबभावतिदीप्तौजा देवैरिव शतक्रतुः
004a	यथा च वेदान्सावित्री याज्ञसेनी तथा सती
004c	न जहौ धर्मतः पार्थान्मेरुमर्कप्रभा यथा
005a	प्रतिगृह्य तु तां पूजां नारदो भगवानृषिः
005c	आश्वासयद्धर्मसुतं युक्तरूपमिवानघ
006a	उवाच च महात्मानं धर्मराजं युधिष्ठिरम्
006c	ब्रूहि धर्मभृतां श्रेष्ठ केनार्थः किं ददामि ते
007a	अथ धर्मसुतो राजा प्रणम्य भ्रातृभिः सह
007c	उवाच प्राञ्जलिर्वाक्यं नारदं देवसम्मितम्
008a	त्वयि तुष्टे महाभाग सर्वलोकाभिपूजिते
008c	कृतमित्येव मन्येऽहं प्रसादात्तव सुव्रत
009a	यदि त्वहमनुग्राह्यो भ्रातृभिः सहितोऽनघ
009c	सन्देहं मे मुनिश्रेष्ठ हृदिस्थं छेत्तुमर्हसि
010a	प्रदक्षिणं यः कुरुते पृथिवीं तीर्थतत्परः
010c	किं फलं तस्य कार्त्स्न्येन तद्ब्रह्मन्वक्तुमर्हसि
011	नारद उवाच
011a	शृणु राजन्नवहितो यथा भीष्मेण भारत
011c	पुलस्त्यस्य सकाशाद्वै सर्वमेतदुपश्रुतम्
012a	पुरा भागीरथीतीरे भीष्मो धर्मभृतां वरः
012c	पित्र्यं व्रतं समास्थाय न्यवसन्मुनिवत्तदा
013a	शुभे देशे महाराज पुण्ये देवर्षिसेविते
013c	गङ्गाद्वारे महातेजा देवगन्धर्वसेविते
014a	स पितॄंस्तर्पयामास देवांश्च परमद्युतिः
014c	ऋषींश्च तोषयामास विधिदृष्टेन कर्मणा
015a	कस्यचित्त्वथ कालस्य जपन्नेव महातपाः
015c	ददर्शाद्भुतसङ्काशं पुलस्त्यमृषिसत्तमम्
016a	स तं दृष्ट्वोग्रतपसं दीप्यमानमिव श्रिया
016c	प्रहर्षमतुलं लेभे विस्मयं च परं ययौ
017a	उपस्थितं महाराज पूजयामास भारत
017c	भीष्मो धर्मभृतां श्रेष्ठो विधिदृष्टेन कर्मणा
018a	शिरसा चार्घ्यमादाय शुचिः प्रयतमानसः
018c	नाम सङ्कीर्तयामास तस्मिन्ब्रह्मर्षिसत्तमे
019a	भीष्मोऽहमस्मि भद्रं ते दासोऽस्मि तव सुव्रत
019c	तव सन्दर्शनादेव मुक्तोऽहं सर्वकिल्बिषैः
020a	एवमुक्त्वा महाराज भीष्मो धर्मभृतां वरः
020c	वाग्यतः प्राञ्जलिर्भूत्वा तूष्णीमासीद्युधिष्ठिर
021a	तं दृष्ट्वा नियमेनाथ स्वाध्यायाम्नायकर्शितम्
021c	भीष्मं कुरुकुलश्रेष्ठं मुनिः प्रीतमनाभवत्
022	पुलस्त्य उवाच
022a	अनेन तव धर्मज्ञ प्रश्रयेण दमेन च
022c	सत्येन च महाभाग तुष्टोऽस्मि तव सर्वशः
023a	यस्येदृशस्ते धर्मोऽयं पितृभक्त्याश्रितोऽनघ
023c	तेन पश्यसि मां पुत्र प्रीतिश्चापि मम त्वयि
024a	अमोघदर्शी भीष्माहं ब्रूहि किं करवाणि ते
024c	यद्वक्ष्यसि कुरुश्रेष्ठ तस्य दातास्मि तेऽनघ
025	भीष्म उवाच
025a	प्रीते त्वयि महाभाग सर्वलोकाभिपूजिते
025c	कृतमित्येव मन्येऽहं यदहं दृष्टवान्प्रभुम्
026a	यदि त्वहमनुग्राह्यस्तव धर्मभृतां वर
026c	वक्ष्यामि हृत्स्थं सन्देहं तन्मे त्वं वक्तुमर्हसि
027a	अस्ति मे भगवन्कश्चित्तीर्थेभ्यो धर्मसंशयः
027c	तमहं श्रोतुमिच्छामि पृथक्सङ्कीर्तितं त्वया
028a	प्रदक्षिणं यः पृथिवीं करोत्यमितविक्रम
028c	किं फलं तस्य विप्रर्षे तन्मे ब्रूहि तपोधन
029	पुलस्त्य उवाच
029a	हन्त तेऽहं प्रवक्ष्यामि यदृषीणां परायणम्
029c	तदेकाग्रमनास्तात शृणु तीर्थेषु यत्फलम्
030a	यस्य हस्तौ च पादौ च मनश्चैव सुसंयतम्
030c	विद्या तपश्च कीर्तिश्च स तीर्थफलमश्नुते
031a	प्रतिग्रहादुपावृत्तः सन्तुष्टो नियतः शुचिः
031c	अहङ्कारनिवृत्तश्च स तीर्थफलमश्नुते
032a	अकल्कको निरारम्भो लघ्वाहारो जितेन्द्रियः
032c	विमुक्तः सर्वदोषैर्यः स तीर्थफलमश्नुते
033a	अक्रोधनश्च राजेन्द्र सत्यशीलो दृढव्रतः
033c	आत्मोपमश्च भूतेषु स तीर्थफलमश्नुते
034a	ऋषिभिः क्रतवः प्रोक्ता वेदेष्विह यथाक्रमम्
034c	फलं चैव यथातत्त्वं प्रेत्य चेह च सर्वशः
035a	न ते शक्या दरिद्रेण यज्ञाः प्राप्तुं महीपते
035c	बहूपकरणा यज्ञा नानासम्भारविस्तराः
036a	प्राप्यन्ते पार्थिवैरेते समृद्धैर्वा नरैः क्वचित्
036c	नार्थन्यूनोपकरणैरेकात्मभिरसंहतैः
037a	यो दरिद्रैरपि विधिः शक्यः प्राप्तुं नरेश्वर
037c	तुल्यो यज्ञफलैः पुण्यैस्तं निबोध युधां वर
038a	ऋषीणां परमं गुह्यमिदं भरतसत्तम
038c	तीर्थाभिगमनं पुण्यं यज्ञैरपि विशिष्यते
039a	अनुपोष्य त्रिरात्राणि तीर्थान्यनभिगम्य च
039c	अदत्त्वा काञ्चनं गाश्च दरिद्रो नाम जायते
040a	अग्निष्टोमादिभिर्यज्ञैरिष्ट्वा विपुलदक्षिणैः
040c	न तत्फलमवाप्नोति तीर्थाभिगमनेन यत्
041a	नृलोके देवदेवस्य तीर्थं त्रैलोक्यविश्रुतम्
041c	पुष्करं नाम विख्यातं महाभागः समाविशेत्
042a	दश कोटिसहस्राणि तीर्थानां वै महीपते
042c	सान्निध्यं पुष्करे येषां त्रिसन्ध्यं कुरुनन्दन
043a	आदित्या वसवो रुद्राः साध्याश्च समरुद्गणाः
043c	गन्धर्वाप्सरसश्चैव नित्यं सन्निहिता विभो
044a	यत्र देवास्तपस्तप्त्वा दैत्या ब्रह्मर्षयस्तथा
044c	दिव्ययोगा महाराज पुण्येन महतान्विताः
045a	मनसाप्यभिकामस्य पुष्कराणि मनस्विनः
045c	पूयन्ते सर्वपापानि नाकपृष्ठे च पूज्यते
046a	तस्मिंस्तीर्थे महाभाग नित्यमेव पितामहः
046c	उवास परमप्रीतो देवदानवसम्मतः
047a	पुष्करेषु महाभाग देवाः सर्षिपुरोगमाः
047c	सिद्धिं समभिसम्प्राप्ताः पुण्येन महतान्विताः
048a	तत्राभिषेकं यः कुर्यात्पितृदेवार्चने रतः
048c	अश्वमेधं दशगुणं प्रवदन्ति मनीषिणः
049a	अप्येकं भोजयेद्विप्रं पुष्करारण्यमाश्रितः
049c	तेनासौ कर्मणा भीष्म प्रेत्य चेह च मोदते
050a	शाकमूलफलैर्वापि येन वर्तयते स्वयम्
050c	तद्वै दद्याद्ब्राह्मणाय श्रद्धावाननसूयकः
050e	तेनैव प्राप्नुयात्प्राज्ञो हयमेधफलं नरः
051a	ब्राह्मणः क्षत्रियो वैश्यः शूद्रो वा राजसत्तम
051c	न वियोनिं व्रजन्त्येते स्नातास्तीर्थे महात्मनः
052a	कार्त्तिक्यां तु विशेषेण योऽभिगच्छेत पुष्करम्
052c	फलं तत्राक्षयं तस्य वर्धते भरतर्षभ
053a	सायं प्रातः स्मरेद्यस्तु पुष्कराणि कृताञ्जलिः
053c	उपस्पृष्टं भवेत्तेन सर्वतीर्थेषु भारत
053e	प्राप्नुयाच्च नरो लोकान्ब्रह्मणः सदनेऽक्षयान्
054a	जन्मप्रभृति यत्पापं स्त्रियो वा पुरुषस्य वा
054c	पुष्करे स्नातमात्रस्य सर्वमेव प्रणश्यति
055a	यथा सुराणां सर्वेषामादिस्तु मधुसूदनः
055c	तथैव पुष्करं राजंस्तीर्थानामादिरुच्यते
056a	उष्य द्वादश वर्षाणि पुष्करे नियतः शुचिः
056c	क्रतून्सर्वानवाप्नोति ब्रह्मलोकं च गच्छति
057a	यस्तु वर्षशतं पूर्णमग्निहोत्रमुपासते
057c	कार्त्तिकीं वा वसेदेकां पुष्करे सममेव तत्
058a	दुष्करं पुष्करं गन्तुं दुष्करं पुष्करे तपः
058c	दुष्करं पुष्करे दानं वस्तुं चैव सुदुष्करम्
059a	उष्य द्वादशरात्रं तु नियतो नियताशनः
059c	प्रदक्षिणमुपावृत्तो जम्बूमार्गं समाविशेत्
060a	जम्बूमार्गं समाविश्य देवर्षिपितृसेवितम्
060c	अश्वमेधमवाप्नोति विष्णुलोकं च गच्छति
061a	तत्रोष्य रजनीः पञ्च षष्ठकालक्षमी नरः
061c	न दुर्गतिमवाप्नोति सिद्धिं प्राप्नोति चोत्तमाम्
062a	जम्बूमार्गादुपावृत्तो गच्छेत्तण्डुलिकाश्रमम्
062c	न दुर्गतिमवाप्नोति स्वर्गलोके च पूज्यते
063a	अगस्त्यसर आसाद्य पितृदेवार्चने रतः
063c	त्रिरात्रोपोषितो राजन्नग्निष्टोमफलं लभेत्
064a	शाकवृत्तिः फलैर्वापि कौमारं विन्दते पदम्
064c	कण्वाश्रमं समासाद्य श्रीजुष्टं लोकपूजितम्
065a	धर्मारण्यं हि तत्पुण्यमाद्यं च भरतर्षभ
065c	यत्र प्रविष्टमात्रो वै पापेभ्यो विप्रमुच्यते
066a	अर्चयित्वा पितॄन्देवान्नियतो नियताशनः
066c	सर्वकामसमृद्धस्य यज्ञस्य फलमश्नुते
067a	प्रदक्षिणं ततः कृत्वा ययातिपतनं व्रजेत्
067c	हयमेधस्य यज्ञस्य फलं प्राप्नोति तत्र वै
068a	महाकालं ततो गच्छेन्नियतो नियताशनः
068c	कोटितीर्थमुपस्पृश्य हयमेधफलं लभेत्
069a	ततो गच्छेत धर्मज्ञ पुण्यस्थानमुमापतेः
069c	नाम्ना भद्रवटं नाम त्रिषु लोकेषु विश्रुतम्
070a	तत्राभिगम्य चेशानं गोसहस्रफलं लभेत्
070c	महादेवप्रसादाच्च गाणपत्यमवाप्नुयात्
071a	नर्मदामथ चासाद्य नदीं त्रैलोक्यविश्रुताम्
071c	तर्पयित्वा पितॄन्देवानग्निष्टोमफलं लभेत्
072a	दक्षिणं सिन्धुमासाद्य ब्रह्मचारी जितेन्द्रियः
072c	अग्निष्टोममवाप्नोति विमानं चाधिरोहति
073a	चर्मण्वतीं समासाद्य नियतो नियताशनः
073c	रन्तिदेवाभ्यनुज्ञातो अग्निष्टोमफलं लभेत्
074a	ततो गच्छेत धर्मज्ञ हिमवत्सुतमर्बुदम्
074c	पृथिव्यां यत्र वै छिद्रं पूर्वमासीद्युधिष्ठिर
075a	तत्राश्रमो वसिष्ठस्य त्रिषु लोकेषु विश्रुतः
075c	तत्रोष्य रजनीमेकां गोसहस्रफलं लभेत्
076a	पिङ्गातीर्थमुपस्पृश्य ब्रह्मचारी जितेन्द्रियः
076c	कपिलानां नरव्याघ्र शतस्य फलमश्नुते
077a	ततो गच्छेत धर्मज्ञ प्रभासं लोकविश्रुतम्
077c	यत्र सन्निहितो नित्यं स्वयमेव हुताशनः
077e	देवतानां मुखं वीर अनलोऽनिलसारथिः
078a	तस्मिंस्तीर्थवरे स्नात्वा शुचिः प्रयतमानसः
078c	अग्निष्टोमातिरात्राभ्यां फलं प्राप्नोति मानवः
079a	ततो गत्वा सरस्वत्याः सागरस्य च सङ्गमे
079c	गोसहस्रफलं प्राप्य स्वर्गलोके महीयते
079e	दीप्यमानोऽग्निवन्नित्यं प्रभया भरतर्षभ
080a	त्रिरात्रमुषितस्तत्र तर्पयेत्पितृदेवताः
080c	प्रभासते यथा सोमो अश्वमेधं च विन्दति
081a	वरदानं ततो गच्छेत्तीर्थं भरतसत्तम
081c	विष्णोर्दुर्वाससा यत्र वरो दत्तो युधिष्ठिर
082a	वरदाने नरः स्नात्वा गोसहस्रफलं लभेत्
082c	ततो द्वारवतीं गच्छेन्नियतो नियताशनः
082e	पिण्डारके नरः स्नात्वा लभेद्बहु सुवर्णकम्
083a	तस्मिंस्तीर्थे महाभाग पद्मलक्षणलक्षिताः
083c	अद्यापि मुद्रा दृश्यन्ते तदद्भुतमरिन्दम
084a	त्रिशूलाङ्कानि पद्मानि दृश्यन्ते कुरुनन्दन
084c	महादेवस्य सान्निध्यं तत्रैव भरतर्षभ
085a	सागरस्य च सिन्धोश्च सङ्गमं प्राप्य भारत
085c	तीर्थे सलिलराजस्य स्नात्वा प्रयतमानसः
086a	तर्पयित्वा पितॄन्देवानृषींश्च भरतर्षभ
086c	प्राप्नोति वारुणं लोकं दीप्यमानः स्वतेजसा
087a	शङ्कुकर्णेश्वरं देवमर्चयित्वा युधिष्ठिर
087c	अश्वमेधं दशगुणं प्रवदन्ति मनीषिणः
088a	प्रदक्षिणमुपावृत्य गच्छेत भरतर्षभ
088c	तीर्थं कुरुवरश्रेष्ठ त्रिषु लोकेषु विश्रुतम्
088e	दृमीति नाम्ना विख्यातं सर्वपापप्रमोचनम्
089a	यत्र ब्रह्मादयो देवा उपासन्ते महेश्वरम्
089c	तत्र स्नात्वार्चयित्वा च रुद्रं देवगणैर्वृतम्
089e	जन्मप्रभृति पापानि कृतानि नुदते नरः
090a	दृमी चात्र नरश्रेष्ठ सर्वदेवैरभिष्टुता
090c	तत्र स्नात्वा नरव्याघ्र हयमेधमवाप्नुयात्
091a	जित्वा यत्र महाप्राज्ञ विष्णुना प्रभविष्णुना
091c	पुरा शौचं कृतं राजन्हत्वा दैवतकण्टकान्
092a	ततो गच्छेत धर्मज्ञ वसोर्धारामभिष्टुताम्
092c	गमनादेव तस्यां हि हयमेधमवाप्नुयात्
093a	स्नात्वा कुरुवरश्रेष्ठ प्रयतात्मा तु मानवः
093c	तर्प्य देवान्पितॄंश्चैव विष्णुलोके महीयते
094a	तीर्थं चात्र परं पुण्यं वसूनां भरतर्षभ
094c	तत्र स्नात्वा च पीत्वा च वसूनां सम्मतो भवेत्
095a	सिन्धूत्तममिति ख्यातं सर्वपापप्रणाशनम्
095c	तत्र स्नात्वा नरश्रेष्ठ लभेद्बहु सुवर्णकम्
096a	ब्रह्मतुङ्गं समासाद्य शुचिः प्रयतमानसः
096c	ब्रह्मलोकमवाप्नोति सुकृती विरजा नरः
097a	कुमारिकाणां शक्रस्य तीर्थं सिद्धनिषेवितम्
097c	तत्र स्नात्वा नरः क्षिप्रं शक्रलोकमवाप्नुयात्
098a	रेणुकायाश्च तत्रैव तीर्थं देवनिषेवितम्
098c	तत्र स्नात्वा भवेद्विप्रो विमलश्चन्द्रमा यथा
099a	अथ पञ्चनदं गत्वा नियतो नियताशनः
099c	पञ्च यज्ञानवाप्नोति क्रमशो येऽनुकीर्तिताः
100a	ततो गच्छेत धर्मज्ञ भीमायाः स्थानमुत्तमम्
100c	तत्र स्नात्वा तु योन्यां वै नरो भरतसत्तम
101a	देव्याः पुत्रो भवेद्राजंस्तप्तकुण्डलविग्रहः
101c	गवां शतसहस्रस्य फलं चैवाप्नुयान्महत्
102a	गिरिमुञ्जं समासाद्य त्रिषु लोकेषु विश्रुतम्
102c	पितामहं नमस्कृत्य गोसहस्रफलं लभेत्
103a	ततो गच्छेत धर्मज्ञ विमलं तीर्थमुत्तमम्
103c	अद्यापि यत्र दृश्यन्ते मत्स्याः सौवर्णराजताः
104a	तत्र स्नात्वा नरश्रेष्ठ वाजपेयमवाप्नुयात्
104c	सर्वपापविशुद्धात्मा गच्छेच्च परमां गतिम्
105a	ततो गच्छेत मलदां त्रिषु लोकेषु विश्रुताम्
105c	पश्चिमायां तु सन्ध्यायामुपस्पृश्य यथाविधि
106a	चरुं नरेन्द्र सप्तार्चेर्यथाशक्ति निवेदयेत्
106c	पितॄणामक्षयं दानं प्रवदन्ति मनीषिणः
107a	गवां शतसहस्रेण राजसूयशतेन च
107c	अश्वमेधसहस्रेण श्रेयान्सप्तार्चिषश्चरुः
108a	ततो निवृत्तो राजेन्द्र वस्त्रापदमथाविशेत्
108c	अभिगम्य महादेवमश्वमेधफलं लभेत्
109a	मणिमन्तं समासाद्य ब्रह्मचारी समाहितः
109c	एकरात्रोषितो राजन्नग्निष्टोमफलं लभेत्
110a	अथ गच्छेत राजेन्द्र देविकां लोकविश्रुताम्
110c	प्रसूतिर्यत्र विप्राणां श्रूयते भरतर्षभ
111a	त्रिशूलपाणेः स्थानं च त्रिषु लोकेषु विश्रुतम्
111c	देविकायां नरः स्नात्वा समभ्यर्च्य महेश्वरम्
112a	यथाशक्ति चरुं तत्र निवेद्य भरतर्षभ
112c	सर्वकामसमृद्धस्य यज्ञस्य लभते फलम्
113a	कामाख्यं तत्र रुद्रस्य तीर्थं देवर्षिसेवितम्
113c	तत्र स्नात्वा नरः क्षिप्रं सिद्धिमाप्नोति भारत
114a	यजनं याजनं गत्वा तथैव ब्रह्मवालुकाम्
114c	पुष्पन्यास उपस्पृश्य न शोचेन्मरणं ततः
115a	अर्धयोजनविस्तारां पञ्चयोजनमायताम्
115c	एतावद्देविकामाहुः पुण्यां देवर्षिसेविताम्
116a	ततो गच्छेत धर्मज्ञ दीर्घसत्रं यथाक्रमम्
116c	यत्र ब्रह्मादयो देवाः सिद्धाश्च परमर्षयः
116e	दीर्घसत्रमुपासन्ते दक्षिणाभिर्यतव्रताः
117a	गमनादेव राजेन्द्र दीर्घसत्रमरिन्दम
117c	राजसूयाश्वमेधाभ्यां फलं प्राप्नोति मानवः
118a	ततो विनशनं गच्छेन्नियतो नियताशनः
118c	गच्छत्यन्तर्हिता यत्र मरुपृष्ठे सरस्वती
118e	चमसे च शिवोद्भेदे नागोद्भेदे च दृश्यते
119a	स्नात्वा च चमसोद्भेदे अग्निष्टोमफलं लभेत्
119c	शिवोद्भेदे नरः स्नात्वा गोसहस्रफलं लभेत्
120a	नागोद्भेदे नरः स्नात्वा नागलोकमवाप्नुयात्
120c	शशयानं च राजेन्द्र तीर्थमासाद्य दुर्लभम्
120e	शशरूपप्रतिच्छन्नाः पुष्करा यत्र भारत
121a	सरस्वत्यां महाराज अनु संवत्सरं हि ते
121c	स्नायन्ते भरतश्रेष्ठ वृत्तां वै कार्त्तिकीं सदा
122a	तत्र स्नात्वा नरव्याघ्र द्योतते शशिवत्सदा
122c	गोसहस्रफलं चैव प्राप्नुयाद्भरतर्षभ
123a	कुमारकोटिमासाद्य नियतः कुरुनन्दन
123c	तत्राभिषेकं कुर्वीत पितृदेवार्चने रतः
123e	गवामयमवाप्नोति कुलं चैव समुद्धरेत्
124a	ततो गच्छेत धर्मज्ञ रुद्रकोटिं समाहितः
124c	पुरा यत्र महाराज ऋषिकोटिः समाहिता
124e	प्रहर्षेण च संविष्टा देवदर्शनकाङ्क्षया
125a	अहं पूर्वमहं पूर्वं द्रक्ष्यामि वृषभध्वजम्
125c	एवं सम्प्रस्थिता राजन्नृषयः किल भारत
126a	ततो योगेष्वरेणापि योगमास्थाय भूपते
126c	तेषां मन्युप्रणाशार्थमृषीणां भावितात्मनाम्
127a	सृष्टा कोटिस्तु रुद्राणामृषीणामग्रतः स्थिता
127c	मया पूर्वतरं दृष्ट इति ते मेनिरे पृथक्
128a	तेषां तुष्टो महादेव ऋषीणामुग्रतेजसाम्
128c	भक्त्या परमया राजन्वरं तेषां प्रदिष्टवान्
128e	अद्य प्रभृति युष्माकं धर्मवृद्धिर्भविष्यति
129a	तत्र स्नात्वा नरव्याघ्र रुद्रकोट्यां नरः शुचिः
129c	अश्वमेधमवाप्नोति कुलं चैव समुद्धरेत्
130a	ततो गच्छेत राजेन्द्र सङ्गमं लोकविश्रुतम्
130c	सरस्वत्या महापुण्यमुपासन्ते जनार्दनम्
131a	यत्र ब्रह्मादयो देवा ऋषयः सिद्धचारणाः
131c	अभिगच्छन्ति राजेन्द्र चैत्रशुक्लचतुर्दशीम्
132a	तत्र स्नात्वा नरव्याघ्र विन्देद्बहु सुवर्णकम्
132c	सर्वपापविशुद्धात्मा ब्रह्मलोकं च गच्छति
133a	ऋषीणां यत्र सत्राणि समाप्तानि नराधिप
133c	सत्रावसानमासाद्य गोसहस्रफलं लभेत्
