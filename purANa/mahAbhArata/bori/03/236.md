001	जनमेजय उवाच
001a	शत्रुभिर्जितबद्धस्य पाण्डवैश्च महात्मभिः
001c	मोक्षितस्य युधा पश्चान्मानस्थस्य दुरात्मनः
002a	कत्थनस्यावलिप्तस्य गर्वितस्य च नित्यशः
002c	सदा च पौरुषौदार्यैः पाण्डवानवमन्यतः
003a	दुर्योधनस्य पापस्य नित्याहङ्कारवादिनः
003c	प्रवेशो हास्तिनपुरे दुष्करः प्रतिभाति मे
004a	तस्य लज्जान्वितस्यैव शोकव्याकुलचेतसः
004c	प्रवेशं विस्तरेण त्वं वैशम्पायन कीर्तय
005	वैशम्पायन उवाच
005a	धर्मराजनिसृष्टस्तु धार्तराष्ट्रः सुयोधनः
005c	लज्जयाधोमुखः सीदन्नुपासर्पत्सुदुःखितः
006a	स्वपुरं प्रययौ राजा चतुरङ्गबलानुगः
006c	शोकोपहतया बुद्ध्या चिन्तयानः पराभवम्
007a	विमुच्य पथि यानानि देशे सुयवसोदके
007c	सन्निविष्टः शुभे रम्ये भूमिभागे यथेप्सितम्
007e	हस्त्यश्वरथपादातं यथास्थानं न्यवेशयत्
008a	अथोपविष्टं राजानं पर्यङ्के ज्वलनप्रभे
008c	उपप्लुतं यथा सोमं राहुणा रात्रिसङ्क्षये
008e	उपगम्याब्रवीत्कर्णो दुर्योधनमिदं तदा
009a	दिष्ट्या जीवसि गान्धारे दिष्ट्या नः सङ्गमः पुनः
009c	दिष्ट्या त्वया जिताश्चैव गन्धर्वाः कामरूपिणः
010a	दिष्ट्या समग्रान्पश्यामि भ्रातॄंस्ते कुरुनन्दन
010c	विजिगीषून्रणान्मुक्तान्निर्जितारीन्महारथान्
011a	अहं त्वभिद्रुतः सर्वैर्गन्धर्वैः पश्यतस्तव
011c	नाशक्नुवं स्थापयितुं दीर्यमाणां स्ववाहिनीम्
012a	शरक्षताङ्गश्च भृशं व्यपयातोऽभिपीडितः
012c	इदं त्वत्यद्भुतं मन्ये यद्युष्मानिह भारत
013a	अरिष्टानक्षतांश्चापि सदारधनवाहनान्
013c	विमुक्तान्सम्प्रपश्यामि तस्माद्युद्धादमानुषात्
014a	नैतस्य कर्ता लोकेऽस्मिन्पुमान्विद्येत भारत
014c	यत्कृतं ते महाराज सह भ्रातृभिराहवे
015a	एवमुक्तस्तु कर्णेन राजा दुर्योधनस्तदा
015c	उवाचावाक्शिरा राजन्बाष्पगद्गदया गिरा
