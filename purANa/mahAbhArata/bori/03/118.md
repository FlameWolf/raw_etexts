BR-03-05-118-001	वैशम्पायन उवाच
BR-03-05-118-001a	गच्छन्स तीर्थानि महानुभावः पुण्यानि रम्याणि ददर्श राजा
BR-03-05-118-001c	सर्वाणि विप्रैरुपशोभितानि क्वचित्क्वचिद्भारत सागरस्य
BR-03-05-118-002a	स वृत्तवांस्तेषु कृताभिषेकः सहानुजः पार्थिवपुत्रपौत्रः
BR-03-05-118-002c	समुद्रगां पुण्यतमां प्रशस्तां जगाम पारिक्षित पाण्डुपुत्रः
BR-03-05-118-003a	तत्रापि चाप्लुत्य महानुभावः सन्तर्पयामास पितॄन्सुरांश्च
BR-03-05-118-003c	द्विजातिमुख्येषु धनं विसृज्य गोदावरिं सागरगामगच्छत्
BR-03-05-118-004a	ततो विपाप्मा द्रविडेषु राजन्समुद्रमासाद्य च लोकपुण्यम्
BR-03-05-118-004c	अगस्त्यतीर्थं च पवित्रपुण्यं नारीतीर्थान्यथ वीरो ददर्श
BR-03-05-118-005a	तत्रार्जुनस्याग्र्यधनुर्धरस्य निशम्य तत्कर्म परैरसह्यम्
BR-03-05-118-005c	सम्पूज्यमानः परमर्षिसङ्घैः परां मुदं पाण्डुसुतः स लेभे
BR-03-05-118-006a	स तेषु तीर्थेष्वभिषिक्तगात्रः कृष्णासहायः सहितोऽनुजैश्च
BR-03-05-118-006c	सम्पूजयन्विक्रममर्जुनस्य रेमे महीपालपतिः पृथिव्याम्
BR-03-05-118-007a	ततः सहस्राणि गवां प्रदाय तीर्थेषु तेष्वम्बुधरोत्तमस्य
BR-03-05-118-007c	हृष्टः सह भ्रातृभिरर्जुनस्य सङ्कीर्तयामास गवां प्रदानम्
BR-03-05-118-008a	स तानि तीर्थानि च सागरस्य पुण्यानि चान्यानि बहूनि राजन्
BR-03-05-118-008c	क्रमेण गच्छन्परिपूर्णकामः शूर्पारकं पुण्यतमं ददर्श
BR-03-05-118-009a	तत्रोदधेः कञ्चिदतीत्य देशं ख्यातं पृथिव्यां वनमाससाद
BR-03-05-118-009c	तप्तं सुरैर्यत्र तपः पुरस्तादिष्टं तथा पुण्यतमैर्नरेन्द्रैः
BR-03-05-118-010a	स तत्र तामग्र्यधनुर्धरस्य वेदीं ददर्शायतपीनबाहुः
BR-03-05-118-010c	ऋचीकपुत्रस्य तपस्विसङ्घैः समावृतां पुण्यकृदर्चनीयाम्
BR-03-05-118-011a	ततो वसूनां वसुधाधिपः स मरुद्गणानां च तथाश्विनोश्च
BR-03-05-118-011c	वैवस्वतादित्यधनेश्वराणामिन्द्रस्य विष्णोः सवितुर्विभोश्च
BR-03-05-118-012a	भगस्य चन्द्रस्य दिवाकरस्य पतेरपां साध्यगणस्य चैव
BR-03-05-118-012c	धातुः पितॄणां च तथा महात्मा रुद्रस्य राजन्सगणस्य चैव
BR-03-05-118-013a	सरस्वत्याः सिद्धगणस्य चैव पूष्णश्च ये चाप्यमरास्तथान्ये
BR-03-05-118-013c	पुण्यानि चाप्यायतनानि तेषां ददर्श राजा सुमनोहराणि
BR-03-05-118-014a	तेषूपवासान्विविधानुपोष्य दत्त्वा च रत्नानि महाधनानि
BR-03-05-118-014c	तीर्थेषु सर्वेषु परिप्लुताङ्गः पुनः स शूर्पारकमाजगाम
BR-03-05-118-015a	स तेन तीर्थेन तु सागरस्य पुनः प्रयातः सह सोदरीयैः
BR-03-05-118-015c	द्विजैः पृथिव्यां प्रथितं महद्भिस्तीर्थं प्रभासं समुपाजगाम
BR-03-05-118-016a	तत्राभिषिक्तः पृथुलोहिताक्षः सहानुजैर्देवगणान्पितॄंश्च
BR-03-05-118-016c	सन्तर्पयामास तथैव कृष्णा ते चापि विप्राः सह लोमशेन
BR-03-05-118-017a	स द्वादशाहं जलवायुभक्षः कुर्वन्क्षपाहःसु तदाभिषेकम्
BR-03-05-118-017c	समन्ततोऽग्नीनुपदीपयित्वा तेपे तपो धर्मभृतां वरिष्ठः
BR-03-05-118-018a	तमुग्रमास्थाय तपश्चरन्तं शुश्राव रामश्च जनार्दनश्च
BR-03-05-118-018c	तौ सर्ववृष्णिप्रवरौ ससैन्यौ युधिष्ठिरं जग्मतुराजमीढम्
BR-03-05-118-019a	ते वृष्णयः पाण्डुसुतान्समीक्ष्य भूमौ शयानान्मलदिग्धगात्रान्
BR-03-05-118-019c	अनर्हतीं द्रौपदीं चापि दृष्ट्वा सुदुःखिताश्चुक्रुशुरार्तनादम्
BR-03-05-118-020a	ततः स रामं च जनार्दनं च कार्ष्णिं च साम्बं च शिनेश्च पौत्रम्
BR-03-05-118-020c	अन्यांश्च वृष्णीनुपगम्य पूजां चक्रे यथाधर्ममदीनसत्त्वः
BR-03-05-118-021a	ते चापि सर्वान्प्रतिपूज्य पार्थांस्तैः सत्कृताः पाण्डुसुतैस्तथैव
BR-03-05-118-021c	युधिष्ठिरं सम्परिवार्य राजन्नुपाविशन्देवगणा यथेन्द्रम्
BR-03-05-118-022a	तेषां स सर्वं चरितं परेषां वने च वासं परमप्रतीतः
BR-03-05-118-022c	अस्त्रार्थमिन्द्रस्य गतं च पार्थं कृष्णे शशंसामरराजपुत्रम्
BR-03-05-118-023a	श्रुत्वा तु ते तस्य वचः प्रतीतास्तांश्चापि दृष्ट्वा सुकृशानतीव
BR-03-05-118-023c	नेत्रोद्भवं सम्मुमुचुर्दशार्हा दुःखार्तिजं वारि महानुभावाः
