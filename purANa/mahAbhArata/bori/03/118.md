001	वैशम्पायन उवाच
001a	गच्छन्स तीर्थानि महानुभावः पुण्यानि रम्याणि ददर्श राजा
001c	सर्वाणि विप्रैरुपशोभितानि क्वचित्क्वचिद्भारत सागरस्य
002a	स वृत्तवांस्तेषु कृताभिषेकः सहानुजः पार्थिवपुत्रपौत्रः
002c	समुद्रगां पुण्यतमां प्रशस्तां जगाम पारिक्षित पाण्डुपुत्रः
003a	तत्रापि चाप्लुत्य महानुभावः सन्तर्पयामास पितॄन्सुरांश्च
003c	द्विजातिमुख्येषु धनं विसृज्य गोदावरिं सागरगामगच्छत्
004a	ततो विपाप्मा द्रविडेषु राजन्समुद्रमासाद्य च लोकपुण्यम्
004c	अगस्त्यतीर्थं च पवित्रपुण्यं नारीतीर्थान्यथ वीरो ददर्श
005a	तत्रार्जुनस्याग्र्यधनुर्धरस्य निशम्य तत्कर्म परैरसह्यम्
005c	सम्पूज्यमानः परमर्षिसङ्घैः परां मुदं पाण्डुसुतः स लेभे
006a	स तेषु तीर्थेष्वभिषिक्तगात्रः कृष्णासहायः सहितोऽनुजैश्च
006c	सम्पूजयन्विक्रममर्जुनस्य रेमे महीपालपतिः पृथिव्याम्
007a	ततः सहस्राणि गवां प्रदाय तीर्थेषु तेष्वम्बुधरोत्तमस्य
007c	हृष्टः सह भ्रातृभिरर्जुनस्य सङ्कीर्तयामास गवां प्रदानम्
008a	स तानि तीर्थानि च सागरस्य पुण्यानि चान्यानि बहूनि राजन्
008c	क्रमेण गच्छन्परिपूर्णकामः शूर्पारकं पुण्यतमं ददर्श
009a	तत्रोदधेः कञ्चिदतीत्य देशं ख्यातं पृथिव्यां वनमाससाद
009c	तप्तं सुरैर्यत्र तपः पुरस्तादिष्टं तथा पुण्यतमैर्नरेन्द्रैः
010a	स तत्र तामग्र्यधनुर्धरस्य वेदीं ददर्शायतपीनबाहुः
010c	ऋचीकपुत्रस्य तपस्विसङ्घैः समावृतां पुण्यकृदर्चनीयाम्
011a	ततो वसूनां वसुधाधिपः स मरुद्गणानां च तथाश्विनोश्च
011c	वैवस्वतादित्यधनेश्वराणामिन्द्रस्य विष्णोः सवितुर्विभोश्च
012a	भगस्य चन्द्रस्य दिवाकरस्य पतेरपां साध्यगणस्य चैव
012c	धातुः पितॄणां च तथा महात्मा रुद्रस्य राजन्सगणस्य चैव
013a	सरस्वत्याः सिद्धगणस्य चैव पूष्णश्च ये चाप्यमरास्तथान्ये
013c	पुण्यानि चाप्यायतनानि तेषां ददर्श राजा सुमनोहराणि
014a	तेषूपवासान्विविधानुपोष्य दत्त्वा च रत्नानि महाधनानि
014c	तीर्थेषु सर्वेषु परिप्लुताङ्गः पुनः स शूर्पारकमाजगाम
015a	स तेन तीर्थेन तु सागरस्य पुनः प्रयातः सह सोदरीयैः
015c	द्विजैः पृथिव्यां प्रथितं महद्भिस्तीर्थं प्रभासं समुपाजगाम
016a	तत्राभिषिक्तः पृथुलोहिताक्षः सहानुजैर्देवगणान्पितॄंश्च
016c	सन्तर्पयामास तथैव कृष्णा ते चापि विप्राः सह लोमशेन
017a	स द्वादशाहं जलवायुभक्षः कुर्वन्क्षपाहःसु तदाभिषेकम्
017c	समन्ततोऽग्नीनुपदीपयित्वा तेपे तपो धर्मभृतां वरिष्ठः
018a	तमुग्रमास्थाय तपश्चरन्तं शुश्राव रामश्च जनार्दनश्च
018c	तौ सर्ववृष्णिप्रवरौ ससैन्यौ युधिष्ठिरं जग्मतुराजमीढम्
019a	ते वृष्णयः पाण्डुसुतान्समीक्ष्य भूमौ शयानान्मलदिग्धगात्रान्
019c	अनर्हतीं द्रौपदीं चापि दृष्ट्वा सुदुःखिताश्चुक्रुशुरार्तनादम्
020a	ततः स रामं च जनार्दनं च कार्ष्णिं च साम्बं च शिनेश्च पौत्रम्
020c	अन्यांश्च वृष्णीनुपगम्य पूजां चक्रे यथाधर्ममदीनसत्त्वः
021a	ते चापि सर्वान्प्रतिपूज्य पार्थांस्तैः सत्कृताः पाण्डुसुतैस्तथैव
021c	युधिष्ठिरं सम्परिवार्य राजन्नुपाविशन्देवगणा यथेन्द्रम्
022a	तेषां स सर्वं चरितं परेषां वने च वासं परमप्रतीतः
022c	अस्त्रार्थमिन्द्रस्य गतं च पार्थं कृष्णे शशंसामरराजपुत्रम्
023a	श्रुत्वा तु ते तस्य वचः प्रतीतास्तांश्चापि दृष्ट्वा सुकृशानतीव
023c	नेत्रोद्भवं सम्मुमुचुर्दशार्हा दुःखार्तिजं वारि महानुभावाः
