BR-03-04-048-001	वैशम्पायन उवाच
BR-03-04-048-001a	सुदीर्घमुष्णं निःश्वस्य धृतराष्ट्रोऽम्बिकासुतः
BR-03-04-048-001c	अब्रवीत्सञ्जयं सूतमामन्त्र्य भरतर्षभ
BR-03-04-048-002a	देवपुत्रौ महाभागौ देवराजसमद्युती
BR-03-04-048-002c	नकुलः सहदेवश्च पाण्डवौ युद्धदुर्मदौ
BR-03-04-048-003a	दृढायुधौ दूरपातौ युद्धे च कृतनिश्चयौ
BR-03-04-048-003c	शीघ्रहस्तौ दृढक्रोधौ नित्ययुक्तौ तरस्विनौ
BR-03-04-048-004a	भीमार्जुनौ पुरोधाय यदा तौ रणमूर्धनि
BR-03-04-048-004c	स्थास्येते सिंहविक्रान्तावश्विनाविव दुःसहौ
BR-03-04-048-004e	न शेषमिह पश्यामि तदा सैन्यस्य सञ्जय
BR-03-04-048-005a	तौ ह्यप्रतिरथौ युद्धे देवपुत्रौ महारथौ
BR-03-04-048-005c	द्रौपद्यास्तं परिक्लेशं न क्षंस्येते त्वमर्षिणौ
BR-03-04-048-006a	वृष्णयो वा महेष्वासा पाञ्चाला वा महौजसः
BR-03-04-048-006c	युधि सत्याभिसन्धेन वासुदेवेन रक्षिताः
BR-03-04-048-006e	प्रधक्ष्यन्ति रणे पार्थाः पुत्राणां मम वाहिनीम्
BR-03-04-048-007a	रामकृष्णप्रणीतानां वृष्णीनां सूतनन्दन
BR-03-04-048-007c	न शक्यः सहितुं वेगः पर्वतैरपि संयुगे
BR-03-04-048-008a	तेषां मध्ये महेष्वासो भीमो भीमपराक्रमः
BR-03-04-048-008c	शैक्यया वीरघातिन्या गदया विचरिष्यति
BR-03-04-048-009a	तथा गाण्डीवनिर्घोषं विस्फूर्जितमिवाशनेः
BR-03-04-048-009c	गदावेगं च भीमस्य नालं सोढुं नराधिपाः
BR-03-04-048-010a	ततोऽहं सुहृदां वाचो दुर्योधनवशानुगः
BR-03-04-048-010c	स्मरणीयाः स्मरिष्यामि मया या न कृताः पुरा
BR-03-04-048-011	सञ्जय उवाच
BR-03-04-048-011a	व्यतिक्रमोऽयं सुमहांस्त्वया राजन्नुपेक्षितः
BR-03-04-048-011c	समर्थेनापि यन्मोहात्पुत्रस्ते न निवारितः
BR-03-04-048-012a	श्रुत्वा हि निर्जितान्द्यूते पाण्डवान्मधुसूदनः
BR-03-04-048-012c	त्वरितः काम्यके पार्थान्समभावयदच्युतः
BR-03-04-048-013a	द्रुपदस्य तथा पुत्रा धृष्टद्युम्नपुरोगमाः
BR-03-04-048-013c	विराटो धृष्टकेतुश्च केकयाश्च महारथाः
BR-03-04-048-014a	तैश्च यत्कथितं तत्र दृष्ट्वा पार्थान्पराजितान्
BR-03-04-048-014c	चारेण विदितं सर्वं तन्मया वेदितं च ते
BR-03-04-048-015a	समागम्य वृतस्तत्र पाण्डवैर्मधुसूदनः
BR-03-04-048-015c	सारथ्ये फल्गुनस्याजौ तथेत्याह च तान्हरिः
BR-03-04-048-016a	अमर्षितो हि कृष्णोऽपि दृष्ट्वा पार्थांस्तथागतान्
BR-03-04-048-016c	कृष्णाजिनोत्तरासङ्गानब्रवीच्च युधिष्ठिरम्
BR-03-04-048-017a	या सा समृद्धिः पार्थानामिन्द्रप्रस्थे बभूव ह
BR-03-04-048-017c	राजसूये मया दृष्टा नृपैरन्यैः सुदुर्लभा
BR-03-04-048-018a	यत्र सर्वान्महीपालाञ्शस्त्रतेजोभयार्दितान्
BR-03-04-048-018c	सवङ्गाङ्गान्सपौण्ड्रोड्रान्सचोलद्रविडान्ध्रकान्
BR-03-04-048-019a	सागरानूपगांश्चैव ये च पत्तनवासिनः
BR-03-04-048-019c	सिंहलान्बर्बरान्म्लेच्छान्ये च जाङ्गलवासिनः
BR-03-04-048-020a	पश्चिमानि च राज्यानि शतशः सागरान्तिकान्
BR-03-04-048-020c	पह्लवान्दरदान्सर्वान्किरातान्यवनाञ्शकान्
BR-03-04-048-021a	हारहूणांश्च चीनांश्च तुखारान्सैन्धवांस्तथा
BR-03-04-048-021c	जागुडान्रमठान्मुण्डान्स्त्रीराज्यानथ तङ्गणान्
BR-03-04-048-022a	एते चान्ये च बहवो ये च ते भरतर्षभ
BR-03-04-048-022c	आगतानहमद्राक्षं यज्ञे ते परिवेषकान्
BR-03-04-048-023a	सा ते समृद्धिर्यैरात्ता चपला प्रतिसारिणी
BR-03-04-048-023c	आदाय जीवितं तेषामाहरिष्यामि तामहम्
BR-03-04-048-024a	रामेण सह कौरव्य भीमार्जुनयमैस्तथा
BR-03-04-048-024c	अक्रूरगदसाम्बैश्च प्रद्युम्नेनाहुकेन च
BR-03-04-048-024e	धृष्टद्युम्नेन वीरेण शिशुपालात्मजेन च
BR-03-04-048-025a	दुर्योधनं रणे हत्वा सद्यः कर्णं च भारत
BR-03-04-048-025c	दुःशासनं सौबलेयं यश्चान्यः प्रतियोत्स्यते
BR-03-04-048-026a	ततस्त्वं हास्तिनपुरे भ्रातृभिः सहितो वसन्
BR-03-04-048-026c	धार्तराष्ट्रीं श्रियं प्राप्य प्रशाधि पृथिवीमिमाम्
BR-03-04-048-027a	अथैनमब्रवीद्राजा तस्मिन्वीरसमागमे
BR-03-04-048-027c	शृण्वत्सु तेषु सर्वेषु धृष्टद्युम्नमुखेषु च
BR-03-04-048-028a	प्रतिगृह्णामि ते वाचं सत्यामेतां जनार्दन
BR-03-04-048-028c	अमित्रान्मे महाबाहो सानुबन्धान्हनिष्यसि
BR-03-04-048-029a	वर्षात्त्रयोदशादूर्ध्वं सत्यं मां कुरु केशव
BR-03-04-048-029c	प्रतिज्ञातो वने वासो राजमध्ये मया ह्ययम्
BR-03-04-048-030a	तद्धर्मराजवचनं प्रतिश्रुत्य सभासदः
BR-03-04-048-030c	धृष्टद्युम्नपुरोगास्ते शमयामासुरञ्जसा
BR-03-04-048-030e	केशवं मधुरैर्वाक्यैः कालयुक्तैरमर्षितम्
BR-03-04-048-031a	पाञ्चालीं चाहुरक्लिष्टां वासुदेवस्य शृण्वतः
BR-03-04-048-031c	दुर्योधनस्तव क्रोधाद्देवि त्यक्ष्यति जीवितम्
BR-03-04-048-031e	प्रतिजानीम ते सत्यं मा शुचो वरवर्णिनि
BR-03-04-048-032a	ये स्म ते कुपितां कृष्णे दृष्ट्वा त्वां प्राहसंस्तदा
BR-03-04-048-032c	मांसानि तेषां खादन्तो हसिष्यन्ति मृगद्विजाः
BR-03-04-048-033a	पास्यन्ति रुधिरं तेषां गृध्रा गोमायवस्तथा
BR-03-04-048-033c	उत्तमाङ्गानि कर्षन्तो यैस्त्वं कृष्टा सभातले
BR-03-04-048-034a	तेषां द्रक्ष्यसि पाञ्चालि गात्राणि पृथिवीतले
BR-03-04-048-034c	क्रव्यादैः कृष्यमाणानि भक्ष्यमाणानि चासकृत्
BR-03-04-048-035a	परिक्लिष्टासि यैस्तत्र यैश्चापि समुपेक्षिता
BR-03-04-048-035c	तेषामुत्कृत्तशिरसां भूमिः पास्यति शोणितम्
BR-03-04-048-036a	एवं बहुविधा वाचस्तदोचुः पुरुषर्षभाः
BR-03-04-048-036c	सर्वे तेजस्विनः शूराः सर्वे चाहतलक्षणाः
BR-03-04-048-037a	ते धर्मराजेन वृता वर्षादूर्ध्वं त्रयोदशात्
BR-03-04-048-037c	पुरस्कृत्योपयास्यन्ति वासुदेवं महारथाः
BR-03-04-048-038a	रामश्च कृष्णश्च धनञ्जयश्च प्रद्युम्नसाम्बौ युयुधानभीमौ
BR-03-04-048-038c	माद्रीसुतौ केकयराजपुत्राः पाञ्चालपुत्राः सह धर्मराज्ञा
BR-03-04-048-039a	एतान्सर्वाँल्लोकवीरानजेयान्महात्मनः सानुबन्धान्ससैन्यान्
BR-03-04-048-039c	को जीवितार्थी समरे प्रत्युदीयात्क्रुद्धान्सिंहान्केसरिणो यथैव
BR-03-04-048-040	धृतराष्ट्र उवाच
BR-03-04-048-040a	यन्माब्रवीद्विदुरो द्यूतकाले त्वं पाण्डवाञ्जेष्यसि चेन्नरेन्द्र
BR-03-04-048-040c	ध्रुवं कुरूणामयमन्तकालो महाभयो भविता शोणितौघः
BR-03-04-048-041a	मन्ये तथा तद्भवितेति सूत यथा क्षत्ता प्राह वचः पुरा माम्
BR-03-04-048-041c	असंशयं भविता युद्धमेतद्गते काले पाण्डवानां यथोक्तम्
