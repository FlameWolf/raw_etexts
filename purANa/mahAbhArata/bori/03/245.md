001	वैशम्पायन उवाच
001a	वने निवसतां तेषां पाण्डवानां महात्मनाम्
001c	वर्षाण्येकादशातीयुः कृच्छ्रेण भरतर्षभ
002a	फलमूलाशनास्ते हि सुखार्हा दुःखमुत्तमम्
002c	प्राप्तकालमनुध्यान्तः सेहुरुत्तमपूरुषाः
003a	युधिष्ठिरस्तु राजर्षिरात्मकर्मापराधजम्
003c	चिन्तयन्स महाबाहुर्भ्रातॄणां दुःखमुत्तमम्
004a	न सुष्वाप सुखं राजा हृदि शल्यैरिवार्पितैः
004c	दौरात्म्यमनुपश्यंस्तत्काले द्यूतोद्भवस्य हि
005a	संस्मरन्परुषा वाचः सूतपुत्रस्य पाण्डवः
005c	निःश्वासपरमो दीनो बिभ्रत्कोपविषं महत्
006a	अर्जुनो यमजौ चोभौ द्रौपदी च यशस्विनी
006c	स च भीमो महातेजाः सर्वेषामुत्तमो बली
006e	युधिष्ठिरमुदीक्षन्तः सेहुर्दुःखमनुत्तमम्
007a	अवशिष्टमल्पकालं मन्वानाः पुरुषर्षभाः
007c	वपुरन्यदिवाकार्षुरुत्साहामर्षचेष्टितैः
008a	कस्यचित्त्वथ कालस्य व्यासः सत्यवतीसुतः
008c	आजगाम महायोगी पाण्डवानवलोककः
009a	तमागतमभिप्रेक्ष्य कुन्तीपुत्रो युधिष्ठिरः
009c	प्रत्युद्गम्य महात्मानं प्रत्यगृह्णाद्यथाविधि
010a	तमासीनमुपासीनः शुश्रूषुर्नियतेन्द्रियः
010c	तोषयन्प्रणिपातेन व्यासं पाण्डवनन्दनः
011a	तानवेक्ष्य कृशान्पौत्रान्वने वन्येन जीवतः
011c	महर्षिरनुकम्पार्थमब्रवीद्बाष्पगद्गदम्
012a	युधिष्ठिर महाबाहो शृणु धर्मभृतां वर
012c	नातप्ततपसः पुत्र प्राप्नुवन्ति महत्सुखम्
013a	सुखदुःखे हि पुरुषः पर्यायेणोपसेवते
013c	नात्यन्तमसुखं कश्चित्प्राप्नोति पुरुषर्षभ
014a	प्रज्ञावांस्त्वेव पुरुषः संयुक्तः परया धिया
014c	उदयास्तमयज्ञो हि न शोचति न हृष्यति
015a	सुखमापतितं सेवेद्दुःखमापतितं सहेत्
015c	कालप्राप्तमुपासीत सस्यानामिव कर्षकः
016a	तपसो हि परं नास्ति तपसा विन्दते महत्
016c	नासाध्यं तपसः किञ्चिदिति बुध्यस्व भारत
017a	सत्यमार्जवमक्रोधः संविभागो दमः शमः
017c	अनसूयाविहिंसा च शौचमिन्द्रियसंयमः
017e	साधनानि महाराज नराणां पुण्यकर्मणाम्
018a	अधर्मरुचयो मूढास्तिर्यग्गतिपरायणाः
018c	कृच्छ्रां योनिमनुप्राप्य न सुखं विन्दते जनाः
019a	इह यत्क्रियते कर्म तत्परत्रोपभुज्यते
019c	तस्माच्छरीरं युञ्जीत तपसा नियमेन च
020a	यथाशक्ति प्रयच्छेच्च सम्पूज्याभिप्रणम्य च
020c	काले पात्रे च हृष्टात्मा राजन्विगतमत्सरः
021a	सत्यवादी लभेतायुरनायासमथार्जवी
021c	अक्रोधनोऽनसूयश्च निर्वृतिं लभते पराम्
022a	दान्तः शमपरः शश्वत्परिक्लेशं न विन्दति
022c	न च तप्यति दान्तात्मा दृष्ट्वा परगतां श्रियम्
023a	संविभक्ता च दाता च भोगवान्सुखवान्नरः
023c	भवत्यहिंसकश्चैव परमारोग्यमश्नुते
024a	मान्यान्मानयिता जन्म कुले महति विन्दति
024c	व्यसनैर्न तु संयोगं प्राप्नोति विजितेन्द्रियः
025a	शुभानुशयबुद्धिर्हि संयुक्तः कालधर्मणा
025c	प्रादुर्भवति तद्योगात्कल्याणमतिरेव सः
026	युधिष्ठिर उवाच
026a	भगवन्दानधर्माणां तपसो वा महामुने
026c	किं स्विद्बहुगुणं प्रेत्य किं वा दुष्करमुच्यते
027	व्यास उवाच
027a	दानान्न दुष्करतरं पृथिव्यामस्ति किञ्चन
027c	अर्थे हि महती तृष्णा स च दुःखेन लभ्यते
028a	परित्यज्य प्रियान्प्राणान्धनार्थं हि महाहवम्
028c	प्रविशन्ति नरा वीराः समुद्रमटवीं तथा
029a	कृषिगोरक्ष्यमित्येके प्रतिपद्यन्ति मानवाः
029c	पुरुषाः प्रेष्यतामेके निर्गच्छन्ति धनार्थिनः
030a	तस्य दुःखार्जितस्यैवं परित्यागः सुदुष्करः
030c	न दुष्करतरं दानात्तस्माद्दानं मतं मम
031a	विशेषस्त्वत्र विज्ञेयो न्यायेनोपार्जितं धनम्
031c	पात्रे देशे च काले च साधुभ्यः प्रतिपादयेत्
032a	अन्यायसमुपात्तेन दानधर्मो धनेन यः
032c	क्रियते न स कर्तारं त्रायते महतो भयात्
033a	पात्रे दानं स्वल्पमपि काले दत्तं युधिष्ठिर
033c	मनसा सुविशुद्धेन प्रेत्यानन्तफलं स्मृतम्
034a	अत्राप्युदाहरन्तीममितिहासं पुरातनम्
034c	व्रीहिद्रोणपरित्यागाद्यत्फलं प्राप मुद्गलः
