BR-03-09-221-001	मार्कण्डेय उवाच
BR-03-09-221-001a	यदाभिषिक्तो भगवान्सेनापत्येन पावकिः
BR-03-09-221-001c	तदा सम्प्रस्थितः श्रीमान्हृष्टो भद्रवटं हरः
BR-03-09-221-001e	रथेनादित्यवर्णेन पार्वत्या सहितः प्रभुः
BR-03-09-221-002a	सहस्रं तस्य सिंहानां तस्मिन्युक्तं रथोत्तमे
BR-03-09-221-002c	उत्पपात दिवं शुभ्रं कालेनाभिप्रचोदितः
BR-03-09-221-003a	ते पिबन्त इवाकाशं त्रासयन्तश्चराचरान्
BR-03-09-221-003c	सिंहा नभस्यगच्छन्त नदन्तश्चारुकेसराः
BR-03-09-221-004a	तस्मिन्रथे पशुपतिः स्थितो भात्युमया सह
BR-03-09-221-004c	विद्युता सहितः सूर्यः सेन्द्रचापे घने यथा
BR-03-09-221-005a	अग्रतस्तस्य भगवान्धनेशो गुह्यकैः सह
BR-03-09-221-005c	आस्थाय रुचिरं याति पुष्पकं नरवाहनः
BR-03-09-221-006a	ऐरावतं समास्थाय शक्रश्चापि सुरैः सह
BR-03-09-221-006c	पृष्ठतोऽनुययौ यान्तं वरदं वृषभध्वजम्
BR-03-09-221-007a	जम्भकैर्यक्षरक्षोभिः स्रग्विभिः समलङ्कृतः
BR-03-09-221-007c	यात्यमोघो महायक्षो दक्षिणं पक्षमास्थितः
BR-03-09-221-008a	तस्य दक्षिणतो देवा मरुतश्चित्रयोधिनः
BR-03-09-221-008c	गच्छन्ति वसुभिः सार्धं रुद्रैश्च सह सङ्गताः
BR-03-09-221-009a	यमश्च मृत्युना सार्धं सर्वतः परिवारितः
BR-03-09-221-009c	घोरैर्व्याधिशतैर्याति घोररूपवपुस्तथा
BR-03-09-221-010a	यमस्य पृष्ठतश्चैव घोरस्त्रिशिखरः शितः
BR-03-09-221-010c	विजयो नाम रुद्रस्य याति शूलः स्वलङ्कृतः
BR-03-09-221-011a	तमुग्रपाशो वरुणो भगवान्सलिलेश्वरः
BR-03-09-221-011c	परिवार्य शनैर्याति यादोभिर्विविधैर्वृतः
BR-03-09-221-012a	पृष्ठतो विजयस्यापि याति रुद्रस्य पट्टिशः
BR-03-09-221-012c	गदामुसलशक्त्याद्यैर्वृतः प्रहरणोत्तमैः
BR-03-09-221-013a	पट्टिशं त्वन्वगाद्राजंश्छत्रं रौद्रं महाप्रभम्
BR-03-09-221-013c	कमण्डलुश्चाप्यनु तं महर्षिगणसंवृतः
BR-03-09-221-014a	तस्य दक्षिणतो भाति दण्डो गच्छञ्श्रिया वृतः
BR-03-09-221-014c	भृग्वङ्गिरोभिः सहितो देवैश्चाप्यभिपूजितः
BR-03-09-221-015a	एषां तु पृष्ठतो रुद्रो विमले स्यन्दने स्थितः
BR-03-09-221-015c	याति संहर्षयन्सर्वांस्तेजसा त्रिदिवौकसः
BR-03-09-221-016a	ऋषयश्चैव देवाश्च गन्धर्वा भुजगास्तथा
BR-03-09-221-016c	नद्यो नदा द्रुमाश्चैव तथैवाप्सरसां गणाः
BR-03-09-221-017a	नक्षत्राणि ग्रहाश्चैव देवानां शिशवश्च ये
BR-03-09-221-017c	स्त्रियश्च विविधाकारा यान्ति रुद्रस्य पृष्ठतः
BR-03-09-221-017e	सृजन्त्यः पुष्पवर्षाणि चारुरूपा वराङ्गनाः
BR-03-09-221-018a	पर्जन्यश्चाप्यनुययौ नमस्कृत्य पिनाकिनम्
BR-03-09-221-018c	छत्रं तु पाण्डुरं सोमस्तस्य मूर्धन्यधारयत्
BR-03-09-221-018e	चामरे चापि वायुश्च गृहीत्वाग्निश्च विष्ठितौ
BR-03-09-221-019a	शक्रश्च पृष्ठतस्तस्य याति राजञ्श्रिया वृतः
BR-03-09-221-019c	सह राजर्षिभिः सर्वैः स्तुवानो वृषकेतनम्
BR-03-09-221-020a	गौरी विद्याथ गान्धारी केशिनी मित्रसाह्वया
BR-03-09-221-020c	सावित्र्या सह सर्वास्ताः पार्वत्या यान्ति पृष्ठतः
BR-03-09-221-021a	तत्र विद्यागणाः सर्वे ये केचित्कविभिः कृताः
BR-03-09-221-021c	यस्य कुर्वन्ति वचनं सेन्द्रा देवाश्चमूमुखे
BR-03-09-221-022a	स गृहीत्वा पताकां तु यात्यग्रे राक्षसो ग्रहः
BR-03-09-221-022c	व्यापृतस्तु श्मशाने यो नित्यं रुद्रस्य वै सखा
BR-03-09-221-022e	पिङ्गलो नाम यक्षेन्द्रो लोकस्यानन्ददायकः
BR-03-09-221-023a	एभिः स सहितस्तत्र ययौ देवो यथासुखम्
BR-03-09-221-023c	अग्रतः पृष्ठतश्चैव न हि तस्य गतिर्ध्रुवा
BR-03-09-221-024a	रुद्रं सत्कर्मभिर्मर्त्याः पूजयन्तीह दैवतम्
BR-03-09-221-024c	शिवमित्येव यं प्राहुरीशं रुद्रं पिनाकिनम्
BR-03-09-221-024e	भावैस्तु विविधाकारैः पूजयन्ति महेश्वरम्
BR-03-09-221-025a	देवसेनापतिस्त्वेवं देवसेनाभिरावृतः
BR-03-09-221-025c	अनुगच्छति देवेशं ब्रह्मण्यः कृत्तिकासुतः
BR-03-09-221-026a	अथाब्रवीन्महासेनं महादेवो बृहद्वचः
BR-03-09-221-026c	सप्तमं मारुतस्कन्धं रक्ष नित्यमतन्द्रितः
BR-03-09-221-027	स्कन्द उवाच
BR-03-09-221-027a	सप्तमं मारुतस्कन्धं पालयिष्याम्यहं प्रभो
BR-03-09-221-027c	यदन्यदपि मे कार्यं देव तद्वद माचिरम्
BR-03-09-221-028	रुद्र उवाच
BR-03-09-221-028a	कार्येष्वहं त्वया पुत्र सन्द्रष्टव्यः सदैव हि
BR-03-09-221-028c	दर्शनान्मम भक्त्या च श्रेयः परमवाप्स्यसि
BR-03-09-221-029	मार्कण्डेय उवाच
BR-03-09-221-029a	इत्युक्त्वा विससर्जैनं परिष्वज्य महेष्वरः
BR-03-09-221-029c	विसर्जिते ततः स्कन्दे बभूवौत्पातिकं महत्
BR-03-09-221-029e	सहसैव महाराज देवान्सर्वान्प्रमोहयत्
BR-03-09-221-030a	जज्वाल खं सनक्षत्रं प्रमूढं भुवनं भृशम्
BR-03-09-221-030c	चचाल व्यनदच्चोर्वी तमोभूतं जगत्प्रभो
BR-03-09-221-031a	ततस्तद्दारुणं दृष्ट्वा क्षुभितः शङ्करस्तदा
BR-03-09-221-031c	उमा चैव महाभागा देवाश्च समहर्षयः
BR-03-09-221-032a	ततस्तेषु प्रमूढेषु पर्वताम्बुदसन्निभम्
BR-03-09-221-032c	नानाप्रहरणं घोरमदृश्यत महद्बलम्
BR-03-09-221-033a	तद्धि घोरमसङ्ख्येयं गर्जच्च विविधा गिरः
BR-03-09-221-033c	अभ्यद्रवद्रणे देवान्भगवन्तं च शङ्करम्
BR-03-09-221-034a	तैर्विसृष्टान्यनीकेषु बाणजालान्यनेकशः
BR-03-09-221-034c	पर्वताश्च शतघ्न्यश्च प्रासाश्च परिघा गदाः
BR-03-09-221-035a	निपतद्भिश्च तैर्घोरैर्देवानीकं महायुधैः
BR-03-09-221-035c	क्षणेन व्यद्रवत्सर्वं विमुखं चाप्यदृश्यत
BR-03-09-221-036a	निकृत्तयोधनागाश्वं कृत्तायुधमहारथम्
BR-03-09-221-036c	दानवैरर्दितं सैन्यं देवानां विमुखं बभौ
BR-03-09-221-037a	असुरैर्वध्यमानं तत्पावकैरिव काननम्
BR-03-09-221-037c	अपतद्दग्धभूयिष्ठं महाद्रुमवनं यथा
BR-03-09-221-038a	ते विभिन्नशिरोदेहाः प्रच्यवन्ते दिवौकसः
BR-03-09-221-038c	न नाथमध्यगच्छन्त वध्यमाना महारणे
BR-03-09-221-039a	अथ तद्विद्रुतं सैन्यं दृष्ट्वा देवः पुरन्दरः
BR-03-09-221-039c	आश्वासयन्नुवाचेदं बलवद्दानवार्दितम्
BR-03-09-221-040a	भयं त्यजत भद्रं वः शूराः शस्त्राणि गृह्णत
BR-03-09-221-040c	कुरुध्वं विक्रमे बुद्धिं मा वः काचिद्व्यथा भवेत्
BR-03-09-221-041a	जयतैनान्सुदुर्वृत्तान्दानवान्घोरदर्शनान्
BR-03-09-221-041c	अभिद्रवत भद्रं वो मया सह महासुरान्
BR-03-09-221-042a	शक्रस्य वचनं श्रुत्वा समाश्वस्ता दिवौकसः
BR-03-09-221-042c	दानवान्प्रत्ययुध्यन्त शक्रं कृत्वा व्यपाश्रयम्
BR-03-09-221-043a	ततस्ते त्रिदशाः सर्वे मरुतश्च महाबलाः
BR-03-09-221-043c	प्रत्युद्ययुर्महावेगाः साध्याश्च वसुभिः सह
BR-03-09-221-044a	तैर्विसृष्टान्यनीकेषु क्रुद्धैः शस्त्राणि संयुगे
BR-03-09-221-044c	शराश्च दैत्यकायेषु पिबन्ति स्मासृगुल्बणम्
BR-03-09-221-045a	तेषां देहान्विनिर्भिद्य शरास्ते निशितास्तदा
BR-03-09-221-045c	निष्पतन्तो अदृश्यन्त नगेभ्य इव पन्नगाः
BR-03-09-221-046a	तानि दैत्यशरीराणि निर्भिन्नानि स्म सायकैः
BR-03-09-221-046c	अपतन्भूतले राजंश्छिन्नाभ्राणीव सर्वशः
BR-03-09-221-047a	ततस्तद्दानवं सैन्यं सर्वैर्देवगणैर्युधि
BR-03-09-221-047c	त्रासितं विविधैर्बाणैः कृतं चैव पराङ्मुखम्
BR-03-09-221-048a	अथोत्क्रुष्टं तदा हृष्टैः सर्वैर्देवैरुदायुधैः
BR-03-09-221-048c	संहतानि च तूर्याणि तदा सर्वाण्यनेकशः
BR-03-09-221-049a	एवमन्योन्यसंयुक्तं युद्धमासीत्सुदारुणम्
BR-03-09-221-049c	देवानां दानवानां च मांसशोणितकर्दमम्
BR-03-09-221-050a	अनयो देवलोकस्य सहसैव व्यदृश्यत
BR-03-09-221-050c	तथा हि दानवा घोरा विनिघ्नन्ति दिवौकसः
BR-03-09-221-051a	ततस्तूर्यप्रणादाश्च भेरीणां च महास्वनाः
BR-03-09-221-051c	बभूवुर्दानवेन्द्राणां सिंहनादाश्च दारुणाः
BR-03-09-221-052a	अथ दैत्यबलाद्घोरान्निष्पपात महाबलः
BR-03-09-221-052c	दानवो महिषो नाम प्रगृह्य विपुलं गिरिम्
BR-03-09-221-053a	ते तं घनैरिवादित्यं दृष्ट्वा सम्परिवारितम्
BR-03-09-221-053c	समुद्यतगिरिं राजन्व्यद्रवन्त दिवौकसः
BR-03-09-221-054a	अथाभिद्रुत्य महिषो देवांश्चिक्षेप तं गिरिम्
BR-03-09-221-054c	पतता तेन गिरिणा देवसैन्यस्य पार्थिव
BR-03-09-221-054e	भीमरूपेण निहतमयुतं प्रापतद्भुवि
BR-03-09-221-055a	अथ तैर्दानवैः सार्धं महिषस्त्रासयन्सुरान्
BR-03-09-221-055c	अभ्यद्रवद्रणे तूर्णं सिंहः क्षुद्रमृगानिव
BR-03-09-221-056a	तमापतन्तं महिषं दृष्ट्वा सेन्द्रा दिवौकसः
BR-03-09-221-056c	व्यद्रवन्त रणे भीता विशीर्णायुधकेतनाः
BR-03-09-221-057a	ततः स महिषः क्रुद्धस्तूर्णं रुद्ररथं ययौ
BR-03-09-221-057c	अभिद्रुत्य च जग्राह रुद्रस्य रथकूबरम्
BR-03-09-221-058a	यदा रुद्ररथं क्रुद्धो महिषः सहसा गतः
BR-03-09-221-058c	रेसतू रोदसी गाढं मुमुहुश्च महर्षयः
BR-03-09-221-059a	व्यनदंश्च महाकाया दैत्या जलधरोपमाः
BR-03-09-221-059c	आसीच्च निश्चितं तेषां जितमस्माभिरित्युत
BR-03-09-221-060a	तथाभूते तु भगवान्नावधीन्महिषं रणे
BR-03-09-221-060c	सस्मार च तदा स्कन्दं मृत्युं तस्य दुरात्मनः
BR-03-09-221-061a	महिषोऽपि रथं दृष्ट्वा रौद्रं रुद्रस्य नानदत्
BR-03-09-221-061c	देवान्सन्त्रासयंश्चापि दैत्यांश्चापि प्रहर्षयन्
BR-03-09-221-062a	ततस्तस्मिन्भये घोरे देवानां समुपस्थिते
BR-03-09-221-062c	आजगाम महासेनः क्रोधात्सूर्य इव ज्वलन्
BR-03-09-221-063a	लोहिताम्बरसंवीतो लोहितस्रग्विभूषणः
BR-03-09-221-063c	लोहितास्यो महाबाहुर्हिरण्यकवचः प्रभुः
BR-03-09-221-064a	रथमादित्यसङ्काशमास्थितः कनकप्रभम्
BR-03-09-221-064c	तं दृष्ट्वा दैत्यसेना सा व्यद्रवत्सहसा रणे
BR-03-09-221-065a	स चापि तां प्रज्वलितां महिषस्य विदारिणीम्
BR-03-09-221-065c	मुमोच शक्तिं राजेन्द्र महासेनो महाबलः
BR-03-09-221-066a	सा मुक्ताभ्यहनच्छक्तिर्महिषस्य शिरो महत्
BR-03-09-221-066c	पपात भिन्ने शिरसि महिषस्त्यक्तजीवितः
BR-03-09-221-067a	क्षिप्ताक्षिप्ता तु सा शक्तिर्हत्वा शत्रून्सहस्रशः
BR-03-09-221-067c	स्कन्दहस्तमनुप्राप्ता दृश्यते देवदानवैः
BR-03-09-221-068a	प्रायः शरैर्विनिहता महासेनेन धीमता
BR-03-09-221-068c	शेषा दैत्यगणा घोरा भीतास्त्रस्ता दुरासदैः
BR-03-09-221-068e	स्कन्दस्य पार्षदैर्हत्वा भक्षिताः शतसङ्घशः
BR-03-09-221-069a	दानवान्भक्षयन्तस्ते प्रपिबन्तश्च शोणितम्
BR-03-09-221-069c	क्षणान्निर्दानवं सर्वमकार्षुर्भृशहर्षिताः
BR-03-09-221-070a	तमांसीव यथा सूर्यो वृक्षानग्निर्घनान्खगः
BR-03-09-221-070c	तथा स्कन्दोऽजयच्छत्रून्स्वेन वीर्येण कीर्तिमान्
BR-03-09-221-071a	सम्पूज्यमानस्त्रिदशैरभिवाद्य महेश्वरम्
BR-03-09-221-071c	शुशुभे कृत्तिकापुत्रः प्रकीर्णांशुरिवांशुमान्
BR-03-09-221-072a	नष्टशत्रुर्यदा स्कन्दः प्रयातश्च महेश्वरम्
BR-03-09-221-072c	अथाब्रवीन्महासेनं परिष्वज्य पुरन्दरः
BR-03-09-221-073a	ब्रह्मदत्तवरः स्कन्द त्वयायं महिषो हतः
BR-03-09-221-073c	देवास्तृणमया यस्य बभूवुर्जयतां वर
BR-03-09-221-073e	सोऽयं त्वया महाबाहो शमितो देवकण्टकः
BR-03-09-221-074a	शतं महिषतुल्यानां दानवानां त्वया रणे
BR-03-09-221-074c	निहतं देवशत्रूणां यैर्वयं पूर्वतापिताः
BR-03-09-221-075a	तावकैर्भक्षिताश्चान्ये दानवाः शतसङ्घशः
BR-03-09-221-075c	अजेयस्त्वं रणेऽरीणामुमापतिरिव प्रभुः
BR-03-09-221-076a	एतत्ते प्रथमं देव ख्यातं कर्म भविष्यति
BR-03-09-221-076c	त्रिषु लोकेषु कीर्तिश्च तवाक्षय्या भविष्यति
BR-03-09-221-076e	वशगाश्च भविष्यन्ति सुरास्तव सुरात्मज
BR-03-09-221-077a	महासेनेत्येवमुक्त्वा निवृत्तः सह दैवतैः
BR-03-09-221-077c	अनुज्ञातो भगवता त्र्यम्बकेन शचीपतिः
BR-03-09-221-078a	गतो भद्रवटं रुद्रो निवृत्ताश्च दिवौकसः
BR-03-09-221-078c	उक्ताश्च देवा रुद्रेण स्कन्दं पश्यत मामिव
BR-03-09-221-079a	स हत्वा दानवगणान्पूज्यमानो महर्षिभिः
BR-03-09-221-079c	एकाह्नैवाजयत्सर्वं त्रैलोक्यं वह्निनन्दनः
BR-03-09-221-080a	स्कन्दस्य य इदं जन्म पठते सुसमाहितः
BR-03-09-221-080c	स पुष्टिमिह सम्प्राप्य स्कन्दसालोक्यतामियात्
