001	युधिष्ठिर उवाच
001a	भीमसेन यमौ चोभौ पाञ्चालि च निबोधत
001c	नास्ति भूतस्य नाशो वै पश्यतास्मान्वनेचरान्
002a	दुर्बलाः क्लेशिताः स्मेति यद्ब्रवीथेतरेतरम्
002c	अशक्येऽपि व्रजामेति धनञ्जयदिदृक्षया
003a	तन्मे दहति गात्राणि तूलराशिमिवानलः
003c	यच्च वीरं न पश्यामि धनञ्जयमुपान्तिके
004a	तस्य दर्शनतृष्णं मां सानुजं वनमास्थितम्
004c	याज्ञसेन्याः परामर्शः स च वीर दहत्युत
005a	नकुलात्पूर्वजं पार्थं न पश्याम्यमितौजसम्
005c	अजेयमुग्रधन्वानं तेन तप्ये वृकोदर
006a	तीर्थानि चैव रम्याणि वनानि च सरांसि च
006c	चरामि सह युष्माभिस्तस्य दर्शनकाङ्क्षया
007a	पञ्च वर्षाण्यहं वीरं सत्यसन्धं धनञ्जयम्
007c	यन्न पश्यामि बीभत्सुं तेन तप्ये वृकोदर
008a	तं वै श्यामं गुडाकेशं सिंहविक्रान्तगामिनम्
008c	न पश्यामि महाबाहुं तेन तप्ये वृकोदर
009a	कृतास्त्रं निपुणं युद्धे प्रतिमानं धनुष्मताम्
009c	न पश्यामि नरश्रेष्ठं तेन तप्ये वृकोदर
010a	चरन्तमरिसङ्घेषु कालं क्रुद्धमिवान्तकम्
010c	प्रभिन्नमिव मातङ्गं सिंहस्कन्धं धनञ्जयम्
011a	यः स शक्रादनवरो वीर्येण द्रविणेन च
011c	यमयोः पूर्वजः पार्थः श्वेताश्वोऽमितविक्रमः
012a	दुःखेन महताविष्टः स्वकृतेनानिवर्तिना
012c	अजेयमुग्रधन्वानं तं न पश्यामि फल्गुनम्
013a	सततं यः क्षमाशीलः क्षिप्यमाणोऽप्यणीयसा
013c	ऋजुमार्गप्रपन्नस्य शर्मदाताभयस्य च
014a	स तु जिह्मप्रवृत्तस्य माययाभिजिघांसतः
014c	अपि वज्रधरस्यापि भवेत्कालविषोपमः
015a	शत्रोरपि प्रपन्नस्य सोऽनृशंसः प्रतापवान्
015c	दाताभयस्य बीभत्सुरमितात्मा महाबलः
016a	सर्वेषामाश्रयोऽस्माकं रणेऽरीणां प्रमर्दिता
016c	आहर्ता सर्वरत्नानां सर्वेषां नः सुखावहः
017a	रत्नानि यस्य वीर्येण दिव्यान्यासन्पुरा मम
017c	बहूनि बहुजातानि यानि प्राप्तः सुयोधनः
018a	यस्य बाहुबलाद्वीर सभा चासीत्पुरा मम
018c	सर्वरत्नमयी ख्याता त्रिषु लोकेषु पाण्डव
019a	वासुदेवसमं वीर्ये कार्तवीर्यसमं युधि
019c	अजेयमजितं युद्धे तं न पश्यामि फल्गुनम्
020a	सङ्कर्षणं महावीर्यं त्वां च भीमापराजितम्
020c	अनुजातः स वीर्येण वासुदेवं च शत्रुहा
021a	यस्य बाहुबले तुल्यः प्रभावे च पुरन्दरः
021c	जवे वायुर्मुखे सोमः क्रोधे मृत्युः सनातनः
022a	ते वयं तं नरव्याघ्रं सर्वे वीर दिदृक्षवः
022c	प्रवेक्ष्यामो महाबाहो पर्वतं गन्धमादनम्
023a	विशाला बदरी यत्र नरनारायणाश्रमः
023c	तं सदाध्युषितं यक्षैर्द्रक्ष्यामो गिरिमुत्तमम्
024a	कुबेरनलिनीं रम्यां राक्षसैरभिरक्षिताम्
024c	पद्भिरेव गमिष्यामस्तप्यमाना महत्तपः
025a	नातप्ततपसा शक्यो देशो गन्तुं वृकोदर
025c	न नृशंसेन लुब्धेन नाप्रशान्तेन भारत
026a	तत्र सर्वे गमिष्यामो भीमार्जुनपदैषिणः
026c	सायुधा बद्धनिस्त्रिंशाः सह विप्रैर्महाव्रतैः
027a	मक्षिकान्मशकान्दंशान्व्याघ्रान्सिंहान्सरीसृपान्
027c	प्राप्नोत्यनियतः पार्थ नियतस्तान्न पश्यति
028a	ते वयं नियतात्मानः पर्वतं गन्धमादनम्
028c	प्रवेक्ष्यामो मिताहारा धनञ्जयदिदृक्षवः
