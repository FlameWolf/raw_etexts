BR-03-11-238-001	दुर्योधन उवाच
BR-03-11-238-001a	चित्रसेनं समागम्य प्रहसन्नर्जुनस्तदा
BR-03-11-238-001c	इदं वचनमक्लीबमब्रवीत्परवीरहा
BR-03-11-238-002a	भ्रातॄनर्हसि नो वीर मोक्तुं गन्धर्वसत्तम
BR-03-11-238-002c	अनर्हा धर्षणं हीमे जीवमानेषु पाण्डुषु
BR-03-11-238-003a	एवमुक्तस्तु गन्धर्वः पाण्डवेन महात्मना
BR-03-11-238-003c	उवाच यत्कर्ण वयं मन्त्रयन्तो विनिर्गताः
BR-03-11-238-003e	द्रष्टारः स्म सुखाद्धीनान्सदारान्पाण्डवानिति
BR-03-11-238-004a	तस्मिन्नुच्चार्यमाणे तु गन्धर्वेण वचस्यथ
BR-03-11-238-004c	भूमेर्विवरमन्वैच्छं प्रवेष्टुं व्रीडयान्वितः
BR-03-11-238-005a	युधिष्ठिरमथागम्य गन्धर्वाः सह पाण्डवैः
BR-03-11-238-005c	अस्मद्दुर्मन्त्रितं तस्मै बद्धांश्चास्मान्न्यवेदयन्
BR-03-11-238-006a	स्त्रीसमक्षमहं दीनो बद्धः शत्रुवशं गतः
BR-03-11-238-006c	युधिष्ठिरस्योपहृतः किं नु दुःखमतः परम्
BR-03-11-238-007a	ये मे निराकृता नित्यं रिपुर्येषामहं सदा
BR-03-11-238-007c	तैर्मोक्षितोऽहं दुर्बुद्धिर्दत्तं तैर्जीवितं च मे
BR-03-11-238-008a	प्राप्तः स्यां यद्यहं वीर वधं तस्मिन्महारणे
BR-03-11-238-008c	श्रेयस्तद्भविता मह्यमेवम्भूतं न जीवितम्
BR-03-11-238-009a	भवेद्यशः पृथिव्यां मे ख्यातं गन्धर्वतो वधात्
BR-03-11-238-009c	प्राप्ताश्च लोकाः पुण्याः स्युर्महेन्द्रसदनेऽक्षयाः
BR-03-11-238-010a	यत्त्वद्य मे व्यवसितं तच्छृणुध्वं नरर्षभाः
BR-03-11-238-010c	इह प्रायमुपासिष्ये यूयं व्रजत वै गृहान्
BR-03-11-238-010e	भ्रातरश्चैव मे सर्वे प्रयान्त्वद्य पुरं प्रति
BR-03-11-238-011a	कर्णप्रभृतयश्चैव सुहृदो बान्धवाश्च ये
BR-03-11-238-011c	दुःशासनं पुरस्कृत्य प्रयान्त्वद्य पुरं प्रति
BR-03-11-238-012a	न ह्यहं प्रतियास्यामि पुरं शत्रुनिराकृतः
BR-03-11-238-012c	शत्रुमानापहो भूत्वा सुहृदां मानकृत्तथा
BR-03-11-238-013a	स सुहृच्छोकदो भूत्वा शत्रूणां हर्षवर्धनः
BR-03-11-238-013c	वारणाह्वयमासाद्य किं वक्ष्यामि जनाधिपम्
BR-03-11-238-014a	भीष्मो द्रोणः कृपो द्रौणिर्विदुरः सञ्जयस्तथा
BR-03-11-238-014c	बाह्लीकः सोमदत्तश्च ये चान्ये वृद्धसम्मताः
BR-03-11-238-015a	ब्राह्मणाः श्रेणिमुख्याश्च तथोदासीनवृत्तयः
BR-03-11-238-015c	किं मां वक्ष्यन्ति किं चापि प्रतिवक्ष्यामि तानहम्
BR-03-11-238-016a	रिपूणां शिरसि स्थित्वा तथा विक्रम्य चोरसि
BR-03-11-238-016c	आत्मदोषात्परिभ्रष्टः कथं वक्ष्यामि तानहम्
BR-03-11-238-017a	दुर्विनीताः श्रियं प्राप्य विद्यामैश्वर्यमेव च
BR-03-11-238-017c	तिष्ठन्ति न चिरं भद्रे यथाहं मदगर्वितः
BR-03-11-238-018a	अहो बत यथेदं मे कष्टं दुश्चरितं कृतम्
BR-03-11-238-018c	स्वयं दुर्बुद्धिना मोहाद्येन प्राप्तोऽस्मि संशयम्
BR-03-11-238-019a	तस्मात्प्रायमुपासिष्ये न हि शक्ष्यामि जीवितुम्
BR-03-11-238-019c	चेतयानो हि को जीवेत्कृच्छ्राच्छत्रुभिरुद्धृतः
BR-03-11-238-020a	शत्रुभिश्चावहसितो मानी पौरुषवर्जितः
BR-03-11-238-020c	पाण्डवैर्विक्रमाढ्यैश्च सावमानमवेक्षितः
BR-03-11-238-021	वैशम्पायन उवाच
BR-03-11-238-021a	एवं चिन्तापरिगतो दुःशासनमथाब्रवीत्
BR-03-11-238-021c	दुःशासन निबोधेदं वचनं मम भारत
BR-03-11-238-022a	प्रतीच्छ त्वं मया दत्तमभिषेकं नृपो भव
BR-03-11-238-022c	प्रशाधि पृथिवीं स्फीतां कर्णसौबलपालिताम्
BR-03-11-238-023a	भ्रातॄन्पालय विस्रब्धं मरुतो वृत्रहा यथा
BR-03-11-238-023c	बान्धवास्त्वोपजीवन्तु देवा इव शतक्रतुम्
BR-03-11-238-024a	ब्राह्मणेषु सदा वृत्तिं कुर्वीथाश्चाप्रमादतः
BR-03-11-238-024c	बन्धूनां सुहृदां चैव भवेथास्त्वं गतिः सदा
BR-03-11-238-025a	ज्ञातींश्चाप्यनुपश्येथा विष्णुर्देवगणानिव
BR-03-11-238-025c	गुरवः पालनीयास्ते गच्छ पालय मेदिनीम्
BR-03-11-238-026a	नन्दयन्सुहृदः सर्वाञ्शात्रवांश्चावभर्त्सयन्
BR-03-11-238-026c	कण्ठे चैनं परिष्वज्य गम्यतामित्युवाच ह
BR-03-11-238-027a	तस्य तद्वचनं श्रुत्वा दीनो दुःशासनोऽब्रवीत्
BR-03-11-238-027c	अश्रुकण्ठः सुदुःखार्तः प्राञ्जलिः प्रणिपत्य च
BR-03-11-238-027e	सगद्गदमिदं वाक्यं भ्रातरं ज्येष्ठमात्मनः
BR-03-11-238-028a	प्रसीदेत्यपतद्भूमौ दूयमानेन चेतसा
BR-03-11-238-028c	दुःखितः पादयोस्तस्य नेत्रजं जलमुत्सृजन्
BR-03-11-238-029a	उक्तवांश्च नरव्याघ्रो नैतदेवं भविष्यति
BR-03-11-238-029c	विदीर्येत्सनगा भूमिर्द्यौश्चापि शकलीभवेत्
BR-03-11-238-029e	रविरात्मप्रभां जह्यात्सोमः शीतांशुतां त्यजेत्
BR-03-11-238-030a	वायुः शैघ्र्यमथो जह्याद्धिमवांश्च परिव्रजेत्
BR-03-11-238-030c	शुष्येत्तोयं समुद्रेषु वह्निरप्युष्णतां त्यजेत्
BR-03-11-238-031a	न चाहं त्वदृते राजन्प्रशासेयं वसुन्धराम्
BR-03-11-238-031c	पुनः पुनः प्रसीदेति वाक्यं चेदमुवाच ह
BR-03-11-238-031e	त्वमेव नः कुले राजा भविष्यसि शतं समाः
BR-03-11-238-032a	एवमुक्त्वा स राजेन्द्र सस्वनं प्ररुरोद ह
BR-03-11-238-032c	पादौ सङ्गृह्य मानार्हौ भ्रातुर्ज्येष्ठस्य भारत
BR-03-11-238-033a	तथा तौ दुःखितौ दृष्ट्वा दुःशासनसुयोधनौ
BR-03-11-238-033c	अभिगम्य व्यथाविष्टः कर्णस्तौ प्रत्यभाषत
BR-03-11-238-034a	विषीदथः किं कौरव्यौ बालिश्यात्प्राकृताविव
BR-03-11-238-034c	न शोकः शोचमानस्य विनिवर्तेत कस्यचित्
BR-03-11-238-035a	यदा च शोचतः शोको व्यसनं नापकर्षति
BR-03-11-238-035c	सामर्थ्यं किं त्वतः शोके शोचमानौ प्रपश्यथः
BR-03-11-238-035e	धृतिं गृह्णीत मा शत्रूञ्शोचन्तौ नन्दयिष्यथः
BR-03-11-238-036a	कर्तव्यं हि कृतं राजन्पाण्डवैस्तव मोक्षणम्
BR-03-11-238-036c	नित्यमेव प्रियं कार्यं राज्ञो विषयवासिभिः
BR-03-11-238-036e	पाल्यमानास्त्वया ते हि निवसन्ति गतज्वराः
BR-03-11-238-037a	नार्हस्येवङ्गते मन्युं कर्तुं प्राकृतवद्यथा
BR-03-11-238-037c	विषण्णास्तव सोदर्यास्त्वयि प्रायं समास्थिते
BR-03-11-238-037e	उत्तिष्ठ व्रज भद्रं ते समाश्वासय सोदरान्
BR-03-11-238-038a	राजन्नद्यावगच्छामि तवेह लघुसत्त्वताम्
BR-03-11-238-038c	किमत्र चित्रं यद्वीर मोक्षितः पाण्डवैरसि
BR-03-11-238-038e	सद्यो वशं समापन्नः शत्रूणां शत्रुकर्शन
BR-03-11-238-039a	सेनाजीवैश्च कौरव्य तथा विषयवासिभिः
BR-03-11-238-039c	अज्ञातैर्यदि वा ज्ञातैः कर्तव्यं नृपतेः प्रियम्
BR-03-11-238-040a	प्रायः प्रधानाः पुरुषाः क्षोभयन्त्यरिवाहिनीम्
BR-03-11-238-040c	निगृह्यन्ते च युद्धेषु मोक्ष्यन्ते च स्वसैनिकैः
BR-03-11-238-041a	सेनाजीवाश्च ये राज्ञां विषये सन्ति मानवाः
BR-03-11-238-041c	तैः सङ्गम्य नृपार्थाय यतितव्यं यथातथम्
BR-03-11-238-042a	यद्येवं पाण्डवै राजन्भवद्विषयवासिभिः
BR-03-11-238-042c	यदृच्छया मोक्षितोऽद्य तत्र का परिदेवना
BR-03-11-238-043a	न चैतत्साधु यद्राजन्पाण्डवास्त्वां नृपोत्तम
BR-03-11-238-043c	स्वसेनया संप्रयान्तं नानुयान्ति स्म पृष्ठतः
BR-03-11-238-044a	शूराश्च बलवन्तश्च संयुगेष्वपलायिनः
BR-03-11-238-044c	भवतस्ते सभायां वै प्रेष्यतां पूर्वमागताः
BR-03-11-238-045a	पाण्डवेयानि रत्नानि त्वमद्याप्युपभुञ्जसे
BR-03-11-238-045c	सत्त्वस्थान्पाण्डवान्पश्य न ते प्रायमुपाविशन्
BR-03-11-238-045e	उत्तिष्ठ राजन्भद्रं ते न चिन्तां कर्तुमर्हसि
BR-03-11-238-046a	अवश्यमेव नृपते राज्ञो विषयवासिभिः
BR-03-11-238-046c	प्रियाण्याचरितव्यानि तत्र का परिदेवना
BR-03-11-238-047a	मद्वाक्यमेतद्राजेन्द्र यद्येवं न करिष्यसि
BR-03-11-238-047c	स्थास्यामीह भवत्पादौ शुश्रूषन्नरिमर्दन
BR-03-11-238-048a	नोत्सहे जीवितुमहं त्वद्विहीनो नरर्षभ
BR-03-11-238-048c	प्रायोपविष्टस्तु नृप राज्ञां हास्यो भविष्यसि
BR-03-11-238-049	वैशम्पायन उवाच
BR-03-11-238-049a	एवमुक्तस्तु कर्णेन राजा दुर्योधनस्तदा
BR-03-11-238-049c	नैवोत्थातुं मनश्चक्रे स्वर्गाय कृतनिश्चयः
