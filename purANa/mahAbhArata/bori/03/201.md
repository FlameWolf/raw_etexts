001	मार्कण्डेय उवाच
001a	एवमुक्तस्तु विप्रेण धर्मव्याधो युधिष्ठिर
001c	प्रत्युवाच यथा विप्रं तच्छृणुष्व नराधिप
002	व्याध उवाच
002a	विज्ञानार्थं मनुष्याणां मनः पूर्वं प्रवर्तते
002c	तत्प्राप्य कामं भजते क्रोधं च द्विजसत्तम
003a	ततस्तदर्थं यतते कर्म चारभते महत्
003c	इष्टानां रूपगन्धानामभ्यासं च निषेवते
004a	ततो रागः प्रभवति द्वेषश्च तदनन्तरम्
004c	ततो लोभः प्रभवति मोहश्च तदनन्तरम्
005a	तस्य लोभाभिभूतस्य रागद्वेषहतस्य च
005c	न धर्मे जायते बुद्धिर्व्याजाद्धर्मं करोति च
006a	व्याजेन चरते धर्ममर्थं व्याजेन रोचते
006c	व्याजेन सिध्यमानेषु धनेषु द्विजसत्तम
006e	तत्रैव रमते बुद्धिस्ततः पापं चिकीर्षति
007a	सुहृद्भिर्वार्यमाणश्च पण्डितैश्च द्विजोत्तम
007c	उत्तरं श्रुतिसम्बद्धं ब्रवीति श्रुतियोजितम्
008a	अधर्मस्त्रिविधस्तस्य वर्धते रागदोषतः
008c	पापं चिन्तयते चापि ब्रवीति च करोति च
009a	तस्याधर्मप्रवृत्तस्य गुणा नश्यन्ति साधवः
009c	एकशीलाश्च मित्रत्वं भजन्ते पापकर्मिणः
010a	स तेनासुखमाप्नोति परत्र च विहन्यते
010c	पापात्मा भवति ह्येवं धर्मलाभं तु मे शृणु
011a	यस्त्वेतान्प्रज्ञया दोषान्पूर्वमेवानुपश्यति
011c	कुशलः सुखदुःखेषु साधूंश्चाप्युपसेवते
011e	तस्य साधुसमारम्भाद्बुद्धिर्धर्मेषु जायते
012	ब्राह्मण उवाच
012a	ब्रवीषि सूनृतं धर्मं यस्य वक्ता न विद्यते
012c	दिव्यप्रभावः सुमहानृषिरेव मतोऽसि मे
013	व्याध उवाच
013a	ब्राह्मणा वै महाभागाः पितरोऽग्रभुजः सदा
013c	तेषां सर्वात्मना कार्यं प्रियं लोके मनीषिणा
014a	यत्तेषां च प्रियं तत्ते वक्ष्यामि द्विजसत्तम
014c	नमस्कृत्वा ब्राह्मणेभ्यो ब्राह्मीं विद्यां निबोध मे
015a	इदं विश्वं जगत्सर्वमजय्यं चापि सर्वशः
015c	महाभूतात्मकं ब्रह्मन्नातः परतरं भवेत्
016a	महाभूतानि खं वायुरग्निरापस्तथा च भूः
016c	शब्दः स्पर्शश्च रूपं च रसो गन्धश्च तद्गुणाः
017a	तेषामपि गुणाः सर्वे गुणवृत्तिः परस्परम्
017c	पूर्वपूर्वगुणाः सर्वे क्रमशो गुणिषु त्रिषु
018a	षष्ठस्तु चेतना नाम मन इत्यभिधीयते
018c	सप्तमी तु भवेद्बुद्धिरहंकारस्ततः परम्
019a	इन्द्रियाणि च पञ्चैव रजः सत्त्वं तमस्तथा
019c	इत्येष सप्तदशको राशिरव्यक्तसञ्ज्ञकः
020a	सर्वैरिहेन्द्रियार्थैस्तु व्यक्ताव्यक्तैः सुसंवृतः
020c	चतुर्विंशक इत्येष व्यक्ताव्यक्तमयो गुणः
020e	एतत्ते सर्वमाख्यातं किं भूयो श्रोतुमिच्छसि
