001	वैशम्पायन उवाच
001a	सा तु कन्या महाराज ब्राह्मणं संशितव्रतम्
001c	तोषयामास शुद्धेन मनसा संशितव्रता
002a	प्रातरायास्य इत्युक्त्वा कदाचिद्द्विजसत्तमः
002c	तत आयाति राजेन्द्र साये रात्रावथो पुनः
003a	तं च सर्वासु वेलासु भक्ष्यभोज्यप्रतिश्रयैः
003c	पूजयामास सा कन्या वर्धमानैस्तु सर्वदा
004a	अन्नादिसमुदाचारः शय्यासनकृतस्तथा
004c	दिवसे दिवसे तस्य वर्धते न तु हीयते
005a	निर्भर्त्सनापवादैश्च तथैवाप्रियया गिरा
005c	ब्राह्मणस्य पृथा राजन्न चकाराप्रियं तदा
006a	व्यस्ते काले पुनश्चैति न चैति बहुशो द्विजः
006c	दुर्लभ्यमपि चैवान्नं दीयतामिति सोऽब्रवीत्
007a	कृतमेव च तत्सर्वं पृथा तस्मै न्यवेदयत्
007c	शिष्यवत्पुत्रवच्चैव स्वसृवच्च सुसंयता
008a	यथोपजोषं राजेन्द्र द्विजातिप्रवरस्य सा
008c	प्रीतिमुत्पादयामास कन्या यत्नैरनिन्दिता
009a	तस्यास्तु शीलवृत्तेन तुतोष द्विजसत्तमः
009c	अवधानेन भूयोऽस्य परं यत्नमथाकरोत्
010a	तां प्रभाते च साये च पिता पप्रच्छ भारत
010c	अपि तुष्यति ते पुत्रि ब्राह्मणः परिचर्यया
011a	तं सा परममित्येव प्रत्युवाच यशस्विनी
011c	ततः प्रीतिमवापाग्र्यां कुन्तिभोजो महामनाः
012a	ततः संवत्सरे पूर्णे यदासौ जपतां वरः
012c	नापश्यद्दुष्कृतं किञ्चित्पृथायाः सौहृदे रतः
013a	ततः प्रीतमना भूत्वा स एनां ब्राह्मणोऽब्रवीत्
013c	प्रीतोऽस्मि परमं भद्रे परिचारेण ते शुभे
014a	वरान्वृणीष्व कल्याणि दुरापान्मानुषैरिह
014c	यैस्त्वं सीमन्तिनीः सर्वा यशसाभिभविष्यसि
015	कुन्त्युवाच
015a	कृतानि मम सर्वाणि यस्या मे वेदवित्तम
015c	त्वं प्रसन्नः पिता चैव कृतं विप्र वरैर्मम
016	ब्राह्मण उवाच
016a	यदि नेच्छसि भद्रे त्वं वरं मत्तः शुचिस्मिते
016c	इमं मन्त्रं गृहाण त्वमाह्वानाय दिवौकसाम्
017a	यं यं देवं त्वमेतेन मन्त्रेणावाहयिष्यसि
017c	तेन तेन वशे भद्रे स्थातव्यं ते भविष्यति
018a	अकामो वा सकामो वा न स नैष्यति ते वशम्
018c	विबुधो मन्त्रसंशान्तो वाक्ये भृत्य इवानतः
019	वैशम्पायन उवाच
019a	न शशाक द्वितीयं सा प्रत्याख्यातुमनिन्दिता
019c	तं वै द्विजातिप्रवरं तदा शापभयान्नृप
020a	ततस्तामनवद्याङ्गीं ग्राहयामास वै द्विजः
020c	मन्त्रग्रामं तदा राजन्नथर्वशिरसि श्रुतम्
021a	तं प्रदाय तु राजेन्द्र कुन्तिभोजमुवाच ह
021c	उषितोऽस्मि सुखं राजन्कन्यया परितोषितः
022a	तव गेहे सुविहितः सदा सुप्रतिपूजितः
022c	साधयिष्यामहे तावदित्युक्त्वान्तरधीयत
023a	स तु राजा द्विजं दृष्ट्वा तत्रैवान्तर्हितं तदा
023c	बभूव विस्मयाविष्टः पृथां च समपूजयत्
