001	बृहदश्व उवाच
001a	ततो विदर्भान्सम्प्राप्तं सायाह्ने सत्यविक्रमम्
001c	ऋतुपर्णं जना राज्ञे भीमाय प्रत्यवेदयन्
002a	स भीमवचनाद्राजा कुण्डिनं प्राविशत्पुरम्
002c	नादयन्रथघोषेण सर्वाः सोपदिशो दश
003a	ततस्तं रथनिर्घोषं नलाश्वास्तत्र शुश्रुवुः
003c	श्रुत्वा च समहृष्यन्त पुरेव नलसन्निधौ
004a	दमयन्ती च शुश्राव रथघोषं नलस्य तम्
004c	यथा मेघस्य नदतो गम्भीरं जलदागमे
005a	नलेन सङ्गृहीतेषु पुरेव नलवाजिषु
005c	सदृशं रथनिर्घोषं मेने भैमी तथा हयाः
006a	प्रासादस्थाश्च शिखिनः शालास्थाश्चैव वारणाः
006c	हयाश्च शुश्रुवुस्तत्र रथघोषं महीपतेः
007a	ते श्रुत्वा रथनिर्घोषं वारणाः शिखिनस्तथा
007c	प्रणेदुरुन्मुखा राजन्मेघोदयमिवेक्ष्य ह
008	दमयन्त्युवाच
008a	यथासौ रथनिर्घोषः पूरयन्निव मेदिनीम्
008c	मम ह्लादयते चेतो नल एष महीपतिः
009a	अद्य चन्द्राभवक्त्रं तं न पश्यामि नलं यदि
009c	असङ्ख्येयगुणं वीरं विनशिष्याम्यसंशयम्
010a	यदि वै तस्य वीरस्य बाह्वोर्नाद्याहमन्तरम्
010c	प्रविशामि सुखस्पर्शं विनशिष्याम्यसंशयम्
011a	यदि मां मेघनिर्घोषो नोपगच्छति नैषधः
011c	अद्य चामीकरप्रख्यो विनशिष्याम्यसंशयम्
012a	यदि मां सिंहविक्रान्तो मत्तवारणवारणः
012c	नाभिगच्छति राजेन्द्रो विनशिष्याम्यसंशयम्
013a	न स्मराम्यनृतं किञ्चिन्न स्मराम्यनुपाकृतम्
013c	न च पर्युषितं वाक्यं स्वैरेष्वपि महात्मनः
014a	प्रभुः क्षमावान्वीरश्च मृदुर्दान्तो जितेन्द्रियः
014c	रहोऽनीचानुवर्ती च क्लीबवन्मम नैषधः
015a	गुणांस्तस्य स्मरन्त्या मे तत्पराया दिवानिशम्
015c	हृदयं दीर्यत इदं शोकात्प्रियविनाकृतम्
016	बृहदश्व उवाच
016a	एवं विलपमाना सा नष्टसंज्ञेव भारत
016c	आरुरोह महद्वेश्म पुण्यश्लोकदिदृक्षया
017a	ततो मध्यमकक्षायां ददर्श रथमास्थितम्
017c	ऋतुपर्णं महीपालं सहवार्ष्णेयबाहुकम्
018a	ततोऽवतीर्य वार्ष्णेयो बाहुकश्च रथोत्तमात्
018c	हयांस्तानवमुच्याथ स्थापयामासतू रथम्
019a	सोऽवतीर्य रथोपस्थादृतुपर्णो नराधिपः
019c	उपतस्थे महाराज भीमं भीमपराक्रमम्
020a	तं भीमः प्रतिजग्राह पूजया परया ततः
020c	अकस्मात्सहसा प्राप्तं स्त्रीमन्त्रं न स्म विन्दति
021a	किं कार्यं स्वागतं तेऽस्तु राज्ञा पृष्टश्च भारत
021c	नाभिजज्ञे स नृपतिर्दुहित्रर्थे समागतम्
022a	ऋतुपर्णोऽपि राजा स धीमान्सत्यपराक्रमः
022c	राजानं राजपुत्रं वा न स्म पश्यति कञ्चन
022e	नैव स्वयंवरकथां न च विप्रसमागमम्
023a	ततो विगणयन्राजा मनसा कोसलाधिपः
023c	आगतोऽस्मीत्युवाचैनं भवन्तमभिवादकः
024a	राजापि च स्मयन्भीमो मनसाभिविचिन्तयत्
024c	अधिकं योजनशतं तस्यागमनकारणम्
025a	ग्रामान्बहूनतिक्रम्य नाध्यगच्छद्यथातथम्
025c	अल्पकार्यं विनिर्दिष्टं तस्यागमनकारणम्
026a	नैतदेवं स नृपतिस्तं सत्कृत्य व्यसर्जयत्
026c	विश्राम्यतामिति वदन्क्लान्तोऽसीति पुनः पुनः
027a	स सत्कृतः प्रहृष्टात्मा प्रीतः प्रीतेन पार्थिवः
027c	राजप्रेष्यैरनुगतो दिष्टं वेश्म समाविशत्
028a	ऋतुपर्णे गते राजन्वार्ष्णेयसहिते नृपे
028c	बाहुको रथमास्थाय रथशालामुपागमत्
029a	स मोचयित्वा तानश्वान्परिचार्य च शास्त्रतः
029c	स्वयं चैतान्समाश्वास्य रथोपस्थ उपाविशत्
030a	दमयन्ती तु शोकार्ता दृष्ट्वा भाङ्गस्वरिं नृपम्
030c	सूतपुत्रं च वार्ष्णेयं बाहुकं च तथाविधम्
031a	चिन्तयामास वैदर्भी कस्यैष रथनिस्वनः
031c	नलस्येव महानासीन्न च पश्यामि नैषधम्
032a	वार्ष्णेयेन भवेन्नूनं विद्या सैवोपशिक्षिता
032c	तेनास्य रथनिर्घोषो नलस्येव महानभूत्
033a	आहो स्विदृतुपर्णोऽपि यथा राजा नलस्तथा
033c	ततोऽयं रथनिर्घोषो नैषधस्येव लक्ष्यते
034a	एवं वितर्कयित्वा तु दमयन्ती विशां पते
034c	दूतीं प्रस्थापयामास नैषधान्वेषणे नृप
