001	मार्कण्डेय उवाच
001a	स हत्वा रावणं क्षुद्रं राक्षसेन्द्रं सुरद्विषम्
001c	बभूव हृष्टः ससुहृद्रामः सौमित्रिणा सह
002a	ततो हते दशग्रीवे देवाः सर्षिपुरोगमाः
002c	आशीर्भिर्जययुक्ताभिरानर्चुस्तं महाभुजम्
003a	रामं कमलपत्राक्षं तुष्टुवुः सर्वदेवताः
003c	गन्धर्वाः पुष्पवर्षैश्च वाग्भिश्च त्रिदशालयाः
004a	पूजयित्वा यथा रामं प्रतिजग्मुर्यथागतम्
004c	तन्महोत्सवसङ्काशमासीदाकाशमच्युत
005a	ततो हत्वा दशग्रीवं लङ्कां रामो महायशाः
005c	विभीषणाय प्रददौ प्रभुः परपुरञ्जयः
006a	ततः सीतां पुरस्कृत्य विभीषणपुरस्कृताम्
006c	अविन्ध्यो नाम सुप्रज्ञो वृद्धामात्यो विनिर्ययौ
007a	उवाच च महात्मानं काकुत्स्थं दैन्यमास्थितम्
007c	प्रतीच्छ देवीं सद्वृत्तां महात्मञ्जानकीमिति
008a	एतच्छ्रुत्वा वचस्तस्मादवतीर्य रथोत्तमात्
008c	बाष्पेणापिहितां सीतां ददर्शेक्ष्वाकुनन्दनः
009a	तां दृष्ट्वा चारुसर्वाङ्गीं यानस्थां शोककर्शिताम्
009c	मलोपचितसर्वाङ्गीं जटिलां कृष्णवाससम्
010a	उवाच रामो वैदेहीं परामर्शविशङ्कितः
010c	गच्छ वैदेहि मुक्ता त्वं यत्कार्यं तन्मया कृतम्
011a	मामासाद्य पतिं भद्रे न त्वं राक्षसवेश्मनि
011c	जरां व्रजेथा इति मे निहतोऽसौ निशाचरः
012a	कथं ह्यस्मद्विधो जातु जानन्धर्मविनिश्चयम्
012c	परहस्तगतां नारीं मुहूर्तमपि धारयेत्
013a	सुवृत्तामसुवृत्तां वाप्यहं त्वामद्य मैथिलि
013c	नोत्सहे परिभोगाय श्वावलीढं हविर्यथा
014a	ततः सा सहसा बाला तच्छ्रुत्वा दारुणं वचः
014c	पपात देवी व्यथिता निकृत्ता कदली यथा
015a	यो ह्यस्या हर्षसम्भूतो मुखरागस्तदाभवत्
015c	क्षणेन स पुनर्भ्रष्टो निःश्वासादिव दर्पणे
016a	ततस्ते हरयः सर्वे तच्छ्रुत्वा रामभाषितम्
016c	गतासुकल्पा निश्चेष्टा बभूवुः सहलक्ष्मणाः
017a	ततो देवो विशुद्धात्मा विमानेन चतुर्मुखः
017c	पितामहो जगत्स्रष्टा दर्शयामास राघवम्
018a	शक्रश्चाग्निश्च वायुश्च यमो वरुण एव च
018c	यक्षाधिपश्च भगवांस्तथा सप्तर्षयोऽमलाः
019a	राजा दशरथश्चैव दिव्यभास्वरमूर्तिमान्
019c	विमानेन महार्हेण हंसयुक्तेन भास्वता
020a	ततोऽन्तरिक्षं तत्सर्वं देवगन्धर्वसङ्कुलम्
020c	शुशुभे तारकाचित्रं शरदीव नभस्तलम्
021a	तत उत्थाय वैदेहि तेषां मध्ये यशस्विनी
021c	उवाच वाक्यं कल्याणी रामं पृथुलवक्षसम्
022a	राजपुत्र न ते कोपं करोमि विदिता हि मे
022c	गतिः स्त्रीणां नराणां च शृणु चेदं वचो मम
023a	अन्तश्चरति भूतानां मातरिश्वा सदागतिः
023c	स मे विमुञ्चतु प्राणान्यदि पापं चराम्यहम्
024a	अग्निरापस्तथाकाशं पृथिवी वायुरेव च
024c	विमुञ्चन्तु मम प्राणान्यदि पापं चराम्यहम्
025a	ततोऽन्तरिक्षे वागासीत्सर्वा विश्रावयन्दिशः
025c	पुण्या संहर्षणी तेषां वानराणां महात्मनाम्
026	वायुरुवाच
026a	भो भो राघव सत्यं वै वायुरस्मि सदागतिः
026c	अपापा मैथिली राजन्सङ्गच्छ सह भार्यया
027	अग्निरुवाच
027a	अहमन्तःशरीरस्थो भूतानां रघुनन्दन
027c	सुसूक्ष्ममपि काकुत्स्थ मैथिली नापराध्यति
028	वरुण उवाच
028a	रसा वै मत्प्रसूता हि भूतदेहेषु राघव
028c	अहं वै त्वां प्रब्रवीमि मैथिली प्रतिगृह्यताम्
029	ब्रह्मोवाच
029a	पुत्र नैतदिहाश्चर्यं त्वयि राजर्षिधर्मिणि
029c	साधो सद्वृत्तमार्गस्थे शृणु चेदं वचो मम
030a	शत्रुरेष त्वया वीर देवगन्धर्वभोगिनाम्
030c	यक्षाणां दानवानां च महर्षीणां च पातितः
031a	अवध्यः सर्वभूतानां मत्प्रसादात्पुराभवत्
031c	कस्माच्चित्कारणात्पापः कञ्चित्कालमुपेक्षितः
032a	वधार्थमात्मनस्तेन हृता सीता दुरात्मना
032c	नलकूबरशापेन रक्षा चास्याः कृता मया
033a	यदि ह्यकामामासेवेत्स्त्रियमन्यामपि ध्रुवम्
033c	शतधास्य फलेद्देह इत्युक्तः सोऽभवत्पुरा
034a	नात्र शङ्का त्वया कार्या प्रतीच्छेमां महाद्युते
034c	कृतं त्वया महत्कार्यं देवानाममरप्रभ
035	दशरथ उवाच
035a	प्रीतोऽस्मि वत्स भद्रं ते पिता दशरथोऽस्मि ते
035c	अनुजानामि राज्यं च प्रशाधि पुरुषोत्तम
036	राम उवाच
036a	अभिवादये त्वां राजेन्द्र यदि त्वं जनको मम
036c	गमिष्यामि पुरीं रम्यामयोध्यां शासनात्तव
037	मार्कण्डेय उवाच
037a	तमुवाच पिता भूयः प्रहृष्टो मनुजाधिप
037c	गच्छायोध्यां प्रशाधि त्वं राम रक्तान्तलोचन
038a	ततो देवान्नमस्कृत्य सुहृद्भिरभिनन्दितः
038c	महेन्द्र इव पौलोम्या भार्यया स समेयिवान्
039a	ततो वरं ददौ तस्मै अविन्ध्याय परंतपः
039c	त्रिजटां चार्थमानाभ्यां योजयामास राक्षसीम्
040a	तमुवाच ततो ब्रह्मा देवैः शक्रमुखैर्वृतः
040c	कौसल्यामातरिष्टांस्ते वरानद्य ददानि कान्
041a	वव्रे रामः स्थितिं धर्मे शत्रुभिश्चापराजयम्
041c	राक्षसैर्निहतानां च वानराणां समुद्भवम्
042a	ततस्ते ब्रह्मणा प्रोक्ते तथेति वचने तदा
042c	समुत्तस्थुर्महाराज वानरा लब्धचेतसः
043a	सीता चापि महाभागा वरं हनुमते ददौ
043c	रामकीर्त्या समं पुत्र जीवितं ते भविष्यति
044a	दिव्यास्त्वामुपभोगाश्च मत्प्रसादकृताः सदा
044c	उपस्थास्यन्ति हनुमन्निति स्म हरिलोचन
045a	ततस्ते प्रेक्षमाणानां तेषामक्लिष्टकर्मणाम्
045c	अन्तर्धानं ययुर्देवाः सर्वे शक्रपुरोगमाः
046a	दृष्ट्वा तु रामं जानक्या समेतं शक्रसारथिः
046c	उवाच परमप्रीतः सुहृन्मध्य इदं वचः
047a	देवगन्धर्वयक्षाणां मानुषासुरभोगिनाम्
047c	अपनीतं त्वया दुःखमिदं सत्यपराक्रम
048a	सदेवासुरगन्धर्वा यक्षराक्षसपन्नगाः
048c	कथयिष्यन्ति लोकास्त्वां यावद्भूमिर्धरिष्यति
049a	इत्येवमुक्त्वानुज्ञाप्य रामं शस्त्रभृतां वरम्
049c	सम्पूज्यापाक्रमत्तेन रथेनादित्यवर्चसा
050a	ततः सीतां पुरस्कृत्य रामः सौमित्रिणा सह
050c	सुग्रीवप्रमुखैश्चैव सहितः सर्ववानरैः
051a	विधाय रक्षां लङ्कायां विभीषणपुरस्कृतः
051c	सन्ततार पुनस्तेन सेतुना मकरालयम्
052a	पुष्पकेण विमानेन खेचरेण विराजता
052c	कामगेन यथा मुख्यैरमात्यैः संवृतो वशी
053a	ततस्तीरे समुद्रस्य यत्र शिश्ये स पार्थिवः
053c	तत्रैवोवास धर्मात्मा सहितः सर्ववानरैः
054a	अथैनान्राघवः काले समानीयाभिपूज्य च
054c	विसर्जयामास तदा रत्नैः सन्तोष्य सर्वशः
055a	गतेषु वानरेन्द्रेषु गोपुच्छर्क्षेषु तेषु च
055c	सुग्रीवसहितो रामः किष्किन्धां पुनरागमत्
056a	विभीषणेनानुगतः सुग्रीवसहितस्तदा
056c	पुष्पकेण विमानेन वैदेह्या दर्शयन्वनम्
057a	किष्किन्धां तु समासाद्य रामः प्रहरतां वरः
057c	अङ्गदं कृतकर्माणं यौवराज्येऽभ्यषेचयत्
058a	ततस्तैरेव सहितो रामः सौमित्रिणा सह
058c	यथागतेन मार्गेण प्रययौ स्वपुरं प्रति
059a	अयोध्यां स समासाद्य पुरीं राष्ट्रपतिस्ततः
059c	भरताय हनूमन्तं दूतं प्रस्थापयत्तदा
060a	लक्षयित्वेङ्गितं सर्वं प्रियं तस्मै निवेद्य च
060c	वायुपुत्रे पुनः प्राप्ते नन्दिग्राममुपागमत्
061a	स तत्र मलदिग्धाङ्गं भरतं चीरवाससम्
061c	अग्रतः पादुके कृत्वा ददर्शासीनमासने
062a	समेत्य भरतेनाथ शत्रुघ्नेन च वीर्यवान्
062c	राघवः सहसौमित्रिर्मुमुदे भरतर्षभ
063a	तथा भरतशत्रुघ्नौ समेतौ गुरुणा तदा
063c	वैदेह्या दर्शनेनोभौ प्रहर्षं समवापतुः
064a	तस्मै तद्भरतो राज्यमागतायाभिसत्कृतम्
064c	न्यासं निर्यातयामास युक्तः परमया मुदा
065a	ततस्तं वैष्णवे शूरं नक्षत्रेऽभिमतेऽहनि
065c	वसिष्ठो वामदेवश्च सहितावभ्यषिञ्चताम्
066a	सोऽभिषिक्तः कपिश्रेष्ठं सुग्रीवं ससुहृज्जनम्
066c	विभीषणं च पौलस्त्यमन्वजानाद्गृहान्प्रति
067a	अभ्यर्च्य विविधै रत्नैः प्रीतियुक्तौ मुदा युतौ
067c	समाधायेतिकर्तव्यं दुःखेन विससर्ज ह
068a	पुष्पकं च विमानं तत्पूजयित्वा स राघवः
068c	प्रादाद्वैश्रवणायैव प्रीत्या स रघुनन्दनः
069a	ततो देवर्षिसहितः सरितं गोमतीमनु
069c	दशाश्वमेधानाजह्रे जारूथ्यान्स निरर्गलान्
