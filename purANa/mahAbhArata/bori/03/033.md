001	द्रौपद्युवाच
001a	नावमन्ये न गर्हे च धर्मं पार्थ कथञ्चन
001c	ईश्वरं कुत एवाहमवमंस्ये प्रजापतिम्
002a	आर्ताहं प्रलपामीदमिति मां विद्धि भारत
002c	भूयश्च विलपिष्यामि सुमनास्तन्निबोध मे
003a	कर्म खल्विह कर्तव्यं जातेनामित्रकर्शन
003c	अकर्माणो हि जीवन्ति स्थावरा नेतरे जनाः
004a	आ मातृस्तनपानाच्च यावच्छय्योपसर्पणम्
004c	जङ्गमाः कर्मणा वृत्तिमाप्नुवन्ति युधिष्ठिर
005a	जङ्गमेषु विशेषेण मनुष्या भरतर्षभ
005c	इच्छन्ति कर्मणा वृत्तिमवाप्तुं प्रेत्य चेह च
006a	उत्थानमभिजानन्ति सर्वभूतानि भारत
006c	प्रत्यक्षं फलमश्नन्ति कर्मणां लोकसाक्षिकम्
007a	पश्यामि स्वं समुत्थानमुपजीवन्ति जन्तवः
007c	अपि धाता विधाता च यथायमुदके बकः
008a	स्वकर्म कुरु मा ग्लासीः कर्मणा भव दंशितः
008c	कृत्यं हि योऽभिजानाति सहस्रे नास्ति सोऽस्ति वा
009a	तस्य चापि भवेत्कार्यं विवृद्धौ रक्षणे तथा
009c	भक्ष्यमाणो ह्यनावापः क्षीयते हिमवानपि
010a	उत्सीदेरन्प्रजाः सर्वा न कुर्युः कर्म चेद्यदि
010c	अपि चाप्यफलं कर्म पश्यामः कुर्वतो जनान्
010e	नान्यथा ह्यभिजानन्ति वृत्तिं लोके कथञ्चन
011a	यश्च दिष्टपरो लोके यश्चायं हठवादकः
011c	उभावपसदावेतौ कर्मबुद्धिः प्रशस्यते
012a	यो हि दिष्टमुपासीनो निर्विचेष्टः सुखं स्वपेत्
012c	अवसीदेत्सुदुर्बुद्धिरामो घट इवाम्भसि
013a	तथैव हठबुद्धिर्यः शक्तः कर्मण्यकर्मकृत्
013c	आसीत न चिरं जीवेदनाथ इव दुर्बलः
014a	अकस्मादपि यः कश्चिदर्थं प्राप्नोति पूरुषः
014c	तं हठेनेति मन्यन्ते स हि यत्नो न कस्यचित्
015a	यच्चापि किञ्चित्पुरुषो दिष्टं नाम लभत्युत
015c	दैवेन विधिना पार्थ तद्दैवमिति निश्चितम्
016a	यत्स्वयं कर्मणा किञ्चित्फलमाप्नोति पूरुषः
016c	प्रत्यक्षं चक्षुषा दृष्टं तत्पौरुषमिति स्मृतम्
017a	स्वभावतः प्रवृत्तोऽन्यः प्राप्नोत्यर्थानकारणात्
017c	तत्स्वभावात्मकं विद्धि फलं पुरुषसत्तम
018a	एवं हठाच्च दैवाच्च स्वभावात्कर्मणस्तथा
018c	यानि प्राप्नोति पुरुषस्तत्फलं पूर्वकर्मणः
019a	धातापि हि स्वकर्मैव तैस्तैर्हेतुभिरीश्वरः
019c	विदधाति विभज्येह फलं पूर्वकृतं नृणाम्
020a	यद्ध्ययं पुरुषः किञ्चित्कुरुते वै शुभाशुभम्
020c	तद्धातृविहितं विद्धि पूर्वकर्मफलोदयम्
021a	कारणं तस्य देहोऽयं धातुः कर्मणि कर्मणि
021c	स यथा प्रेरयत्येनं तथायं कुरुतेऽवशः
022a	तेषु तेषु हि कृत्येषु विनियोक्ता महेश्वरः
022c	सर्वभूतानि कौन्तेय कारयत्यवशान्यपि
023a	मनसार्थान्विनिश्चित्य पश्चात्प्राप्नोति कर्मणा
023c	बुद्धिपूर्वं स्वयं धीरः पुरुषस्तत्र कारणम्
024a	सङ्ख्यातुं नैव शक्यानि कर्माणि पुरुषर्षभ
024c	अगारनगराणां हि सिद्धिः पुरुषहैतुकी
025a	तिले तैलं गवि क्षीरं काष्ठे पावकमन्ततः
025c	धिया धीरो विजानीयादुपायं चास्य सिद्धये
026a	ततः प्रवर्तते पश्चात्करणेष्वस्य सिद्धये
026c	तां सिद्धिमुपजीवन्ति कर्मणामिह जन्तवः
027a	कुशलेन कृतं कर्म कर्त्रा साधु विनिश्चितम्
027c	इदं त्वकुशलेनेति विशेषादुपलभ्यते
028a	इष्टापूर्तफलं न स्यान्न शिष्यो न गुरुर्भवेत्
028c	पुरुषः कर्मसाध्येषु स्याच्चेदयमकारणम्
029a	कर्तृत्वादेव पुरुषः कर्मसिद्धौ प्रशस्यते
029c	असिद्धौ निन्द्यते चापि कर्मनाशः कथं त्विह
030a	सर्वमेव हठेनैके दिष्टेनैके वदन्त्युत
030c	पुरुषप्रयत्नजं केचित्त्रैधमेतन्निरुच्यते
031a	न चैवैतावता कार्यं मन्यन्त इति चापरे
031c	अस्ति सर्वमदृश्यं तु दिष्टं चैव तथा हठः
031e	दृश्यते हि हठाच्चैव दिष्टाच्चार्थस्य सन्ततिः
032a	किञ्चिद्दैवाद्धठात्किञ्चित्किञ्चिदेव स्वकर्मतः
032c	पुरुषः फलमाप्नोति चतुर्थं नात्र कारणम्
032e	कुशलाः प्रतिजानन्ति ये तत्त्वविदुषो जनाः
033a	तथैव धाता भूतानामिष्टानिष्टफलप्रदः
033c	यदि न स्यान्न भूतानां कृपणो नाम कश्चन
034a	यं यमर्थमभिप्रेप्सुः कुरुते कर्म पूरुषः
034c	तत्तत्सफलमेव स्याद्यदि न स्यात्पुराकृतम्
035a	त्रिद्वारामर्थसिद्धिं तु नानुपश्यन्ति ये नराः
035c	तथैवानर्थसिद्धिं च यथा लोकास्तथैव ते
036a	कर्तव्यं त्वेव कर्मेति मनोरेष विनिश्चयः
036c	एकान्तेन ह्यनीहोऽयं पराभवति पूरुषः
037a	कुर्वतो हि भवत्येव प्रायेणेह युधिष्ठिर
037c	एकान्तफलसिद्धिं तु न विन्दत्यलसः क्वचित्
038a	असम्भवे त्वस्य हेतुः प्रायश्चित्तं तु लक्ष्यते
038c	कृते कर्मणि राजेन्द्र तथानृण्यमवाप्यते
039a	अलक्ष्मीराविशत्येनं शयानमलसं नरम्
039c	निःसंशयं फलं लब्ध्वा दक्षो भूतिमुपाश्नुते
040a	अनर्थं संशयावस्थं वृण्वते मुक्तसंशयाः
040c	धीरा नराः कर्मरता न तु निःसंशयं क्वचित्
041a	एकान्तेन ह्यनर्थोऽयं वर्ततेऽस्मासु साम्प्रतम्
041c	न तु निःसंशयं न स्यात्त्वयि कर्मण्यवस्थिते
042a	अथ वा सिद्धिरेव स्यान्महिमा तु तथैव ते
042c	वृकोदरस्य बीभत्सोर्भ्रात्रोश्च यमयोरपि
043a	अन्येषां कर्म सफलमस्माकमपि वा पुनः
043c	विप्रकर्षेण बुध्येत कृतकर्मा यथा फलम्
044a	पृथिवीं लाङ्गलेनैव भित्त्वा बीजं वपत्युत
044c	आस्तेऽथ कर्षकस्तूष्णीं पर्जन्यस्तत्र कारणम्
045a	वृष्टिश्चेन्नानुगृह्णीयादनेनास्तत्र कर्षकः
045c	यदन्यः पुरुषः कुर्यात्कृतं तत्सकलं मया
046a	तच्चेदफलमस्माकं नापराधोऽस्ति नः क्वचित्
046c	इति धीरोऽन्ववेक्ष्यैव नात्मानं तत्र गर्हयेत्
047a	कुर्वतो नार्थसिद्धिर्मे भवतीति ह भारत
047c	निर्वेदो नात्र गन्तव्यो द्वावेतौ ह्यस्य कर्मणः
047e	सिद्धिर्वाप्यथ वासिद्धिरप्रवृत्तिरतोऽन्यथा
048a	बहूनां समवाये हि भावानां कर्म सिध्यति
048c	गुणाभावे फलं न्यूनं भवत्यफलमेव वा
048e	अनारम्भे तु न फलं न गुणो दृश्यतेऽच्युत
049a	देशकालावुपायांश्च मङ्गलं स्वस्ति वृद्धये
049c	युनक्ति मेधया धीरो यथाशक्ति यथाबलम्
050a	अप्रमत्तेन तत्कार्यमुपदेष्टा पराक्रमः
050c	भूयिष्ठं कर्मयोगेषु सर्व एव पराक्रमः
051a	यं तु धीरोऽन्ववेक्षेत श्रेयांसं बहुभिर्गुणैः
051c	साम्नैवार्थं ततो लिप्सेत्कर्म चास्मै प्रयोजयेत्
052a	व्यसनं वास्य काङ्क्षेत विनाशं वा युधिष्ठिर
052c	अपि सिन्धोर्गिरेर्वापि किं पुनर्मर्त्यधर्मिणः
053a	उत्थानयुक्तः सततं परेषामन्तरैषणे
053c	आनृण्यमाप्नोति नरः परस्यात्मन एव च
054a	न चैवात्मावमन्तव्यः पुरुषेण कदाचन
054c	न ह्यात्मपरिभूतस्य भूतिर्भवति भारत
055a	एवं संस्थितिका सिद्धिरियं लोकस्य भारत
055c	चित्रा सिद्धिगतिः प्रोक्ता कालावस्थाविभागतः
056a	ब्राह्मणं मे पिता पूर्वं वासयामास पण्डितम्
056c	सोऽस्मा अर्थमिमं प्राह पित्रे मे भरतर्षभ
057a	नीतिं बृहस्पतिप्रोक्तां भ्रातॄन्मेऽग्राहयत्पुरा
057c	तेषां साङ्कथ्यमश्रौषमहमेतत्तदा गृहे
058a	स मां राजन्कर्मवतीमागतामाह सान्त्वयन्
058c	शुश्रूषमाणामासीनां पितुरङ्के युधिष्ठिर
