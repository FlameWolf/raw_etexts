001	वैशम्पायन उवाच
001a	ततः प्रयातः कौशिक्याः पाण्डवो जनमेजय
001c	आनुपूर्व्येण सर्वाणि जगामायतनान्युत
002a	स सागरं समासाद्य गङ्गायाः सङ्गमे नृप
002c	नदीशतानां पञ्चानां मध्ये चक्रे समाप्लवम्
003a	ततः समुद्रतीरेण जगाम वसुधाधिपः
003c	भ्रातृभिः सहितो वीरः कलिङ्गान्प्रति भारत
004	लोमश उवाच
004a	एते कलिङ्गाः कौन्तेय यत्र वैतरणी नदी
004c	यत्रायजत धर्मोऽपि देवाञ्शरणमेत्य वै
005a	ऋषिभिः समुपायुक्तं यज्ञियं गिरिशोभितम्
005c	उत्तरं तीरमेतद्धि सततं द्विजसेवितम्
006a	समेन देवयानेन पथा स्वर्गमुपेयुषः
006c	अत्र वै ऋषयोऽन्येऽपि पुरा क्रतुभिरीजिरे
007a	अत्रैव रुद्रो राजेन्द्र पशुमादत्तवान्मखे
007c	रुद्रः पशुं मानवेन्द्र भागोऽयमिति चाब्रवीत्
008a	हृते पशौ तदा देवास्तमूचुर्भरतर्षभ
008c	मा परस्वमभिद्रोग्धा मा धर्मान्सकलान्नशीः
009a	ततः कल्याणरूपाभिर्वाग्भिस्ते रुद्रमस्तुवन्
009c	इष्ट्या चैनं तर्पयित्वा मानयाञ्चक्रिरे तदा
010a	ततः स पशुमुत्सृज्य देवयानेन जग्मिवान्
010c	अत्रानुवंशो रुद्रस्य तं निबोध युधिष्ठिर
011a	अयातयामं सर्वेभ्यो भागेभ्यो भागमुत्तमम्
011c	देवाः सङ्कल्पयामासुर्भयाद्रुद्रस्य शाश्वतम्
012a	इमां गाथामत्र गायन्नपः स्पृशति यो नरः
012c	देवयानस्तस्य पन्थाश्चक्षुश्चैव प्रकाशते
013	वैशम्पायन उवाच
013a	ततो वैतरणीं सर्वे पाण्डवा द्रौपदी तथा
013c	अवतीर्य महाभागा तर्पयाञ्चक्रिरे पितॄन्
014	युधिष्ठिर उवाच
014a	उपस्पृश्यैव भगवन्नस्यां नद्यां तपोधन
014c	मानुषादस्मि विषयादपेतः पश्य लोमश
015a	सर्वाँल्लोकान्प्रपश्यामि प्रसादात्तव सुव्रत
015c	वैखानसानां जपतामेष शब्दो महात्मनाम्
016	लोमश उवाच
016a	त्रिशतं वै सहस्राणि योजनानां युधिष्ठिर
016c	यत्र ध्वनिं शृणोष्येनं तूष्णीमास्स्व विशां पते
017a	एतत्स्वयम्भुवो राजन्वनं रम्यं प्रकाशते
017c	यत्रायजत कौन्तेय विश्वकर्मा प्रतापवान्
018a	यस्मिन्यज्ञे हि भूर्दत्ता कश्यपाय महात्मने
018c	सपर्वतवनोद्देशा दक्षिणा वै स्वयम्भुवा
019a	अवासीदच्च कौन्तेय दत्तमात्रा मही तदा
019c	उवाच चापि कुपिता लोकेश्वरमिदं प्रभुम्
020a	न मां मर्त्याय भगवन्कस्मैचिद्दातुमर्हसि
020c	प्रदानं मोघमेतत्ते यास्याम्येषा रसातलम्
021a	विषीदन्तीं तु तां दृष्ट्वा कश्यपो भगवानृषिः
021c	प्रसादयां बभूवाथ ततो भूमिं विशां पते
022a	ततः प्रसन्ना पृथिवी तपसा तस्य पाण्डव
022c	पुनरुन्मज्ज्य सलिलाद्वेदीरूपा स्थिता बभौ
023a	सैषा प्रकाशते राजन्वेदी संस्थानलक्षणा
023c	आरुह्यात्र महाराज वीर्यवान्वै भविष्यसि
024a	अहं च ते स्वस्त्ययनं प्रयोक्ष्ये यथा त्वमेनामधिरोक्ष्यसेऽद्य
024c	स्पृष्टा हि मर्त्येन ततः समुद्रमेषा वेदी प्रविशत्याजमीढ
025a	अग्निर्मित्रो योनिरापोऽथ देव्यो विष्णो रेतस्त्वममृतस्य नाभिः
025c	एवं ब्रुवन्पाण्डव सत्यवाक्यं वेदीमिमां त्वं तरसाधिरोह
026	वैशम्पायन उवाच
026a	ततः कृतस्वस्त्ययनो महात्मा युधिष्ठिरः सागरगामगच्छत्
026c	कृत्वा च तच्छासनमस्य सर्वं महेन्द्रमासाद्य निशामुवास
