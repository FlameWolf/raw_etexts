BR0301010001	धृतराष्ट्र उवाच
BR0301010001a	भगवन्नाहमप्येतद्रोचये द्यूतसंस्तवम्
BR0301010001c	मन्ये तद्विधिनाक्रम्य कारितोऽस्मीति वै मुने
BR0301010002a	नैतद्रोचयते भीष्मो न द्रोणो विदुरो न च
BR0301010002c	गान्धारी नेच्छति द्यूतं तच्च मोहात्प्रवर्तितम्
BR0301010003a	परित्यक्तुं न शक्नोमि दुर्योधनमचेतनम्
BR0301010003c	पुत्रस्नेहेन भगवञ्जानन्नपि यतव्रत
BR0301010004	व्यास उवाच
BR0301010004a	वैचित्रवीर्य नृपते सत्यमाह यथा भवान्
BR0301010004c	दृढं वेद्मि परं पुत्रं परं पुत्रान्न विद्यते
BR0301010005a	इन्द्रोऽप्यश्रुनिपातेन सुरभ्या प्रतिबोधितः
BR0301010005c	अन्यैः समृद्धैरप्यर्थैर्न सुताद्विद्यते परम्
BR0301010006a	अत्र ते वर्तयिष्यामि महदाख्यानमुत्तमम्
BR0301010006c	सुरभ्याश्चैव संवादमिन्द्रस्य च विशां पते
BR0301010007a	त्रिविष्टपगता राजन्सुरभिः प्रारुदत्किल
BR0301010007c	गवां माता पुरा तात तामिन्द्रोऽन्वकृपायत
BR0301010008	इन्द्र उवाच
BR0301010008a	किमिदं रोदिषि शुभे कच्चित्क्षेमं दिवौकसाम्
BR0301010008c	मानुषेष्वथ वा गोषु नैतदल्पं भविष्यति
BR0301010009	सुरभिरुवाच
BR0301010009a	विनिपातो न वः कश्चिद्दृश्यते त्रिदशाधिप
BR0301010009c	अहं तु पुत्रं शोचामि तेन रोदिमि कौशिक
BR0301010010a	पश्यैनं कर्षकं रौद्रं दुर्बलं मम पुत्रकम्
BR0301010010c	प्रतोदेनाभिनिघ्नन्तं लाङ्गलेन निपीडितम्
BR0301010011a	एतं दृष्ट्वा भृशं श्रन्तं वध्यमानं सुराधिप
BR0301010011c	कृपाविष्टास्मि देवेन्द्र मनश्चोद्विजते मम
BR0301010012a	एकस्तत्र बलोपेतो धुरमुद्वहतेऽधिकाम्
BR0301010012c	अपरोऽल्पबलप्राणः कृशो धमनिसन्ततः
BR0301010012e	कृच्छ्रादुद्वहते भारं तं वै शोचामि वासव
BR0301010013a	वध्यमानः प्रतोदेन तुद्यमानः पुनः पुनः
BR0301010013c	नैव शक्नोति तं भारमुद्वोढुं पश्य वासव
BR0301010014a	ततोऽहं तस्य दुःखार्ता विरौमि भृशदुःखिता
BR0301010014c	अश्रूण्यावर्तयन्ती च नेत्राभ्यां करुणायती
BR0301010015	इन्द्र उवाच
BR0301010015a	तव पुत्रसहस्रेषु पीड्यमानेषु शोभने
BR0301010015c	किं कृपायितमस्त्यत्र पुत्र एकोऽत्र पीड्यते
BR0301010016	सुरभिरुवाच
BR0301010016a	यदि पुत्रसहस्रं मे सर्वत्र सममेव मे
BR0301010016c	दीनस्य तु सतः शक्र पुत्रस्याभ्यधिका कृपा
BR0301010017	व्यास उवाच
BR0301010017a	तदिन्द्रः सुरभीवाक्यं निशम्य भृशविस्मितः
BR0301010017c	जीवितेनापि कौरव्य मेनेऽभ्यधिकमात्मजम्
BR0301010018a	प्रववर्ष च तत्रैव सहसा तोयमुल्बणम्
BR0301010018c	कर्षकस्याचरन्विघ्नं भगवान्पाकशासनः
BR0301010019a	तद्यथा सुरभिः प्राह सममेवास्तु ते तथा
BR0301010019c	सुतेषु राजन्सर्वेषु दीनेष्वभ्यधिका कृपा
BR0301010020a	यादृशो मे सुतः पण्डुस्तादृशो मेऽसि पुत्रक
BR0301010020c	विदुरश्च महाप्राज्ञः स्नेहादेतद्ब्रवीम्यहम्
BR0301010021a	चिराय तव पुत्राणां शतमेकश्च पार्थिव
BR0301010021c	पाण्डोः पञ्चैव लक्ष्यन्ते तेऽपि मन्दाः सुदुःखिताः
BR0301010022a	कथं जीवेयुरत्यन्तं कथं वर्धेयुरित्यपि
BR0301010022c	इति दीनेषु पार्थेषु मनो मे परितप्यते
BR0301010023a	यदि पार्थिव कौरव्याञ्जीवमानानिहेच्छसि
BR0301010023c	दुर्योधनस्तव सुतः शमं गच्छतु पाण्डवैः
