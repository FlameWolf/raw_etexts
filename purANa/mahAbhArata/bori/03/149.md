001	भीम उवाच
001a	पूर्वरूपमदृष्ट्वा ते न यास्यामि कथञ्चन
001c	यदि तेऽहमनुग्राह्यो दर्शयात्मानमात्मना
002	वैशम्पायन उवाच
002a	एवमुक्तस्तु भीमेन स्मितं कृत्वा प्लवङ्गमः
002c	तद्रूपं दर्शयामास यद्वै सागरलङ्घने
003a	भ्रातुः प्रियमभीप्सन्वै चकार सुमहद्वपुः
003c	देहस्तस्य ततोऽतीव वर्धत्यायामविस्तरैः
004a	तद्रूपं कदलीषण्डं छादयन्नमितद्युतिः
004c	गिरेश्चोच्छ्रयमागम्य तस्थौ तत्र स वानरः
005a	समुच्छ्रितमहाकायो द्वितीय इव पर्वतः
005c	ताम्रेक्षणस्तीक्ष्णदंष्ट्रो भृकुटीकृतलोचनः
005e	दीर्घलाङ्गूलमाविध्य दिशो व्याप्य स्थितः कपिः
006a	तद्रूपं महदालक्ष्य भ्रातुः कौरवनन्दनः
006c	विसिस्मिये तदा भीमो जहृषे च पुनः पुनः
007a	तमर्कमिव तेजोभिः सौवर्णमिव पर्वतम्
007c	प्रदीप्तमिव चाकाशं दृष्ट्वा भीमो न्यमीलयत्
008a	आबभाषे च हनुमान्भीमसेनं स्मयन्निव
008c	एतावदिह शक्तस्त्वं रूपं द्रष्टुं ममानघ
009a	वर्धेऽहं चाप्यतो भूयो यावन्मे मनसेप्सितम्
009c	भीम शत्रुषु चात्यर्थं वर्धते मूर्तिरोजसा
010a	तदद्भुतं महारौद्रं विन्ध्यमन्दरसन्निभम्
010c	दृष्ट्वा हनूमतो वर्ष्म सम्भ्रान्तः पवनात्मजः
011a	प्रत्युवाच ततो भीमः सम्प्रहृष्टतनूरुहः
011c	कृताञ्जलिरदीनात्मा हनूमन्तमवस्थितम्
012a	दृष्टं प्रमाणं विपुलं शरीरस्यास्य ते विभो
012c	संहरस्व महावीर्य स्वयमात्मानमात्मना
013a	न हि शक्नोमि त्वां द्रष्टुं दिवाकरमिवोदितम्
013c	अप्रमेयमनाधृष्यं मैनाकमिव पर्वतम्
014a	विस्मयश्चैव मे वीर सुमहान्मनसोऽद्य वै
014c	यद्रामस्त्वयि पार्श्वस्थे स्वयं रावणमभ्यगात्
015a	त्वमेव शक्तस्तां लङ्कां सयोधां सहवाहनाम्
015c	स्वबाहुबलमाश्रित्य विनाशयितुमोजसा
016a	न हि ते किञ्चिदप्राप्यं मारुतात्मज विद्यते
016c	तव नैकस्य पर्याप्तो रावणः सगणो युधि
017a	एवमुक्तस्तु भीमेन हनूमान्प्लवगर्षभः
017c	प्रत्युवाच ततो वाक्यं स्निग्धगम्भीरया गिरा
018a	एवमेतन्महाबाहो यथा वदसि भारत
018c	भीमसेन न पर्याप्तो ममासौ राक्षसाधमः
019a	मया तु तस्मिन्निहते रावणे लोककण्टके
019c	कीर्तिर्नश्येद्राघवस्य तत एतदुपेक्षितम्
020a	तेन वीरेण हत्वा तु सगणं राक्षसाधिपम्
020c	आनीता स्वपुरं सीता लोके कीर्तिश्च स्थापिता
021a	तद्गच्छ विपुलप्रज्ञ भ्रातुः प्रियहिते रतः
021c	अरिष्टं क्षेममध्वानं वायुना परिरक्षितः
022a	एष पन्थाः कुरुश्रेष्ठ सौगन्धिकवनाय ते
022c	द्रक्ष्यसे धनदोद्यानं रक्षितं यक्षराक्षसैः
023a	न च ते तरसा कार्यः कुसुमावचयः स्वयम्
023c	दैवतानि हि मान्यानि पुरुषेण विशेषतः
024a	बलिहोमनमस्कारैर्मन्त्रैश्च भरतर्षभ
024c	दैवतानि प्रसादं हि भक्त्या कुर्वन्ति भारत
025a	मा तात साहसं कार्षीः स्वधर्ममनुपालय
025c	स्वधर्मस्थः परं धर्मं बुध्यस्वागमयस्व च
026a	न हि धर्ममविज्ञाय वृद्धाननुपसेव्य च
026c	धर्मो वै वेदितुं शक्यो बृहस्पतिसमैरपि
027a	अधर्मो यत्र धर्माख्यो धर्मश्चाधर्मसञ्ज्ञितः
027c	विज्ञातव्यो विभागेन यत्र मुह्यन्त्यबुद्धयः
028a	आचारसम्भवो धर्मो धर्माद्वेदाः समुत्थिताः
028c	वेदैर्यज्ञाः समुत्पन्ना यज्ञैर्देवाः प्रतिष्ठिताः
029a	वेदाचारविधानोक्तैर्यज्ञैर्धार्यन्ति देवताः
029c	बृहस्पत्युशनोक्तैश्च नयैर्धार्यन्ति मानवाः
030a	पण्याकरवणिज्याभिः कृष्याथो योनिपोषणैः
030c	वार्तया धार्यते सर्वं धर्मैरेतैर्द्विजातिभिः
031a	त्रयी वार्ता दण्डनीतिस्तिस्रो विद्या विजानताम्
031c	ताभिः सम्यक्प्रयुक्ताभिर्लोकयात्रा विधीयते
032a	सा चेद्धर्मक्रिया न स्यात्त्रयीधर्ममृते भुवि
032c	दण्डनीतिमृते चापि निर्मर्यादमिदं भवेत्
033a	वार्ताधर्मे ह्यवर्तन्त्यो विनश्येयुरिमाः प्रजाः
033c	सुप्रवृत्तैस्त्रिभिर्ह्येतैर्धर्मैः सूयन्ति वै प्रजाः
034a	द्विजानाममृतं धर्मो ह्येकश्चैवैकवर्णिकः
034c	यज्ञाध्ययनदानानि त्रयः साधारणाः स्मृताः
035a	याजनाध्यापने चोभे ब्राह्मणानां प्रतिग्रहः
035c	पालनं क्षत्रियाणां वै वैश्यधर्मश्च पोषणम्
036a	शुश्रूषा तु द्विजातीनां शूद्राणां धर्म उच्यते
036c	भैक्षहोमव्रतैर्हीनास्तथैव गुरुवासिनाम्
037a	क्षत्रधर्मोऽत्र कौन्तेय तव धर्माभिरक्षणम्
037c	स्वधर्मं प्रतिपद्यस्व विनीतो नियतेन्द्रियः
038a	वृद्धैः सम्मन्त्र्य सद्भिश्च बुद्धिमद्भिः श्रुतान्वितैः
038c	सुस्थितः शास्ति दण्डेन व्यसनी परिभूयते
039a	निग्रहानुग्रहैः सम्यग्यदा राजा प्रवर्तते
039c	तदा भवति लोकस्य मर्यादा सुव्यवस्थिता
040a	तस्माद्देशे च दुर्गे च शत्रुमित्रबलेषु च
040c	नित्यं चारेण बोद्धव्यं स्थानं वृद्धिः क्षयस्तथा
041a	राज्ञामुपायाश्चत्वारो बुद्धिमन्त्रः पराक्रमः
041c	निग्रहानुग्रहौ चैव दाक्ष्यं तत्कार्यसाधनम्
042a	साम्ना दानेन भेदेन दण्डेनोपेक्षणेन च
042c	साधनीयानि कार्याणि समासव्यासयोगतः
043a	मन्त्रमूला नयाः सर्वे चाराश्च भरतर्षभ
043c	सुमन्त्रितैर्नयैः सिद्धिस्तद्विदैः सह मन्त्रयेत्
044a	स्त्रिया मूढेन लुब्धेन बालेन लघुना तथा
044c	न मन्त्रयेत गुह्यानि येषु चोन्मादलक्षणम्
045a	मन्त्रयेत्सह विद्वद्भिः शक्तैः कर्माणि कारयेत्
045c	स्निग्धैश्च नीतिविन्यासान्मूर्खान्सर्वत्र वर्जयेत्
046a	धार्मिकान्धर्मकार्येषु अर्थकार्येषु पण्डितान्
046c	स्त्रीषु क्लीबान्नियुञ्जीत क्रूरान्क्रूरेषु कर्मसु
047a	स्वेभ्यश्चैव परेभ्यश्च कार्याकार्यसमुद्भवा
047c	बुद्धिः कर्मसु विज्ञेया रिपूणां च बलाबलम्
048a	बुद्ध्या सुप्रतिपन्नेषु कुर्यात्साधुपरिग्रहम्
048c	निग्रहं चाप्यशिष्टेषु निर्मर्यादेषु कारयेत्
049a	निग्रहे प्रग्रहे सम्यग्यदा राजा प्रवर्तते
049c	तदा भवति लोकस्य मर्यादा सुव्यवस्थिता
050a	एष ते विहितः पार्थ घोरो धर्मो दुरन्वयः
050c	तं स्वधर्मविभागेन विनयस्थोऽनुपालय
051a	तपोधर्मदमेज्याभिर्विप्रा यान्ति यथा दिवम्
051c	दानातिथ्यक्रियाधर्मैर्यान्ति वैश्याश्च सद्गतिम्
052a	क्षत्रं याति तथा स्वर्गं भुवि निग्रहपालनैः
052c	सम्यक्प्रणीय दण्डं हि कामद्वेषविवर्जिताः
052e	अलुब्धा विगतक्रोधाः सतां यान्ति सलोकताम्
