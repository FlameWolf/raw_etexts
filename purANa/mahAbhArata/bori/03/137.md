001	लोमश उवाच
001a	चङ्क्रम्यमाणः स तदा यवक्रीरकुतोभयः
001c	जगाम माधवे मासि रैभ्याश्रमपदं प्रति
002a	स ददर्शाश्रमे पुण्ये पुष्पितद्रुमभूषिते
002c	विचरन्तीं स्नुषां तस्य किन्नरीमिव भारत
003a	यवक्रीस्तामुवाचेदमुपतिष्ठस्व मामिति
003c	निर्लज्जो लज्जया युक्तां कामेन हृतचेतनः
004a	सा तस्य शीलमाज्ञाय तस्माच्छापाच्च बिभ्यती
004c	तेजस्वितां च रैभ्यस्य तथेत्युक्त्वा जगाम सा
005a	तत एकान्तमुन्नीय मज्जयामास भारत
005c	आजगाम तदा रैभ्यः स्वमाश्रममरिन्दम
006a	रुदन्तीं च स्नुषां दृष्ट्वा भार्यामार्तां परावसोः
006c	सान्त्वयञ्श्लक्ष्णया वाचा पर्यपृच्छद्युधिष्ठिर
007a	सा तस्मै सर्वमाचष्ट यवक्रीभाषितं शुभा
007c	प्रत्युक्तं च यवक्रीतं प्रेक्षापूर्वं तदात्मना
008a	शृण्वानस्यैव रैभ्यस्य यवक्रीतविचेष्टितम्
008c	दहन्निव तदा चेतः क्रोधः समभवन्महान्
009a	स तदा मन्युनाविष्टस्तपस्वी भृशकोपनः
009c	अवलुप्य जटामेकां जुहावाग्नौ सुसंस्कृते
010a	ततः समभवन्नारी तस्या रूपेण सम्मिता
010c	अवलुप्यापरां चाथ जुहावाग्नौ जटां पुनः
011a	ततः समभवद्रक्षो घोराक्षं भीमदर्शनम्
011c	अब्रूतां तौ तदा रैभ्यं किं कार्यं करवामहे
012a	तावब्रवीदृषिः क्रुद्धो यवक्रीर्वध्यतामिति
012c	जग्मतुस्तौ तथेत्युक्त्वा यवक्रीतजिघांसया
013a	ततस्तं समुपास्थाय कृत्या सृष्टा महात्मना
013c	कमण्डलुं जहारास्य मोहयित्वा तु भारत
014a	उच्छिष्टं तु यवक्रीतमपकृष्टकमण्डलुम्
014c	तत उद्यतशूलः स राक्षसः समुपाद्रवत्
015a	तमापतन्तं सम्प्रेक्ष्य शूलहस्तं जिघांसया
015c	यवक्रीः सहसोत्थाय प्राद्रवद्येन वै सरः
016a	जलहीनं सरो दृष्ट्वा यवक्रीस्त्वरितः पुनः
016c	जगाम सरितः सर्वास्ताश्चाप्यासन्विशोषिताः
017a	स काल्यमानो घोरेण शूलहस्तेन रक्षसा
017c	अग्निहोत्रं पितुर्भीतः सहसा समुपाद्रवत्
018a	स वै प्रविशमानस्तु शूद्रेणान्धेन रक्षिणा
018c	निगृहीतो बलाद्द्वारि सोऽवातिष्ठत पार्थिव
019a	निगृहीतं तु शूद्रेण यवक्रीतं स राक्षसः
019c	ताडयामास शूलेन स भिन्नहृदयोऽपतत्
020a	यवक्रीतं स हत्वा तु राक्षसो रैभ्यमागमत्
020c	अनुज्ञातस्तु रैभ्येण तया नार्या सहाचरत्
