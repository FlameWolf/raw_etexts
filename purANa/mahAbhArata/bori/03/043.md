001	वैशम्पायन उवाच
001a	गतेषु लोकपालेषु पार्थः शत्रुनिबर्हणः
001c	चिन्तयामास राजेन्द्र देवराजरथागमम्
002a	ततश्चिन्तयमानस्य गुडाकेशस्य धीमतः
002c	रथो मातलिसंयुक्त आजगाम महाप्रभः
003a	नभो वितिमिरं कुर्वञ्जलदान्पाटयन्निव
003c	दिशः सम्पूरयन्नादैर्महामेघरवोपमैः
004a	असयः शक्तयो भीमा गदाश्चोग्रप्रदर्शनाः
004c	दिव्यप्रभावाः प्रासाश्च विद्युतश्च महाप्रभाः
005a	तथैवाशनयस्तत्र चक्रयुक्ता हुडागुडाः
005c	वायुस्फोटाः सनिर्घाता बर्हिमेघनिभस्वनाः
006a	तत्र नागा महाकाया ज्वलितास्याः सुदारुणाः
006c	सिताभ्रकूटप्रतिमाः संहताश्च यथोपलाः
007a	दश वाजिसहस्राणि हरीणां वातरंहसाम्
007c	वहन्ति यं नेत्रमुषं दिव्यं मायामयं रथम्
008a	तत्रापश्यन्महानीलं वैजयन्तं महाप्रभम्
008c	ध्वजमिन्दीवरश्यामं वंशं कनकभूषणम्
009a	तस्मिन्रथे स्थितं सूतं तप्तहेमविभूषितम्
009c	दृष्ट्वा पार्थो महाबाहुर्देवमेवान्वतर्कयत्
010a	तथा तर्कयतस्तस्य फल्गुनस्याथ मातलिः
010c	सन्नतः प्रश्रितो भूत्वा वाक्यमर्जुनमब्रवीत्
011a	भो भो शक्रात्मज श्रीमाञ्शक्रस्त्वां द्रष्टुमिच्छति
011c	आरोहतु भवाञ्शीघ्रं रथमिन्द्रस्य सम्मतम्
012a	आह माममरश्रेष्ठः पिता तव शतक्रतुः
012c	कुन्तीसुतमिह प्राप्तं पश्यन्तु त्रिदशालयाः
013a	एष शक्रः परिवृतो देवैर्ऋषिगणैस्तथा
013c	गन्धर्वैरप्सरोभिश्च त्वां दिदृक्षुः प्रतीक्षते
014a	अस्माल्लोकाद्देवलोकं पाकशासनशासनात्
014c	आरोह त्वं मया सार्धं लब्धास्त्रः पुनरेष्यसि
015	अर्जुन उवाच
015a	मातले गच्छ शीघ्रं त्वमारोहस्व रथोत्तमम्
015c	राजसूयाश्वमेधानां शतैरपि सुदुर्लभम्
016a	पार्थिवैः सुमहाभागैर्यज्वभिर्भूरिदक्षिणैः
016c	दैवतैर्वा समारोढुं दानवैर्वा रथोत्तमम्
017a	नातप्ततपसा शक्य एष दिव्यो महारथः
017c	द्रष्टुं वाप्यथ वा स्प्रष्टुमारोढुं कुत एव तु
018a	त्वयि प्रतिष्ठिते साधो रथस्थे स्थिरवाजिनि
018c	पश्चादहमथारोक्ष्ये सुकृती सत्पथं यथा
019	वैशम्पायन उवाच
019a	तस्य तद्वचनं श्रुत्वा मातलिः शक्रसारथिः
019c	आरुरोह रथं शीघ्रं हयान्येमे च रश्मिभिः
020a	ततोऽर्जुनो हृष्टमना गङ्गायामाप्लुतः शुचिः
020c	जजाप जप्यं कौन्तेयो विधिवत्कुरुनन्दनः
021a	ततः पितॄन्यथान्यायं तर्पयित्वा यथाविधि
021c	मन्दरं शैलराजं तमाप्रष्टुमुपचक्रमे
022a	साधूनां धर्मशीलानां मुनीनां पुण्यकर्मणाम्
022c	त्वं सदा संश्रयः शैल स्वर्गमार्गाभिकाङ्क्षिणाम्
023a	त्वत्प्रसादात्सदा शैल ब्राह्मणाः क्षत्रिया विशः
023c	स्वर्गं प्राप्ताश्चरन्ति स्म देवैः सह गतव्यथाः
024a	अद्रिराज महाशैल मुनिसंश्रय तीर्थवन्
024c	गच्छाम्यामन्त्रयामि त्वां सुखमस्म्युषितस्त्वयि
025a	तव सानूनि कुञ्जाश्च नद्यः प्रस्रवणानि च
025c	तीर्थानि च सुपुण्यानि मया दृष्टान्यनेकशः
026a	एवमुक्त्वार्जुनः शैलमामन्त्र्य परवीरहा
026c	आरुरोह रथं दिव्यं द्योतयन्निव भास्करः
027a	स तेनादित्यरूपेण दिव्येनाद्भुतकर्मणा
027c	ऊर्ध्वमाचक्रमे धीमान्प्रहृष्टः कुरुनन्दनः
028a	सोऽदर्शनपथं यात्वा मर्त्यानां भूमिचारिणाम्
028c	ददर्शाद्भुतरूपाणि विमानानि सहस्रशः
029a	न तत्र सूर्यः सोमो वा द्योतते न च पावकः
029c	स्वयैव प्रभया तत्र द्योतन्ते पुण्यलब्धया
030a	तारारूपाणि यानीह दृश्यन्ते द्युतिमन्ति वै
030c	दीपवद्विप्रकृष्टत्वादणूनि सुमहान्त्यपि
031a	तानि तत्र प्रभास्वन्ति रूपवन्ति च पाण्डवः
031c	ददर्श स्वेषु धिष्ण्येषु दीप्तिमन्ति स्वयार्चिषा
032a	तत्र राजर्षयः सिद्धा वीराश्च निहता युधि
032c	तपसा च जितस्वर्गाः सम्पेतुः शतसङ्घशः
033a	गन्धर्वाणां सहस्राणि सूर्यज्वलनतेजसाम्
033c	गुह्यकानामृषीणां च तथैवाप्सरसां गणाः
034a	लोकानात्मप्रभान्पश्यन्फल्गुनो विस्मयान्वितः
034c	पप्रच्छ मातलिं प्रीत्या स चाप्येनमुवाच ह
035a	एते सुकृतिनः पार्थ स्वेषु धिष्ण्येष्ववस्थिताः
035c	यान्दृष्टवानसि विभो तारारूपाणि भूतले
036a	ततोऽपश्यत्स्थितं द्वारि सितं वैजयिनं गजम्
036c	ऐरावतं चतुर्दन्तं कैलासमिव शृङ्गिणम्
037a	स सिद्धमार्गमाक्रम्य कुरुपाण्डवसत्तमः
037c	व्यरोचत यथा पूर्वं मान्धाता पार्थिवोत्तमः
038a	अतिचक्राम लोकान्स राज्ञां राजीवलोचनः
038c	ततो ददर्श शक्रस्य पुरीं ताममरावतीम्
