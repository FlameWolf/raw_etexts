001	मार्कण्डेय उवाच
001a	एवं तु सूक्ष्मे कथिते धर्मव्याधेन भारत
001c	ब्राह्मणः स पुनः सूक्ष्मं पप्रच्छ सुसमाहितः
002	ब्राह्मण उवाच
002a	सत्त्वस्य रजसश्चैव तमसश्च यथातथम्
002c	गुणांस्तत्त्वेन मे ब्रूहि यथावदिह पृच्छतः
003	व्याध उवाच
003a	हन्त ते कथयिष्यामि यन्मां त्वं परिपृच्छसि
003c	एषां गुणान्पृथक्त्वेन निबोध गदतो मम
004a	मोहात्मकं तमस्तेषां रज एषां प्रवर्तकम्
004c	प्रकाशबहुलत्वाच्च सत्त्वं ज्याय इहोच्यते
005a	अविद्याबहुलो मूढः स्वप्नशीलो विचेतनः
005c	दुर्दृशीकस्तमोध्वस्तः सक्रोधस्तामसोऽलसः
006a	प्रवृत्तवाक्यो मन्त्री च योऽनुराग्यभ्यसूयकः
006c	विवित्समानो विप्रर्षे स्तब्धो मानी स राजसः
007a	प्रकाशबहुलो धीरो निर्विवित्सोऽनसूयकः
007c	अक्रोधनो नरो धीमान्दान्तश्चैव स सात्त्विकः
008a	सात्त्विकस्त्वथ सम्बुद्धो लोकवृत्तेन क्लिश्यते
008c	यदा बुध्यति बोद्धव्यं लोकवृत्तं जुगुप्सते
009a	वैराग्यस्य हि रूपं तु पूर्वमेव प्रवर्तते
009c	मृदुर्भवत्यहङ्कारः प्रसीदत्यार्जवं च यत्
010a	ततोऽस्य सर्वद्वन्द्वानि प्रशाम्यन्ति परस्परम्
010c	न चास्य संयमो नाम क्वचिद्भवति कश्चन
011a	शूद्रयोनौ हि जातस्य सद्गुणानुपतिष्ठतः
011c	वैश्यत्वं भवति ब्रह्मन्क्षत्रियत्वं तथैव च
012a	आर्जवे वर्तमानस्य ब्राह्मण्यमभिजायते
012c	गुणास्ते कीर्तिताः सर्वे किं भूयः श्रोतुमिच्छसि
013	ब्राह्मण उवाच
013a	पार्थिवं धातुमासाद्य शारीरोऽग्निः कथं भवेत्
013c	अवकाशविशेषेण कथं वर्तयतेऽनिलः
014	मार्कण्डेय उवाच
014a	प्रश्नमेतं समुद्दिष्टं ब्राह्मणेन युधिष्ठिर
014c	व्याधः स कथयामास ब्राह्मणाय महात्मने
015	व्याध उवाच
015a	मूर्धानमाश्रितो वह्निः शरीरं परिपालयन्
015c	प्राणो मूर्धनि चाग्नौ च वर्तमानो विचेष्टते
015e	भूतं भव्यं भविष्यच्च सर्वं प्राणे प्रतिष्ठितम्
016a	श्रेष्ठं तदेव भूतानां ब्रह्मज्योतिरुपास्महे
016c	स जन्तुः सर्वभूतात्मा पुरुषः स सनातनः
016e	मनो बुद्धिरहङ्कारो भूतानां विषयश्च सः
017a	एवं त्विह स सर्वत्र प्राणेन परिपाल्यते
017c	पृष्ठतस्तु समानेन स्वां स्वां गतिमुपाश्रितः
018a	बस्तिमूले गुदे चैव पावकः समुपाश्रितः
018c	वहन्मूत्रं पुरीषं चाप्यपानः परिवर्तते
019a	प्रयत्ने कर्मणि बले य एकस्त्रिषु वर्तते
019c	उदान इति तं प्राहुरध्यात्मविदुषो जनाः
020a	सन्धौ सन्धौ सन्निविष्टः सर्वेष्वपि तथानिलः
020c	शरीरेषु मनुष्याणां व्यान इत्युपदिष्यते
021a	धातुष्वग्निस्तु विततः स तु वायुसमीरितः
021c	रसान्धातूंश्च दोषांश्च वर्तयन्परिधावति
022a	प्राणानां सन्निपातात्तु सन्निपातः प्रजायते
022c	ऊष्मा चाग्निरिति ज्ञेयो योऽन्नं पचति देहिनाम्
023a	अपानोदानयोर्मध्ये प्राणव्यानौ समाहितौ
023c	समन्वितस्त्वधिष्ठानं सम्यक्पचति पावकः
024a	तस्यापि पायुपर्यन्तस्तथा स्याद्गुदसञ्ज्ञितः
024c	स्रोतांसि तस्माज्जायन्ते सर्वप्राणेषु देहिनाम्
025a	अग्निवेगवहः प्राणो गुदान्ते प्रतिहन्यते
025c	स ऊर्ध्वमागम्य पुनः समुत्क्षिपति पावकम्
026a	पक्वाशयस्त्वधो नाभ्या ऊर्ध्वमामाशयः स्थितः
026c	नाभिमध्ये शरीरस्य प्राणाः सर्वे प्रतिष्ठिताः
027a	प्रवृत्ता हृदयात्सर्वास्तिर्यगूर्ध्वमधस्तथा
027c	वहन्त्यन्नरसान्नाड्यो दश प्राणप्रचोदिताः
028a	योगिनामेष मार्गस्तु येन गच्छन्ति तत्परम्
028c	जितक्लमासना धीरा मूर्धन्यात्मानमादधुः
028e	एवं सर्वेषु विततौ प्राणापानौ हि देहिषु
029a	एकादशविकारात्मा कलासम्भारसम्भृतः
029c	मूर्तिमन्तं हि तं विद्धि नित्यं कर्मजितात्मकम्
030a	तस्मिन्यः संस्थितो ह्यग्निर्नित्यं स्थाल्यामिवाहितः
030c	आत्मानं तं विजानीहि नित्यं योगजितात्मकम्
031a	देवो यः संस्थितस्तस्मिन्नब्बिन्दुरिव पुष्करे
031c	क्षेत्रज्ञं तं विजानीहि नित्यं त्यागजितात्मकम्
032a	जीवात्मकानि जानीहि रजः सत्त्वं तमस्तथा
032c	जीवमात्मगुणं विद्धि तथात्मानं परात्मकम्
033a	सचेतनं जीवगुणं वदन्ति स चेष्टते चेष्टयते च सर्वम्
033c	ततः परं क्षेत्रविदो वदन्ति प्राकल्पयद्यो भुवनानि सप्त
034a	एवं सर्वेषु भूतेषु भूतात्मा न प्रकाशते
034c	दृश्यते त्वग्र्यया बुद्ध्या सूक्ष्मया ज्ञानवेदिभिः
035a	चित्तस्य हि प्रसादेन हन्ति कर्म शुभाशुभम्
035c	प्रसन्नात्मात्मनि स्थित्वा सुखमानन्त्यमश्नुते
036a	लक्षणं तु प्रसादस्य यथा तृप्तः सुखं स्वपेत्
036c	निवाते वा यथा दीपो दीप्येत्कुशलदीपितः
037a	पूर्वरात्रे परे चैव युञ्जानः सततं मनः
037c	लघ्वाहारो विशुद्धात्मा पश्यन्नात्मानमात्मनि
038a	प्रदीप्तेनेव दीपेन मनोदीपेन पश्यति
038c	दृष्ट्वात्मानं निरात्मानं तदा स तु विमुच्यते
039a	सर्वोपायैस्तु लोभस्य क्रोधस्य च विनिग्रहः
039c	एतत्पवित्रं यज्ञानां तपो वै सङ्क्रमो मतः
040a	नित्यं क्रोधात्तपो रक्षेच्छ्रियं रक्षेत मत्सरात्
040c	विद्यां मानापमानाभ्यामात्मानं तु प्रमादतः
041a	आनृशंस्यं परो धर्मः क्षमा च परमं बलम्
041c	आत्मज्ञानं परं ज्ञानं परं सत्यव्रतं व्रतम्
042a	सत्यस्य वचनं श्रेयः सत्यं ज्ञानं हितं भवेत्
042c	यद्भूतहितमत्यन्तं तद्वै सत्यं परं मतम्
043a	यस्य सर्वे समारम्भाः निराशीर्बन्धनाः सदा
043c	त्यागे यस्य हुतं सर्वं स त्यागी स च बुद्धिमान्
044a	यतो न गुरुरप्येनं च्यावयेदुपपादयन्
044c	तं विद्याद्ब्रह्मणो योगं वियोगं योगसञ्ज्ञितम्
045a	न हिंस्यात्सर्वभूतानि मैत्रायणगतश्चरेत्
045c	नेदं जीवितमासाद्य वैरं कुर्वीत केनचित्
046a	आकिञ्चन्यं सुसन्तोषो निराशित्वमचापलम्
046c	एतदेव परं ज्ञानं सदात्मज्ञानमुत्तमम्
047a	परिग्रहं परित्यज्य भव बुद्ध्या यतव्रतः
047c	अशोकं स्थानमातिष्ठेन्निश्चलं प्रेत्य चेह च
048a	तपोनित्येन दान्तेन मुनिना संयतात्मना
048c	अजितं जेतुकामेन भाव्यं सङ्गेष्वसङ्गिना
049a	गुणागुणमनासङ्गमेककार्यमनन्तरम्
049c	एतद्ब्राह्मण ते वृत्तमाहुरेकपदं सुखम्
050a	परित्यजति यो दुःखं सुखं चाप्युभयं नरः
050c	ब्रह्म प्राप्नोति सोऽत्यन्तमसङ्गेन च गच्छति
051a	यथाश्रुतमिदं सर्वं समासेन द्विजोत्तम
051c	एतत्ते सर्वमाख्यातं किं भूयः श्रोतुमिच्छसि
