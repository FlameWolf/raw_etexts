001	वासुदेव उवाच
001a	तां तूपयात्वा राजेन्द्र शाल्वः सौभपतिस्तदा
001c	प्रभूतनरनागेन बलेनोपविवेश ह
002a	समे निविष्टा सा सेना प्रभूतसलिलाशये
002c	चतुरङ्गबलोपेता शाल्वराजाभिपालिता
003a	वर्जयित्वा श्मशानानि देवतायतनानि च
003c	वल्मीकांश्चैव चैत्यांश्च तन्निविष्टमभूद्बलम्
004a	अनीकानां विभागेन पन्थानः षट्कृताभवन्
004c	प्रवणा नव चैवासञ्शाल्वस्य शिबिरे नृप
005a	सर्वायुधसमोपेतं सर्वशस्त्रविशारदम्
005c	रथनागाश्वकलिलं पदातिध्वजसङ्कुलम्
006a	तुष्टपुष्टजनोपेतं वीरलक्षणलक्षितम्
006c	विचित्रध्वजसन्नाहं विचित्ररथकार्मुकम्
007a	सन्निवेश्य च कौरव्य द्वारकायां नरर्षभ
007c	अभिसारयामास तदा वेगेन पतगेन्द्रवत्
008a	तदापतन्तं सन्दृश्य बलं शाल्वपतेस्तदा
008c	निर्याय योधयामासुः कुमारा वृष्णिनन्दनाः
009a	असहन्तोऽभियानं तच्छाल्वराजस्य कौरव
009c	चारुदेष्णश्च साम्बश्च प्रद्युम्नश्च महारथः
010a	ते रथैर्दंशिताः सर्वे विचित्राभरणध्वजाः
010c	संसक्ताः शाल्वराजस्य बहुभिर्योधपुङ्गवैः
011a	गृहीत्वा तु धनुः साम्बः शाल्वस्य सचिवं रणे
011c	योधयामास संहृष्टः क्षेमवृद्धिं चमूपतिम्
012a	तस्य बाणमयं वर्षं जाम्बवत्याः सुतो महत्
012c	मुमोच भरतश्रेष्ठ यथा वर्षं सहस्रदृक्
013a	तद्बाणवर्षं तुमुलं विषेहे स चमूपतिः
013c	क्षेमवृद्धिर्महाराज हिमवानिव निश्चलः
014a	ततः साम्बाय राजेन्द्र क्षेमवृद्धिरपि स्म ह
014c	मुमोच मायाविहितं शरजालं महत्तरम्
015a	ततो मायामयं जालं माययैव विदार्य सः
015c	साम्बः शरसहस्रेण रथमस्याभ्यवर्षत
016a	ततः स विद्धः साम्बेन क्षेमवृद्धिश्चमूपतिः
016c	अपायाज्जवनैरश्वैः साम्बबाणप्रपीडितः
017a	तस्मिन्विप्रद्रुते क्रूरे शाल्वस्याथ चमूपतौ
017c	वेगवान्नाम दैतेयः सुतं मेऽभ्यद्रवद्बली
018a	अभिपन्नस्तु राजेन्द्र साम्बो वृष्णिकुलोद्वहः
018c	वेगं वेगवतो राजंस्तस्थौ वीरो विधारयन्
019a	स वेगवति कौन्तेय साम्बो वेगवतीं गदाम्
019c	चिक्षेप तरसा वीरो व्याविध्य सत्यविक्रमः
020a	तया त्वभिहतो राजन्वेगवानपतद्भुवि
020c	वातरुग्ण इव क्षुण्णो जीर्णमूलो वनस्पतिः
021a	तस्मिन्निपतिते वीरे गदानुन्ने महासुरे
021c	प्रविश्य महतीं सेनां योधयामास मे सुतः
022a	चारुदेष्णेन संसक्तो विविन्ध्यो नाम दानवः
022c	महारथः समाज्ञातो महाराज महाधनुः
023a	ततः सुतुमुलं युद्धं चारुदेष्णविविन्ध्ययोः
023c	वृत्रवासवयो राजन्यथा पूर्वं तथाभवत्
024a	अन्योन्यस्याभिसङ्क्रुद्धावन्योन्यं जघ्नतुः शरैः
024c	विनदन्तौ महाराज सिंहाविव महाबलौ
025a	रौक्मिणेयस्ततो बाणमग्न्यर्कोपमवर्चसम्
025c	अभिमन्त्र्य महास्त्रेण सन्दधे शत्रुनाशनम्
026a	स विविन्ध्याय सक्रोधः समाहूय महारथः
026c	चिक्षेप मे सुतो राजन्स गतासुरथापतत्
027a	विविन्ध्यं निहतं दृष्ट्वा तां च विक्षोभितां चमूम्
027c	कामगेन स सौभेन शाल्वः पुनरुपागमत्
028a	ततो व्याकुलितं सर्वं द्वारकावासि तद्बलम्
028c	दृष्ट्वा शाल्वं महाबाहो सौभस्थं पृथिवीगतम्
029a	ततो निर्याय कौन्तेय व्यवस्थाप्य च तद्बलम्
029c	आनर्तानां महाराज प्रद्युम्नो वाक्यमब्रवीत्
030a	सर्वे भवन्तस्तिष्ठन्तु सर्वे पश्यन्तु मां युधि
030c	निवारयन्तं सङ्ग्रामे बलात्सौभं सराजकम्
031a	अहं सौभपतेः सेनामायसैर्भुजगैरिव
031c	धनुर्भुजविनिर्मुक्तैर्नाशयाम्यद्य यादवाः
032a	आश्वसध्वं न भीः कार्या सौभराडद्य नश्यति
032c	मयाभिपन्नो दुष्टात्मा ससौभो विनशिष्यति
033a	एवं ब्रुवति संहृष्टे प्रद्युम्ने पाण्डुनन्दन
033c	विष्ठितं तद्बलं वीर युयुधे च यथासुखम्
