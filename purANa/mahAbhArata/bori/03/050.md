001	बृहदश्व उवाच
001a	आसीद्राजा नलो नाम वीरसेनसुतो बली
001c	उपपन्नो गुणैरिष्टै रूपवानश्वकोविदः
002a	अतिष्ठन्मनुजेन्द्राणां मूर्ध्नि देवपतिर्यथा
002c	उपर्युपरि सर्वेषामादित्य इव तेजसा
003a	ब्रह्मण्यो वेदविच्छूरो निषधेषु महीपतिः
003c	अक्षप्रियः सत्यवादी महानक्षौहिणीपतिः
004a	ईप्सितो वरनारीणामुदारः संयतेन्द्रियः
004c	रक्षिता धन्विनां श्रेष्ठः साक्षादिव मनुः स्वयम्
005a	तथैवासीद्विदर्भेषु भीमो भीमपराक्रमः
005c	शूरः सर्वगुणैर्युक्तः प्रजाकामः स चाप्रजः
006a	स प्रजार्थे परं यत्नमकरोत्सुसमाहितः
006c	तमभ्यगच्छद्ब्रह्मर्षिर्दमनो नाम भारत
007a	तं स भीमः प्रजाकामस्तोषयामास धर्मवित्
007c	महिष्या सह राजेन्द्र सत्कारेण सुवर्चसम्
008a	तस्मै प्रसन्नो दमनः सभार्याय वरं ददौ
008c	कन्यारत्नं कुमारांश्च त्रीनुदारान्महायशाः
009a	दमयन्तीं दमं दान्तं दमनं च सुवर्चसम्
009c	उपपन्नान्गुणैः सर्वैर्भीमान्भीमपराक्रमान्
010a	दमयन्ती तु रूपेण तेजसा यशसा श्रिया
010c	सौभाग्येन च लोकेषु यशः प्राप सुमध्यमा
011a	अथ तां वयसि प्राप्ते दासीनां समलङ्कृतम्
011c	शतं सखीनां च तथा पर्युपास्ते शचीमिव
012a	तत्र स्म भ्राजते भैमी सर्वाभरणभूषिता
012c	सखीमध्येऽनवद्याङ्गी विद्युत्सौदामिनी यथा
012e	अतीव रूपसम्पन्ना श्रीरिवायतलोचना
013a	न देवेषु न यक्षेषु तादृग्रूपवती क्वचित्
013c	मानुषेष्वपि चान्येषु दृष्टपूर्वा न च श्रुता
013e	चित्तप्रमाथिनी बाला देवानामपि सुन्दरी
014a	नलश्च नरशार्दूलो रूपेणाप्रतिमो भुवि
014c	कन्दर्प इव रूपेण मूर्तिमानभवत्स्वयम्
015a	तस्याः समीपे तु नलं प्रशशंसुः कुतूहलात्
015c	नैषधस्य समीपे तु दमयन्तीं पुनः पुनः
016a	तयोरदृष्टकामोऽभूच्छृण्वतोः सततं गुणान्
016c	अन्योन्यं प्रति कौन्तेय स व्यवर्धत हृच्छयः
017a	अशक्नुवन्नलः कामं तदा धारयितुं हृदा
017c	अन्तःपुरसमीपस्थे वन आस्ते रहोगतः
018a	स ददर्श तदा हंसाञ्जातरूपपरिच्छदान्
018c	वने विचरतां तेषामेकं जग्राह पक्षिणम्
019a	ततोऽन्तरिक्षगो वाचं व्याजहार तदा नलम्
019c	न हन्तव्योऽस्मि ते राजन्करिष्यामि हि ते प्रियम्
020a	दमयन्तीसकाशे त्वां कथयिष्यामि नैषध
020c	यथा त्वदन्यं पुरुषं न सा मंस्यति कर्हिचित्
021a	एवमुक्तस्ततो हंसमुत्ससर्ज महीपतिः
021c	ते तु हंसाः समुत्पत्य विदर्भानगमंस्ततः
022a	विदर्भनगरीं गत्वा दमयन्त्यास्तदान्तिके
022c	निपेतुस्ते गरुत्मन्तः सा ददर्शाथ तान्खगान्
023a	सा तानद्भुतरूपान्वै दृष्ट्वा सखिगणावृता
023c	हृष्टा ग्रहीतुं खगमांस्त्वरमाणोपचक्रमे
024a	अथ हंसा विससृपुः सर्वतः प्रमदावने
024c	एकैकशस्ततः कन्यास्तान्हंसान्समुपाद्रवन्
025a	दमयन्ती तु यं हंसं समुपाधावदन्तिके
025c	स मानुषीं गिरं कृत्वा दमयन्तीमथाब्रवीत्
026a	दमयन्ति नलो नाम निषधेषु महीपतिः
026c	अश्विनोः सदृशो रूपे न समास्तस्य मानुषाः
027a	तस्य वै यदि भार्या त्वं भवेथा वरवर्णिनि
027c	सफलं ते भवेज्जन्म रूपं चेदं सुमध्यमे
028a	वयं हि देवगन्धर्वमनुष्योरगराक्षसान्
028c	दृष्टवन्तो न चास्माभिर्दृष्टपूर्वस्तथाविधः
029a	त्वं चापि रत्नं नारीणां नरेषु च नलो वरः
029c	विशिष्टाया विशिष्टेन सङ्गमो गुणवान्भवेत्
030a	एवमुक्ता तु हंसेन दमयन्ती विशां पते
030c	अब्रवीत्तत्र तं हंसं तमप्येवं नलं वद
031a	तथेत्युक्त्वाण्डजः कन्यां वैदर्भस्य विशां पते
031c	पुनरागम्य निषधान्नले सर्वं न्यवेदयत्
