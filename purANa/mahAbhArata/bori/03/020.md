BR0303020001	वासुदेव उवाच
BR0303020001a	एवमुक्तस्तु कौन्तेय सूतपुत्रस्तदा मृधे
BR0303020001c	प्रद्युम्नमब्रवीच्छ्लक्ष्णं मधुरं वाक्यमञ्जसा
BR0303020002a	न मे भयं रौक्मिणेय सङ्ग्रामे यच्छतो हयान्
BR0303020002c	युद्धज्ञश्चास्मि वृष्णीनां नात्र किञ्चिदतोऽन्यथा
BR0303020003a	आयुष्मन्नुपदेशस्तु सारथ्ये वर्ततां स्मृतः
BR0303020003c	सर्वार्थेषु रथी रक्ष्यस्त्वं चापि भृशपीडितः
BR0303020004a	त्वं हि शाल्वप्रयुक्तेन पत्रिणाभिहतो भृशम्
BR0303020004c	कश्मलाभिहतो वीर ततोऽहमपयातवान्
BR0303020005a	स त्वं सात्वतमुख्याद्य लब्धसञ्ज्ञो यदृच्छया
BR0303020005c	पश्य मे हयसंयाने शिक्षां केशवनन्दन
BR0303020006a	दारुकेणाहमुत्पन्नो यथावच्चैव शिक्षितः
BR0303020006c	वीतभीः प्रविशाम्येतां शाल्वस्य महतीं चमूम्
BR0303020007a	एवमुक्त्वा ततो वीर हयान्सञ्चोद्य सङ्गरे
BR0303020007c	रश्मिभिश्च समुद्यम्य जवेनाभ्यपतत्तदा
BR0303020008a	मण्डलानि विचित्राणि यमकानीतराणि च
BR0303020008c	सव्यानि च विचित्राणि दक्षिणानि च सर्वशः
BR0303020009a	प्रतोदेनाहता राजन्रश्मिभिश्च समुद्यताः
BR0303020009c	उत्पतन्त इवाकाशं विबभुस्ते हयोत्तमाः
BR0303020010a	ते हस्तलाघवोपेतं विज्ञाय नृप दारुकिम्
BR0303020010c	दह्यमाना इव तदा पस्पृशुश्चरणैर्महीम्
BR0303020011a	सोऽपसव्यां चमूं तस्य शाल्वस्य भरतर्षभ
BR0303020011c	चकार नातियत्नेन तदद्भुतमिवाभवत्
BR0303020012a	अमृष्यमाणोऽपसव्यं प्रद्युम्नेन स सौभराट्
BR0303020012c	यन्तारमस्य सहसा त्रिभिर्बाणैः समर्पयत्
BR0303020013a	दारुकस्य सुतस्तं तु बाणवेगमचिन्तयन्
BR0303020013c	भूय एव महाबाहो प्रययौ हयसम्मतः
BR0303020014a	ततो बाणान्बहुविधान्पुनरेव स सौभराट्
BR0303020014c	मुमोच तनये वीरे मम रुक्मिणिनन्दने
BR0303020015a	तानप्राप्ताञ्शितैर्बाणैश्चिच्छेद परवीरहा
BR0303020015c	रौक्मिणेयः स्मितं कृत्वा दर्शयन्हस्तलाघवम्
BR0303020016a	छिन्नान्दृष्ट्वा तु तान्बाणान्प्रद्युम्नेन स सौभराट्
BR0303020016c	आसुरीं दारुणीं मायामास्थाय व्यसृजच्छरान्
BR0303020017a	प्रयुज्यमानमाज्ञाय दैतेयास्त्रं महाबलः
BR0303020017c	ब्रह्मास्त्रेणान्तरा छित्त्वा मुमोचान्यान्पतत्रिणः
BR0303020018a	ते तदस्त्रं विधूयाशु विव्यधू रुधिराशनाः
BR0303020018c	शिरस्युरसि वक्त्रे च स मुमोह पपात च
BR0303020019a	तस्मिन्निपतिते क्षुद्रे शाल्वे बाणप्रपीडिते
BR0303020019c	रौक्मिणेयोऽपरं बाणं सन्दधे शत्रुनाशनम्
BR0303020020a	तमर्चितं सर्वदाशार्हपूगैराशीर्भिरर्कज्वलनप्रकाशम्
BR0303020020c	दृष्ट्वा शरं ज्यामभिनीयमानं बभूव हाहाकृतमन्तरिक्षम्
BR0303020021a	ततो देवगणाः सर्वे सेन्द्राः सह धनेश्वराः
BR0303020021c	नारदं प्रेषयामासुः श्वसनं च महाबलम्
BR0303020022a	तौ रौक्मिणेयमागम्य वचोऽब्रूतां दिवौकसाम्
BR0303020022c	नैष वध्यस्त्वया वीर शाल्वराजः कथञ्चन
BR0303020023a	संहरस्व पुनर्बाणमवध्योऽयं त्वया रणे
BR0303020023c	एतस्य हि शरस्याजौ नावध्योऽस्ति पुमान्क्वचित्
BR0303020024a	मृत्युरस्य महाबाहो रणे देवकिनन्दनः
BR0303020024c	कृष्णः सङ्कल्पितो धात्रा तन्न मिथ्या भवेदिति
BR0303020025a	ततः परमसंहृष्टः प्रद्युम्नः शरमुत्तमम्
BR0303020025c	सञ्जहार धनुःश्रेष्ठात्तूणे चैव न्यवेशयत्
BR0303020026a	तत उत्थाय राजेन्द्र शाल्वः परमदुर्मनाः
BR0303020026c	व्यपायात्सबलस्तूर्णं प्रद्युम्नशरपीडितः
BR0303020027a	स द्वारकां परित्यज्य क्रूरो वृष्णिभिरर्दितः
BR0303020027c	सौभमास्थाय राजेन्द्र दिवमाचक्रमे तदा
