001	मार्कण्डेय उवाच
001a	मारीचस्त्वथ सम्भ्रान्तो दृष्ट्वा रावणमागतम्
001c	पूजयामास सत्कारैः फलमूलादिभिस्तथा
002a	विश्रान्तं चैनमासीनमन्वासीनः स राक्षसः
002c	उवाच प्रश्रितं वाक्यं वाक्यज्ञो वाक्यकोविदम्
003a	न ते प्रकृतिमान्वर्णः कच्चित्क्षेमं पुरे तव
003c	कच्चित्प्रकृतयः सर्वा भजन्ते त्वां यथा पुरा
004a	किमिहागमने चापि कार्यं ते राक्षसेश्वर
004c	कृतमित्येव तद्विद्धि यद्यपि स्यात्सुदुष्करम्
005a	शशंस रावणस्तस्मै तत्सर्वं रामचेष्टितम्
005c	मारीचस्त्वब्रवीच्छ्रुत्वा समासेनैव रावणम्
006a	अलं ते राममासाद्य वीर्यज्ञो ह्यस्मि तस्य वै
006c	बाणवेगं हि कस्तस्य शक्तः सोढुं महात्मनः
007a	प्रव्रज्यायां हि मे हेतुः स एव पुरुषर्षभः
007c	विनाशमुखमेतत्ते केनाख्यातं दुरात्मना
008a	तमुवाचाथ सक्रोधो रावणः परिभर्त्सयन्
008c	अकुर्वतोऽस्मद्वचनं स्यान्मृत्युरपि ते ध्रुवम्
009a	मारीचश्चिन्तयामास विशिष्टान्मरणं वरम्
009c	अवश्यं मरणे प्राप्ते करिष्याम्यस्य यन्मतम्
010a	ततस्तं प्रत्युवाचाथ मारीचो राक्षसेश्वरम्
010c	किं ते साह्यं मया कार्यं करिष्याम्यवशोऽपि तत्
011a	तमब्रवीद्दशग्रीवो गच्छ सीतां प्रलोभय
011c	रत्नशृङ्गो मृगो भूत्वा रत्नचित्रतनूरुहः
012a	ध्रुवं सीता समालक्ष्य त्वां रामं चोदयिष्यति
012c	अपक्रान्ते च काकुत्स्थे सीता वश्या भविष्यति
013a	तामादायापनेष्यामि ततः स न भविष्यति
013c	भार्यावियोगाद्दुर्बुद्धिरेतत्साह्यं कुरुष्व मे
014a	इत्येवमुक्तो मारीचः कृत्वोदकमथात्मनः
014c	रावणं पुरतो यान्तमन्वगच्छत्सुदुःखितः
015a	ततस्तस्याश्रमं गत्वा रामस्याक्लिष्टकर्मणः
015c	चक्रतुस्तत्तथा सर्वमुभौ यत्पूर्वमन्त्रितम्
016a	रावणस्तु यतिर्भूत्वा मुण्डः कुण्डी त्रिदण्डधृक्
016c	मृगश्च भूत्वा मारीचस्तं देशमुपजग्मतुः
017a	दर्शयामास वैदेहीं मारीचो मृगरूपधृक्
017c	चोदयामास तस्यार्थे सा रामं विधिचोदिता
018a	रामस्तस्याः प्रियं कुर्वन्धनुरादाय सत्वरः
018c	रक्षार्थे लक्ष्मणं न्यस्य प्रययौ मृगलिप्सया
019a	स धन्वी बद्धतूणीरः खड्गगोधाङ्गुलित्रवान्
019c	अन्वधावन्मृगं रामो रुद्रस्तारामृगं यथा
020a	सोऽन्तर्हितः पुनस्तस्य दर्शनं राक्षसो व्रजन्
020c	चकर्ष महदध्वानं रामस्तं बुबुधे ततः
021a	निशाचरं विदित्वा तं राघवः प्रतिभानवान्
021c	अमोघं शरमादाय जघान मृगरूपिणम्
022a	स रामबाणाभिहतः कृत्वा रामस्वरं तदा
022c	हा सीते लक्ष्मणेत्येवं चुक्रोशार्तस्वरेण ह
023a	शुश्राव तस्य वैदेही ततस्तां करुणां गिरम्
023c	सा प्राद्रवद्यतः शब्दस्तामुवाचाथ लक्ष्मणः
024a	अलं ते शङ्कया भीरु को रामं विषहिष्यति
024c	मुहूर्ताद्द्रक्ष्यसे राममागतं तं शुचिस्मिते
025a	इत्युक्त्वा सा प्ररुदती पर्यशङ्कत देवरम्
025c	हता वै स्त्रीस्वभावेन शुद्धचारित्रभूषणम्
026a	सा तं परुषमारब्धा वक्तुं साध्वी पतिव्रता
026c	नैष कालो भवेन्मूढ यं त्वं प्रार्थयसे हृदा
027a	अप्यहं शस्त्रमादाय हन्यामात्मानमात्मना
027c	पतेयं गिरिशृङ्गाद्वा विशेयं वा हुताशनम्
028a	रामं भर्तारमुत्सृज्य न त्वहं त्वां कथञ्चन
028c	निहीनमुपतिष्ठेयं शार्दूली क्रोष्टुकं यथा
029a	एतादृशं वचः श्रुत्वा लक्ष्मणः प्रियराघवः
029c	पिधाय कर्णौ सद्वृत्तः प्रस्थितो येन राघवः
029e	स रामस्य पदं गृह्य प्रससार धनुर्धरः
030a	एतस्मिन्नन्तरे रक्षो रावणः प्रत्यदृश्यत
030c	अभव्यो भव्यरूपेण भस्मच्छन्न इवानलः
030e	यतिवेषप्रतिच्छन्नो जिहीर्षुस्तामनिन्दिताम्
031a	सा तमालक्ष्य सम्प्राप्तं धर्मज्ञा जनकात्मजा
031c	निमन्त्रयामास तदा फलमूलाशनादिभिः
032a	अवमन्य स तत्सर्वं स्वरूपं प्रतिपद्य च
032c	सान्त्वयामास वैदेहीमिति राक्षसपुङ्गवः
033a	सीते राक्षसराजोऽहं रावणो नाम विश्रुतः
033c	मम लङ्का पुरी नाम्ना रम्या पारे महोदधेः
034a	तत्र त्वं वरनारीषु शोभिष्यसि मया सह
034c	भार्या मे भव सुश्रोणि तापसं त्यज राघवम्
035a	एवमादीनि वाक्यानि श्रुत्वा सीताथ जानकी
035c	पिधाय कर्णौ सुश्रोणी मैवमित्यब्रवीद्वचः
036a	प्रपतेद्द्यौः सनक्षत्रा पृथिवी शकलीभवेत्
036c	शैत्यमग्निरियान्नाहं त्यजेयं रघुनन्दनम्
037a	कथं हि भिन्नकरटं पद्मिनं वनगोचरम्
037c	उपस्थाय महानागं करेणुः सूकरं स्पृशेत्
038a	कथं हि पीत्वा माध्वीकं पीत्वा च मधुमाधवीम्
038c	लोभं सौवीरके कुर्यान्नारी काचिदिति स्मरे
039a	इति सा तं समाभाष्य प्रविवेशाश्रमं पुनः
039c	तामनुद्रुत्य सुश्रोणीं रावणः प्रत्यषेधयत्
040a	भर्त्सयित्वा तु रूक्षेण स्वरेण गतचेतनाम्
040c	मूर्धजेषु निजग्राह खमुपाचक्रमे ततः
041a	तां ददर्श तदा गृध्रो जटायुर्गिरिगोचरः
041c	रुदतीं राम रामेति ह्रियमाणां तपस्विनीम्
