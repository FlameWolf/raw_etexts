BR0301004001	वैशम्पायन उवाच
BR0301004001a	ततो दिवाकरः प्रीतो दर्शयामास पाण्डवम्
BR0301004001c	दीप्यमानः स्ववपुषा ज्वलन्निव हुताशनः
BR0301004002a	यत्तेऽभिलषितं राजन्सर्वमेतदवाप्स्यसि
BR0301004002c	अहमन्नं प्रदास्यामि सप्त पञ्च च ते समाः
BR0301004003a	फलमूलामिषं शाकं संस्कृतं यन्महानसे
BR0301004003c	चतुर्विधं तदन्नाद्यमक्षय्यं ते भविष्यति
BR0301004003e	धनं च विविधं तुभ्यमित्युक्त्वान्तरधीयत
BR0301004004a	लब्ध्वा वरं तु कौन्तेयो जलादुत्तीर्य धर्मवित्
BR0301004004c	जग्राह पादौ धौम्यस्य भ्रातॄंश्चास्वजताच्युतः
BR0301004005a	द्रौपद्या सह सङ्गम्य पश्यमानोऽभ्ययात्प्रभुः
BR0301004005c	महानसे तदान्नं तु साधयामास पाण्डवः
BR0301004006a	संस्कृतं प्रसवं याति वन्यमन्नं चतुर्विधम्
BR0301004006c	अक्षय्यं वर्धते चान्नं तेन भोजयते द्विजान्
BR0301004007a	भुक्तवत्सु च विप्रेषु भोजयित्वानुजानपि
BR0301004007c	शेषं विघससञ्ज्ञं तु पश्चाद्भुङ्क्ते युधिष्ठिरः
BR0301004007e	युधिष्ठिरं भोजयित्वा शेषमश्नाति पार्षती
BR0301004008a	एवं दिवाकरात्प्राप्य दिवाकरसमद्युतिः
BR0301004008c	कामान्मनोऽभिलषितान्ब्राह्मणेभ्यो ददौ प्रभुः
BR0301004009a	पुरोहितपुरोगाश्च तिथिनक्षत्रपर्वसु
BR0301004009c	यज्ञियार्थाः प्रवर्तन्ते विधिमन्त्रप्रमाणतः
BR0301004010a	ततः कृतस्वस्त्ययना धौम्येन सह पाण्डवाः
BR0301004010c	द्विजसङ्घैः परिवृताः प्रययुः काम्यकं वनम्
