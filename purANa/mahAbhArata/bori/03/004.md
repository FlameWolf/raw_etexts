001	वैशम्पायन उवाच
001a	ततो दिवाकरः प्रीतो दर्शयामास पाण्डवम्
001c	दीप्यमानः स्ववपुषा ज्वलन्निव हुताशनः
002a	यत्तेऽभिलषितं राजन्सर्वमेतदवाप्स्यसि
002c	अहमन्नं प्रदास्यामि सप्त पञ्च च ते समाः
003a	फलमूलामिषं शाकं संस्कृतं यन्महानसे
003c	चतुर्विधं तदन्नाद्यमक्षय्यं ते भविष्यति
003e	धनं च विविधं तुभ्यमित्युक्त्वान्तरधीयत
004a	लब्ध्वा वरं तु कौन्तेयो जलादुत्तीर्य धर्मवित्
004c	जग्राह पादौ धौम्यस्य भ्रातॄंश्चास्वजताच्युतः
005a	द्रौपद्या सह सङ्गम्य पश्यमानोऽभ्ययात्प्रभुः
005c	महानसे तदान्नं तु साधयामास पाण्डवः
006a	संस्कृतं प्रसवं याति वन्यमन्नं चतुर्विधम्
006c	अक्षय्यं वर्धते चान्नं तेन भोजयते द्विजान्
007a	भुक्तवत्सु च विप्रेषु भोजयित्वानुजानपि
007c	शेषं विघससञ्ज्ञं तु पश्चाद्भुङ्क्ते युधिष्ठिरः
007e	युधिष्ठिरं भोजयित्वा शेषमश्नाति पार्षती
008a	एवं दिवाकरात्प्राप्य दिवाकरसमद्युतिः
008c	कामान्मनोऽभिलषितान्ब्राह्मणेभ्यो ददौ प्रभुः
009a	पुरोहितपुरोगाश्च तिथिनक्षत्रपर्वसु
009c	यज्ञियार्थाः प्रवर्तन्ते विधिमन्त्रप्रमाणतः
010a	ततः कृतस्वस्त्ययना धौम्येन सह पाण्डवाः
010c	द्विजसङ्घैः परिवृताः प्रययुः काम्यकं वनम्
