BR0301009001	व्यास उवाच
BR0301009001a	धृतराष्ट्र महाप्राज्ञ निबोध वचनं मम
BR0301009001c	वक्ष्यामि त्वा कौरवाणां सर्वेषां हितमुत्तमम्
BR0301009002a	न मे प्रियं महाबाहो यद्गताः पाण्डवा वनम्
BR0301009002c	निकृत्या निर्जिताश्चैव दुर्योधनवशानुगैः
BR0301009003a	ते स्मरन्तः परिक्लेशान्वर्षे पूर्णे त्रयोदशे
BR0301009003c	विमोक्ष्यन्ति विषं क्रुद्धाः कौरवेयेषु भारत
BR0301009004a	तदयं किं नु पापात्मा तव पुत्रः सुमन्दधीः
BR0301009004c	पाण्डवान्नित्यसङ्क्रुद्धो राज्यहेतोर्जिघांसति
BR0301009005a	वार्यतां साध्वयं मूढः शमं गच्छतु ते सुतः
BR0301009005c	वनस्थांस्तानयं हन्तुमिच्छन्प्राणैर्विमोक्ष्यते
BR0301009006a	यथाह विदुरः प्राज्ञो यथा भीष्मो यथा वयम्
BR0301009006c	यथा कृपश्च द्रोणश्च तथा साधु विधीयताम्
BR0301009007a	विग्रहो हि महाप्राज्ञ स्वजनेन विगर्हितः
BR0301009007c	अधर्म्यमयशस्यं च मा राजन्प्रतिपद्यथाः
BR0301009008a	समीक्षा यादृशी ह्यस्य पाण्डवान्प्रति भारत
BR0301009008c	उपेक्ष्यमाणा सा राजन्महान्तमनयं स्पृशेत्
BR0301009009a	अथ वायं सुमन्दात्मा वनं गच्छतु ते सुतः
BR0301009009c	पाण्डवैः सहितो राजन्नेक एवासहायवान्
BR0301009010a	ततः संसर्गजः स्नेहः पुत्रस्य तव पाण्डवैः
BR0301009010c	यदि स्यात्कृतकार्योऽद्य भवेस्त्वं मनुजेश्वर
BR0301009011a	अथ वा जायमानस्य यच्छीलमनुजायते
BR0301009011c	श्रूयते तन्महाराज नामृतस्यापसर्पति
BR0301009012a	कथं वा मन्यते भीष्मो द्रोणो वा विदुरोऽपि वा
BR0301009012c	भवान्वात्र क्षमं कार्यं पुरा चार्थोऽतिवर्तते
