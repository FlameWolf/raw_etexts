BR-03-14-255-001	वैशम्पायन उवाच
BR-03-14-255-001a	सन्तिष्ठत प्रहरत तूर्णं विपरिधावत
BR-03-14-255-001c	इति स्म सैन्धवो राजा चोदयामास तान्नृपान्
BR-03-14-255-002a	ततो घोरतरः शब्दो रणे समभवत्तदा
BR-03-14-255-002c	भीमार्जुनयमान्दृष्ट्वा सैन्यानां सयुधिष्ठिरान्
BR-03-14-255-003a	शिबिसिन्धुत्रिगर्तानां विषादश्चाप्यजायत
BR-03-14-255-003c	तान्दृष्ट्वा पुरुषव्याघ्रान्व्याघ्रानिव बलोत्कटान्
BR-03-14-255-004a	हेमचित्रसमुत्सेधां सर्वशैक्यायसीं गदाम्
BR-03-14-255-004c	प्रगृह्याभ्यद्रवद्भीमः सैन्धवं कालचोदितम्
BR-03-14-255-005a	तदन्तरमथावृत्य कोटिकाश्योऽभ्यहारयत्
BR-03-14-255-005c	महता रथवंशेन परिवार्य वृकोदरम्
BR-03-14-255-006a	शक्तितोमरनाराचैर्वीरबाहुप्रचोदितैः
BR-03-14-255-006c	कीर्यमाणोऽपि बहुभिर्न स्म भीमोऽभ्यकम्पत
BR-03-14-255-007a	गजं तु सगजारोहं पदातींश्च चतुर्दश
BR-03-14-255-007c	जघान गदया भीमः सैन्धवध्वजिनीमुखे
BR-03-14-255-008a	पार्थः पञ्चशताञ्शूरान्पार्वतीयान्महारथान्
BR-03-14-255-008c	परीप्समानः सौवीरं जघान ध्वजिनीमुखे
BR-03-14-255-009a	राजा स्वयं सुवीराणां प्रवराणां प्रहारिणाम्
BR-03-14-255-009c	निमेषमात्रेण शतं जघान समरे तदा
BR-03-14-255-010a	ददृशे नकुलस्तत्र रथात्प्रस्कन्द्य खड्गधृक्
BR-03-14-255-010c	शिरांसि पादरक्षाणां बीजवत्प्रवपन्मुहुः
BR-03-14-255-011a	सहदेवस्तु संयाय रथेन गजयोधिनः
BR-03-14-255-011c	पातयामास नाराचैर्द्रुमेभ्य इव बर्हिणः
BR-03-14-255-012a	ततस्त्रिगर्तः सधनुरवतीर्य महारथात्
BR-03-14-255-012c	गदया चतुरो वाहान्राज्ञस्तस्य तदावधीत्
BR-03-14-255-013a	तमभ्याशगतं राजा पदातिं कुन्तिनन्दनः
BR-03-14-255-013c	अर्धचन्द्रेण बाणेन विव्याधोरसि धर्मराट्
BR-03-14-255-014a	स भिन्नहृदयो वीरो वक्त्राच्छोणितमुद्वमन्
BR-03-14-255-014c	पपाताभिमुखः पार्थं छिन्नमूल इव द्रुमः
BR-03-14-255-015a	इन्द्रसेनद्वितीयस्तु रथात्प्रस्कन्द्य धर्मराट्
BR-03-14-255-015c	हताश्वः सहदेवस्य प्रतिपेदे महारथम्
BR-03-14-255-016a	नकुलं त्वभिसन्धाय क्षेमङ्करमहामुखौ
BR-03-14-255-016c	उभावुभयतस्तीक्ष्णैः शरवर्षैरवर्षताम्
BR-03-14-255-017a	तौ शरैरभिवर्षन्तौ जीमूताविव वार्षिकौ
BR-03-14-255-017c	एकैकेन विपाठेन जघ्ने माद्रवतीसुतः
BR-03-14-255-018a	त्रिगर्तराजः सुरथस्तस्याथ रथधूर्गतः
BR-03-14-255-018c	रथमाक्षेपयामास गजेन गजयानवित्
BR-03-14-255-019a	नकुलस्त्वपभीस्तस्माद्रथाच्चर्मासिपाणिमान्
BR-03-14-255-019c	उद्भ्रान्तं स्थानमास्थाय तस्थौ गिरिरिवाचलः
BR-03-14-255-020a	सुरथस्तं गजवरं वधाय नकुलस्य तु
BR-03-14-255-020c	प्रेषयामास सक्रोधमभ्युच्छ्रितकरं ततः
BR-03-14-255-021a	नकुलस्तस्य नागस्य समीपपरिवर्तिनः
BR-03-14-255-021c	सविषाणं भुजं मूले खड्गेन निरकृन्तत
BR-03-14-255-022a	स विनद्य महानादं गजः कङ्कणभूषणः
BR-03-14-255-022c	पतन्नवाक्शिरा भूमौ हस्त्यारोहानपोथयत्
BR-03-14-255-023a	स तत्कर्म महत्कृत्वा शूरो माद्रवतीसुतः
BR-03-14-255-023c	भीमसेनरथं प्राप्य शर्म लेभे महारथः
BR-03-14-255-024a	भीमस्त्वापततो राज्ञः कोटिकाश्यस्य सङ्गरे
BR-03-14-255-024c	सूतस्य नुदतो वाहान्क्षुरेणापाहरच्छिरः
BR-03-14-255-025a	न बुबोध हतं सूतं स राजा बाहुशालिना
BR-03-14-255-025c	तस्याश्वा व्यद्रवन्सङ्ख्ये हतसूतास्ततस्ततः
BR-03-14-255-026a	विमुखं हतसूतं तं भीमः प्रहरतां वरः
BR-03-14-255-026c	जघान तलयुक्तेन प्रासेनाभ्येत्य पाण्डवः
BR-03-14-255-027a	द्वादशानां तु सर्वेषां सौवीराणां धनञ्जयः
BR-03-14-255-027c	चकर्त निषितैर्भल्लैर्धनूंषि च शिरांसि च
BR-03-14-255-028a	शिबीनिक्ष्वाकुमुख्यांश्च त्रिगर्तान्सैन्धवानपि
BR-03-14-255-028c	जघानातिरथः सङ्ख्ये बाणगोचरमागतान्
BR-03-14-255-029a	सादिताः प्रत्यदृश्यन्त बहवः सव्यसाचिना
BR-03-14-255-029c	सपताकाश्च मातङ्गाः सध्वजाश्च महारथाः
BR-03-14-255-030a	प्रच्छाद्य पृथिवीं तस्थुः सर्वमायोधनं प्रति
BR-03-14-255-030c	शरीराण्यशिरस्कानि विदेहानि शिरांसि च
BR-03-14-255-031a	श्वगृध्रकङ्ककाकोलभासगोमायुवायसाः
BR-03-14-255-031c	अतृप्यंस्तत्र वीराणां हतानां मांसशोणितैः
BR-03-14-255-032a	हतेषु तेषु वीरेषु सिन्धुराजो जयद्रथः
BR-03-14-255-032c	विमुच्य कृष्णां सन्त्रस्तः पलायनपरोऽभवत्
BR-03-14-255-033a	स तस्मिन्सङ्कुले सैन्ये द्रौपदीमवतार्य वै
BR-03-14-255-033c	प्राणप्रेप्सुरुपाधावद्वनं येन नराधमः
BR-03-14-255-034a	द्रौपदीं धर्मराजस्तु दृष्ट्वा धौम्यपुरस्कृताम्
BR-03-14-255-034c	माद्रीपुत्रेण वीरेण रथमारोपयत्तदा
BR-03-14-255-035a	ततस्तद्विद्रुतं सैन्यमपयाते जयद्रथे
BR-03-14-255-035c	आदिश्यादिश्य नाराचैराजघान वृकोदरः
BR-03-14-255-036a	सव्यसाची तु तं दृष्ट्वा पलायन्तं जयद्रथम्
BR-03-14-255-036c	वारयामास निघ्नन्तं भीमं सैन्धवसैनिकान्
BR-03-14-255-037	अर्जुन उवाच
BR-03-14-255-037a	यस्यापचारात्प्राप्तोऽयमस्मान्क्लेशो दुरासदः
BR-03-14-255-037c	तमस्मिन्समरोद्देशे न पश्यामि जयद्रथम्
BR-03-14-255-038a	तमेवान्विष भद्रं ते किं ते योधैर्निपातितैः
BR-03-14-255-038c	अनामिषमिदं कर्म कथं वा मन्यते भवान्
BR-03-14-255-039	वैशम्पायन उवाच
BR-03-14-255-039a	इत्युक्तो भीमसेनस्तु गुडाकेशेन धीमता
BR-03-14-255-039c	युधिष्ठिरमभिप्रेक्ष्य वाग्मी वचनमब्रवीत्
BR-03-14-255-040a	हतप्रवीरा रिपवो भूयिष्ठं विद्रुता दिशः
BR-03-14-255-040c	गृहीत्वा द्रौपदीं राजन्निवर्ततु भवानितः
BR-03-14-255-041a	यमाभ्यां सह राजेन्द्र धौम्येन च महात्मना
BR-03-14-255-041c	प्राप्याश्रमपदं राजन्द्रौपदीं परिसान्त्वय
BR-03-14-255-042a	न हि मे मोक्ष्यते जीवन्मूढः सैन्धवको नृपः
BR-03-14-255-042c	पातालतलसंस्थोऽपि यदि शक्रोऽस्य सारथिः
BR-03-14-255-043	युधिष्ठिर उवाच
BR-03-14-255-043a	न हन्तव्यो महाबाहो दुरात्मापि स सैन्धवः
BR-03-14-255-043c	दुःशलामभिसंस्मृत्य गान्धारीं च यशस्विनीम्
BR-03-14-255-044	वैशम्पायन उवाच
BR-03-14-255-044a	तच्छ्रुत्वा द्रौपदी भीममुवाच व्याकुलेन्द्रिया
BR-03-14-255-044c	कुपिता ह्रीमती प्राज्ञा पती भीमार्जुनावुभौ
BR-03-14-255-045a	कर्तव्यं चेत्प्रियं मह्यं वध्यः स पुरुषाधमः
BR-03-14-255-045c	सैन्धवापसदः पापो दुर्मतिः कुलपांसनः
BR-03-14-255-046a	भार्याभिहर्ता निर्वैरो यश्च राज्यहरो रिपुः
BR-03-14-255-046c	याचमानोऽपि सङ्ग्रामे न स जीवितुमर्हति
BR-03-14-255-047a	इत्युक्तौ तौ नरव्याघ्रौ ययतुर्यत्र सैन्धवः
BR-03-14-255-047c	राजा निववृते कृष्णामादाय सपुरोहितः
BR-03-14-255-048a	स प्रविश्याश्रमपदं व्यपविद्धबृसीघटम्
BR-03-14-255-048c	मार्कण्डेयादिभिर्विप्रैरनुकीर्णं ददर्श ह
BR-03-14-255-049a	द्रौपदीमनुशोचद्भिर्ब्राह्मणैस्तैः समागतैः
BR-03-14-255-049c	समियाय महाप्राज्ञः सभार्यो भ्रातृमध्यगः
BR-03-14-255-050a	ते स्म तं मुदिता दृष्ट्वा पुनरभ्यागतं नृपम्
BR-03-14-255-050c	जित्वा तान्सिन्धुसौवीरान्द्रौपदीं चाहृतां पुनः
BR-03-14-255-051a	स तैः परिवृतो राजा तत्रैवोपविवेश ह
BR-03-14-255-051c	प्रविवेशाश्रमं कृष्णा यमाभ्यां सह भामिनी
BR-03-14-255-052a	भीमार्जुनावपि श्रुत्वा क्रोशमात्रगतं रिपुम्
BR-03-14-255-052c	स्वयमश्वांस्तुदन्तौ तौ जवेनैवाभ्यधावताम्
BR-03-14-255-053a	इदमत्यद्भुतं चात्र चकार पुरुषोऽर्जुनः
BR-03-14-255-053c	क्रोशमात्रगतानश्वान्सैन्धवस्य जघान यत्
BR-03-14-255-054a	स हि दिव्यास्त्रसम्पन्नः कृच्छ्रकालेऽप्यसम्भ्रमः
BR-03-14-255-054c	अकरोद्दुष्करं कर्म शरैरस्त्रानुमन्त्रितैः
BR-03-14-255-055a	ततोऽभ्यधावतां वीरावुभौ भीमधनञ्जयौ
BR-03-14-255-055c	हताश्वं सैन्धवं भीतमेकं व्याकुलचेतसम्
BR-03-14-255-056a	सैन्धवस्तु हतान्दृष्ट्वा तथाश्वान्स्वान्सुदुःखितः
BR-03-14-255-056c	दृष्ट्वा विक्रमकर्माणि कुर्वाणं च धनञ्जयम्
BR-03-14-255-056e	पलायनकृतोत्साहः प्राद्रवद्येन वै वनम्
BR-03-14-255-057a	सैन्धवं त्वभिसम्प्रेक्ष्य पराक्रान्तं पलायने
BR-03-14-255-057c	अनुयाय महाबाहुः फल्गुनो वाक्यमब्रवीत्
BR-03-14-255-058a	अनेन वीर्येण कथं स्त्रियं प्रार्थयसे बलात्
BR-03-14-255-058c	राजपुत्र निवर्तस्व न ते युक्तं पलायनम्
BR-03-14-255-058e	कथं चानुचरान्हित्वा शत्रुमध्ये पलायसे
BR-03-14-255-059a	इत्युच्यमानः पार्थेन सैन्धवो न न्यवर्तत
BR-03-14-255-059c	तिष्ठ तिष्ठेति तं भीमः सहसाभ्यद्रवद्बली
BR-03-14-255-059e	मा वधीरिति पार्थस्तं दयावानभ्यभाषत
