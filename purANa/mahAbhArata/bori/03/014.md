BR0303014001	वासुदेव उवाच
BR0303014001a	नेदं कृच्छ्रमनुप्राप्तो भवान्स्याद्वसुधाधिप
BR0303014001c	यद्यहं द्वारकायां स्यां राजन्सन्निहितः पुरा
BR0303014002a	आगच्छेयमहं द्यूतमनाहूतोऽपि कौरवैः
BR0303014002c	आम्बिकेयेन दुर्धर्ष राज्ञा दुर्योधनेन च
BR0303014003a	वारयेयमहं द्यूतं बहून्दोषान्प्रदर्शयन्
BR0303014003c	भीष्मद्रोणौ समानाय्य कृपं बाह्लीकमेव च
BR0303014004a	वैचित्रवीर्यं राजानमलं द्यूतेन कौरव
BR0303014004c	पुत्राणां तव राजेन्द्र त्वन्निमित्तमिति प्रभो
BR0303014005a	तत्र वक्ष्याम्यहं दोषान्यैर्भवानवरोपितः
BR0303014005c	वीरसेनसुतो यैश्च राज्यात्प्रभ्रंशितः पुरा
BR0303014006a	अभक्षितविनाशं च देवनेन विशां पते
BR0303014006c	सातत्यं च प्रसङ्गस्य वर्णयेयं यथातथम्
BR0303014007a	स्त्रियोऽक्षा मृगया पानमेतत्कामसमुत्थितम्
BR0303014007c	व्यसनं चतुष्टयं प्रोक्तं यै राजन्भ्रश्यते श्रियः
BR0303014008a	तत्र सर्वत्र वक्तव्यं मन्यन्ते शास्त्रकोविदाः
BR0303014008c	विशेषतश्च वक्तव्यं द्यूते पश्यन्ति तद्विदः
BR0303014009a	एकाह्ना द्रव्यनाशोऽत्र ध्रुवं व्यसनमेव च
BR0303014009c	अभुक्तनाशश्चार्थानां वाक्पारुष्यं च केवलम्
BR0303014010a	एतच्चान्यच्च कौरव्य प्रसङ्गि कटुकोदयम्
BR0303014010c	द्यूते ब्रूयां महाबाहो समासाद्याम्बिकासुतम्
BR0303014011a	एवमुक्तो यदि मया गृह्णीयाद्वचनं मम
BR0303014011c	अनामयं स्याद्धर्मस्य कुरूणां कुरुनन्दन
BR0303014012a	न चेत्स मम राजेन्द्र गृह्णीयान्मधुरं वचः
BR0303014012c	पथ्यं च भरतश्रेष्ठ निगृह्णीयां बलेन तम्
BR0303014013a	अथैनानभिनीयैवं सुहृदो नाम दुर्हृदः
BR0303014013c	सभासदश्च तान्सर्वान्भेदयेयं दुरोदरान्
BR0303014014a	असान्निध्यं तु कौरव्य ममानर्तेष्वभूत्तदा
BR0303014014c	येनेदं व्यसनं प्राप्ता भवन्तो द्यूतकारितम्
BR0303014015a	सोऽहमेत्य कुरुश्रेष्ठ द्वारकां पाण्डुनन्दन
BR0303014015c	अश्रौषं त्वां व्यसनिनं युयुधानाद्यथातथम्
BR0303014016a	श्रुत्वैव चाहं राजेन्द्र परमोद्विग्नमानसः
BR0303014016c	तूर्णमभ्यागतोऽस्मि त्वां द्रष्टुकामो विशां पते
BR0303014017a	अहो कृच्छ्रमनुप्राप्ताः सर्वे स्म भरतर्षभ
BR0303014017c	ये वयं त्वां व्यसनिनं पश्यामः सह सोदरैः
