001	नल उवाच
001a	यथा राज्यं पितुस्ते तत्तथा मम न संशयः
001c	न तु तत्र गमिष्यामि विषमस्थः कथञ्चन
002a	कथं समृद्धो गत्वाहं तव हर्षविवर्धनः
002c	परिद्यूनो गमिष्यामि तव शोकविवर्धनः
003	बृहदश्व उवाच
003a	इति ब्रुवन्नलो राजा दमयन्तीं पुनः पुनः
003c	सान्त्वयामास कल्याणीं वाससोऽर्धेन संवृताम्
004a	तावेकवस्त्रसंवीतावटमानावितस्ततः
004c	क्षुत्पिपासापरिश्रान्तौ सभां काञ्चिदुपेयतुः
005a	तां सभामुपसम्प्राप्य तदा स निषधाधिपः
005c	वैदर्भ्या सहितो राजा निषसाद महीतले
006a	स वै विवस्त्रो मलिनो विकचः पांसुगुण्ठितः
006c	दमयन्त्या सह श्रान्तः सुष्वाप धरणीतले
007a	दमयन्त्यपि कल्याणी निद्रयापहृता ततः
007c	सहसा दुःखमासाद्य सुकुमारी तपस्विनी
008a	सुप्तायां दमयन्त्यां तु नलो राजा विशां पते
008c	शोकोन्मथितचित्तात्मा न स्म शेते यथा पुरा
009a	स तद्राज्यापहरणं सुहृत्त्यागं च सर्वशः
009c	वने च तं परिध्वंसं प्रेक्ष्य चिन्तामुपेयिवान्
010a	किं नु मे स्यादिदं कृत्वा किं नु मे स्यादकुर्वतः
010c	किं नु मे मरणं श्रेयः परित्यागो जनस्य वा
011a	मामियं ह्यनुरक्तेदं दुःखमाप्नोति मत्कृते
011c	मद्विहीना त्वियं गच्छेत्कदाचित्स्वजनं प्रति
012a	मया निःसंशयं दुःखमियं प्राप्स्यत्यनुत्तमा
012c	उत्सर्गे संशयः स्यात्तु विन्देतापि सुखं क्वचित्
013a	स विनिश्चित्य बहुधा विचार्य च पुनः पुनः
013c	उत्सर्गेऽमन्यत श्रेयो दमयन्त्या नराधिपः
014a	सोऽवस्त्रतामात्मनश्च तस्याश्चाप्येकवस्त्रताम्
014c	चिन्तयित्वाध्यगाद्राजा वस्त्रार्धस्यावकर्तनम्
015a	कथं वासो विकर्तेयं न च बुध्येत मे प्रिया
015c	चिन्त्यैवं नैषधो राजा सभां पर्यचरत्तदा
016a	परिधावन्नथ नल इतश्चेतश्च भारत
016c	आससाद सभोद्देशे विकोशं खड्गमुत्तमम्
017a	तेनार्धं वाससश्छित्त्वा निवस्य च परन्तपः
017c	सुप्तामुत्सृज्य वैदर्भीं प्राद्रवद्गतचेतनः
018a	ततो निबद्धहृदयः पुनरागम्य तां सभाम्
018c	दमयन्तीं तथा दृष्ट्वा रुरोद निषधाधिपः
019a	यां न वायुर्न चादित्यः पुरा पश्यति मे प्रियाम्
019c	सेयमद्य सभामध्ये शेते भूमावनाथवत्
020a	इयं वस्त्रावकर्तेन संवीता चारुहासिनी
020c	उन्मत्तेव वरारोहा कथं बुद्ध्वा भविष्यति
021a	कथमेका सती भैमी मया विरहिता शुभा
021c	चरिष्यति वने घोरे मृगव्यालनिषेविते
022a	गत्वा गत्वा नलो राजा पुनरेति सभां मुहुः
022c	आकृष्यमाणः कलिना सौहृदेनापकृष्यते
023a	द्विधेव हृदयं तस्य दुःखितस्याभवत्तदा
023c	दोलेव मुहुरायाति याति चैव सभां मुहुः
024a	सोऽपकृष्टस्तु कलिना मोहितः प्राद्रवन्नलः
024c	सुप्तामुत्सृज्य तां भार्यां विलप्य करुणं बहु
025a	नष्टात्मा कलिना स्पृष्टस्तत्तद्विगणयन्नृपः
025c	जगामैव वने शून्ये भार्यामुत्सृज्य दुःखितः
