001	मार्कण्डेय उवाच
001a	अथ भार्यासहायः स फलान्यादाय वीर्यवान्
001c	कठिनं पूरयामास ततः काष्ठान्यपाटयत्
002a	तस्य पाटयतः काष्ठं स्वेदो वै समजायत
002c	व्यायामेन च तेनास्य जज्ञे शिरसि वेदना
003a	सोऽभिगम्य प्रियां भार्यामुवाच श्रमपीडितः
003c	व्यायामेन ममानेन जाता शिरसि वेदना
004a	अङ्गानि चैव सावित्रि हृदयं दूयतीव च
004c	अस्वस्थमिव चात्मानं लक्षये मितभाषिणि
005a	शूलैरिव शिरो विद्धमिदं संलक्षयाम्यहम्
005c	तत्स्वप्तुमिच्छे कल्याणि न स्थातुं शक्तिरस्ति मे
006a	समासाद्याथ सावित्री भर्तारमुपगूह्य च
006c	उत्सङ्गेऽस्य शिरः कृत्वा निषसाद महीतले
007a	ततः सा नारदवचो विमृशन्ती तपस्विनी
007c	तं मुहूर्तं क्षणं वेलां दिवसं च युयोज ह
008a	मुहूर्तादिव चापश्यत्पुरुषं पीतवाससम्
008c	बद्धमौलिं वपुष्मन्तमादित्यसमतेजसम्
009a	श्यामावदातं रक्ताक्षं पाशहस्तं भयावहम्
009c	स्थितं सत्यवतः पार्श्वे निरीक्षन्तं तमेव च
010a	तं दृष्ट्वा सहसोत्थाय भर्तुर्न्यस्य शनैः शिरः
010c	कृताञ्जलिरुवाचार्ता हृदयेन प्रवेपता
011a	दैवतं त्वाभिजानामि वपुरेतद्ध्यमानुषम्
011c	कामया ब्रूहि मे देव कस्त्वं किं च चिकीर्षसि
012	यम उवाच
012a	पतिव्रतासि सावित्रि तथैव च तपोन्विता
012c	अतस्त्वामभिभाषामि विद्धि मां त्वं शुभे यमम्
013a	अयं ते सत्यवान्भर्ता क्षीणायुः पार्थिवात्मजः
013c	नेष्याम्येनमहं बद्ध्वा विद्ध्येतन्मे चिकीर्षितम्
014	मार्कण्डेय उवाच
014a	इत्युक्त्वा पितृराजस्तां भगवान्स्वं चिकीर्षितम्
014c	यथावत्सर्वमाख्यातुं तत्प्रियार्थं प्रचक्रमे
015a	अयं हि धर्मसंयुक्तो रूपवान्गुणसागरः
015c	नार्हो मत्पुरुषैर्नेतुमतोऽस्मि स्वयमागतः
016a	ततः सत्यवतः कायात्पाशबद्धं वशं गतम्
016c	अङ्गुष्ठमात्रं पुरुषं निश्चकर्ष यमो बलात्
017a	ततः समुद्धृतप्राणं गतश्वासं हतप्रभम्
017c	निर्विचेष्टं शरीरं तद्बभूवाप्रियदर्शनम्
018a	यमस्तु तं तथा बद्ध्वा प्रयातो दक्षिणामुखः
018c	सावित्री चापि दुःखार्ता यममेवान्वगच्छत
018e	नियमव्रतसंसिद्धा महाभागा पतिव्रता
019	यम उवाच
019a	निवर्त गच्छ सावित्रि कुरुष्वास्यौर्ध्वदेहिकम्
019c	कृतं भर्तुस्त्वयानृण्यं यावद्गम्यं गतं त्वया
020	सावित्र्युवाच
020a	यत्र मे नीयते भर्ता स्वयं वा यत्र गच्छति
020c	मयापि तत्र गन्तव्यमेष धर्मः सनातनः
021a	तपसा गुरुवृत्त्या च भर्तुः स्नेहाद्व्रतेन च
021c	तव चैव प्रसादेन न मे प्रतिहता गतिः
022a	प्राहुः सप्तपदं मित्रं बुधास्तत्त्वार्थदर्शिनः
022c	मित्रतां च पुरस्कृत्य किञ्चिद्वक्ष्यामि तच्छृणु
023a	नानात्मवन्तस्तु वने चरन्ति धर्मं च वासं च परिश्रमं च
023c	विज्ञानतो धर्ममुदाहरन्ति तस्मात्सन्तो धर्ममाहुः प्रधानम्
024a	एकस्य धर्मेण सतां मतेन सर्वे स्म तं मार्गमनुप्रपन्नाः
024c	मा वै द्वितीयं मा तृतीयं च वाञ्छे तस्मात्सन्तो धर्ममाहुः प्रधानम्
025	यम उवाच
025a	निवर्त तुष्टोऽस्मि तवानया गिरा स्वराक्षरव्यञ्जनहेतुयुक्तया
025c	वरं वृणीष्वेह विनास्य जीवितं ददानि ते सर्वमनिन्दिते वरम्
026	सावित्र्युवाच
026a	च्युतः स्वराज्याद्वनवासमाश्रितो विनष्टचक्षुः श्वशुरो ममाश्रमे
026c	स लब्धचक्षुर्बलवान्भवेन्नृपस्तव प्रसादाज्ज्वलनार्कसन्निभः
027	यम उवाच
027a	ददानि ते सर्वमनिन्दिते वरं यथा त्वयोक्तं भविता च तत्तथा
027c	तवाध्वना ग्लानिमिवोपलक्षये निवर्त गच्छस्व न ते श्रमो भवेत्
028	सावित्र्युवाच
028a	कुतः श्रमो भर्तृसमीपतो हि मे यतो हि भर्ता मम सा गतिर्ध्रुवा
028c	यतः पतिं नेष्यसि तत्र मे गतिः सुरेश भूयश्च वचो निबोध मे
029a	सतां सकृत्सङ्गतमीप्सितं परं ततः परं मित्रमिति प्रचक्षते
029c	न चाफलं सत्पुरुषेण सङ्गतं ततः सतां सन्निवसेत्समागमे
030	यम उवाच
030a	मनोनुकूलं बुधबुद्धिवर्धनं त्वयाहमुक्तो वचनं हिताश्रयम्
030c	विना पुनः सत्यवतोऽस्य जीवितं वरं द्वितीयं वरयस्व भामिनि
031	सावित्र्युवाच
031a	हृतं पुरा मे श्वशुरस्य धीमतः स्वमेव राज्यं स लभेत पार्थिवः
031c	जह्यात्स्वधर्मं न च मे गुरुर्यथा द्वितीयमेतं वरयामि ते वरम्
032	यम उवाच
032a	स्वमेव राज्यं प्रतिपत्स्यतेऽचिरान्न च स्वधर्मात्परिहास्यते नृपः
032c	कृतेन कामेन मया नृपात्मजे निवर्त गच्छस्व न ते श्रमो भवेत्
033	सावित्र्युवाच
033a	प्रजास्त्वयेमा नियमेन संयता नियम्य चैता नयसे न कामया
033c	अतो यमत्वं तव देव विश्रुतं निबोध चेमां गिरमीरितां मया
034a	अद्रोहः सर्वभूतेषु कर्मणा मनसा गिरा
034c	अनुग्रहश्च दानं च सतां धर्मः सनातनः
035a	एवम्प्रायश्च लोकोऽयं मनुष्याः शक्तिपेशलाः
035c	सन्तस्त्वेवाप्यमित्रेषु दयां प्राप्तेषु कुर्वते
036	यम उवाच
036a	पिपासितस्येव यथा भवेत्पयस्तथा त्वया वाक्यमिदं समीरितम्
036c	विना पुनः सत्यवतोऽस्य जीवितं वरं वृणीष्वेह शुभे यदिच्छसि
037	सावित्र्युवाच
037a	ममानपत्यः पृथिवीपतिः पिता भवेत्पितुः पुत्रशतं ममौरसम्
037c	कुलस्य सन्तानकरं च यद्भवेत्तृतीयमेतं वरयामि ते वरम्
038	यम उवाच
038a	कुलस्य सन्तानकरं सुवर्चसं शतं सुतानां पितुरस्तु ते शुभे
038c	कृतेन कामेन नराधिपात्मजे निवर्त दूरं हि पथस्त्वमागता
039	सावित्र्युवाच
039a	न दूरमेतन्मम भर्तृसन्निधौ मनो हि मे दूरतरं प्रधावति
039c	तथा व्रजन्नेव गिरं समुद्यतां मयोच्यमानां शृणु भूय एव च
040a	विवस्वतस्त्वं तनयः प्रतापवांस्ततो हि वैवस्वत उच्यसे बुधैः
040c	शमेन धर्मेण च रञ्जिताः प्रजास्ततस्तवेहेश्वर धर्मराजता
041a	आत्मन्यपि न विश्वासस्तावान्भवति सत्सु यः
041c	तस्मात्सत्सु विशेषेण सर्वः प्रणयमिच्छति
042a	सौहृदात्सर्वभूतानां विश्वासो नाम जायते
042c	तस्मात्सत्सु विशेषेण विश्वासं कुरुते जनः
043	यम उवाच
043a	उदाहृतं ते वचनं यदङ्गने शुभे न तादृक्त्वदृते मया श्रुतम्
043c	अनेन तुष्टोऽस्मि विनास्य जीवितं वरं चतुर्थं वरयस्व गच्छ च
044	सावित्र्युवाच
044a	ममात्मजं सत्यवतस्तथौरसं भवेदुभाभ्यामिह यत्कुलोद्वहम्
044c	शतं सुतानां बलवीर्यशालिनामिदं चतुर्थं वरयामि ते वरम्
045	यम उवाच
045a	शतं सुतानां बलवीर्यशालिनां भविष्यति प्रीतिकरं तवाबले
045c	परिश्रमस्ते न भवेन्नृपात्मजे निवर्त दूरं हि पथस्त्वमागता
046	सावित्र्युवाच
046a	सतां सदा शाश्वती धर्मवृत्तिः सन्तो न सीदन्ति न च व्यथन्ति
046c	सतां सद्भिर्नाफलः सङ्गमोऽस्ति सद्भ्यो भयं नानुवर्तन्ति सन्तः
047a	सन्तो हि सत्येन नयन्ति सूर्यं सन्तो भूमिं तपसा धारयन्ति
047c	सन्तो गतिर्भूतभव्यस्य राजन्सतां मध्ये नावसीदन्ति सन्तः
048a	आर्यजुष्टमिदं वृत्तमिति विज्ञाय शाश्वतम्
048c	सन्तः परार्थं कुर्वाणा नावेक्षन्ते प्रतिक्रियाम्
049a	न च प्रसादः सत्पुरुषेषु मोघो न चाप्यर्थो नश्यति नापि मानः
049c	यस्मादेतन्नियतं सत्सु नित्यं तस्मात्सन्तो रक्षितारो भवन्ति
050	यम उवाच
050a	यथा यथा भाषसि धर्मसंहितं मनोनुकूलं सुपदं महार्थवत्
050c	तथा तथा मे त्वयि भक्तिरुत्तमा वरं वृणीष्वाप्रतिमं यतव्रते
051	सावित्र्युवाच
051a	न तेऽपवर्गः सुकृताद्विनाकृतस्तथा यथान्येषु वरेषु मानद
051c	वरं वृणे जीवतु सत्यवानयं यथा मृता ह्येवमहं विना पतिम्
052a	न कामये भर्तृविनाकृता सुखं न कामये भर्तृविनाकृता दिवम्
052c	न कामये भर्तृविनाकृता श्रियं न भर्तृहीना व्यवसामि जीवितुम्
053a	वरातिसर्गः शतपुत्रता मम त्वयैव दत्तो ह्रियते च मे पतिः
053c	वरं वृणे जीवतु सत्यवानयं तवैव सत्यं वचनं भविष्यति
054	मार्कण्डेय उवाच
054a	तथेत्युक्त्वा तु तान्पाशान्मुक्त्वा वैवस्वतो यमः
054c	धर्मराजः प्रहृष्टात्मा सावित्रीमिदमब्रवीत्
055a	एष भद्रे मया मुक्तो भर्ता ते कुलनन्दिनि
055c	अरोगस्तव नेयश्च सिद्धार्थश्च भविष्यति
056a	चतुर्वर्षशतं चायुस्त्वया सार्धमवाप्स्यति
056c	इष्ट्वा यज्ञैश्च धर्मेण ख्यातिं लोके गमिष्यति
057a	त्वयि पुत्रशतं चैव सत्यवाञ्जनयिष्यति
057c	ते चापि सर्वे राजानः क्षत्रियाः पुत्रपौत्रिणः
057e	ख्यातास्त्वन्नामधेयाश्च भविष्यन्तीह शाश्वताः
058a	पितुश्च ते पुत्रशतं भविता तव मातरि
058c	मालव्यां मालवा नाम शाश्वताः पुत्रपौत्रिणः
058e	भ्रातरस्ते भविष्यन्ति क्षत्रियास्त्रिदशोपमाः
059a	एवं तस्यै वरं दत्त्वा धर्मराजः प्रतापवान्
059c	निवर्तयित्वा सावित्रीं स्वमेव भवनं ययौ
060a	सावित्र्यपि यमे याते भर्तारं प्रतिलभ्य च
060c	जगाम तत्र यत्रास्या भर्तुः शावं कलेवरम्
061a	सा भूमौ प्रेक्ष्य भर्तारमुपसृत्योपगूह्य च
061c	उत्सङ्गे शिर आरोप्य भूमावुपविवेश ह
062a	सञ्ज्ञां च सत्यवाँल्लब्ध्वा सावित्रीमभ्यभाषत
062c	प्रोष्यागत इव प्रेम्णा पुनः पुनरुदीक्ष्य वै
063	सत्यवानुवाच
063a	सुचिरं बत सुप्तोऽस्मि किमर्थं नावबोधितः
063c	क्व चासौ पुरुषः श्यामो योऽसौ मां सञ्चकर्ष ह
064	सावित्र्युवाच
064a	सुचिरं बत सुप्तोऽसि ममाङ्के पुरुषर्षभ
064c	गतः स भगवान्देवः प्रजासंयमनो यमः
065a	विश्रान्तोऽसि महाभाग विनिद्रश्च नृपात्मज
065c	यदि शक्यं समुत्तिष्ठ विगाढां पश्य शर्वरीम्
066	मार्कण्डेय उवाच
066a	उपलभ्य ततः सञ्ज्ञां सुखसुप्त इवोत्थितः
066c	दिशः सर्वा वनान्तांश्च निरीक्ष्योवाच सत्यवान्
067a	फलाहारोऽस्मि निष्क्रान्तस्त्वया सह सुमध्यमे
067c	ततः पाटयतः काष्ठं शिरसो मे रुजाभवत्
068a	शिरोभितापसन्तप्तः स्थातुं चिरमशक्नुवन्
068c	तवोत्सङ्गे प्रसुप्तोऽहमिति सर्वं स्मरे शुभे
069a	त्वयोपगूढस्य च मे निद्रयापहृतं मनः
069c	ततोऽपश्यं तमो घोरं पुरुषं च महौजसम्
070a	तद्यदि त्वं विजानासि किं तद्ब्रूहि सुमध्यमे
070c	स्वप्नो मे यदि वा दृष्टो यदि वा सत्यमेव तत्
071a	तमुवाचाथ सावित्री रजनी व्यवगाहते
071c	श्वस्ते सर्वं यथावृत्तमाख्यास्यामि नृपात्मज
072a	उत्तिष्ठोत्तिष्ठ भद्रं ते पितरौ पश्य सुव्रत
072c	विगाढा रजनी चेयं निवृत्तश्च दिवाकरः
073a	नक्तञ्चराश्चरन्त्येते हृष्टाः क्रूराभिभाषिणः
073c	श्रूयन्ते पर्णशब्दाश्च मृगाणां चरतां वने
074a	एताः शिवा घोरनादा दिशं दक्षिणपश्चिमाम्
074c	आस्थाय विरुवन्त्युग्राः कम्पयन्त्यो मनो मम
075	सत्यवानुवाच
075a	वनं प्रतिभयाकारं घनेन तमसा वृतम्
075c	न विज्ञास्यसि पन्थानं गन्तुं चैव न शक्ष्यसि
076	सावित्र्युवाच
076a	अस्मिन्नद्य वने दग्धे शुष्कवृक्षः स्थितो ज्वलन्
076c	वायुना धम्यमानोऽग्निर्दृश्यतेऽत्र क्वचित्क्वचित्
077a	ततोऽग्निमानयित्वेह ज्वालयिष्यामि सर्वतः
077c	काष्ठानीमानि सन्तीह जहि संतापमात्मनः
078a	यदि नोत्सहसे गन्तुं सरुजं त्वाभिलक्षये
078c	न च ज्ञास्यसि पन्थानं तमसा संवृते वने
079a	श्वः प्रभाते वने दृश्ये यास्यावोऽनुमते तव
079c	वसावेह क्षपामेतां रुचितं यदि तेऽनघ
080	सत्यवानुवाच
080a	शिरोरुजा निवृत्ता मे स्वस्थान्यङ्गानि लक्षये
080c	मातापितृभ्यामिच्छामि सङ्गमं त्वत्प्रसादजम्
081a	न कदाचिद्विकाले हि गतपूर्वो मयाश्रमः
081c	अनागतायां सन्ध्यायां माता मे प्ररुणद्धि माम्
082a	दिवापि मयि निष्क्रान्ते सन्तप्येते गुरू मम
082c	विचिनोति च मां तातः सहैवाश्रमवासिभिः
083a	मात्रा पित्रा च सुभृशं दुःखिताभ्यामहं पुरा
083c	उपालब्धः सुबहुशश्चिरेणागच्छसीति ह
084a	का त्ववस्था तयोरद्य मदर्थमिति चिन्तये
084c	तयोरदृश्ये मयि च महद्दुःखं भविष्यति
085a	पुरा मामूचतुश्चैव रात्रावस्रायमाणकौ
085c	भृशं सुदुःखितौ वृद्धौ बहुशः प्रीतिसंयुतौ
086a	त्वया हीनौ न जीवाव मुहूर्तमपि पुत्रक
086c	यावद्धरिष्यसे पुत्र तावन्नौ जीवितं ध्रुवम्
087a	वृद्धयोरन्धयोर्यष्टिस्त्वयि वंशः प्रतिष्ठितः
087c	त्वयि पिण्डश्च कीर्तिश्च सन्तानं चावयोरिति
088a	माता वृद्धा पिता वृद्धस्तयोर्यष्टिरहं किल
088c	तौ रात्रौ मामपश्यन्तौ कामवस्थां गमिष्यतः
089a	निद्रायाश्चाभ्यसूयामि यस्या हेतोः पिता मम
089c	माता च संशयं प्राप्ता मत्कृतेऽनपकारिणी
090a	अहं च संशयं प्राप्तः कृच्छ्रामापदमास्थितः
090c	मातापितृभ्यां हि विना नाहं जीवितुमुत्सहे
091a	व्यक्तमाकुलया बुद्ध्या प्रज्ञाचक्षुः पिता मम
091c	एकैकमस्यां वेलायां पृच्छत्याश्रमवासिनम्
092a	नात्मानमनुशोचामि यथाहं पितरं शुभे
092c	भर्तारं चाप्यनुगतां मातरं परिदुर्बलाम्
093a	मत्कृतेन हि तावद्य सन्तापं परमेष्यतः
093c	जीवन्तावनुजीवामि भर्तव्यौ तौ मयेति ह
093e	तयोः प्रियं मे कर्तव्यमिति जीवामि चाप्यहम्
094	मार्कण्डेय उवाच
094a	एवमुक्त्वा स धर्मात्मा गुरुवर्ती गुरुप्रियः
094c	उच्छ्रित्य बाहू दुःखार्तः सस्वरं प्ररुरोद ह
095a	ततोऽब्रवीत्तथा दृष्ट्वा भर्तारं शोककर्शितम्
095c	प्रमृज्याश्रूणि नेत्राभ्यां सावित्री धर्मचारिणी
096a	यदि मेऽस्ति तपस्तप्तं यदि दत्तं हुतं यदि
096c	श्वश्रूश्वशुरभर्तॄणां मम पुण्यास्तु शर्वरी
097a	न स्मराम्युक्तपूर्वां वै स्वैरेष्वप्यनृतां गिरम्
097c	तेन सत्येन तावद्य ध्रियेतां श्वशुरौ मम
098	सत्यवानुवाच
098a	कामये दर्शनं पित्रोर्याहि सावित्रि माचिरम्
098c	पुरा मातुः पितुर्वापि यदि पश्यामि विप्रियम्
098e	न जीविष्ये वरारोहे सत्येनात्मानमालभे
099a	यदि धर्मे च ते बुद्धिर्मां चेज्जीवन्तमिच्छसि
099c	मम प्रियं वा कर्तव्यं गच्छस्वाश्रममन्तिकात्
100	मार्कण्डेय उवाच
100a	सावित्री तत उत्थाय केशान्संयम्य भामिनी
100c	पतिमुत्थापयामास बाहुभ्यां परिगृह्य वै
101a	उत्थाय सत्यवांश्चापि प्रमृज्याङ्गानि पाणिना
101c	दिशः सर्वाः समालोक्य कठिने दृष्टिमादधे
102a	तमुवाचाथ सावित्री श्वः फलानीह नेष्यसि
102c	योगक्षेमार्थमेतत्ते नेष्यामि परशुं त्वहम्
103a	कृत्वा कठिनभारं सा वृक्षशाखावलम्बिनम्
103c	गृहीत्वा परशुं भर्तुः सकाशं पुनरागमत्
104a	वामे स्कन्धे तु वामोरूर्भर्तुर्बाहुं निवेश्य सा
104c	दक्षिणेन परिष्वज्य जगाम मृदुगामिनी
105	सत्यवानुवाच
105a	अभ्यासगमनाद्भीरु पन्थानो विदिता मम
105c	वृक्षान्तरालोकितया ज्योत्स्नया चापि लक्षये
106a	आगतौ स्वः पथा येन फलान्यवचितानि च
106c	यथागतं शुभे गच्छ पन्थानं मा विचारय
107a	पलाशषण्डे चैतस्मिन्पन्था व्यावर्तते द्विधा
107c	तस्योत्तरेण यः पन्थास्तेन गच्छ त्वरस्व च
107e	स्वस्थोऽस्मि बलवानस्मि दिदृक्षुः पितरावुभौ
108	मार्कण्डेय उवाच
108a	ब्रुवन्नेवं त्वरायुक्तः स प्रायादाश्रमं प्रति
