001	वैशम्पायन उवाच
001a	ते शूरास्ततधन्वानस्तूणवन्तः समार्गणाः
001c	बद्धगोधाङ्गुलित्राणाः खड्गवन्तोऽमितौजसः
002a	परिगृह्य द्विजश्रेष्ठाञ्श्रेष्ठाः सर्वधनुष्मताम्
002c	पाञ्चालीसहिता राजन्प्रययुर्गन्धमादनम्
003a	सरांसि सरितश्चैव पर्वतांश्च वनानि च
003c	वृक्षांश्च बहुलच्छायान्ददृशुर्गिरिमूर्धनि
003e	नित्यपुष्पफलान्देशान्देवर्षिगणसेवितान्
004a	आत्मन्यात्मानमाधाय वीरा मूलफलाशनाः
004c	चेरुरुच्चावचाकारान्देशान्विषमसङ्कटान्
004e	पश्यन्तो मृगजातानि बहूनि विविधानि च
005a	ऋषिसिद्धामरयुतं गन्धर्वाप्सरसां प्रियम्
005c	विविशुस्ते महात्मानः किन्नराचरितं गिरिम्
006a	प्रविशत्स्वथ वीरेषु पर्वतं गन्धमादनम्
006c	चण्डवातं महद्वर्षं प्रादुरासीद्विशां पते
007a	ततो रेणुः समुद्भूतः सपत्रबहुलो महान्
007c	पृथिवीं चान्तरिक्षं च द्यां चैव तमसावृणोत्
008a	न स्म प्रज्ञायते किञ्चिदावृते व्योम्नि रेणुना
008c	न चापि शेकुस्ते कर्तुमन्योन्यस्याभिभाषणम्
009a	न चापश्यन्त तेऽन्योन्यं तमसा हतचक्षुषः
009c	आकृष्यमाणा वातेन साश्मचूर्णेन भारत
010a	द्रुमाणां वातभग्नानां पततां भूतले भृशम्
010c	अन्येषां च महीजानां शब्दः समभवन्महान्
011a	द्यौः स्वित्पतति किं भूमौ दीर्यन्ते पर्वता नु किम्
011c	इति ते मेनिरे सर्वे पवनेन विमोहिताः
012a	ते यथानन्तरान्वृक्षान्वल्मीकान्विषमाणि च
012c	पाणिभिः परिमार्गन्तो भीता वायोर्निलिल्यिरे
013a	ततः कार्मुकमुद्यम्य भीमसेनो महाबलः
013c	कृष्णामादाय सङ्गत्या तस्थावाश्रित्य पादपम्
014a	धर्मराजश्च धौम्यश्च निलिल्याते महावने
014c	अग्निहोत्राण्युपादाय सहदेवस्तु पर्वते
015a	नकुलो ब्राह्मणाश्चान्ये लोमशश्च महातपाः
015c	वृक्षानासाद्य सन्त्रस्तास्तत्र तत्र निलिल्यिरे
016a	मन्दीभूते च पवने तस्मिन्रजसि शाम्यति
016c	महद्भिः पृषतैस्तूर्णं वर्षमभ्याजगाम ह
017a	ततोऽश्मसहिता धाराः संवृण्वन्त्यः समन्ततः
017c	प्रपेतुरनिशं तत्र शीघ्रवातसमीरिताः
018a	ततः सागरगा आपः कीर्यमाणाः समन्ततः
018c	प्रादुरासन्सकलुसाः फेनवत्यो विशां पते
019a	वहन्त्यो वारि बहुलं फेनोडुपपरिप्लुतम्
019c	परिसस्रुर्महाशब्दाः प्रकर्षन्त्यो महीरुहान्
020a	तस्मिन्नुपरते वर्षे वाते च समतां गते
020c	गते ह्यम्भसि निम्नानि प्रादुर्भूते दिवाकरे
021a	निर्जग्मुस्ते शनैः सर्वे समाजग्मुश्च भारत
021c	प्रतस्थुश्च पुनर्वीराः पर्वतं गन्धमादनम्
