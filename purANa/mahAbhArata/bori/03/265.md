001	मार्कण्डेय उवाच
001a	ततस्तां भर्तृशोकार्तां दीनां मलिनवाससम्
001c	मणिशेषाभ्यलङ्कारां रुदतीं च पतिव्रताम्
002a	राक्षसीभिरुपास्यन्तीं समासीनां शिलातले
002c	रावणः कामबाणार्तो ददर्शोपससर्प च
003a	देवदानवगन्धर्वयक्षकिम्पुरुषैर्युधि
003c	अजितोऽशोकवनिकां ययौ कन्दर्पमोहितः
004a	दिव्याम्बरधरः श्रीमान्सुमृष्टमणिकुण्डलः
004c	विचित्रमाल्यमुकुटो वसन्त इव मूर्तिमान्
005a	स कल्पवृक्षसदृशो यत्नादपि विभूषितः
005c	श्मशानचैत्यद्रुमवद्भूषितोऽपि भयङ्करः
006a	स तस्यास्तनुमध्यायाः समीपे रजनीचरः
006c	ददृशे रोहिणीमेत्य शनैश्चर इव ग्रहः
007a	स तामामन्त्र्य सुश्रोणीं पुष्पकेतुशराहतः
007c	इदमित्यब्रवीद्बालां त्रस्तां रौहीमिवाबलाम्
008a	सीते पर्याप्तमेतावत्कृतो भर्तुरनुग्रहः
008c	प्रसादं कुरु तन्वङ्गि क्रियतां परिकर्म ते
009a	भजस्व मां वरारोहे महार्हाभरणाम्बरा
009c	भव मे सर्वनारीणामुत्तमा वरवर्णिनि
010a	सन्ति मे देवकन्याश्च राजर्षीणां तथाङ्गनाः
010c	सन्ति दानवकन्याश्च दैत्यानां चापि योषितः
011a	चतुर्दश पिशाचानां कोट्यो मे वचने स्थिताः
011c	द्विस्तावत्पुरुषादानां रक्षसां भीमकर्मणाम्
012a	ततो मे त्रिगुणा यक्षा ये मद्वचनकारिणः
012c	केचिदेव धनाध्यक्षं भ्रातरं मे समाश्रिताः
013a	गन्धर्वाप्सरसो भद्रे मामापानगतं सदा
013c	उपतिष्ठन्ति वामोरु यथैव भ्रातरं मम
014a	पुत्रोऽहमपि विप्रर्षेः साक्षाद्विश्रवसो मुनेः
014c	पञ्चमो लोकपालानामिति मे प्रथितं यशः
015a	दिव्यानि भक्ष्यभोज्यानि पानानि विविधानि च
015c	यथैव त्रिदशेशस्य तथैव मम भामिनि
016a	क्षीयतां दुष्कृतं कर्म वनवासकृतं तव
016c	भार्या मे भव सुश्रोणि यथा मन्दोदरी तथा
017a	इत्युक्ता तेन वैदेही परिवृत्य शुभानना
017c	तृणमन्तरतः कृत्वा तमुवाच निशाचरम्
018a	अशिवेनातिवामोरूरजस्रं नेत्रवारिणा
018c	स्तनावपतितौ बाला सहितावभिवर्षती
018e	उवाच वाक्यं तं क्षुद्रं वैदेही पतिदेवता
019a	असकृद्वदतो वाक्यमीदृशं राक्षसेश्वर
019c	विषादयुक्तमेतत्ते मया श्रुतमभाग्यया
020a	तद्भद्रसुख भद्रं ते मानसं विनिवर्त्यताम्
020c	परदारास्म्यलभ्या च सततं च पतिव्रता
021a	न चैवोपयिकी भार्या मानुषी कृपणा तव
021c	विवशां धर्षयित्वा च कां त्वं प्रीतिमवाप्स्यसि
022a	प्रजापतिसमो विप्रो ब्रह्मयोनिः पिता तव
022c	न च पालयसे धर्मं लोकपालसमः कथम्
023a	भ्रातरं राजराजानं महेश्वरसखं प्रभुम्
023c	धनेश्वरं व्यपदिशन्कथं त्विह न लज्जसे
024a	इत्युक्त्वा प्रारुदत्सीता कम्पयन्ती पयोधरौ
024c	शिरोधरां च तन्वङ्गी मुखं प्रच्छाद्य वाससा
025a	तस्या रुदत्या भामिन्या दीर्घा वेणी सुसंयता
025c	ददृशे स्वसिता स्निग्धा काली व्यालीव मूर्धनि
026a	तच्छ्रुत्वा रावणो वाक्यं सीतयोक्तं सुनिष्ठुरम्
026c	प्रत्याख्यातोऽपि दुर्मेधाः पुनरेवाब्रवीद्वचः
027a	काममङ्गानि मे सीते दुनोतु मकरध्वजः
027c	न त्वामकामां सुश्रोणीं समेष्ये चारुहासिनीम्
028a	किं नु शक्यं मया कर्तुं यत्त्वमद्यापि मानुषम्
028c	आहारभूतमस्माकं राममेवानुरुध्यसे
029a	इत्युक्त्वा तामनिन्द्याङ्गीं स राक्षसगणेश्वरः
029c	तत्रैवान्तर्हितो भूत्वा जगामाभिमतां दिशम्
030a	राक्षसीभिः परिवृता वैदेही शोककर्शिता
030c	सेव्यमाना त्रिजटया तत्रैव न्यवसत्तदा
