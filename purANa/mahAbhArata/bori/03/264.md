001	मार्कण्डेय उवाच
001a	ततोऽविदूरे नलिनीं प्रभूतकमलोत्पलाम्
001c	सीताहरणदुःखार्तः पम्पां रामः समासदत्
002a	मारुतेन सुशीतेन सुखेनामृतगन्धिना
002c	सेव्यमानो वने तस्मिञ्जगाम मनसा प्रियाम्
003a	विललाप स राजेन्द्रस्तत्र कान्तामनुस्मरन्
003c	कामबाणाभिसन्तप्तः सौमित्रिस्तमथाब्रवीत्
004a	न त्वामेवंविधो भावः स्प्रष्टुमर्हति मानद
004c	आत्मवन्तमिव व्याधिः पुरुषं वृद्धशीलिनम्
005a	प्रवृत्तिरुपलब्धा ते वैदेह्या रावणस्य च
005c	तां त्वं पुरुषकारेण बुद्ध्या चैवोपपादय
006a	अभिगच्छाव सुग्रीवं शैलस्थं हरिपुङ्गवम्
006c	मयि शिष्ये च भृत्ये च सहाये च समाश्वस
007a	एवं बहुविधैर्वाक्यैर्लक्ष्मणेन स राघवः
007c	उक्तः प्रकृतिमापेदे कार्ये चानन्तरोऽभवत्
008a	निषेव्य वारि पम्पायास्तर्पयित्वा पितॄनपि
008c	प्रतस्थतुरुभौ वीरौ भ्रातरौ रामलक्ष्मणौ
009a	तावृश्यमूकमभ्येत्य बहुमूलफलं गिरिम्
009c	गिर्यग्रे वानरान्पञ्च वीरौ ददृशतुस्तदा
010a	सुग्रीवः प्रेषयामास सचिवं वानरं तयोः
010c	बुद्धिमन्तं हनूमन्तं हिमवन्तमिव स्थितम्
011a	तेन सम्भाष्य पूर्वं तौ सुग्रीवमभिजग्मतुः
011c	सख्यं वानरराजेन चक्रे रामस्ततो नृप
012a	तद्वासो दर्शयामासुस्तस्य कार्ये निवेदिते
012c	वानराणां तु यत्सीता ह्रियमाणाभ्यवासृजत्
013a	तत्प्रत्ययकरं लब्ध्वा सुग्रीवं प्लवगाधिपम्
013c	पृथिव्यां वानरैश्वर्ये स्वयं रामोऽभ्यषेचयत्
014a	प्रतिजज्ञे च काकुत्स्थः समरे वालिनो वधम्
014c	सुग्रीवश्चापि वैदेह्याः पुनरानयनं नृप
015a	इत्युक्त्वा समयं कृत्वा विश्वास्य च परस्परम्
015c	अभ्येत्य सर्वे किष्किन्धां तस्थुर्युद्धाभिकाङ्क्षिणः
016a	सुग्रीवः प्राप्य किष्किन्धां ननादौघनिभस्वनः
016c	नास्य तन्ममृषे वाली तं तारा प्रत्यषेधयत्
017a	यथा नदति सुग्रीवो बलवानेष वानरः
017c	मन्ये चाश्रयवान्प्राप्तो न त्वं निर्गन्तुमर्हसि
018a	हेममाली ततो वाली तारां ताराधिपाननाम्
018c	प्रोवाच वचनं वाग्मी तां वानरपतिः पतिः
019a	सर्वभूतरुतज्ञा त्वं पश्य बुद्ध्या समन्विता
019c	केनापाश्रयवान्प्राप्तो ममैष भ्रातृगन्धिकः
020a	चिन्तयित्वा मुहूर्तं तु तारा ताराधिपप्रभा
020c	पतिमित्यब्रवीत्प्राज्ञा शृणु सर्वं कपीश्वर
021a	हृतदारो महासत्त्वो रामो दशरथात्मजः
021c	तुल्यारिमित्रतां प्राप्तः सुग्रीवेण धनुर्धरः
022a	भ्राता चास्य महाबाहुः सौमित्रिरपराजितः
022c	लक्ष्मणो नाम मेधावी स्थितः कार्यार्थसिद्धये
023a	मैन्दश्च द्विविदश्चैव हनूमांश्चानिलात्मजः
023c	जाम्बवानृक्षराजश्च सुग्रीवसचिवाः स्थिताः
024a	सर्व एते महात्मानो बुद्धिमन्तो महाबलाः
024c	अलं तव विनाशाय रामवीर्यव्यपाश्रयात्
025a	तस्यास्तदाक्षिप्य वचो हितमुक्तं कपीश्वरः
025c	पर्यशङ्कत तामीर्षुः सुग्रीवगतमानसाम्
026a	तारां परुषमुक्त्वा स निर्जगाम गुहामुखात्
026c	स्थितं माल्यवतोऽभ्याशे सुग्रीवं सोऽभ्यभाषत
027a	असकृत्त्वं मया मूढ निर्जितो जीवितप्रियः
027c	मुक्तो ज्ञातिरिति ज्ञात्वा का त्वरा मरणे पुनः
028a	इत्युक्तः प्राह सुग्रीवो भ्रातरं हेतुमद्वचः
028c	प्राप्तकालममित्रघ्नो रामं सम्बोधयन्निव
029a	हृतदारस्य मे राजन्हृतराज्यस्य च त्वया
029c	किं नु जीवितसामर्थ्यमिति विद्धि समागतम्
030a	एवमुक्त्वा बहुविधं ततस्तौ सन्निपेततुः
030c	समरे वालिसुग्रीवौ शालतालशिलायुधौ
031a	उभौ जघ्नतुरन्योन्यमुभौ भूमौ निपेततुः
031c	उभौ ववल्गतुश्चित्रं मुष्टिभिश्च निजघ्नतुः
032a	उभौ रुधिरसंसिक्तौ नखदन्तपरिक्षतौ
032c	शुशुभाते तदा वीरौ पुष्पिताविव किंशुकौ
033a	न विशेषस्तयोर्युद्धे तदा कश्चन दृश्यते
033c	सुग्रीवस्य तदा मालां हनूमान्कण्ठ आसजत्
034a	स मालया तदा वीरः शुशुभे कण्ठसक्तया
034c	श्रीमानिव महाशैलो मलयो मेघमालया
035a	कृतचिह्नं तु सुग्रीवं रामो दृष्ट्वा महाधनुः
035c	विचकर्ष धनुःश्रेष्ठं वालिमुद्दिश्य लक्ष्यवत्
036a	विस्फारस्तस्य धनुषो यन्त्रस्येव तदा बभौ
036c	वितत्रास तदा वाली शरेणाभिहतो हृदि
037a	स भिन्नमर्माभिहतो वक्त्राच्छोणितमुद्वमन्
037c	ददर्शावस्थितं राममारात्सौमित्रिणा सह
038a	गर्हयित्वा स काकुत्स्थं पपात भुवि मूर्छितः
038c	तारा ददर्श तं भूमौ तारापतिमिव च्युतम्
039a	हते वालिनि सुग्रीवः किष्किन्धां प्रत्यपद्यत
039c	तां च तारापतिमुखीं तारां निपतितेश्वराम्
040a	रामस्तु चतुरो मासान्पृष्ठे माल्यवतः शुभे
040c	निवासमकरोद्धीमान्सुग्रीवेणाभ्युपस्थितः
041a	रावणोऽपि पुरीं गत्वा लङ्कां कामबलात्कृतः
041c	सीतां निवेशयामास भवने नन्दनोपमे
041e	अशोकवनिकाभ्याशे तापसाश्रमसन्निभे
042a	भर्तृस्मरणतन्वङ्गी तापसीवेषधारिणी
042c	उपवासतपःशीला तत्र सा पृथुलेक्षणा
042e	उवास दुःखवसतीः फलमूलकृताशना
043a	दिदेश राक्षसीस्तत्र रक्षणे राक्षसाधिपः
043c	प्रासासिशूलपरशुमुद्गरालातधारिणीः
044a	द्व्यक्षीं त्र्यक्षीं ललाटाक्षीं दीर्घजिह्वामजिह्विकाम्
044c	त्रिस्तनीमेकपादां च त्रिजटामेकलोचनाम्
045a	एताश्चान्याश्च दीप्ताक्ष्यः करभोत्कटमूर्धजाः
045c	परिवार्यासते सीतां दिवारात्रमतन्द्रिताः
046a	तास्तु तामायतापाङ्गीं पिशाच्यो दारुणस्वनाः
046c	तर्जयन्ति सदा रौद्राः परुषव्यञ्जनाक्षराः
047a	खादाम पाटयामैनां तिलशः प्रविभज्य ताम्
047c	येयं भर्तारमस्माकमवमन्येह जीवति
048a	इत्येवं परिभर्त्सन्तीस्त्रास्यमाना पुनः पुनः
048c	भर्तृशोकसमाविष्टा निःश्वस्येदमुवाच ताः
049a	आर्याः खादत मां शीघ्रं न मे लोभोऽस्ति जीविते
049c	विना तं पुण्डरीकाक्षं नीलकुञ्चितमूर्धजम्
050a	अप्येवाहं निराहारा जीवितप्रियवर्जिता
050c	शोषयिष्यामि गात्राणि व्याली तालगता यथा
051a	न त्वन्यमभिगच्छेयं पुमांसं राघवादृते
051c	इति जानीत सत्यं मे क्रियतां यदनन्तरम्
052a	तस्यास्तद्वचनं श्रुत्वा राक्षस्यस्ताः खरस्वनाः
052c	आख्यातुं राक्षसेन्द्राय जग्मुस्तत्सर्वमादितः
053a	गतासु तासु सर्वासु त्रिजटा नाम राक्षसी
053c	सान्त्वयामास वैदेहीं धर्मज्ञा प्रियवादिनी
054a	सीते वक्ष्यामि ते किञ्चिद्विश्वासं कुरु मे सखि
054c	भयं ते व्येतु वामोरु शृणु चेदं वचो मम
055a	अविन्ध्यो नाम मेधावी वृद्धो राक्षसपुङ्गवः
055c	स रामस्य हितान्वेषी त्वदर्थे हि स मावदत्
056a	सीता मद्वचनाद्वाच्या समाश्वास्य प्रसाद्य च
056c	भर्ता ते कुशली रामो लक्ष्मणानुगतो बली
057a	सख्यं वानरराजेन शक्रप्रतिमतेजसा
057c	कृतवान्राघवः श्रीमांस्त्वदर्थे च समुद्यतः
058a	मा च तेऽस्तु भयं भीरु रावणाल्लोकगर्हितात्
058c	नलकूबरशापेन रक्षिता ह्यस्यनिन्दिते
059a	शप्तो ह्येष पुरा पापो वधूं रम्भां परामृशन्
059c	न शक्तो विवशां नारीमुपैतुमजितेन्द्रियः
060a	क्षिप्रमेष्यति ते भर्ता सुग्रीवेणाभिरक्षितः
060c	सौमित्रिसहितो धीमांस्त्वां चेतो मोक्षयिष्यति
061a	स्वप्ना हि सुमहाघोरा दृष्टा मेऽनिष्टदर्शनाः
061c	विनाशायास्य दुर्बुद्धेः पौलस्त्यकुलघातिनः
062a	दारुणो ह्येष दुष्टात्मा क्षुद्रकर्मा निशाचरः
062c	स्वभावाच्छीलदोषेण सर्वेषां भयवर्धनः
063a	स्पर्धते सर्वदेवैर्यः कालोपहतचेतनः
063c	मया विनाशलिङ्गानि स्वप्ने दृष्टानि तस्य वै
064a	तैलाभिषिक्तो विकचो मज्जन्पङ्के दशाननः
064c	असकृत्खरयुक्ते तु रथे नृत्यन्निव स्थितः
065a	कुम्भकर्णादयश्चेमे नग्नाः पतितमूर्धजाः
065c	कृष्यन्ते दक्षिणामाशां रक्तमाल्यानुलेपनाः
066a	श्वेतातपत्रः सोष्णीषः शुक्लमाल्यविभूषणः
066c	श्वेतपर्वतमारूढ एक एव विभीषणः
067a	सचिवाश्चास्य चत्वारः शुक्लमाल्यानुलेपनाः
067c	श्वेतपर्वतमारूढा मोक्ष्यन्तेऽस्मान्महाभयात्
068a	रामस्यास्त्रेण पृथिवी परिक्षिप्ता ससागरा
068c	यशसा पृथिवीं कृत्स्नां पूरयिष्यति ते पतिः
069a	अस्थिसञ्चयमारूढो भुञ्जानो मधुपायसम्
069c	लक्ष्मणश्च मया दृष्टो निरीक्षन्सर्वतोदिशः
070a	रुदती रुधिरार्द्राङ्गी व्याघ्रेण परिरक्षिता
070c	असकृत्त्वं मया दृष्टा गच्छन्ती दिशमुत्तराम्
071a	हर्षमेष्यसि वैदेहि क्षिप्रं भर्तृसमन्विता
071c	राघवेण सह भ्रात्रा सीते त्वमचिरादिव
072a	इति सा मृगशावाक्षी तच्छ्रुत्वा त्रिजटावचः
072c	बभूवाशावती बाला पुनर्भर्तृसमागमे
073a	यावदभ्यागता रौद्राः पिशाच्यस्ताः सुदारुणाः
073c	ददृशुस्तां त्रिजटया सहासीनां यथा पुरा
