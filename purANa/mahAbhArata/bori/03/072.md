001	दमयन्त्युवाच
001a	गच्छ केशिनि जानीहि क एष रथवाहकः
001c	उपविष्टो रथोपस्थे विकृतो ह्रस्वबाहुकः
002a	अभ्येत्य कुशलं भद्रे मृदुपूर्वं समाहिता
002c	पृच्छेथाः पुरुषं ह्येनं यथातत्त्वमनिन्दिते
003a	अत्र मे महती शङ्का भवेदेष नलो नृपः
003c	तथा च मे मनस्तुष्टिर्हृदयस्य च निर्वृतिः
004a	ब्रूयाश्चैनं कथान्ते त्वं पर्णादवचनं यथा
004c	प्रतिवाक्यं च सुश्रोणि बुध्येथास्त्वमनिन्दिते
005	बृहदश्व उवाच
005a	एवं समाहिता गत्वा दूती बाहुकमब्रवीत्
005c	दमयन्त्यपि कल्याणी प्रासादस्थान्ववैक्षत
006	केशिन्युवाच
006a	स्वागतं ते मनुष्येन्द्र कुशलं ते ब्रवीम्यहम्
006c	दमयन्त्या वचः साधु निबोध पुरुषर्षभ
007a	कदा वै प्रस्थिता यूयं किमर्थमिह चागताः
007c	तत्त्वं ब्रूहि यथान्यायं वैदर्भी श्रोतुमिच्छति
008	बाहुक उवाच
008a	श्रुतः स्वयंवरो राज्ञा कौसल्येन यशस्विना
008c	द्वितीयो दमयन्त्या वै श्वोभूत इति भामिनि
009a	श्रुत्वा तं प्रस्थितो राजा शतयोजनयायिभिः
009c	हयैर्वातजवैर्मुख्यैरहमस्य च सारथिः
010	केशिन्युवाच
010a	अथ योऽसौ तृतीयो वः स कुतः कस्य वा पुनः
010c	त्वं च कस्य कथं चेदं त्वयि कर्म समाहितम्
011	बाहुक उवाच
011a	पुण्यश्लोकस्य वै सूतो वार्ष्णेय इति विश्रुतः
011c	स नले विद्रुते भद्रे भाङ्गस्वरिमुपस्थितः
012a	अहमप्यश्वकुशलः सूदत्वे च सुनिष्ठितः
012c	ऋतुपर्णेन सारथ्ये भोजने च वृतः स्वयम्
013	केशिन्युवाच
013a	अथ जानाति वार्ष्णेयः क्व नु राजा नलो गतः
013c	कथञ्चित्त्वयि वैतेन कथितं स्यात्तु बाहुक
014	बाहुक उवाच
014a	इहैव पुत्रौ निक्षिप्य नलस्याशुभकर्मणः
014c	गतस्ततो यथाकामं नैष जानाति नैषधम्
015a	न चान्यः पुरुषः कश्चिन्नलं वेत्ति यशस्विनि
015c	गूढश्चरति लोकेऽस्मिन्नष्टरूपो महीपतिः
016a	आत्मैव हि नलं वेत्ति या चास्य तदनन्तरा
016c	न हि वै तानि लिङ्गानि नलं शंसन्ति कर्हिचित्
017	केशिन्युवाच
017a	योऽसावयोध्यां प्रथमं गतवान्ब्राह्मणस्तदा
017c	इमानि नारीवाक्यानि कथयानः पुनः पुनः
018a	क्व नु त्वं कितव छित्त्वा वस्त्रार्धं प्रस्थितो मम
018c	उत्सृज्य विपिने सुप्तामनुरक्तां प्रियां प्रिय
019a	सा वै यथा समादिष्टा तत्रास्ते त्वत्प्रतीक्षिणी
019c	दह्यमाना दिवारात्रं वस्त्रार्धेनाभिसंवृता
020a	तस्या रुदन्त्याः सततं तेन दुःखेन पार्थिव
020c	प्रसादं कुरु वै वीर प्रतिवाक्यं प्रयच्छ च
021a	तस्यास्तत्प्रियमाख्यानं प्रब्रवीहि महामते
021c	तदेव वाक्यं वैदर्भी श्रोतुमिच्छत्यनिन्दिता
022a	एतच्छ्रुत्वा प्रतिवचस्तस्य दत्तं त्वया किल
022c	यत्पुरा तत्पुनस्त्वत्तो वैदर्भी श्रोतुमिच्छति
023	बृहदश्व उवाच
023a	एवमुक्तस्य केशिन्या नलस्य कुरुनन्दन
023c	हृदयं व्यथितं चासीदश्रुपूर्णे च लोचने
024a	स निगृह्यात्मनो दुःखं दह्यमानो महीपतिः
024c	बाष्पसन्दिग्धया वाचा पुनरेवेदमब्रवीत्
025a	वैषम्यमपि सम्प्राप्ता गोपायन्ति कुलस्त्रियः
025c	आत्मानमात्मना सत्यो जितस्वर्गा न संशयः
026a	रहिता भर्तृभिश्चैव न क्रुध्यन्ति कदाचन
026c	प्राणांश्चारित्रकवचा धारयन्तीह सत्स्त्रियः
027a	प्राणयात्रां परिप्रेप्सोः शकुनैर्हृतवाससः
027c	आधिभिर्दह्यमानस्य श्यामा न क्रोद्धुमर्हति
028a	सत्कृतासत्कृता वापि पतिं दृष्ट्वा तथागतम्
028c	भ्रष्टराज्यं श्रिया हीनं क्षुधितं व्यसनाप्लुतम्
029a	एवं ब्रुवाणस्तद्वाक्यं नलः परमदुःखितः
029c	न बाष्पमशकत्सोढुं प्ररुरोद च भारत
030a	ततः सा केशिनी गत्वा दमयन्त्यै न्यवेदयत्
030c	तत्सर्वं कथितं चैव विकारं चैव तस्य तम्
