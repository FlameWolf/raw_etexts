001	भगवानुवाच
001a	नरस्त्वं पूर्वदेहे वै नारायणसहायवान्
001c	बदर्यां तप्तवानुग्रं तपो वर्षायुतान्बहून्
002a	त्वयि वा परमं तेजो विष्णौ वा पुरुषोत्तमे
002c	युवाभ्यां पुरुषाग्र्याभ्यां तेजसा धार्यते जगत्
003a	शक्राभिषेके सुमहद्धनुर्जलदनिस्वनम्
003c	प्रगृह्य दानवाः शस्तास्त्वया कृष्णेन च प्रभो
004a	एतत्तदेव गाण्डीवं तव पार्थ करोचितम्
004c	मायामास्थाय यद्ग्रस्तं मया पुरुषसत्तम
004e	तूणौ चाप्यक्षयौ भूयस्तव पार्थ यथोचितौ
005a	प्रीतिमानस्मि वै पार्थ तव सत्यपराक्रम
005c	गृहाण वरमस्मत्तः काङ्क्षितं यन्नरर्षभ
006a	न त्वया सदृशः कश्चित्पुमान्मर्त्येषु मानद
006c	दिवि वा विद्यते क्षत्रं त्वत्प्रधानमरिन्दम
007	अर्जुन उवाच
007a	भगवन्ददासि चेन्मह्यं कामं प्रीत्या वृषध्वज
007c	कामये दिव्यमस्त्रं तद्घोरं पाशुपतं प्रभो
008a	यत्तद्ब्रह्मशिरो नाम रौद्रं भीमपराक्रमम्
008c	युगान्ते दारुणे प्राप्ते कृत्स्नं संहरते जगत्
009a	दहेयं येन सङ्ग्रामे दानवान्राक्षसांस्तथा
009c	भूतानि च पिशाचांश्च गन्धर्वानथ पन्नगान्
010a	यतः शूलसहस्राणि गदाश्चोग्रप्रदर्शनाः
010c	शराश्चाशीविषाकाराः सम्भवन्त्यनुमन्त्रिताः
011a	युध्येयं येन भीष्मेण द्रोणेन च कृपेण च
011c	सूतपुत्रेण च रणे नित्यं कटुकभाषिणा
012a	एष मे प्रथमः कामो भगवन्भगनेत्रहन्
012c	त्वत्प्रसादाद्विनिर्वृत्तः समर्थः स्यामहं यथा
013	भगवानुवाच
013a	ददानि तेऽस्त्रं दयितमहं पाशुपतं महत्
013c	समर्थो धारणे मोक्षे संहारे चापि पाण्डव
014a	नैतद्वेद महेन्द्रोऽपि न यमो न च यक्षराट्
014c	वरुणो वाथ वा वायुः कुतो वेत्स्यन्ति मानवाः
015a	न त्वेतत्सहसा पार्थ मोक्तव्यं पुरुषे क्वचित्
015c	जगद्विनिर्दहेत्सर्वमल्पतेजसि पातितम्
016a	अवध्यो नाम नास्त्यस्य त्रैलोक्ये सचराचरे
016c	मनसा चक्षुषा वाचा धनुषा च निपात्यते
017	वैशम्पायन उवाच
017a	तच्छ्रुत्वा त्वरितः पार्थः शुचिर्भूत्वा समाहितः
017c	उपसङ्गृह्य विश्वेशमधीष्वेति च सोऽब्रवीत्
018a	ततस्त्वध्यापयामास सरहस्य निवर्तनम्
018c	तदस्त्रं पाण्डवश्रेष्ठं मूर्तिमन्तमिवान्तकम्
019a	उपतस्थे महात्मानं यथा त्र्यक्षमुमापतिम्
019c	प्रतिजग्राह तच्चापि प्रीतिमानर्जुनस्तदा
020a	ततश्चचाल पृथिवी सपर्वतवनद्रुमा
020c	ससागरवनोद्देशा सग्रामनगराकरा
021a	शङ्खदुन्दुभिघोषाश्च भेरीणां च सहस्रशः
021c	तस्मिन्मुहूर्ते सम्प्राप्ते निर्घातश्च महानभूत्
022a	अथास्त्रं जाज्वलद्घोरं पाण्डवस्यामितौजसः
022c	मूर्तिमद्विष्ठितं पार्श्वे ददृशुर्देवदानवाः
023a	स्पृष्टस्य च त्र्यम्बकेन फल्गुनस्यामितौजसः
023c	यत्किञ्चिदशुभं देहे तत्सर्वं नाशमेयिवत्
024a	स्वर्गं गच्छेत्यनुज्ञातस्त्र्यम्बकेन तदार्जुनः
024c	प्रणम्य शिरसा पार्थः प्राञ्जलिर्देवमैक्षत
025a	ततः प्रभुस्त्रिदिवनिवासिनां वशी महामतिर्गिरिश उमापतिः शिवः
025c	धनुर्महद्दितिजपिशाचसूदनं ददौ भवः पुरुषवराय गाण्डिवम्
026a	ततः शुभं गिरिवरमीश्वरस्तदा सहोमया सिततटसानुकन्दरम्
026c	विहाय तं पतगमहर्षिसेवितं जगाम खं पुरुषवरस्य पश्यतः
