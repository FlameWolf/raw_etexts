BR-03-03-040-001	वैशम्पायन उवाच
BR-03-03-040-001a	गतेषु तेषु सर्वेषु तपस्विषु महात्मसु
BR-03-03-040-001c	पिनाकपाणिर्भगवान्सर्वपापहरो हरः
BR-03-03-040-002a	कैरातं वेषमास्थाय काञ्चनद्रुमसन्निभम्
BR-03-03-040-002c	विभ्राजमानो वपुषा गिरिर्मेरुरिवापरः
BR-03-03-040-003a	श्रीमद्धनुरुपादाय शरांश्चाशीविषोपमान्
BR-03-03-040-003c	निष्पपात महार्चिष्मान्दहन्कक्षमिवानलः
BR-03-03-040-004a	देव्या सहोमया श्रीमान्समानव्रतवेषया
BR-03-03-040-004c	नानावेषधरैर्हृष्टैर्भूतैरनुगतस्तदा
BR-03-03-040-005a	किरातवेषप्रच्छन्नः स्त्रीभिश्चानु सहस्रशः
BR-03-03-040-005c	अशोभत तदा राजन्स देवोऽतीव भारत
BR-03-03-040-006a	क्षणेन तद्वनं सर्वं निःशब्दमभवत्तदा
BR-03-03-040-006c	नादः प्रस्रवणानां च पक्षिणां चाप्युपारमत्
BR-03-03-040-007a	स सन्निकर्षमागम्य पार्थस्याक्लिष्टकर्मणः
BR-03-03-040-007c	मूकं नाम दितेः पुत्रं ददर्शाद्भुतदर्शनम्
BR-03-03-040-008a	वाराहं रूपमास्थाय तर्कयन्तमिवार्जुनम्
BR-03-03-040-008c	हन्तुं परमदुष्टात्मा तमुवाचाथ फल्गुनः
BR-03-03-040-009a	गाण्डीवं धनुरादाय शरांश्चाशीविषोपमान्
BR-03-03-040-009c	सज्यं धनुर्वरं कृत्वा ज्याघोषेण निनादयन्
BR-03-03-040-010a	यन्मां प्रार्थयसे हन्तुमनागसमिहागतम्
BR-03-03-040-010c	तस्मात्त्वां पूर्वमेवाहं नेष्यामि यमसादनम्
BR-03-03-040-011a	तं दृष्ट्वा प्रहरिष्यन्तं फल्गुनं दृढधन्विनम्
BR-03-03-040-011c	किरातरूपी सहसा वारयामास शङ्करः
BR-03-03-040-012a	मयैष प्रार्थितः पूर्वं नीलमेघसमप्रभः
BR-03-03-040-012c	अनादृत्यैव तद्वाक्यं प्रजहाराथ फल्गुनः
BR-03-03-040-013a	किरातश्च समं तस्मिन्नेकलक्ष्ये महाद्युतिः
BR-03-03-040-013c	प्रमुमोचाशनिप्रख्यं शरमग्निशिखोपमम्
BR-03-03-040-014a	तौ मुक्तौ सायकौ ताभ्यां समं तत्र निपेततुः
BR-03-03-040-014c	मूकस्य गात्रे विस्तीर्णे शैलसंहनने तदा
BR-03-03-040-015a	यथाशनिविनिष्पेषो वज्रस्येव च पर्वते
BR-03-03-040-015c	तथा तयोः सन्निपातः शरयोरभवत्तदा
BR-03-03-040-016a	स विद्धो बहुभिर्बाणैर्दीप्तास्यैः पन्नगैरिव
BR-03-03-040-016c	ममार राक्षसं रूपं भूयः कृत्वा विभीषणम्
BR-03-03-040-017a	ददर्शाथ ततो जिष्णुः पुरुषं काञ्चनप्रभम्
BR-03-03-040-017c	किरातवेषप्रच्छन्नं स्त्रीसहायममित्रहा
BR-03-03-040-017e	तमब्रवीत्प्रीतमनाः कौन्तेयः प्रहसन्निव
BR-03-03-040-018a	को भवानटते शून्ये वने स्त्रीगणसंवृतः
BR-03-03-040-018c	न त्वमस्मिन्वने घोरे बिभेषि कनकप्रभ
BR-03-03-040-019a	किमर्थं च त्वया विद्धो मृगोऽयं मत्परिग्रहः
BR-03-03-040-019c	मयाभिपन्नः पूर्वं हि राक्षसोऽयमिहागतः
BR-03-03-040-020a	कामात्परिभवाद्वापि न मे जीवन्विमोक्ष्यसे
BR-03-03-040-020c	न ह्येष मृगयाधर्मो यस्त्वयाद्य कृतो मयि
BR-03-03-040-020e	तेन त्वां भ्रंशयिष्यामि जीवितात्पर्वताश्रय
BR-03-03-040-021a	इत्युक्तः पाण्डवेयेन किरातः प्रहसन्निव
BR-03-03-040-021c	उवाच श्लक्ष्णया वाचा पाण्डवं सव्यसाचिनम्
BR-03-03-040-022a	ममैवायं लक्ष्यभूतः पूर्वमेव परिग्रहः
BR-03-03-040-022c	ममैव च प्रहारेण जीविताद्व्यवरोपितः
BR-03-03-040-023a	दोषान्स्वान्नार्हसेऽन्यस्मै वक्तुं स्वबलदर्पितः
BR-03-03-040-023c	अभिषक्तोऽस्मि मन्दात्मन्न मे जीवन्विमोक्ष्यसे
BR-03-03-040-024a	स्थिरो भवस्व मोक्ष्यामि सायकानशनीनिव
BR-03-03-040-024c	घटस्व परया शक्त्या मुञ्च त्वमपि सायकान्
BR-03-03-040-025a	ततस्तौ तत्र संरब्धौ गर्जमानौ मुहुर्मुहुः
BR-03-03-040-025c	शरैराशीविषाकारैस्ततक्षाते परस्परम्
BR-03-03-040-026a	ततोऽर्जुनः शरवर्षं किराते समवासृजत्
BR-03-03-040-026c	तत्प्रसन्नेन मनसा प्रतिजग्राह शङ्करः
BR-03-03-040-027a	मुहूर्तं शरवर्षं तत्प्रतिगृह्य पिनाकधृक्
BR-03-03-040-027c	अक्षतेन शरीरेण तस्थौ गिरिरिवाचलः
BR-03-03-040-028a	स दृष्ट्वा बाणवर्षं तन्मोघीभूतं धनञ्जयः
BR-03-03-040-028c	परमं विस्मयं चक्रे साधु साध्विति चाब्रवीत्
BR-03-03-040-029a	अहोऽयं सुकुमाराङ्गो हिमवच्छिखरालयः
BR-03-03-040-029c	गाण्डीवमुक्तान्नाराचान्प्रतिगृह्णात्यविह्वलः
BR-03-03-040-030a	कोऽयं देवो भवेत्साक्षाद्रुद्रो यक्षः सुरेश्वरः
BR-03-03-040-030c	विद्यते हि गिरिश्रेष्ठे त्रिदशानां समागमः
BR-03-03-040-031a	न हि मद्बाणजालानामुत्सृष्टानां सहस्रशः
BR-03-03-040-031c	शक्तोऽन्यः सहितुं वेगमृते देवं पिनाकिनम्
BR-03-03-040-032a	देवो वा यदि वा यक्षो रुद्रादन्यो व्यवस्थितः
BR-03-03-040-032c	अहमेनं शरैस्तीक्ष्णैर्नयामि यमसादनम्
BR-03-03-040-033a	ततो हृष्टमना जिष्णुर्नाराचान्मर्मभेदिनः
BR-03-03-040-033c	व्यसृजच्छतधा राजन्मयूखानिव भास्करः
BR-03-03-040-034a	तान्प्रसन्नेन मनसा भगवाँल्लोकभावनः
BR-03-03-040-034c	शूलपाणिः प्रत्यगृह्णाच्छिलावर्षमिवाचलः
BR-03-03-040-035a	क्षणेन क्षीणबाणोऽथ संवृत्तः फल्गुनस्तदा
BR-03-03-040-035c	वित्रासं च जगामाथ तं दृष्ट्वा शरसङ्क्षयम्
BR-03-03-040-036a	चिन्तयामास जिष्णुस्तु भगवन्तं हुताशनम्
BR-03-03-040-036c	पुरस्तादक्षयौ दत्तौ तूणौ येनास्य खाण्डवे
BR-03-03-040-037a	किं नु मोक्ष्यामि धनुषा यन्मे बाणाः क्षयं गताः
BR-03-03-040-037c	अयं च पुरुषः कोऽपि बाणान्ग्रसति सर्वशः
BR-03-03-040-038a	अहमेनं धनुष्कोट्या शूलाग्रेणेव कुञ्जरम्
BR-03-03-040-038c	नयामि दण्डधारस्य यमस्य सदनं प्रति
BR-03-03-040-039a	सम्प्रायुध्यद्धनुष्कोट्या कौन्तेयः परवीरहा
BR-03-03-040-039c	तदप्यस्य धनुर्दिव्यं जग्रास गिरिगोचरः
BR-03-03-040-040a	ततोऽर्जुनो ग्रस्तधनुः खड्गपाणिरतिष्ठत
BR-03-03-040-040c	युद्धस्यान्तमभीप्सन्वै वेगेनाभिजगाम तम्
BR-03-03-040-041a	तस्य मूर्ध्नि शितं खड्गमसक्तं पर्वतेष्वपि
BR-03-03-040-041c	मुमोच भुजवीर्येण विक्रम्य कुरुनन्दनः
BR-03-03-040-041e	तस्य मूर्धानमासाद्य पफालासिवरो हि सः
BR-03-03-040-042a	ततो वृक्षैः शिलाभिश्च योधयामास फल्गुनः
BR-03-03-040-042c	यथा वृक्षान्महाकायः प्रत्यगृह्णादथो शिलाः
BR-03-03-040-043a	किरातरूपी भगवांस्ततः पार्थो महाबलः
BR-03-03-040-043c	मुष्टिभिर्वज्रसंस्पर्शैर्धूममुत्पादयन्मुखे
BR-03-03-040-043e	प्रजहार दुराधर्षे किरातसमरूपिणि
BR-03-03-040-044a	ततः शक्राशनिसमैर्मुष्टिभिर्भृशदारुणैः
BR-03-03-040-044c	किरातरूपी भगवानर्दयामास फल्गुनम्
BR-03-03-040-045a	ततश्चटचटाशब्दः सुघोरः समजायत
BR-03-03-040-045c	पाण्डवस्य च मुष्टीनां किरातस्य च युध्यतः
BR-03-03-040-046a	सुमुहूर्तं महद्युद्धमासीत्तल्लोमहर्षणम्
BR-03-03-040-046c	भुजप्रहारसंयुक्तं वृत्रवासवयोरिव
BR-03-03-040-047a	जहाराथ ततो जिष्णुः किरातमुरसा बली
BR-03-03-040-047c	पाण्डवं च विचेष्टन्तं किरातोऽप्यहनद्बलात्
BR-03-03-040-048a	तयोर्भुजविनिष्पेषात्सङ्घर्षेणोरसोस्तथा
BR-03-03-040-048c	समजायत गात्रेषु पावकोऽङ्गारधूमवान्
BR-03-03-040-049a	तत एनं महादेवः पीड्य गात्रैः सुपीडितम्
BR-03-03-040-049c	तेजसा व्याक्रमद्रोषाच्चेतस्तस्य विमोहयन्
BR-03-03-040-050a	ततो निपीडितैर्गात्रैः पिण्डीकृत इवाबभौ
BR-03-03-040-050c	फल्गुनो गात्रसंरुद्धो देवदेवेन भारत
BR-03-03-040-051a	निरुच्छ्वासोऽभवच्चैव सन्निरुद्धो महात्मना
BR-03-03-040-051c	ततः पपात सम्मूढस्ततः प्रीतोऽभवद्भवः
BR-03-03-040-052	भगवानुवाच
BR-03-03-040-052a	भो भो फल्गुन तुष्टोऽस्मि कर्मणाप्रतिमेन ते
BR-03-03-040-052c	शौर्येणानेन धृत्या च क्षत्रियो नास्ति ते समः
BR-03-03-040-053a	समं तेजश्च वीर्यं च ममाद्य तव चानघ
BR-03-03-040-053c	प्रीतस्तेऽहं महाबाहो पश्य मां पुरुषर्षभ
BR-03-03-040-054a	ददानि ते विशालाक्ष चक्षुः पूर्वऋषिर्भवान्
BR-03-03-040-054c	विजेष्यसि रणे शत्रूनपि सर्वान्दिवौकसः
BR-03-03-040-055	वैशम्पायन उवाच
BR-03-03-040-055a	ततो देवं महादेवं गिरिशं शूलपाणिनम्
BR-03-03-040-055c	ददर्श फल्गुनस्तत्र सह देव्या महाद्युतिम्
BR-03-03-040-056a	स जानुभ्यां महीं गत्वा शिरसा प्रणिपत्य च
BR-03-03-040-056c	प्रसादयामास हरं पार्थः परपुरञ्जयः
BR-03-03-040-057	अर्जुन उवाच
BR-03-03-040-057a	कपर्दिन्सर्वभूतेश भगनेत्रनिपातन
BR-03-03-040-057c	व्यतिक्रमं मे भगवन्क्षन्तुमर्हसि शङ्कर
BR-03-03-040-058a	भवगद्दर्शनाकाङ्क्षी प्राप्तोऽस्मीमं महागिरिम्
BR-03-03-040-058c	दयितं तव देवेश तापसालयमुत्तमम्
BR-03-03-040-059a	प्रसादये त्वां भगवन्सर्वभूतनमस्कृत
BR-03-03-040-059c	न मे स्यादपराधोऽयं महादेवातिसाहसात्
BR-03-03-040-060a	कृतो मया यदज्ञानाद्विमर्दोऽयं त्वया सह
BR-03-03-040-060c	शरणं सम्प्रपन्नाय तत्क्षमस्वाद्य शङ्कर
BR-03-03-040-061	वैशम्पायन उवाच
BR-03-03-040-061a	तमुवाच महातेजाः प्रहस्य वृषभध्वजः
BR-03-03-040-061c	प्रगृह्य रुचिरं बाहुं क्षान्तमित्येव फल्गुनम्
