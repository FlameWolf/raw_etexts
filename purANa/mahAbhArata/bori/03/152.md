001	भीम उवाच
001a	पाण्डवो भीमसेनोऽहं धर्मपुत्रादनन्तरः
001c	विशालां बदरीं प्राप्तो भ्रातृभिः सह राक्षसाः
002a	अपश्यत्तत्र पञ्चाली सौगन्धिकमनुत्तमम्
002c	अनिलोढमितो नूनं सा बहूनि परीप्सति
003a	तस्या मामनवद्याङ्ग्या धर्मपत्न्याः प्रिये स्थितम्
003c	पुष्पाहारमिह प्राप्तं निबोधत निशाचराः
004	राक्षसा ऊचुः
004a	आक्रीडोऽयं कुबेरस्य दयितः पुरुषर्षभ
004c	नेह शक्यं मनुष्येण विहर्तुं मर्त्यधर्मिणा
005a	देवर्षयस्तथा यक्षा देवाश्चात्र वृकोदर
005c	आमन्त्र्य यक्षप्रवरं पिबन्ति विहरन्ति च
005e	गन्धर्वाप्सरसश्चैव विहरन्त्यत्र पाण्डव
006a	अन्यायेनेह यः कश्चिदवमन्य धनेश्वरम्
006c	विहर्तुमिच्छेद्दुर्वृत्तः स विनश्येदसंशयम्
007a	तमनादृत्य पद्मानि जिहीर्षसि बलादितः
007c	धर्मराजस्य चात्मानं ब्रवीषि भ्रातरं कथम्
008	भीम उवाच
008a	राक्षसास्तं न पश्यामि धनेश्वरमिहान्तिके
008c	दृष्ट्वापि च महाराजं नाहं याचितुमुत्सहे
009a	न हि याचन्ति राजान एष धर्मः सनातनः
009c	न चाहं हातुमिच्छामि क्षात्रधर्मं कथञ्चन
010a	इयं च नलिनी रम्या जाता पर्वतनिर्झरे
010c	नेयं भवनमासाद्य कुबेरस्य महात्मनः
011a	तुल्या हि सर्वभूतानामियं वैश्रवणस्य च
011c	एवङ्गतेषु द्रव्येषु कः कं याचितुमर्हति
012	वैशम्पायन उवाच
012a	इत्युक्त्वा राक्षसान्सर्वान्भीमसेनो व्यगाहत
012c	ततः स राक्षसैर्वाचा प्रतिषिद्धः प्रतापवान्
012e	मा मैवमिति सक्रोधैर्भर्त्सयद्भिः समन्ततः
013a	कदर्थीकृत्य तु स तान्राक्षसान्भीमविक्रमः
013c	व्यगाहत महातेजास्ते तं सर्वे न्यवारयन्
014a	गृह्णीत बध्नीत निकृन्ततेमं पचाम खादाम च भीमसेनम्
014c	क्रुद्धा ब्रुवन्तोऽनुययुर्द्रुतं ते शस्त्राणि चोद्यम्य विवृत्तनेत्राः
015a	ततः स गुर्वीं यमदण्डकल्पां महागदां काञ्चनपट्टनद्धाम्
015c	प्रगृह्य तानभ्यपतत्तरस्वी ततोऽब्रवीत्तिष्ठत तिष्ठतेति
016a	ते तं तदा तोमरपट्टिशाद्यैर्व्याविध्य शस्त्रैः सहसाभिपेतुः
016c	जिघांसवः क्रोधवशाः सुभीमा भीमं समन्तात्परिवव्रुरुग्राः
017a	वातेन कुन्त्यां बलवान्स जातः शूरस्तरस्वी द्विषतां निहन्ता
017c	सत्ये च धर्मे च रतः सदैव पराक्रमे शत्रुभिरप्रधृष्यः
018a	तेषां स मार्गान्विविधान्महात्मा निहत्य शस्त्राणि च शात्रवाणाम्
018c	यथाप्रवीरान्निजघान वीरः परःशतान्पुष्करिणीसमीपे
019a	ते तस्य वीर्यं च बलं च दृष्ट्वा विद्याबलं बाहुबलं तथैव
019c	अशक्नुवन्तः सहिताः समन्ताद्धतप्रवीराः सहसा निवृत्ताः
020a	विदीर्यमाणास्तत एव तूर्णमाकाशमास्थाय विमूढसञ्ज्ञाः
020c	कैलासशृङ्गाण्यभिदुद्रुवुस्ते भीमार्दिताः क्रोधवशाः प्रभग्नाः
021a	स शक्रवद्दानवदैत्यसङ्घान्विक्रम्य जित्वा च रणेऽरिसङ्घान्
021c	विगाह्य तां पुष्करिणीं जितारिः कामाय जग्राह ततोऽम्बुजानि
022a	ततः स पीत्वामृतकल्पमम्भो भूयो बभूवोत्तमवीर्यतेजाः
022c	उत्पाट्य जग्राह ततोऽम्बुजानि सौगन्धिकान्युत्तमगन्धवन्ति
023a	ततस्तु ते क्रोधवशाः समेत्य धनेश्वरं भीमबलप्रणुन्नाः
023c	भीमस्य वीर्यं च बलं च सङ्ख्ये यथावदाचख्युरतीव दीनाः
024a	तेषां वचस्तत्तु निशम्य देवः प्रहस्य रक्षांशि ततोऽभ्युवाच
024c	गृह्णातु भीमो जलजानि कामं कृष्णानिमित्तं विदितं ममैतत्
025a	ततोऽभ्यनुज्ञाय धनेश्वरं ते जग्मुः कुरूणां प्रवरं विरोषाः
025c	भीमं च तस्यां ददृशुर्नलिन्यां यथोपजोषं विहरन्तमेकम्
