BR-03-05-119-001	जनमेजय उवाच
BR-03-05-119-001a	प्रभासतीर्थं सम्प्राप्य वृष्णयः पाण्डवास्तथा
BR-03-05-119-001c	किमकुर्वन्कथाश्चैषां कास्तत्रासंस्तपोधन
BR-03-05-119-002a	ते हि सर्वे महात्मानः सर्वशास्त्रविशारदाः
BR-03-05-119-002c	वृष्णयः पाण्डवाश्चैव सुहृदश्च परस्परम्
BR-03-05-119-003	वैशम्पायन उवाच
BR-03-05-119-003a	प्रभासतीर्थं सम्प्राप्य पुण्यं तीर्थं महोदधेः
BR-03-05-119-003c	वृष्णयः पाण्डवान्वीरान्परिवार्योपतस्थिरे
BR-03-05-119-004a	ततो गोक्षीरकुन्देन्दुमृणालरजतप्रभः
BR-03-05-119-004c	वनमाली हली रामो बभाषे पुष्करेक्षणम्
BR-03-05-119-005a	न कृष्ण धर्मश्चरितो भवाय जन्तोरधर्मश्च पराभवाय
BR-03-05-119-005c	युधिष्ठिरो यत्र जटी महात्मा वनाश्रयः क्लिश्यति चीरवासाः
BR-03-05-119-006a	दुर्योधनश्चापि महीं प्रशास्ति न चास्य भूमिर्विवरं ददाति
BR-03-05-119-006c	धर्मादधर्मश्चरितो गरीयानितीव मन्येत नरोऽल्पबुद्धिः
BR-03-05-119-007a	दुर्योधने चापि विवर्धमाने युधिष्ठिरे चासुख आत्तराज्ये
BR-03-05-119-007c	किं न्वद्य कर्तव्यमिति प्रजाभिः शङ्का मिथः सञ्जनिता नराणाम्
BR-03-05-119-008a	अयं हि धर्मप्रभवो नरेन्द्रो धर्मे रतः सत्यधृतिः प्रदाता
BR-03-05-119-008c	चलेद्धि राज्याच्च सुखाच्च पार्थो धर्मादपेतश्च कथं विवर्धेत्
BR-03-05-119-009a	कथं नु भीष्मश्च कृपश्च विप्रो द्रोणश्च राजा च कुलस्य वृद्धः
BR-03-05-119-009c	प्रव्राज्य पार्थान्सुखमाप्नुवन्ति धिक्पापबुद्धीन्भरतप्रधानान्
BR-03-05-119-010a	किं नाम वक्ष्यत्यवनिप्रधानः पितॄन्समागम्य परत्र पापः
BR-03-05-119-010c	पुत्रेषु सम्यक्चरितं मयेति पुत्रानपापानवरोप्य राज्यात्
BR-03-05-119-011a	नासौ धिया सम्प्रतिपश्यति स्म किं नाम कृत्वाहमचक्षुरेवम्
BR-03-05-119-011c	जातः पृथिव्यामिति पार्थिवेषु प्रव्राज्य कौन्तेयमथापि राज्यात्
BR-03-05-119-012a	नूनं समृद्धान्पितृलोकभूमौ चामीकराभान्क्षितिजान्प्रफुल्लान्
BR-03-05-119-012c	विचित्रवीर्यस्य सुतः सपुत्रः कृत्वा नृशंसं बत पश्यति स्म
BR-03-05-119-013a	व्यूढोत्तरांसान्पृथुलोहिताक्षान्नेमान्स्म पृच्छन्स शृणोति नूनम्
BR-03-05-119-013c	प्रस्थापयद्यत्स वनं ह्यशङ्को युधिष्ठिरं सानुजमात्तशस्त्रम्
BR-03-05-119-014a	योऽयं परेषां पृतनां समृद्धां निरायुधो दीर्घभुजो निहन्यात्
BR-03-05-119-014c	श्रुत्वैव शब्दं हि वृकोदरस्य मुञ्चन्ति सैन्यानि शकृत्समूत्रम्
BR-03-05-119-015a	स क्षुत्पिपासाध्वकृशस्तरस्वी समेत्य नानायुधबाणपाणिः
BR-03-05-119-015c	वने स्मरन्वासमिमं सुघोरं शेषं न कुर्यादिति निश्चितं मे
BR-03-05-119-016a	न ह्यस्य वीर्येण बलेन कश्चित्समः पृथिव्यां भविता नरेषु
BR-03-05-119-016c	शीतोष्णवातातपकर्शिताङ्गो न शेषमाजावसुहृत्सु कुर्यात्
BR-03-05-119-017a	प्राच्यां नृपानेकरथेन जित्वा वृकोदरः सानुचरान्रणेषु
BR-03-05-119-017c	स्वस्त्यागमद्योऽतिरथस्तरस्वी सोऽयं वने क्लिश्यति चीरवासाः
BR-03-05-119-018a	यो दन्तकूरे व्यजयन्नृदेवान्समागतान्दाक्षिणात्यान्महीपान्
BR-03-05-119-018c	तं पश्यतेमं सहदेवमद्य तपस्विनं तापसवेषरूपम्
BR-03-05-119-019a	यः पार्थिवानेकरथेन वीरो दिशं प्रतीचीं प्रति युद्धशौण्डः
BR-03-05-119-019c	सोऽयं वने मूलफलेन जीवञ्जटी चरत्यद्य मलाचिताङ्गः
BR-03-05-119-020a	सत्रे समृद्धेऽति रथस्य राज्ञो वेदीतलादुत्पतिता सुता या
BR-03-05-119-020c	सेयं वने वासमिमं सुदुःखं कथं सहत्यद्य सती सुखार्हा
BR-03-05-119-021a	त्रिवर्गमुख्यस्य समीरणस्य देवेश्वरस्याप्यथ वाश्विनोश्च
BR-03-05-119-021c	एषां सुराणां तनयाः कथं नु वने चरन्त्यल्पसुखाः सुखार्हाः
BR-03-05-119-022a	जिते हि धर्मस्य सुते सभार्ये सभ्रातृके सानुचरे निरस्ते
BR-03-05-119-022c	दुर्योधने चापि विवर्धमाने कथं न सीदत्यवनिः सशैला
