001	लोमश उवाच
001a	भगीरथवचः श्रुत्वा प्रियार्थं च दिवौकसाम्
001c	एवमस्त्विति राजानं भगवान्प्रत्यभाषत
002a	धारयिष्ये महाबाहो गगनात्प्रच्युतां शिवाम्
002c	दिव्यां देवनदीं पुण्यां त्वत्कृते नृपसत्तम
003a	एवमुक्त्वा महाबाहो हिमवन्तमुपागमत्
003c	संवृतः पार्षदैर्घोरैर्नानाप्रहरणोद्यतैः
004a	ततः स्थित्वा नरश्रेष्ठं भगीरथमुवाच ह
004c	प्रयाचस्व महाबाहो शैलराजसुतां नदीम्
004e	पतमानां सरिच्छ्रेष्ठां धारयिष्ये त्रिविष्टपात्
005a	एतच्छ्रुत्वा वचो राजा शर्वेण समुदाहृतम्
005c	प्रयतः प्रणतो भूत्वा गङ्गां समनुचिन्तयत्
006a	ततः पुण्यजला रम्या राज्ञा समनुचिन्तिता
006c	ईशानं च स्थितं दृष्ट्वा गगनात्सहसा च्युता
007a	तां प्रच्युतां ततो दृष्ट्वा देवाः सार्धं महर्षिभिः
007c	गन्धर्वोरगरक्षांसि समाजग्मुर्दिदृक्षया
008a	ततः पपात गगनाद्गङ्गा हिमवतः सुता
008c	समुद्भ्रान्तमहावर्ता मीनग्राहसमाकुला
009a	तां दधार हरो राजन्गङ्गां गगनमेखलाम्
009c	ललाटदेशे पतितां मालां मुक्तामयीमिव
010a	सा बभूव विसर्पन्ती त्रिधा राजन्समुद्रगा
010c	फेनपुञ्जाकुलजला हंसानामिव पङ्क्तयः
011a	क्वचिदाभोगकुटिला प्रस्खलन्ती क्वचित्क्वचित्
011c	स्वफेनपटसंवीता मत्तेव प्रमदाव्रजत्
011e	क्वचित्सा तोयनिनदैर्नदन्ती नादमुत्तमम्
012a	एवं प्रकारान्सुबहून्कुर्वन्ती गगनाच्च्युता
012c	पृथिवीतलमासाद्य भगीरथमथाब्रवीत्
013a	दर्शयस्व महाराज मार्गं केन व्रजाम्यहम्
013c	त्वदर्थमवतीर्णास्मि पृथिवीं पृथिवीपते
014a	एतच्छ्रुत्वा वचो राजा प्रातिष्ठत भगीरथः
014c	यत्र तानि शरीराणि सागराणां महात्मनाम्
014e	पावनार्थं नरश्रेष्ठ पुण्येन सलिलेन ह
015a	गङ्गाया धारणं कृत्वा हरो लोकनमस्कृतः
015c	कैलासं पर्वतश्रेष्ठं जगाम त्रिदशैः सह
016a	समुद्रं च समासाद्य गङ्गया सहितो नृपः
016c	पूरयामास वेगेन समुद्रं वरुणालयम्
017a	दुहितृत्वे च नृपतिर्गङ्गां समनुकल्पयत्
017c	पितॄणां चोदकं तत्र ददौ पूर्णमनोरथः
018a	एतत्ते सर्वमाख्यातं गङ्गा त्रिपथगा यथा
018c	पूरणार्थं समुद्रस्य पृथिवीमवतारिता
019a	समुद्रश्च यथा पीतः कारणार्थे महात्मना
019c	वातापिश्च यथा नीतः क्षयं स ब्रह्महा प्रभो
019e	अगस्त्येन महाराज यन्मां त्वं परिपृच्छसि
