BR0303025001	वैशम्पायन उवाच
BR0303025001a	ततस्तेषु प्रयातेषु कौन्तेयः सत्यसङ्गरः
BR0303025001c	अभ्यभाषत धर्मात्मा भ्रातॄन्सर्वान्युधिष्ठिरः
BR0303025002a	द्वादशेमाः समास्माभिर्वस्तव्यं निर्जने वने
BR0303025002c	समीक्षध्वं महारण्ये देशं बहुमृगद्विजम्
BR0303025003a	बहुपुष्पफलं रम्यं शिवं पुण्यजनोचितम्
BR0303025003c	यत्रेमाः शरदः सर्वाः सुखं प्रतिवसेमहि
BR0303025004a	एवमुक्ते प्रत्युवाच धर्मराजं धनञ्जयः
BR0303025004c	गुरुवन्मानवगुरुं मानयित्वा मनस्विनम्
BR0303025005	अर्जुन उवाच
BR0303025005a	भवानेव महर्षीणां वृद्धानां पर्युपासिता
BR0303025005c	अज्ञातं मानुषे लोके भवतो नास्ति किञ्चन
BR0303025006a	त्वया ह्युपासिता नित्यं ब्राह्मणा भरतर्षभ
BR0303025006c	द्वैपायनप्रभृतयो नारदश्च महातपाः
BR0303025007a	यः सर्वलोकद्वाराणि नित्यं सञ्चरते वशी
BR0303025007c	देवलोकाद्ब्रह्मलोकं गन्धर्वाप्सरसामपि
BR0303025008a	सर्वा गतीर्विजानासि ब्राह्मणानां न संशयः
BR0303025008c	प्रभावांश्चैव वेत्थ त्वं सर्वेषामेव पार्थिव
BR0303025009a	त्वमेव राजञ्जानासि श्रेयःकारणमेव च
BR0303025009c	यत्रेच्छसि महाराज निवासं तत्र कुर्महे
BR0303025010a	इदं द्वैतवनं नाम सरः पुण्यजनोचितम्
BR0303025010c	बहुपुष्पफलं रम्यं नानाद्विजनिषेवितम्
BR0303025011a	अत्रेमा द्वादश समा विहरेमेति रोचये
BR0303025011c	यदि तेऽनुमतं राजन्किं वान्यन्मन्यते भवान्
BR0303025012	युधिष्ठिर उवाच
BR0303025012a	ममाप्येतन्मतं पार्थ त्वया यत्समुदाहृतम्
BR0303025012c	गच्छाम पुण्यं विख्यातं महद्द्वैतवनं सरः
BR0303025013	वैशम्पायन उवाच
BR0303025013a	ततस्ते प्रययुः सर्वे पाण्डवा धर्मचारिणः
BR0303025013c	ब्राह्मणैर्बहुभिः सार्धं पुण्यं द्वैतवनं सरः
BR0303025014a	ब्राह्मणाः साग्निहोत्राश्च तथैव च निरग्नयः
BR0303025014c	स्वाध्यायिनो भिक्षवश्च सजपा वनवासिनः
BR0303025015a	बहवो ब्राह्मणास्तत्र परिवव्रुर्युधिष्ठिरम्
BR0303025015c	तपस्विनः सत्यशीलाः शतशः संशितव्रताः
BR0303025016a	ते यात्वा पाण्डवास्तत्र बहुभिर्ब्राह्मणैः सह
BR0303025016c	पुण्यं द्वैतवनं रम्यं विविशुर्भरतर्षभाः
BR0303025017a	तच्छालतालाम्रमधूकनीपकदम्बसर्जार्जुनकर्णिकारैः
BR0303025017c	तपात्यये पुष्पधरैरुपेतं महावनं राष्ट्रपतिर्ददर्श
BR0303025018a	महाद्रुमाणां शिखरेषु तस्थुर्मनोरमां वाचमुदीरयन्तः
BR0303025018c	मयूरदात्यूहचकोरसङ्घास्तस्मिन्वने काननकोकिलाश्च
BR0303025019a	करेणुयूथैः सह यूथपानां मदोत्कटानामचलप्रभाणाम्
BR0303025019c	महान्ति यूथानि महाद्विपानां तस्मिन्वने राष्ट्रपतिर्ददर्श
BR0303025020a	मनोरमां भोगवतीमुपेत्य धृतात्मनां चीरजटाधराणाम्
BR0303025020c	तस्मिन्वने धर्मभृतां निवासे ददर्श सिद्धर्षिगणाननेकान्
BR0303025021a	ततः स यानादवरुह्य राजा सभ्रातृकः सजनः काननं तत्
BR0303025021c	विवेश धर्मात्मवतां वरिष्ठस्त्रिविष्टपं शक्र इवामितौजाः
BR0303025022a	तं सत्यसन्धं सहिताभिपेतुर्दिदृक्षवश्चारणसिद्धसङ्घाः
BR0303025022c	वनौकसश्चापि नरेन्द्रसिंहं मनस्विनं सम्परिवार्य तस्थुः
BR0303025023a	स तत्र सिद्धानभिवाद्य सर्वान्प्रत्यर्चितो राजवद्देववच्च
BR0303025023c	विवेश सर्वैः सहितो द्विजाग्र्यैः कृताञ्जलिर्धर्मभृतां वरिष्ठः
BR0303025024a	स पुण्यशीलः पितृवन्महात्मा तपस्विभिर्धर्मपरैरुपेत्य
BR0303025024c	प्रत्यर्चितः पुष्पधरस्य मूले महाद्रुमस्योपविवेश राजा
BR0303025025a	भीमश्च कृष्णा च धनञ्जयश्च यमौ च ते चानुचरा नरेन्द्रम्
BR0303025025c	विमुच्य वाहानवरुह्य सर्वे तत्रोपतस्थुर्भरतप्रबर्हाः
BR0303025026a	लतावतानावनतः स पाण्डवैर्महाद्रुमः पञ्चभिरुग्रधन्विभिः
BR0303025026c	बभौ निवासोपगतैर्महात्मभिर्महागिरिर्वारणयूथपैरिव
