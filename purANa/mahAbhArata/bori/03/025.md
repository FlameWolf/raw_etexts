001	वैशम्पायन उवाच
001a	ततस्तेषु प्रयातेषु कौन्तेयः सत्यसङ्गरः
001c	अभ्यभाषत धर्मात्मा भ्रातॄन्सर्वान्युधिष्ठिरः
002a	द्वादशेमाः समास्माभिर्वस्तव्यं निर्जने वने
002c	समीक्षध्वं महारण्ये देशं बहुमृगद्विजम्
003a	बहुपुष्पफलं रम्यं शिवं पुण्यजनोचितम्
003c	यत्रेमाः शरदः सर्वाः सुखं प्रतिवसेमहि
004a	एवमुक्ते प्रत्युवाच धर्मराजं धनञ्जयः
004c	गुरुवन्मानवगुरुं मानयित्वा मनस्विनम्
005	अर्जुन उवाच
005a	भवानेव महर्षीणां वृद्धानां पर्युपासिता
005c	अज्ञातं मानुषे लोके भवतो नास्ति किञ्चन
006a	त्वया ह्युपासिता नित्यं ब्राह्मणा भरतर्षभ
006c	द्वैपायनप्रभृतयो नारदश्च महातपाः
007a	यः सर्वलोकद्वाराणि नित्यं सञ्चरते वशी
007c	देवलोकाद्ब्रह्मलोकं गन्धर्वाप्सरसामपि
008a	सर्वा गतीर्विजानासि ब्राह्मणानां न संशयः
008c	प्रभावांश्चैव वेत्थ त्वं सर्वेषामेव पार्थिव
009a	त्वमेव राजञ्जानासि श्रेयःकारणमेव च
009c	यत्रेच्छसि महाराज निवासं तत्र कुर्महे
010a	इदं द्वैतवनं नाम सरः पुण्यजनोचितम्
010c	बहुपुष्पफलं रम्यं नानाद्विजनिषेवितम्
011a	अत्रेमा द्वादश समा विहरेमेति रोचये
011c	यदि तेऽनुमतं राजन्किं वान्यन्मन्यते भवान्
012	युधिष्ठिर उवाच
012a	ममाप्येतन्मतं पार्थ त्वया यत्समुदाहृतम्
012c	गच्छाम पुण्यं विख्यातं महद्द्वैतवनं सरः
013	वैशम्पायन उवाच
013a	ततस्ते प्रययुः सर्वे पाण्डवा धर्मचारिणः
013c	ब्राह्मणैर्बहुभिः सार्धं पुण्यं द्वैतवनं सरः
014a	ब्राह्मणाः साग्निहोत्राश्च तथैव च निरग्नयः
014c	स्वाध्यायिनो भिक्षवश्च सजपा वनवासिनः
015a	बहवो ब्राह्मणास्तत्र परिवव्रुर्युधिष्ठिरम्
015c	तपस्विनः सत्यशीलाः शतशः संशितव्रताः
016a	ते यात्वा पाण्डवास्तत्र बहुभिर्ब्राह्मणैः सह
016c	पुण्यं द्वैतवनं रम्यं विविशुर्भरतर्षभाः
017a	तच्छालतालाम्रमधूकनीपकदम्बसर्जार्जुनकर्णिकारैः
017c	तपात्यये पुष्पधरैरुपेतं महावनं राष्ट्रपतिर्ददर्श
018a	महाद्रुमाणां शिखरेषु तस्थुर्मनोरमां वाचमुदीरयन्तः
018c	मयूरदात्यूहचकोरसङ्घास्तस्मिन्वने काननकोकिलाश्च
019a	करेणुयूथैः सह यूथपानां मदोत्कटानामचलप्रभाणाम्
019c	महान्ति यूथानि महाद्विपानां तस्मिन्वने राष्ट्रपतिर्ददर्श
020a	मनोरमां भोगवतीमुपेत्य धृतात्मनां चीरजटाधराणाम्
020c	तस्मिन्वने धर्मभृतां निवासे ददर्श सिद्धर्षिगणाननेकान्
021a	ततः स यानादवरुह्य राजा सभ्रातृकः सजनः काननं तत्
021c	विवेश धर्मात्मवतां वरिष्ठस्त्रिविष्टपं शक्र इवामितौजाः
022a	तं सत्यसन्धं सहिताभिपेतुर्दिदृक्षवश्चारणसिद्धसङ्घाः
022c	वनौकसश्चापि नरेन्द्रसिंहं मनस्विनं सम्परिवार्य तस्थुः
023a	स तत्र सिद्धानभिवाद्य सर्वान्प्रत्यर्चितो राजवद्देववच्च
023c	विवेश सर्वैः सहितो द्विजाग्र्यैः कृताञ्जलिर्धर्मभृतां वरिष्ठः
024a	स पुण्यशीलः पितृवन्महात्मा तपस्विभिर्धर्मपरैरुपेत्य
024c	प्रत्यर्चितः पुष्पधरस्य मूले महाद्रुमस्योपविवेश राजा
025a	भीमश्च कृष्णा च धनञ्जयश्च यमौ च ते चानुचरा नरेन्द्रम्
025c	विमुच्य वाहानवरुह्य सर्वे तत्रोपतस्थुर्भरतप्रबर्हाः
026a	लतावतानावनतः स पाण्डवैर्महाद्रुमः पञ्चभिरुग्रधन्विभिः
026c	बभौ निवासोपगतैर्महात्मभिर्महागिरिर्वारणयूथपैरिव
