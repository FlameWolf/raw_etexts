BR-03-07-163-001	वैशम्पायन उवाच
BR-03-07-163-001a	यथागतं गते शक्रे भ्रातृभिः सह सङ्गतः
BR-03-07-163-001c	कृष्णया चैव बीभत्सुर्धर्मपुत्रमपूजयत्
BR-03-07-163-002a	अभिवादयमानं तु मूर्ध्न्युपाघ्राय पाण्डवम्
BR-03-07-163-002c	हर्षगद्गदया वाचा प्रहृष्टोऽर्जुनमब्रवीत्
BR-03-07-163-003a	कथमर्जुन कालोऽयं स्वर्गे व्यतिगतस्तव
BR-03-07-163-003c	कथं चास्त्राण्यवाप्तानि देवराजश्च तोषितः
BR-03-07-163-004a	सम्यग्वा ते गृहीतानि कच्चिदस्त्राणि भारत
BR-03-07-163-004c	कच्चित्सुराधिपः प्रीतो रुद्रश्चास्त्राण्यदात्तव
BR-03-07-163-005a	यथा दृष्टश्च ते शक्रो भगवान्वा पिनाकधृक्
BR-03-07-163-005c	यथा चास्त्राण्यवाप्तानि यथा चाराधितश्च ते
BR-03-07-163-006a	यथोक्तवांस्त्वां भगवाञ्शतक्रतुररिन्दम
BR-03-07-163-006c	कृतप्रियस्त्वयास्मीति तच्च ते किं प्रियं कृतम्
BR-03-07-163-006e	एतदिच्छाम्यहं श्रोतुं विस्तरेण महाद्युते
BR-03-07-163-007a	यथा तुष्टो महादेवो देवराजश्च तेऽनघ
BR-03-07-163-007c	यच्चापि वज्रपाणेस्ते प्रियं कृतमरिन्दम
BR-03-07-163-007e	एतदाख्याहि मे सर्वमखिलेन धनञ्जय
BR-03-07-163-008	अर्जुन उवाच
BR-03-07-163-008a	शृणु हन्त महाराज विधिना येन दृष्टवान्
BR-03-07-163-008c	शतक्रतुमहं देवं भगवन्तं च शङ्करम्
BR-03-07-163-009a	विद्यामधीत्य तां राजंस्त्वयोक्तामरिमर्दन
BR-03-07-163-009c	भवता च समादिष्टस्तपसे प्रस्थितो वनम्
BR-03-07-163-010a	भृगुतुङ्गमथो गत्वा काम्यकादास्थितस्तपः
BR-03-07-163-010c	एकरात्रोषितः कञ्चिदपश्यं ब्राह्मणं पथि
BR-03-07-163-011a	स मामपृच्छत्कौन्तेय क्वासि गन्ता ब्रवीहि मे
BR-03-07-163-011c	तस्मा अवितथं सर्वमब्रुवं कुरुनन्दन
BR-03-07-163-012a	स तथ्यं मम तच्छ्रुत्वा ब्राह्मणो राजसत्तम
BR-03-07-163-012c	अपूजयत मां राजन्प्रीतिमांश्चाभवन्मयि
BR-03-07-163-013a	ततो मामब्रवीत्प्रीतस्तप आतिष्ठ भारत
BR-03-07-163-013c	तपस्वी नचिरेण त्वं द्रक्ष्यसे विबुधाधिपम्
BR-03-07-163-014a	ततोऽहं वचनात्तस्य गिरिमारुह्य शैशिरम्
BR-03-07-163-014c	तपोऽतप्यं महाराज मासं मूलफलाशनः
BR-03-07-163-015a	द्वितीयश्चापि मे मासो जलं भक्षयतो गतः
BR-03-07-163-015c	निराहारस्तृतीयेऽथ मासे पाण्डवनन्दन
BR-03-07-163-016a	ऊर्ध्वबाहुश्चतुर्थं तु मासमस्मि स्थितस्तदा
BR-03-07-163-016c	न च मे हीयते प्राणस्तदद्भुतमिवाभवत्
BR-03-07-163-017a	चतुर्थे समभिक्रान्ते प्रथमे दिवसे गते
BR-03-07-163-017c	वराहसंस्थितं भूतं मत्समीपमुपागमत्
BR-03-07-163-018a	निघ्नन्प्रोथेन पृथिवीं विलिखंश्चरणैरपि
BR-03-07-163-018c	सम्मार्जञ्जठरेणोर्वीं विवर्तंश्च मुहुर्मुहुः
BR-03-07-163-019a	अनु तस्यापरं भूतं महत्कैरातसंस्थितम्
BR-03-07-163-019c	धनुर्बाणासिमत्प्राप्तं स्त्रीगणानुगतं तदा
BR-03-07-163-020a	ततोऽहं धनुरादाय तथाक्षय्यौ महेषुधी
BR-03-07-163-020c	अताडयं शरेणाथ तद्भूतं लोमहर्षणम्
BR-03-07-163-021a	युगपत्तत्किरातश्च विकृष्य बलवद्धनुः
BR-03-07-163-021c	अभ्याजघ्ने दृढतरं कम्पयन्निव मे मनः
BR-03-07-163-022a	स तु मामब्रवीद्राजन्मम पूर्वपरिग्रहः
BR-03-07-163-022c	मृगयाधर्ममुत्सृज्य किमर्थं ताडितस्त्वया
BR-03-07-163-023a	एष ते निशितैर्बाणैर्दर्पं हन्मि स्थिरो भव
BR-03-07-163-023c	स वर्ष्मवान्महाकायस्ततो मामभ्यधावत
BR-03-07-163-024a	ततो गिरिमिवात्यर्थमावृणोन्मां महाशरैः
BR-03-07-163-024c	तं चाहं शरवर्षेण महता समवाकिरम्
BR-03-07-163-025a	ततः शरैर्दीप्तमुखैः पत्रितैरनुमन्त्रितैः
BR-03-07-163-025c	प्रत्यविध्यमहं तं तु वज्रैरिव शिलोच्चयम्
BR-03-07-163-026a	तस्य तच्छतधा रूपमभवच्च सहस्रधा
BR-03-07-163-026c	तानि चास्य शरीराणि शरैरहमताडयम्
BR-03-07-163-027a	पुनस्तानि शरीराणि एकीभूतानि भारत
BR-03-07-163-027c	अदृश्यन्त महाराज तान्यहं व्यधमं पुनः
BR-03-07-163-028a	अणुर्बृहच्छिरा भूत्वा बृहच्चाणुशिराः पुनः
BR-03-07-163-028c	एकीभूतस्तदा राजन्सोऽभ्यवर्तत मां युधि
BR-03-07-163-029a	यदाभिभवितुं बाणैर्नैव शक्नोमि तं रणे
BR-03-07-163-029c	ततोऽहमस्त्रमातिष्ठं वायव्यं भरतर्षभ
BR-03-07-163-030a	न चैनमशकं हन्तुं तदद्भुतमिवाभवत्
BR-03-07-163-030c	तस्मिन्प्रतिहते चास्त्रे विस्मयो मे महानभूत्
BR-03-07-163-031a	भूयश्चैव महाराज सविशेषमहं ततः
BR-03-07-163-031c	अस्त्रपूगेन महता रणे भूतमवाकिरम्
BR-03-07-163-032a	स्थूणाकर्णमयोजालं शरवर्षं शरोल्बणम्
BR-03-07-163-032c	शैलास्त्रमश्मवर्षं च समास्थायाहमभ्ययाम्
BR-03-07-163-032e	जग्रास प्रहसंस्तानि सर्वाण्यस्त्राणि मेऽनघ
BR-03-07-163-033a	तेषु सर्वेषु शान्तेषु ब्रह्मास्त्रमहमादिशम्
BR-03-07-163-033c	ततः प्रज्वलितैर्बाणैः सर्वतः सोपचीयत
BR-03-07-163-033e	उपचीयमानश्च मया महास्त्रेण व्यवर्धत
BR-03-07-163-034a	ततः सन्तापितो लोको मत्प्रसूतेन तेजसा
BR-03-07-163-034c	क्षणेन हि दिशः खं च सर्वतोऽभिविदीपितम्
BR-03-07-163-035a	तदप्यस्त्रं महातेजाः क्षणेनैव व्यशातयत्
BR-03-07-163-035c	ब्रह्मास्त्रे तु हते राजन्भयं मां महदाविशत्
BR-03-07-163-036a	ततोऽहं धनुरादाय तथाक्षय्यौ महेषुधी
BR-03-07-163-036c	सहसाभ्यहनं भूतं तान्यप्यस्त्राण्यभक्षयत्
BR-03-07-163-037a	हतेष्वस्त्रेषु सर्वेषु भक्षितेष्वायुधेषु च
BR-03-07-163-037c	मम तस्य च भूतस्य बाहुयुद्धमवर्तत
BR-03-07-163-038a	व्यायामं मुष्टिभिः कृत्वा तलैरपि समाहतौ
BR-03-07-163-038c	अपातयच्च तद्भूतं निश्चेष्टो ह्यगमं महीम्
BR-03-07-163-039a	ततः प्रहस्य तद्भूतं तत्रैवान्तरधीयत
BR-03-07-163-039c	सह स्त्रीभिर्महाराज पश्यतो मेऽद्भुतोपमम्
BR-03-07-163-040a	एवं कृत्वा स भगवांस्ततोऽन्यद्रूपमात्मनः
BR-03-07-163-040c	दिव्यमेव महाराज वसानोऽद्भुतमम्बरम्
BR-03-07-163-041a	हित्वा किरातरूपं च भगवांस्त्रिदशेश्वरः
BR-03-07-163-041c	स्वरूपं दिव्यमास्थाय तस्थौ तत्र महेश्वरः
BR-03-07-163-042a	अदृश्यत ततः साक्षाद्भगवान्गोवृषध्वजः
BR-03-07-163-042c	उमासहायो हरिदृग्बहुरूपः पिनाकधृक्
BR-03-07-163-043a	स मामभ्येत्य समरे तथैवाभिमुखं स्थितम्
BR-03-07-163-043c	शूलपाणिरथोवाच तुष्टोऽस्मीति परन्तप
BR-03-07-163-044a	ततस्तद्धनुरादाय तूणौ चाक्षय्यसायकौ
BR-03-07-163-044c	प्रादान्ममैव भगवान्वरयस्वेति चाब्रवीत्
BR-03-07-163-045a	तुष्टोऽस्मि तव कौन्तेय ब्रूहि किं करवाणि ते
BR-03-07-163-045c	यत्ते मनोगतं वीर तद्ब्रूहि वितराम्यहम्
BR-03-07-163-045e	अमरत्वमपाहाय ब्रूहि यत्ते मनोगतम्
BR-03-07-163-046a	ततः प्राञ्जलिरेवाहमस्त्रेषु गतमानसः
BR-03-07-163-046c	प्रणम्य शिरसा शर्वं ततो वचनमाददे
BR-03-07-163-047a	भगवान्मे प्रसन्नश्चेदीप्सितोऽयं वरो मम
BR-03-07-163-047c	अस्त्राणीच्छाम्यहं ज्ञातुं यानि देवेषु कानिचित्
BR-03-07-163-047e	ददानीत्येव भगवानब्रवीत्त्र्यम्बकश्च माम्
BR-03-07-163-048a	रौद्रमस्त्रं मदीयं त्वामुपस्थास्यति पाण्डव
BR-03-07-163-048c	प्रददौ च मम प्रीतः सोऽस्त्रं पाशुपतं प्रभुः
BR-03-07-163-049a	उवाच च महादेवो दत्त्वा मेऽस्त्रं सनातनम्
BR-03-07-163-049c	न प्रयोज्यं भवेदेतन्मानुषेषु कथञ्चन
BR-03-07-163-050a	पीड्यमानेन बलवत्प्रयोज्यं ते धनञ्जय
BR-03-07-163-050c	अस्त्राणां प्रतिघाते च सर्वथैव प्रयोजयेः
BR-03-07-163-051a	तदप्रतिहतं दिव्यं सर्वास्त्रप्रतिषेधनम्
BR-03-07-163-051c	मूर्तिमन्मे स्थितं पार्श्वे प्रसन्ने गोवृषध्वजे
BR-03-07-163-052a	उत्सादनममित्राणां परसेनानिकर्तनम्
BR-03-07-163-052c	दुरासदं दुष्प्रहसं सुरदानवराक्षसैः
BR-03-07-163-053a	अनुज्ञातस्त्वहं तेन तत्रैव समुपाविशम्
BR-03-07-163-053c	प्रेक्षतश्चैव मे देवस्तत्रैवान्तरधीयत
