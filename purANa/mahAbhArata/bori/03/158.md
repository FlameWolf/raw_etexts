BR-03-07-158-001	वैशम्पायन उवाच
BR-03-07-158-001a	श्रुत्वा बहुविधैः शब्दैर्नाद्यमाना गिरेर्गुहाः
BR-03-07-158-001c	अजातशत्रुः कौन्तेयो माद्रीपुत्रावुभावपि
BR-03-07-158-002a	धौम्यः कृष्णा च विप्राश्च सर्वे च सुहृदस्तथा
BR-03-07-158-002c	भीमसेनमपश्यन्तः सर्वे विमनसोऽभवन्
BR-03-07-158-003a	द्रौपदीमार्ष्टिषेणाय प्रदाय तु महारथाः
BR-03-07-158-003c	सहिताः सायुधाः शूराः शैलमारुरुहुस्तदा
BR-03-07-158-004a	ततः सम्प्राप्य शैलाग्रं वीक्षमाणा महारथाः
BR-03-07-158-004c	ददृशुस्ते महेष्वासा भीमसेनमरिन्दमम्
BR-03-07-158-005a	स्फुरतश्च महाकायान्गतसत्त्वांश्च राक्षसान्
BR-03-07-158-005c	महाबलान्महाघोरान्भीमसेनेन पातितान्
BR-03-07-158-006a	शुशुभे स महाबाहुर्गदाखड्गधनुर्धरः
BR-03-07-158-006c	निहत्य समरे सर्वान्दानवान्मघवानिव
BR-03-07-158-007a	ततस्ते समतिक्रम्य परिष्वज्य वृकोदरम्
BR-03-07-158-007c	तत्रोपविविशुः पार्थाः प्राप्ता गतिमनुत्तमाम्
BR-03-07-158-008a	तैश्चतुर्भिर्महेष्वासैर्गिरिशृङ्गमशोभत
BR-03-07-158-008c	लोकपालैर्महाभागैर्दिवं देववरैरिव
BR-03-07-158-009a	कुबेरसदनं दृष्ट्वा राक्षसांश्च निपातितान्
BR-03-07-158-009c	भ्राता भ्रातरमासीनमभ्यभाषत पाण्डवम्
BR-03-07-158-010a	साहसाद्यदि वा मोहाद्भीम पापमिदं कृतम्
BR-03-07-158-010c	नैतत्ते सदृशं वीर मुनेरिव मृषावचः
BR-03-07-158-011a	राजद्विष्टं न कर्तव्यमिति धर्मविदो विदुः
BR-03-07-158-011c	त्रिदशानामिदं द्विष्टं भीमसेन त्वया कृतम्
BR-03-07-158-012a	अर्थधर्मावनादृत्य यः पापे कुरुते मनः
BR-03-07-158-012c	कर्मणां पार्थ पापानां स फलं विन्दते ध्रुवम्
BR-03-07-158-012e	पुनरेवं न कर्तव्यं मम चेदिच्छसि प्रियम्
BR-03-07-158-013a	एवमुक्त्वा स धर्मात्मा भ्राता भ्रातरमच्युतम्
BR-03-07-158-013c	अर्थतत्त्वविभागज्ञः कुन्तीपुत्रो युधिष्ठिरः
BR-03-07-158-013e	विरराम महातेजास्तमेवार्थं विचिन्तयन्
BR-03-07-158-014a	ततस्तु हतशिष्टा ये भीमसेनेन राक्षसाः
BR-03-07-158-014c	सहिताः प्रत्यपद्यन्त कुबेरसदनं प्रति
BR-03-07-158-015a	ते जवेन महावेगाः प्राप्य वैश्रवणालयम्
BR-03-07-158-015c	भीममार्तस्वरं चक्रुर्भीमसेनभयार्दिताः
BR-03-07-158-016a	न्यस्तशस्त्रायुधाः श्रान्ताः शोणिताक्तपरिच्छदाः
BR-03-07-158-016c	प्रकीर्णमूर्धजा राजन्यक्षाधिपतिमब्रुवन्
BR-03-07-158-017a	गदापरिघनिस्त्रिंशतोमरप्रासयोधिनः
BR-03-07-158-017c	राक्षसा निहताः सर्वे तव देव पुरःसराः
BR-03-07-158-018a	प्रमृद्य तरसा शैलं मानुषेण धनेश्वर
BR-03-07-158-018c	एकेन सहिताः सङ्ख्ये हताः क्रोधवशा गणाः
BR-03-07-158-019a	प्रवरा रक्षसेन्द्राणां यक्षाणां च धनाधिप
BR-03-07-158-019c	शेरते निहता देव गतसत्त्वाः परासवः
BR-03-07-158-020a	लब्धः शैलो वयं मुक्ता मणिमांस्ते सखा हतः
BR-03-07-158-020c	मानुषेण कृतं कर्म विधत्स्व यदनन्तरम्
BR-03-07-158-021a	स तच्छ्रुत्वा तु सङ्क्रुद्धः सर्वयक्षगणाधिपः
BR-03-07-158-021c	कोपसंरक्तनयनः कथमित्यब्रवीद्वचः
BR-03-07-158-022a	द्वितीयमपराध्यन्तं भीमं श्रुत्वा धनेश्वरः
BR-03-07-158-022c	चुक्रोध यक्षाधिपतिर्युज्यतामिति चाब्रवीत्
BR-03-07-158-023a	अथाभ्रघनसङ्काशं गिरिकूटमिवोच्छ्रितम्
BR-03-07-158-023c	हयैः संयोजयामासुर्गान्धर्वैरुत्तमं रथम्
BR-03-07-158-024a	तस्य सर्वगुणोपेता विमलाक्षा हयोत्तमाः
BR-03-07-158-024c	तेजोबलजवोपेता नानारत्नविभूषिताः
BR-03-07-158-025a	शोभमाना रथे युक्तास्तरिष्यन्त इवाशुगाः
BR-03-07-158-025c	हर्षयामासुरन्योन्यमिङ्गितैर्विजयावहैः
BR-03-07-158-026a	स तमास्थाय भगवान्राजराजो महारथम्
BR-03-07-158-026c	प्रययौ देवगन्धर्वैः स्तूयमानो महाद्युतिः
BR-03-07-158-027a	तं प्रयान्तं महात्मानं सर्वयक्षधनाधिपम्
BR-03-07-158-027c	रक्ताक्षा हेमसङ्काशा महाकाया महाबलाः
BR-03-07-158-028a	सायुधा बद्धनिस्त्रिंशा यक्षा दशशतायुताः
BR-03-07-158-028c	जवेन महता वीराः परिवार्योपतस्थिरे
BR-03-07-158-029a	तं महान्तमुपायान्तं धनेश्वरमुपान्तिके
BR-03-07-158-029c	ददृशुर्हृष्टरोमाणः पाण्डवाः प्रियदर्शनम्
BR-03-07-158-030a	कुबेरस्तु महासत्त्वान्पाण्डोः पुत्रान्महारथान्
BR-03-07-158-030c	आत्तकार्मुकनिस्त्रिंशान्दृष्ट्वा प्रीतोऽभवत्तदा
BR-03-07-158-031a	ते पक्षिण इवोत्पत्य गिरेः शृङ्गं महाजवाः
BR-03-07-158-031c	तस्थुस्तेषां समभ्याशे धनेश्वरपुरःसराः
BR-03-07-158-032a	ततस्तं हृष्टमनसं पाण्डवान्प्रति भारत
BR-03-07-158-032c	समीक्ष्य यक्षगन्धर्वा निर्विकारा व्यवस्थिताः
BR-03-07-158-033a	पाण्डवाश्च महात्मानः प्रणम्य धनदं प्रभुम्
BR-03-07-158-033c	नकुलः सहदेवश्च धर्मपुत्रश्च धर्मवित्
BR-03-07-158-034a	अपराद्धमिवात्मानं मन्यमाना महारथाः
BR-03-07-158-034c	तस्थुः प्राञ्जलयः सर्वे परिवार्य धनेश्वरम्
BR-03-07-158-035a	शय्यासनवरं श्रीमत्पुष्पकं विश्वकर्मणा
BR-03-07-158-035c	विहितं चित्रपर्यन्तमातिष्ठत धनाधिपः
BR-03-07-158-036a	तमासीनं महाकायाः शङ्कुकर्णा महाजवाः
BR-03-07-158-036c	उपोपविविशुर्यक्षा राक्षसाश्च सहस्रशः
BR-03-07-158-037a	शतशश्चापि गन्धर्वास्तथैवाप्सरसां गणाः
BR-03-07-158-037c	परिवार्योपतिष्ठन्त यथा देवाः शतक्रतुम्
BR-03-07-158-038a	काञ्चनीं शिरसा बिभ्रद्भीमसेनः स्रजं शुभाम्
BR-03-07-158-038c	बाणखड्गधनुष्पाणिरुदैक्षत धनाधिपम्
BR-03-07-158-039a	न भीर्भीमस्य न ग्लानिर्विक्षतस्यापि राक्षसैः
BR-03-07-158-039c	आसीत्तस्यामवस्थायां कुबेरमपि पश्यतः
BR-03-07-158-040a	आददानं शितान्बाणान्योद्धुकाममवस्थितम्
BR-03-07-158-040c	दृष्ट्वा भीमं धर्मसुतमब्रवीन्नरवाहनः
BR-03-07-158-041a	विदुस्त्वां सर्वभूतानि पार्थ भूतहिते रतम्
BR-03-07-158-041c	निर्भयश्चापि शैलाग्रे वस त्वं सह बन्धुभिः
BR-03-07-158-042a	न च मन्युस्त्वया कार्यो भीमसेनस्य पाण्डव
BR-03-07-158-042c	कालेनैते हताः पूर्वं निमित्तमनुजस्तव
BR-03-07-158-043a	व्रीडा चात्र न कर्तव्या साहसं यदिदं कृतम्
BR-03-07-158-043c	दृष्टश्चापि सुरैः पूर्वं विनाशो यक्षरक्षसाम्
BR-03-07-158-044a	न भीमसेने कोपो मे प्रीतोऽस्मि भरतर्षभ
BR-03-07-158-044c	कर्मणानेन भीमस्य मम तुष्टिरभूत्पुरा
BR-03-07-158-045a	एवमुक्त्वा तु राजानं भीमसेनमभाषत
BR-03-07-158-045c	नैतन्मनसि मे तात वर्तते कुरुसत्तम
BR-03-07-158-045e	यदिदं साहसं भीम कृष्णार्थे कृतवानसि
BR-03-07-158-046a	मामनादृत्य देवांश्च विनाशं यक्षरक्षसाम्
BR-03-07-158-046c	स्वबाहुबलमाश्रित्य तेनाहं प्रीतिमांस्त्वयि
BR-03-07-158-046e	शापादस्मि विनिर्मुक्तो घोरादद्य वृकोदर
BR-03-07-158-047a	अहं पूर्वमगस्त्येन क्रुद्धेन परमर्षिणा
BR-03-07-158-047c	शप्तोऽपराधे कस्मिंश्चित्तस्यैषा निष्कृतिः कृता
BR-03-07-158-048a	दृष्टो हि मम सङ्क्लेशः पुरा पाण्डवनन्दन
BR-03-07-158-048c	न तवात्रापराधोऽस्ति कथञ्चिदपि शत्रुहन्
BR-03-07-158-049	युधिष्ठिर उवाच
BR-03-07-158-049a	कथं शप्तोऽसि भगवन्नगस्त्येन महात्मना
BR-03-07-158-049c	श्रोतुमिच्छाम्यहं देव तवैतच्छापकारणम्
BR-03-07-158-050a	इदं चाश्चर्यभूतं मे यत्क्रोधात्तस्य धीमतः
BR-03-07-158-050c	तदैव त्वं न निर्दग्धः सबलः सपदानुगः
BR-03-07-158-051	वैश्रवण उवाच
BR-03-07-158-051a	देवतानामभून्मन्त्रः कुशवत्यां नरेश्वर
BR-03-07-158-051c	वृतस्तत्राहमगमं महापद्मशतैस्त्रिभिः
BR-03-07-158-051e	यक्षाणां घोररूपाणां विविधायुधधारिणाम्
BR-03-07-158-052a	अध्वन्यहमथापश्यमगस्त्यमृषिसत्तमम्
BR-03-07-158-052c	उग्रं तपस्तपस्यन्तं यमुनातीरमाश्रितम्
BR-03-07-158-052e	नानापक्षिगणाकीर्णं पुष्पितद्रुमशोभितम्
BR-03-07-158-053a	तमूर्ध्वबाहुं दृष्ट्वा तु सूर्यस्याभिमुखं स्थितम्
BR-03-07-158-053c	तेजोराशिं दीप्यमानं हुताशनमिवैधितम्
BR-03-07-158-054a	राक्षसाधिपतिः श्रीमान्मणिमान्नाम मे सखा
BR-03-07-158-054c	मौर्ख्यादज्ञानभावाच्च दर्पान्मोहाच्च भारत
BR-03-07-158-054e	न्यष्ठीवदाकाशगतो महर्षेस्तस्य मूर्धनि
BR-03-07-158-055a	स कोपान्मामुवाचेदं दिशः सर्वा दहन्निव
BR-03-07-158-055c	मामवज्ञाय दुष्टात्मा यस्मादेष सखा तव
BR-03-07-158-056a	धर्षणां कृतवानेतां पश्यतस्ते धनेश्वर
BR-03-07-158-056c	तस्मात्सहैभिः सैन्यैस्ते वधं प्राप्स्यति मानुषात्
BR-03-07-158-057a	त्वं चाप्येभिर्हतैः सैन्यैः क्लेशं प्राप्स्यसि दुर्मते
BR-03-07-158-057c	तमेव मानुषं दृष्ट्वा किल्बिषाद्विप्रमोक्ष्यसे
BR-03-07-158-058a	सैन्यानां तु तवैतेषां पुत्रपौत्रबलान्वितम्
BR-03-07-158-058c	न शापं प्राप्स्यते घोरं गच्छ तेऽऽज्ञां करिष्यति
BR-03-07-158-059a	एष शापो मया प्राप्तः प्राक्तस्मादृषिसत्तमात्
BR-03-07-158-059c	स भीमेन महाराज भ्रात्रा तव विमोक्षितः
