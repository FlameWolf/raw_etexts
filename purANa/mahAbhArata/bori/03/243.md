001	वैशम्पायन उवाच
001a	प्रविशन्तं महाराज सूतास्तुष्टुवुरच्युतम्
001c	जनाश्चापि महेष्वासं तुष्टुवू राजसत्तमम्
002a	लाजैश्चन्दनचूर्णैश्चाप्यवकीर्य जनास्तदा
002c	ऊचुर्दिष्ट्या नृपाविघ्नात्समाप्तोऽयं क्रतुस्तव
003a	अपरे त्वब्रुवंस्तत्र वातिकास्तं महीपतिम्
003c	युधिष्ठिरस्य यज्ञेन न समो ह्येष तु क्रतुः
003e	नैव तस्य क्रतोरेष कलामर्हति षोडशीम्
004a	एवं तत्राब्रुवन्केचिद्वातिकास्तं नरेश्वरम्
004c	सुहृदस्त्वब्रुवंस्तत्र अति सर्वानयं क्रतुः
005a	ययातिर्नहुषश्चापि मान्धाता भरतस्तथा
005c	क्रतुमेनं समाहृत्य पूताः सर्वे दिवं गताः
006a	एता वाचः शुभाः शृण्वन्सुहृदां भरतर्षभ
006c	प्रविवेश पुरं हृष्टः स्ववेश्म च नराधिपः
007a	अभिवाद्य ततः पादौ मातापित्रोर्विशां पते
007c	भीष्मद्रोणकृपाणां च विदुरस्य च धीमतः
008a	अभिवादितः कनीयोभिर्भ्रातृभिर्भ्रातृवत्सलः
008c	निषसादासने मुख्ये भ्रातृभिः परिवारितः
009a	तमुत्थाय महाराज सूतपुत्रोऽब्रवीद्वचः
009c	दिष्ट्या ते भरतश्रेष्ठ समाप्तोऽयं महाक्रतुः
010a	हतेषु युधि पार्थेषु राजसूये तथा त्वया
010c	आहृतेऽहं नरश्रेष्ठ त्वां सभाजयिता पुनः
011a	तमब्रवीन्महाराजो धार्तराष्ट्रो महायशाः
011c	सत्यमेतत्त्वया वीर पाण्डवेषु दुरात्मसु
012a	निहतेषु नरश्रेष्ठ प्राप्ते चापि महाक्रतौ
012c	राजसूये पुनर्वीर त्वं मां संवर्धयिष्यसि
013a	एवमुक्त्वा महाप्राज्ञः कर्णमाश्लिष्य भारत
013c	राजसूयं क्रतुश्रेष्ठं चिन्तयामास कौरवः
014a	सोऽब्रवीत्सुहृदश्चापि पार्श्वस्थान्नृपसत्तमः
014c	कदा तु तं क्रतुवरं राजसूयं महाधनम्
014e	निहत्य पाण्डवान्सर्वानाहरिष्यामि कौरवाः
015a	तमब्रवीत्तदा कर्णः शृणु मे राजकुञ्जर
015c	पादौ न धावये तावद्यावन्न निहतोऽर्जुनः
016a	अथोत्क्रुष्टं महेष्वासैर्धार्तराष्ट्रैर्महारथैः
016c	प्रतिज्ञाते फल्गुनस्य वधे कर्णेन संयुगे
016e	विजितांश्चाप्यमन्यन्त पाण्डवान्धृतराष्ट्रजाः
017a	दुर्योधनोऽपि राजेन्द्र विसृज्य नरपुङ्गवान्
017c	प्रविवेश गृहं श्रीमान्यथा चैत्ररथं प्रभुः
017e	तेऽपि सर्वे महेष्वासा जग्मुर्वेश्मानि भारत
018a	पाण्डवाश्च महेष्वासा दूतवाक्यप्रचोदिताः
018c	चिन्तयन्तस्तमेवार्थं नालभन्त सुखं क्वचित्
019a	भूयश्च चारै राजेन्द्र प्रवृत्तिरुपपादिता
019c	प्रतिज्ञा सूतपुत्रस्य विजयस्य वधं प्रति
020a	एतच्छ्रुत्वा धर्मसुतः समुद्विग्नो नराधिप
020c	अभेद्यकवचं मत्वा कर्णमद्भुतविक्रमम्
020e	अनुस्मरंश्च सङ्क्लेशान्न शान्तिमुपयाति सः
021a	तस्य चिन्तापरीतस्य बुद्धिर्जज्ञे महात्मनः
021c	बहुव्यालमृगाकीर्णं त्यक्तुं द्वैतवनं वनम्
022a	धार्तराष्ट्रोऽपि नृपतिः प्रशशास वसुन्धराम्
022c	भ्रातृभिः सहितो वीरैर्भीष्मद्रोणकृपैस्तथा
023a	सङ्गम्य सूतपुत्रेण कर्णेनाहवशोभिना
023c	दुर्योधनः प्रिये नित्यं वर्तमानो महीपतिः
023e	पूजयामास विप्रेन्द्रान्क्रतुभिर्भूरिदक्षिणैः
024a	भ्रातॄणां च प्रियं राजन्स चकार परन्तपः
024c	निश्चित्य मनसा वीरो दत्तभुक्तफलं धनम्
