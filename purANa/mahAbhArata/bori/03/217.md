001	मार्कण्डेय उवाच
001a	स्कन्दस्य पार्षदान्घोराञ्शृणुष्वाद्भुतदर्शनान्
001c	वज्रप्रहारात्स्कन्दस्य जज्ञुस्तत्र कुमारकाः
001e	ये हरन्ति शिशूञ्जातान्गर्भस्थांश्चैव दारुणाः
002a	वज्रप्रहारात्कन्याश्च जज्ञिरेऽस्य महाबलाः
002c	कुमाराश्च विशाखं तं पितृत्वे समकल्पयन्
003a	स भूत्वा भगवान्सङ्ख्ये रक्षंश्छागमुखस्तदा
003c	वृतः कन्यागणैः सर्वैरात्मनीनैश्च पुत्रकैः
004a	मातॄणां प्रेक्षतीनां च भद्रशाखश्च कौशलः
004c	ततः कुमारपितरं स्कन्दमाहुर्जना भुवि
005a	रुद्रमग्निमुमां स्वाहां प्रदेशेषु महाबलाम्
005c	यजन्ति पुत्रकामाश्च पुत्रिणश्च सदा जनाः
006a	यास्तास्त्वजनयत्कन्यास्तपो नाम हुताशनः
006c	किं करोमीति ताः स्कन्दं सम्प्राप्ताः समभाषत
007	मातर ऊचुः
007a	भवेम सर्वलोकस्य वयं मातर उत्तमाः
007c	प्रसादात्तव पूज्याश्च प्रियमेतत्कुरुष्व नः
008	मार्कण्डेय उवाच
008a	सोऽब्रवीद्बाढमित्येवं भविष्यध्वं पृथग्विधाः
008c	अशिवाश्च शिवाश्चैव पुनः पुनरुदारधीः
009a	ततः सङ्कल्प्य पुत्रत्वे स्कन्दं मातृगणोऽगमत्
009c	काकी च हलिमा चैव रुद्राथ बृहली तथा
009e	आर्या पलाला वै मित्रा सप्तैताः शिशुमातरः
010a	एतासां वीर्यसम्पन्नः शिशुर्नामातिदारुणः
010c	स्कन्दप्रसादजः पुत्रो लोहिताक्षो भयङ्करः
011a	एष वीराष्टकः प्रोक्तः स्कन्दमातृगणोद्भवः
011c	छागवक्त्रेण सहितो नवकः परिकीर्त्यते
012a	षष्ठं छागमयं वक्त्रं स्कन्दस्यैवेति विद्धि तत्
012c	षट्शिरोऽभ्यन्तरं राजन्नित्यं मातृगणार्चितम्
013a	षण्णां तु प्रवरं तस्य शीर्षाणामिह शब्द्यते
013c	शक्तिं येनासृजद्दिव्यां भद्रशाख इति स्म ह
014a	इत्येतद्विविधाकारं वृत्तं शुक्लस्य पञ्चमीम्
014c	तत्र युद्धं महाघोरं वृत्तं षष्ठ्यां जनाधिप
