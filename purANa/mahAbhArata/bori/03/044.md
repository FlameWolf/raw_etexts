001	वैशम्पायन उवाच
001a	स ददर्श पुरीं रम्यां सिद्धचारणसेविताम्
001c	सर्वर्तुकुसुमैः पुण्यैः पादपैरुपशोभिताम्
002a	तत्र सौगन्धिकानां स द्रुमाणां पुण्यगन्धिनाम्
002c	उपवीज्यमानो मिश्रेण वायुना पुण्यगन्धिना
003a	नन्दनं च वनं दिव्यमप्सरोगणसेवितम्
003c	ददर्श दिव्यकुसुमैराह्वयद्भिरिव द्रुमैः
004a	नातप्ततपसा शक्यो द्रष्टुं नानाहिताग्निना
004c	स लोकः पुण्यकर्तॄणां नापि युद्धपराङ्मुखैः
005a	नायज्वभिर्नानृतकैर्न वेदश्रुतिवर्जितैः
005c	नानाप्लुताङ्गैस्तीर्थेषु यज्ञदानबहिष्कृतैः
006a	नापि यज्ञहनैः क्षुद्रैर्द्रष्टुं शक्यः कथञ्चन
006c	पानपैर्गुरुतल्पैश्च मांसादैर्वा दुरात्मभिः
007a	स तद्दिव्यं वनं पश्यन्दिव्यगीतनिनादितम्
007c	प्रविवेश महाबाहुः शक्रस्य दयितां पुरीम्
008a	तत्र देवविमानानि कामगानि सहस्रशः
008c	संस्थितान्यभियातानि ददर्शायुतशस्तदा
009a	संस्तूयमानो गन्धर्वैरप्सरोभिश्च पाण्डवः
009c	पुष्पगन्धवहैः पुण्यैर्वायुभिश्चानुवीजितः
010a	ततो देवाः सगन्धर्वाः सिद्धाश्च परमर्षयः
010c	हृष्टाः सम्पूजयामासुः पार्थमक्लिष्टकारिणम्
011a	आशीर्वादैः स्तूयमानो दिव्यवादित्रनिस्वनैः
011c	प्रतिपेदे महाबाहुः शङ्खदुन्दुभिनादितम्
012a	नक्षत्रमार्गं विपुलं सुरवीथीति विश्रुतम्
012c	इन्द्राज्ञया ययौ पार्थः स्तूयमानः समन्ततः
013a	तत्र साध्यास्तथा विश्वे मरुतोऽथाश्विनावपि
013c	आदित्या वसवो रुद्रास्तथा ब्रह्मर्षयोऽमलाः
014a	राजर्षयश्च बहवो दिलीपप्रमुखा नृपाः
014c	तुम्बुरुर्नारदश्चैव गन्धर्वौ च हहाहुहू
015a	तान्सर्वान्स समागम्य विधिवत्कुरुनन्दनः
015c	ततोऽपश्यद्देवराजं शतक्रतुमरिन्दमम्
016a	ततः पार्थो महाबाहुरवतीर्य रथोत्तमात्
016c	ददर्श साक्षाद्देवेन्द्रं पितरं पाकशासनम्
017a	पाण्डुरेणातपत्रेण हेमदण्डेन चारुणा
017c	दिव्यगन्धाधिवासेन व्यजनेन विधूयता
018a	विश्वावसुप्रभृतिभिर्गन्धर्वैः स्तुतिवन्दनैः
018c	स्तूयमानं द्विजाग्र्यैश्च ऋग्यजुःसामसंस्तवैः
019a	ततोऽभिगम्य कौन्तेयः शिरसाभ्यनमद्बली
019c	स चैनमनुवृत्ताभ्यां भुजाभ्यां प्रत्यगृह्णत
020a	ततः शक्रासने पुण्ये देवराजर्षिपूजिते
020c	शक्रः पाणौ गृहीत्वैनमुपावेशयदन्तिके
021a	मूर्ध्नि चैनमुपाघ्राय देवेन्द्रः परवीरहा
021c	अङ्कमारोपयामास प्रश्रयावनतं तदा
022a	सहस्राक्षनियोगात्स पार्थः शक्रासनं तदा
022c	अध्यक्रामदमेयात्मा द्वितीय इव वासवः
023a	ततः प्रेम्णा वृत्रशत्रुरर्जुनस्य शुभं मुखम्
023c	पस्पर्श पुण्यगन्धेन करेण परिसान्त्वयन्
024a	परिमार्जमानः शनकैर्बाहू चास्यायतौ शुभौ
024c	ज्याशरक्षेपकठिनौ स्तम्भाविव हिरण्मयौ
025a	वज्रग्रहणचिह्नेन करेण बलसूदनः
025c	मुहुर्मुहुर्वज्रधरो बाहू संस्फालयञ्शनैः
026a	स्मयन्निव गुडाकेशं प्रेक्षमाणः सहस्रदृक्
026c	हर्षेणोत्फुल्लनयनो न चातृप्यत वृत्रहा
027a	एकासनोपविष्टौ तौ शोभयाञ्चक्रतुः सभाम्
027c	सूर्याचन्द्रमसौ व्योम्नि चतुर्दश्यामिवोदितौ
028a	तत्र स्म गाथा गायन्ति साम्ना परमवल्गुना
028c	गन्धर्वास्तुम्बुरुश्रेष्ठाः कुशला गीतसामसु
029a	घृताची मेनका रम्भा पूर्वचित्तिः स्वयम्प्रभा
029c	उर्वशी मिश्रकेशी च डुण्डुर्गौरी वरूथिनी
030a	गोपाली सहजन्या च कुम्भयोनिः प्रजागरा
030c	चित्रसेना चित्रलेखा सहा च मधुरस्वरा
031a	एताश्चान्याश्च ननृतुस्तत्र तत्र वराङ्गनाः
031c	चित्तप्रमथने युक्ताः सिद्धानां पद्मलोचनाः
032a	महाकटितटश्रोण्यः कम्पमानैः पयोधरैः
032c	कटाक्षहावमाधुर्यैश्चेतोबुद्धिमनोहराः
