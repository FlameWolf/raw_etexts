001	दुर्योधन उवाच
001a	अजानतस्ते राधेय नाभ्यसूयाम्यहं वचः
001c	जानासि त्वं जिताञ्शत्रून्गन्धर्वांस्तेजसा मया
002a	आयोधितास्तु गन्धर्वाः सुचिरं सोदरैर्मम
002c	मया सह महाबाहो कृतश्चोभयतः क्षयः
003a	मायाधिकास्त्वयुध्यन्त यदा शूरा वियद्गताः
003c	तदा नो नसमं युद्धमभवत्सह खेचरैः
004a	पराजयं च प्राप्ताः स्म रणे बन्धनमेव च
004c	सभृत्यामात्यपुत्राश्च सदारधनवाहनाः
004e	उच्चैराकाशमार्गेण ह्रियामस्तैः सुदुःखिताः
005a	अथ नः सैनिकाः केचिदमात्याश्च महारथान्
005c	उपगम्याब्रुवन्दीनाः पाण्डवाञ्शरणप्रदान्
006a	एष दुर्योधनो राजा धार्तराष्ट्रः सहानुजः
006c	सामात्यदारो ह्रियते गन्धर्वैर्दिवमास्थितैः
007a	तं मोक्षयत भद्रं वः सहदारं नराधिपम्
007c	परामर्शो मा भविष्यत्कुरुदारेषु सर्वशः
008a	एवमुक्ते तु धर्मात्मा ज्येष्ठः पाण्डुसुतस्तदा
008c	प्रसाद्य सोदरान्सर्वानाज्ञापयत मोक्षणे
009a	अथागम्य तमुद्देशं पाण्डवाः पुरुषर्षभाः
009c	सान्त्वपूर्वमयाचन्त शक्ताः सन्तो महारथाः
010a	यदा चास्मान्न मुमुचुर्गन्धर्वाः सान्त्विता अपि
010c	ततोऽर्जुनश्च भीमश्च यमजौ च बलोत्कटौ
010e	मुमुचुः शरवर्षाणि गन्धर्वान्प्रत्यनेकशः
011a	अथ सर्वे रणं मुक्त्वा प्रयाताः खचरा दिवम्
011c	अस्मानेवाभिकर्षन्तो दीनान्मुदितमानसाः
012a	ततः समन्तात्पश्यामि शरजालेन वेष्टितम्
012c	अमानुषाणि चास्त्राणि प्रयुञ्जानं धनञ्जयम्
013a	समावृता दिशो दृष्ट्वा पाण्डवेन शितैः शरैः
013c	धनञ्जयसखात्मानं दर्शयामास वै तदा
014a	चित्रसेनः पाण्डवेन समाश्लिष्य परन्तपः
014c	कुशलं परिपप्रच्छ तैः पृष्टश्चाप्यनामयम्
015a	ते समेत्य तथान्योन्यं सन्नाहान्विप्रमुच्य च
015c	एकीभूतास्ततो वीरा गन्धर्वाः सह पाण्डवैः
015e	अपूजयेतामन्योन्यं चित्रसेनधनञ्जयौ
