001	अर्जुन उवाच
001a	ततोऽहं स्तूयमानस्तु तत्र तत्र महर्षिभिः
001c	अपश्यमुदधिं भीममपाम्पतिमथाव्ययम्
002a	फेनवत्यः प्रकीर्णाश्च संहताश्च समुच्छ्रिताः
002c	ऊर्मयश्चात्र दृश्यन्ते चलन्त इव पर्वताः
002e	नावः सहस्रशस्तत्र रत्नपूर्णाः समन्ततः
003a	तिमिङ्गिलाः कच्छपाश्च तथा तिमितिमिङ्गिलाः
003c	मकराश्चात्र दृश्यन्ते जले मग्ना इवाद्रयः
004a	शङ्खानां च सहस्राणि मग्नान्यप्सु समन्ततः
004c	दृश्यन्ते स्म यथा रात्रौ तारास्तन्वभ्रसंवृताः
005a	तथा सहस्रशस्तत्र रत्नसङ्घाः प्लवन्त्युत
005c	वायुश्च घूर्णते भीमस्तदद्भुतमिवाभवत्
006a	तमतीत्य महावेगं सर्वाम्भोनिधिमुत्तमम्
006c	अपश्यं दानवाकीर्णं तद्दैत्यपुरमन्तिकात्
007a	तत्रैव मातलिस्तूर्णं निपत्य पृथिवीतले
007c	नादयन्रथघोषेण तत्पुरं समुपाद्रवत्
008a	रथघोषं तु तं श्रुत्वा स्तनयित्नोरिवाम्बरे
008c	मन्वाना देवराजं मां संविग्ना दानवाभवन्
009a	सर्वे सम्भ्रान्तमनसः शरचापधराः स्थिताः
009c	तथा शूलासिपरशुगदामुसलपाणयः
010a	ततो द्वाराणि पिदधुर्दानवास्त्रस्तचेतसः
010c	संविधाय पुरे रक्षां न स्म कश्चन दृश्यते
011a	ततः शङ्खमुपादाय देवदत्तं महास्वनम्
011c	पुरमासुरमाश्लिष्य प्राधमं तं शनैरहम्
012a	स तु शब्दो दिवं स्तब्ध्वा प्रतिशब्दमजीजनत्
012c	वित्रेसुश्च निलिल्युश्च भूतानि सुमहान्त्यपि
013a	ततो निवातकवचाः सर्व एव समन्ततः
013c	दंशिता विविधैस्त्राणैर्विविधायुधपाणयः
014a	आयसैश्च महाशूलैर्गदाभिर्मुसलैरपि
014c	पट्टिशैः करवालैश्च रथचक्रैश्च भारत
015a	शतघ्नीभिर्भुशुण्डीभिः खड्गैश्चित्रैः स्वलङ्कृतैः
015c	प्रगृहीतैर्दितेः पुत्राः प्रादुरासन्सहस्रशः
016a	ततो विचार्य बहुधा रथमार्गेषु तान्हयान्
016c	प्राचोदयत्समे देशे मातलिर्भरतर्षभ
017a	तेन तेषां प्रणुन्नानामाशुत्वाच्छीघ्रगामिनाम्
017c	नान्वपश्यं तदा किञ्चित्तन्मेऽद्भुतमिवाभवत्
018a	ततस्ते दानवास्तत्र योधव्रातान्यनेकशः
018c	विकृतस्वररूपाणि भृशं सर्वाण्यचोदयन्
019a	तेन शब्देन महता समुद्रे पर्वतोपमाः
019c	आप्लवन्त गतैः सत्त्वैर्मत्स्याः शतसहस्रशः
020a	ततो वेगेन महता दानवा मामुपाद्रवन्
020c	विमुञ्चन्तः शितान्बाणाञ्शतशोऽथ सहस्रशः
021a	स सम्प्रहारस्तुमुलस्तेषां मम च भारत
021c	अवर्तत महाघोरो निवातकवचान्तकः
022a	ततो देवर्षयश्चैव दानवर्षिगणाश्च ये
022c	ब्रह्मर्षयश्च सिद्धाश्च समाजग्मुर्महामृधे
023a	ते वै मामनुरूपाभिर्मधुराभिर्जयैषिणः
023c	अस्तुवन्मुनयो वाग्भिर्यथेन्द्रं तारकामये
