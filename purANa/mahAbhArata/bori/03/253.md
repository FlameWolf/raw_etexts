BR-03-14-253-001	वैशम्पायन उवाच
BR-03-14-253-001a	ततो दिशः सम्प्रविहृत्य पार्था मृगान्वराहान्महिषांश्च हत्वा
BR-03-14-253-001c	धनुर्धराः श्रेष्ठतमाः पृथिव्यां पृथक्चरन्तः सहिता बभूवुः
BR-03-14-253-002a	ततो मृगव्यालगणानुकीर्णं महावनं तद्विहगोपघुष्टम्
BR-03-14-253-002c	भ्रातॄंश्च तानभ्यवदद्युधिष्ठिरः श्रुत्वा गिरो व्याहरतां मृगाणाम्
BR-03-14-253-003a	आदित्यदीप्तां दिशमभ्युपेत्य मृगद्विजाः क्रूरमिमे वदन्ति
BR-03-14-253-003c	आयासमुग्रं प्रतिवेदयन्तो महाहवं शत्रुभिर्वावमानम्
BR-03-14-253-004a	क्षिप्रं निवर्तध्वमलं मृगैर्नो मनो हि मे दूयति दह्यते च
BR-03-14-253-004c	बुद्धिं समाच्छाद्य च मे समन्युरुद्धूयते प्राणपतिः शरीरे
BR-03-14-253-005a	सरः सुपर्णेन हृतोरगं यथा राष्ट्रं यथाराजकमात्तलक्ष्मि
BR-03-14-253-005c	एवंविधं मे प्रतिभाति काम्यकं शौण्डैर्यथा पीतरसश्च कुम्भः
BR-03-14-253-006a	ते सैन्धवैरत्यनिलौघवेगैर्महाजवैर्वाजिभिरुह्यमानाः
BR-03-14-253-006c	युक्तैर्बृहद्भिः सुरथैर्नृवीरास्तदाश्रमायाभिमुखा बभूवुः
BR-03-14-253-007a	तेषां तु गोमायुरनल्पघोषो निवर्ततां वाममुपेत्य पार्श्वम्
BR-03-14-253-007c	प्रव्याहरत्तं प्रविमृश्य राजा प्रोवाच भीमं च धनञ्जयं च
BR-03-14-253-008a	यथा वदत्येष विहीनयोनिः शालावृको वाममुपेत्य पार्श्वम्
BR-03-14-253-008c	सुव्यक्तमस्मानवमन्य पापैः कृतोऽभिमर्दः कुरुभिः प्रसह्य
BR-03-14-253-009a	इत्येव ते तद्वनमाविशन्तो महत्यरण्ये मृगयां चरित्वा
BR-03-14-253-009c	बालामपश्यन्त तदा रुदन्तीं धात्रेयिकां प्रेष्यवधूं प्रियायाः
BR-03-14-253-010a	तामिन्द्रसेनस्त्वरितोऽभिसृत्य रथादवप्लुत्य ततोऽभ्यधावत्
BR-03-14-253-010c	प्रोवाच चैनां वचनं नरेन्द्र धात्रेयिकामार्ततरस्तदानीम्
BR-03-14-253-011a	किं रोदिषि त्वं पतिता धरण्यां किं ते मुखं शुष्यति दीनवर्णम्
BR-03-14-253-011c	कच्चिन्न पापैः सुनृशंसकृद्भिः प्रमाथिता द्रौपदी राजपुत्री
BR-03-14-253-011e	अनिन्द्यरूपा सुविशालनेत्रा शरीरतुल्या कुरुपुङ्गवानाम्
BR-03-14-253-012a	यद्येव देवी पृथिवीं प्रविष्टा दिवं प्रपन्नाप्यथ वा समुद्रम्
BR-03-14-253-012c	तस्या गमिष्यन्ति पदं हि पार्थास्तथा हि सन्तप्यति धर्मराजः
BR-03-14-253-013a	को हीदृशानामरिमर्दनानां क्लेशक्षमाणामपराजितानाम्
BR-03-14-253-013c	प्राणैः समामिष्टतमां जिहीर्षेदनुत्तमं रत्नमिव प्रमूढः
BR-03-14-253-013e	न बुध्यते नाथवतीमिहाद्य बहिश्चरं हृदयं पाण्डवानाम्
BR-03-14-253-014a	कस्याद्य कायं प्रतिभिद्य घोरा महीं प्रवेक्ष्यन्ति शिताः शराग्र्याः
BR-03-14-253-014c	मा त्वं शुचस्तां प्रति भीरु विद्धि यथाद्य कृष्णा पुनरेष्यतीति
BR-03-14-253-014e	निहत्य सर्वान्द्विषतः समग्रान्पार्थाः समेष्यन्त्यथ याज्ञसेन्या
BR-03-14-253-015a	अथाब्रवीच्चारुमुखं प्रमृज्य धात्रेयिका सारथिमिन्द्रसेनम्
BR-03-14-253-015c	जयद्रथेनापहृता प्रमथ्य पञ्चेन्द्रकल्पान्परिभूय कृष्णा
BR-03-14-253-016a	तिष्ठन्ति वर्त्मानि नवान्यमूनि वृक्षाश्च न म्लान्ति तथैव भग्नाः
BR-03-14-253-016c	आवर्तयध्वं ह्यनुयात शीघ्रं न दूरयातैव हि राजपुत्री
BR-03-14-253-017a	सन्नह्यध्वं सर्व एवेन्द्रकल्पा महान्ति चारूणि च दंशनानि
BR-03-14-253-017c	गृह्णीत चापानि महाधनानि शरांश्च शीघ्रं पदवीं व्रजध्वम्
BR-03-14-253-018a	पुरा हि निर्भर्त्सनदण्डमोहिता प्रमूढचित्ता वदनेन शुष्यता
BR-03-14-253-018c	ददाति कस्मैचिदनर्हते तनुं वराज्यपूर्णामिव भस्मनि स्रुचम्
BR-03-14-253-019a	पुरा तुषाग्नाविव हूयते हविः पुरा श्मशाने स्रगिवापविध्यते
BR-03-14-253-019c	पुरा च सोमोऽध्वरगोऽवलिह्यते शुना यथा विप्रजने प्रमोहिते
BR-03-14-253-019e	महत्यरण्ये मृगयां चरित्वा पुरा शृगालो नलिनीं विगाहते
BR-03-14-253-020a	मा वः प्रियायाः सुनसं सुलोचनं चन्द्रप्रभाच्छं वदनं प्रसन्नम्
BR-03-14-253-020c	स्पृश्याच्छुभं कश्चिदकृत्यकारी श्वा वै पुरोडाशमिवोपयुङ्क्षीत्
BR-03-14-253-020e	एतानि वर्त्मान्यनुयात शीघ्रं मा वः कालः क्षिप्रमिहात्यगाद्वै
BR-03-14-253-021	युधिष्ठिर उवाच
BR-03-14-253-021a	भद्रे तूष्णीमास्स्व नियच्छ वाचं मास्मत्सकाशे परुषाण्यवोचः
BR-03-14-253-021c	राजानो वा यदि वा राजपुत्रा बलेन मत्ता वञ्चनां प्राप्नुवन्ति
BR-03-14-253-022	वैशम्पायन उवाच
BR-03-14-253-022a	एतावदुक्त्वा प्रययुर्हि शीघ्रं तान्येव वर्त्मान्यनुवर्तमानाः
BR-03-14-253-022c	मुहुर्मुहुर्व्यालवदुच्छ्वसन्तो ज्यां विक्षिपन्तश्च महाधनुर्भ्यः
BR-03-14-253-023a	ततोऽपश्यंस्तस्य सैन्यस्य रेणुमुद्धूतं वै वाजिखुरप्रणुन्नम्
BR-03-14-253-023c	पदातीनां मध्यगतं च धौम्यं विक्रोशन्तं भीममभिद्रवेति
BR-03-14-253-024a	ते सान्त्व्य धौम्यं परिदीनसत्त्वाः सुखं भवानेत्विति राजपुत्राः
BR-03-14-253-024c	श्येना यथैवामिषसम्प्रयुक्ता जवेन तत्सैन्यमथाभ्यधावन्
BR-03-14-253-025a	तेषां महेन्द्रोपमविक्रमाणां संरब्धानां धर्षणाद्याज्ञसेन्याः
BR-03-14-253-025c	क्रोधः प्रजज्वाल जयद्रथं च दृष्ट्वा प्रियां तस्य रथे स्थितां च
BR-03-14-253-026a	प्रचुक्रुशुश्चाप्यथ सिन्धुराजं वृकोदरश्चैव धनञ्जयश्च
BR-03-14-253-026c	यमौ च राजा च महाधनुर्धरास्ततो दिशः सम्मुमुहुः परेषाम्
