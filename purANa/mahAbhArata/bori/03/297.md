001	वैशम्पायन उवाच
001a	स ददर्श हतान्भ्रातॄँल्लोकपालानिव च्युतान्
001c	युगान्ते समनुप्राप्ते शक्रप्रतिमगौरवान्
002a	विप्रकीर्णधनुर्बाणं दृष्ट्वा निहतमर्जुनम्
002c	भीमसेनं यमौ चोभौ निर्विचेष्टान्गतायुषः
003a	स दीर्घमुष्णं निःश्वस्य शोकबाष्पपरिप्लुतः
003c	बुद्ध्या विचिन्तयामास वीराः केन निपातिताः
004a	नैषां शस्त्रप्रहारोऽस्ति पदं नेहास्ति कस्यचित्
004c	भूतं महदिदं मन्ये भ्रातरो येन मे हताः
004e	एकाग्रं चिन्तयिष्यामि पीत्वा वेत्स्यामि वा जलम्
005a	स्यात्तु दुर्योधनेनेदमुपांशुविहितं कृतम्
005c	गान्धारराजरचितं सततं जिह्मबुद्धिना
006a	यस्य कार्यमकार्यं वा सममेव भवत्युत
006c	कस्तस्य विश्वसेद्वीरो दुर्मतेरकृतात्मनः
007a	अथ वा पुरुषैर्गूढैः प्रयोगोऽयं दुरात्मनः
007c	भवेदिति महाबाहुर्बहुधा समचिन्तयत्
008a	तस्यासीन्न विषेणेदमुदकं दूषितं यथा
008c	मुखवर्णाः प्रसन्ना मे भ्रातॄणामित्यचिन्तयत्
009a	एकैकशश्चौघबलानिमान्पुरुषसत्तमान्
009c	कोऽन्यः प्रतिसमासेत कालान्तकयमादृते
010a	एतेनाध्यवसायेन तत्तोयमवगाढवान्
010c	गाहमानश्च तत्तोयमन्तरिक्षात्स शुश्रुवे
011	यक्ष उवाच
011a	अहं बकः शैवलमत्स्यभक्षो मया नीताः प्रेतवशं तवानुजाः
011c	त्वं पञ्चमो भविता राजपुत्र न चेत्प्रश्नान्पृच्छतो व्याकरोषि
012a	मा तात साहसं कार्षीर्मम पूर्वपरिग्रहः
012c	प्रश्नानुक्त्वा तु कौन्तेय ततः पिब हरस्व च
013	युधिष्ठिर उवाच
013a	रुद्राणां वा वसूनां वा मरुतां वा प्रधानभाक्
013c	पृच्छामि को भवान्देवो नैतच्छकुनिना कृतम्
014a	हिमवान्पारियात्रश्च विन्ध्यो मलय एव च
014c	चत्वारः पर्वताः केन पातिता भुवि तेजसा
015a	अतीव ते महत्कर्म कृतं बलवतां वर
015c	यन्न देवा न गन्धर्वा नासुरा न च राक्षसाः
015e	विषहेरन्महायुद्धे कृतं ते तन्महाद्भुतम्
016a	न ते जानामि यत्कार्यं नाभिजानामि काङ्क्षितम्
016c	कौतूहलं महज्जातं साध्वसं चागतं मम
017a	येनास्म्युद्विग्नहृदयः समुत्पन्नशिरोज्वरः
017c	पृच्छामि भगवंस्तस्मात्को भवानिह तिष्ठति
018	यक्ष उवाच
018a	यक्षोऽहमस्मि भद्रं ते नास्मि पक्षी जलेचरः
018c	मयैते निहताः सर्वे भ्रातरस्ते महौजसः
019	वैशम्पायन उवाच
019a	ततस्तामशिवां श्रुत्वा वाचं स परुषाक्षराम्
019c	यक्षस्य ब्रुवतो राजन्नुपक्रम्य तदा स्थितः
020a	विरूपाक्षं महाकायं यक्षं तालसमुच्छ्रयम्
020c	ज्वलनार्कप्रतीकाशमधृष्यं पर्वतोपमम्
021a	सेतुमाश्रित्य तिष्ठन्तं ददर्श भरतर्षभः
021c	मेघगम्भीरया वाचा तर्जयन्तं महाबलम्
022	यक्ष उवाच
022a	इमे ते भ्रातरो राजन्वार्यमाणा मयासकृत्
022c	बलात्तोयं जिहीर्षन्तस्ततो वै सूदिता मया
023a	न पेयमुदकं राजन्प्राणानिह परीप्सता
023c	पार्थ मा साहसं कार्षीर्मम पूर्वपरिग्रहः
023e	प्रश्नानुक्त्वा तु कौन्तेय ततः पिब हरस्व च
024	युधिष्ठिर उवाच
024a	नैवाहं कामये यक्ष तव पूर्वपरिग्रहम्
024c	कामं नैतत्प्रशंसन्ति सन्तो हि पुरुषाः सदा
025a	यदात्मना स्वमात्मानं प्रशंसेत्पुरुषः प्रभो
025c	यथाप्रज्ञं तु ते प्रश्नान्प्रतिवक्ष्यामि पृच्छ माम्
026	यक्ष उवाच
026a	किं स्विदादित्यमुन्नयति के च तस्याभितश्चराः
026c	कश्चैनमस्तं नयति कस्मिंश्च प्रतितिष्ठति
027	युधिष्ठिर उवाच
027a	ब्रह्मादित्यमुन्नयति देवास्तस्याभितश्चराः
027c	धर्मश्चास्तं नयति च सत्ये च प्रतितिष्ठति
028	यक्ष उवाच
028a	केन स्विच्छ्रोत्रियो भवति केन स्विद्विन्दते महत्
028c	केन द्वितीयवान्भवति राजन्केन च बुद्धिमान्
029	युधिष्ठिर उवाच
029a	श्रुतेन श्रोत्रियो भवति तपसा विन्दते महत्
029c	धृत्या द्वितीयवान्भवति बुद्धिमान्वृद्धसेवया
030	यक्ष उवाच
030a	किं ब्राह्मणानां देवत्वं कश्च धर्मः सतामिव
030c	कश्चैषां मानुषो भावः किमेषामसतामिव
031	युधिष्ठिर उवाच
031a	स्वाध्याय एषां देवत्वं तप एषां सतामिव
031c	मरणं मानुषो भावः परिवादोऽसतामिव
032	यक्ष उवाच
032a	किं क्षत्रियाणां देवत्वं कश्च धर्मः सतामिव
032c	कश्चैषां मानुषो भावः किमेषामसतामिव
033	युधिष्ठिर उवाच
033a	इष्वस्त्रमेषां देवत्वं यज्ञ एषां सतामिव
033c	भयं वै मानुषो भावः परित्यागोऽसतामिव
034	यक्ष उवाच
034a	किमेकं यज्ञियं साम किमेकं यज्ञियं यजुः
034c	का चैका वृश्चते यज्ञं कां यज्ञो नातिवर्तते
035	युधिष्ठिर उवाच
035a	प्राणो वै यज्ञियं साम मनो वै यज्ञियं यजुः
035c	वागेका वृश्चते यज्ञं तां यज्ञो नातिवर्तते
036	यक्ष उवाच
036a	किं स्विदापततां श्रेष्ठं किं स्विन्निपततां वरम्
036c	किं स्वित्प्रतिष्ठमानानां किं स्वित्प्रवदतां वरम्
037	युधिष्ठिर उवाच
037a	वर्षमापततां श्रेष्ठं बीजं निपततां वरम्
037c	गावः प्रतिष्ठमानानां पुत्रः प्रवदतां वरः
038	यक्ष उवाच
038a	इन्द्रियार्थाननुभवन्बुद्धिमाँल्लोकपूजितः
038c	सम्मतः सर्वभूतानामुच्छ्वसन्को न जीवति
039	युधिष्ठिर उवाच
039a	देवतातिथिभृत्यानां पितॄणामात्मनश्च यः
039c	न निर्वपति पञ्चानामुच्छ्वसन्न स जीवति
040	यक्ष उवाच
040a	किं स्विद्गुरुतरं भूमेः किं स्विदुच्चतरं च खात्
040c	किं स्विच्छीघ्रतरं वायोः किं स्विद्बहुतरं नृणाम्
041	युधिष्ठिर उवाच
041a	माता गुरुतरा भूमेः पिता उच्चतरश्च खात्
041c	मनः शीघ्रतरं वायोश्चिन्ता बहुतरी नृणाम्
042	यक्ष उवाच
042a	किं स्वित्सुप्तं न निमिषति किं स्विज्जातं न चोपति
042c	कस्य स्विद्धृदयं नास्ति किं स्विद्वेगेन वर्धते
043	युधिष्ठिर उवाच
043a	मत्स्यः सुप्तो न निमिषत्यण्डं जातं न चोपति
043c	अश्मनो हृदयं नास्ति नदी वेगेन वर्धते
044	यक्ष उवाच
044a	किं स्वित्प्रवसतो मित्रं किं स्विन्मित्रं गृहे सतः
044c	आतुरस्य च किं मित्रं किं स्विन्मित्रं मरिष्यतः
045	युधिष्ठिर उवाच
045a	सार्थः प्रवसतो मित्रं भार्या मित्रं गृहे सतः
045c	आतुरस्य भिषङ्मित्रं दानं मित्रं मरिष्यतः
046	यक्ष उवाच
046a	किं स्विदेको विचरति जातः को जायते पुनः
046c	किं स्विद्धिमस्य भैषज्यं किं स्विदावपनं महत्
047	युधिष्ठिर उवाच
047a	सूर्य एको विचरति चन्द्रमा जायते पुनः
047c	अग्निर्हिमस्य भैषज्यं भूमिरावपनं महत्
048	यक्ष उवाच
048a	किं स्विदेकपदं धर्म्यं किं स्विदेकपदं यशः
048c	किं स्विदेकपदं स्वर्ग्यं किं स्विदेकपदं सुखम्
049	युधिष्ठिर उवाच
049a	दाक्ष्यमेकपदं धर्म्यं दानमेकपदं यशः
049c	सत्यमेकपदं स्वर्ग्यं शीलमेकपदं सुखम्
050	यक्ष उवाच
050a	किं स्विदात्मा मनुष्यस्य किं स्विद्दैवकृतः सखा
050c	उपजीवनं किं स्विदस्य किं स्विदस्य परायणम्
051	युधिष्ठिर उवाच
051a	पुत्र आत्मा मनुष्यस्य भार्या दैवकृतः सखा
051c	उपजीवनं च पर्जन्यो दानमस्य परायणम्
052	यक्ष उवाच
052a	धन्यानामुत्तमं किं स्विद्धनानां किं स्विदुत्तमम्
052c	लाभानामुत्तमं किं स्वित्किं सुखानां तथोत्तमम्
053	युधिष्ठिर उवाच
053a	धन्यानामुत्तमं दाक्ष्यं धनानामुत्तमं श्रुतम्
053c	लाभानां श्रेष्ठमारोग्यं सुखानां तुष्टिरुत्तमा
054	यक्ष उवाच
054a	कश्च धर्मः परो लोके कश्च धर्मः सदाफलः
054c	किं नियम्य न शोचन्ति कैश्च सन्धिर्न जीर्यते
055	युधिष्ठिर उवाच
055a	आनृशंस्यं परो धर्मस्त्रयीधर्मः सदाफलः
055c	मनो यम्य न शोचन्ति सद्भिः सन्धिर्न जीर्यते
056	यक्ष उवाच
056a	किं नु हित्वा प्रियो भवति किं नु हित्वा न शोचति
056c	किं नु हित्वार्थवान्भवति किं नु हित्वा सुखी भवेत्
057	युधिष्ठिर उवाच
057a	मानं हित्वा प्रियो भवति क्रोधं हित्वा न शोचति
057c	कामं हित्वार्थवान्भवति लोभं हित्वा सुखी भवेत्
058	यक्ष उवाच
058a	मृतः कथं स्यात्पुरुषः कथं राष्ट्रं मृतं भवेत्
058c	श्राद्धं मृतं कथं च स्यात्कथं यज्ञो मृतो भवेत्
059	युधिष्ठिर उवाच
059a	मृतो दरिद्रः पुरुषो मृतं राष्ट्रमराजकम्
059c	मृतमश्रोत्रियं श्राद्धं मृतो यज्ञस्त्वदक्षिणः
060	यक्ष उवाच
060a	का दिक्किमुदकं प्रोक्तं किमन्नं पार्थ किं विषम्
060c	श्राद्धस्य कालमाख्याहि ततः पिब हरस्व च
061	युधिष्ठिर उवाच
061a	सन्तो दिग्जलमाकाशं गौरन्नं प्रार्थना विषम्
061c	श्राद्धस्य ब्राह्मणः कालः कथं वा यक्ष मन्यसे
062	यक्ष उवाच
062a	व्याख्याता मे त्वया प्रश्ना याथातथ्यं परन्तप
062c	पुरुषं त्विदानीमाख्याहि यश्च सर्वधनी नरः
063	युधिष्ठिर उवाच
063a	दिवं स्पृशति भूमिं च शब्दः पुण्यस्य कर्मणः
063c	यावत्स शब्दो भवति तावत्पुरुष उच्यते
064a	तुल्ये प्रियाप्रिये यस्य सुखदुःखे तथैव च
064c	अतीतानागते चोभे स वै सर्वधनी नरः
065	यक्ष उवाच
065a	व्याख्यातः पुरुषो राजन्यश्च सर्वधनी नरः
065c	तस्मात्तवैको भ्रातॄणां यमिच्छसि स जीवतु
066	युधिष्ठिर उवाच
066a	श्यामो य एष रक्ताक्षो बृहच्छाल इवोद्गतः
066c	व्यूढोरस्को महाबाहुर्नकुलो यक्ष जीवतु
067	यक्ष उवाच
067a	प्रियस्ते भीमसेनोऽयमर्जुनो वः परायणम्
067c	स कस्मान्नकुलं राजन्सापत्नं जीवमिच्छसि
068a	यस्य नागसहस्रेण दशसङ्ख्येन वै बलम्
068c	तुल्यं तं भीममुत्सृज्य नकुलं जीवमिच्छसि
069a	तथैनं मनुजाः प्राहुर्भीमसेनं प्रियं तव
069c	अथ केनानुभावेन सापत्नं जीवमिच्छसि
070a	यस्य बाहुबलं सर्वे पाण्डवाः समुपाश्रिताः
070c	अर्जुनं तमपाहाय नकुलं जीवमिच्छसि
071	युधिष्ठिर उवाच
071a	आनृशंस्यं परो धर्मः परमार्थाच्च मे मतम्
071c	आनृशंस्यं चिकीर्षामि नकुलो यक्ष जीवतु
072a	धर्मशीलः सदा राजा इति मां मानवा विदुः
072c	स्वधर्मान्न चलिष्यामि नकुलो यक्ष जीवतु
073a	यथा कुन्ती तथा माद्री विशेषो नास्ति मे तयोः
073c	मातृभ्यां सममिच्छामि नकुलो यक्ष जीवतु
074	यक्ष उवाच
074a	यस्य तेऽर्थाच्च कामाच्च आनृशंस्यं परं मतम्
074c	तस्मात्ते भ्रातरः सर्वे जीवन्तु भरतर्षभ
