001	मार्कण्डेय उवाच
001a	ततो विनिर्याय पुरात्कुम्भकर्णः सहानुगः
001c	अपश्यत्कपिसैन्यं तज्जितकाश्यग्रतः स्थितम्
002a	तमभ्येत्याशु हरयः परिवार्य समन्ततः
002c	अभ्यघ्नंश्च महाकायैर्बहुभिर्जगतीरुहैः
002e	करजैरतुदंश्चान्ये विहाय भयमुत्तमम्
003a	बहुधा युध्यमानास्ते युद्धमार्गैः प्लवङ्गमाः
003c	नानाप्रहरणैर्भीमं राक्षसेन्द्रमताडयन्
004a	स ताड्यमानः प्रहसन्भक्षयामास वानरान्
004c	पनसं च गवाक्षं च वज्रबाहुं च वानरम्
005a	तद्दृष्ट्वा व्यथनं कर्म कुम्भकर्णस्य रक्षसः
005c	उदक्रोशन्परित्रस्तास्तारप्रभृतयस्तदा
006a	तं तारमुच्चैः क्रोशन्तमन्यांश्च हरियूथपान्
006c	अभिदुद्राव सुग्रीवः कुम्भकर्णमपेतभीः
007a	ततोऽभिपत्य वेगेन कुम्भकर्णं महामनाः
007c	शालेन जघ्निवान्मूर्ध्नि बलेन कपिकुञ्जरः
008a	स महात्मा महावेगः कुम्भकर्णस्य मूर्धनि
008c	बिभेद शालं सुग्रीवो न चैवाव्यथयत्कपिः
009a	ततो विनद्य प्रहसञ्शालस्पर्शविबोधितः
009c	दोर्भ्यामादाय सुग्रीवं कुम्भकर्णोऽहरद्बलात्
010a	ह्रियमाणं तु सुग्रीवं कुम्भकर्णेन रक्षसा
010c	अवेक्ष्याभ्यद्रवद्वीरः सौमित्रिर्मित्रनन्दनः
011a	सोऽभिपत्य महावेगं रुक्मपुङ्खं महाशरम्
011c	प्राहिणोत्कुम्भकर्णाय लक्ष्मणः परवीरहा
012a	स तस्य देहावरणं भित्त्वा देहं च सायकः
012c	जगाम दारयन्भूमिं रुधिरेण समुक्षितः
013a	तथा स भिन्नहृदयः समुत्सृज्य कपीश्वरम्
013c	कुम्भकर्णो महेष्वासः प्रगृहीतशिलायुधः
013e	अभिदुद्राव सौमित्रिमुद्यम्य महतीं शिलाम्
014a	तस्याभिद्रवतस्तूर्णं क्षुराभ्यामुच्छ्रितौ करौ
014c	चिच्छेद निशिताग्राभ्यां स बभूव चतुर्भुजः
015a	तानप्यस्य भुजान्सर्वान्प्रगृहीतशिलायुधान्
015c	क्षुरैश्चिच्छेद लघ्वस्त्रं सौमित्रिः प्रतिदर्शयन्
016a	स बभूवातिकायश्च बहुपादशिरोभुजः
016c	तं ब्रह्मास्त्रेण सौमित्रिर्ददाहाद्रिचयोपमम्
017a	स पपात महावीर्यो दिव्यास्त्राभिहतो रणे
017c	महाशनिविनिर्दग्धः पादपोऽङ्कुरवानिव
018a	तं दृष्ट्वा वृत्रसङ्काशं कुम्भकर्णं तरस्विनम्
018c	गतासुं पतितं भूमौ राक्षसाः प्राद्रवन्भयात्
019a	तथा तान्द्रवतो योधान्दृष्ट्वा तौ दूषणानुजौ
019c	अवस्थाप्याथ सौमित्रिं सङ्क्रुद्धावभ्यधावताम्
020a	तावाद्रवन्तौ सङ्क्रुद्धौ वज्रवेगप्रमाथिनौ
020c	प्रतिजग्राह सौमित्रिर्विनद्योभौ पतत्रिभिः
021a	ततः सुतुमुलं युद्धमभवल्लोमहर्षणम्
021c	दूषणानुजयोः पार्थ लक्ष्मणस्य च धीमतः
022a	महता शरवर्षेण राक्षसौ सोऽभ्यवर्षत
022c	तौ चापि वीरौ सङ्क्रुद्धावुभौ तौ समवर्षताम्
023a	मुहूर्तमेवमभवद्वज्रवेगप्रमाथिनोः
023c	सौमित्रेश्च महाबाहोः सम्प्रहारः सुदारुणः
024a	अथाद्रिशृङ्गमादाय हनूमान्मारुतात्मजः
024c	अभिद्रुत्याददे प्राणान्वज्रवेगस्य रक्षसः
025a	नीलश्च महता ग्राव्णा दूषणावरजं हरिः
025c	प्रमाथिनमभिद्रुत्य प्रममाथ महाबलः
026a	ततः प्रावर्तत पुनः सङ्ग्रामः कटुकोदयः
026c	रामरावणसैन्यानामन्योन्यमभिधावताम्
027a	शतशो नैरृतान्वन्या जघ्नुर्वन्यांश्च नैरृताः
027c	नैरृतास्तत्र वध्यन्ते प्रायशो न तु वानराः
