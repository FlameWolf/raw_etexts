001	वैशम्पायन उवाच
001a	तस्यां रजन्यां व्युष्टायां धर्मराजो युधिष्ठिरः
001c	उत्थायावश्यकार्याणि कृतवान्भ्रतृभिः सह
002a	ततः सञ्चोदयामास सोऽर्जुनं भ्रातृनन्दनम्
002c	दर्शयास्त्राणि कौन्तेय यैर्जिता दानवास्त्वया
003a	ततो धनञ्जयो राजन्देवैर्दत्तानि पाण्डवः
003c	अस्त्राणि तानि दिव्यानि दर्शयामास भारत
004a	यथान्यायं महातेजाः शौचं परममास्थितः
004c	गिरिकूबरं पादपाङ्गं शुभवेणु त्रिवेणुकम्
004e	पार्थिवं रथमास्थाय शोभमानो धनञ्जयः
005a	ततः सुदंशितस्तेन कवचेन सुवर्चसा
005c	धनुरादाय गाण्डीवं देवदत्तं च वारिजम्
006a	शोशुभ्यमानः कौन्तेय आनुपूर्व्यान्महाभुजः
006c	अस्त्राणि तानि दिव्यानि दर्शनायोपचक्रमे
007a	अथ प्रयोक्ष्यमाणेन दिव्यान्यस्त्राणि तेन वै
007c	समाक्रान्ता मही पद्भ्यां समकम्पत सद्रुमा
008a	क्षुभिताः सरितश्चैव तथैव च महोदधिः
008c	शैलाश्चापि व्यशीर्यन्त न ववौ च समीरणः
009a	न बभासे सहस्रांशुर्न जज्वाल च पावकः
009c	न वेदाः प्रतिभान्ति स्म द्विजातीनां कथञ्चन
010a	अन्तर्भूमिगता ये च प्राणिनो जनमेजय
010c	पीड्यमानाः समुत्थाय पाण्डवं पर्यवारयन्
011a	वेपमानाः प्राञ्जलयस्ते सर्वे पिहिताननाः
011c	दह्यमानास्तदास्त्रैस्तैर्याचन्ति स्म धनञ्जयम्
012a	ततो ब्रह्मर्षयश्चैव सिद्धाश्चैव सुरर्षयः
012c	जङ्गमानि च भूतानि सर्वाण्येवावतस्थिरे
013a	राजर्षयश्च प्रवरास्तथैव च दिवौकसः
013c	यक्षराक्षसगन्धर्वास्तथैव च पतत्रिणः
014a	ततः पितामहश्चैव लोकपालाश्च सर्वशः
014c	भगवांश्च महादेवः सगणोऽभ्याययौ तदा
015a	ततो वायुर्महाराज दिव्यैर्माल्यैः सुगन्धिभिः
015c	अभितः पाण्डवांश्चित्रैरवचक्रे समन्ततः
016a	जगुश्च गाथा विविधा गन्धर्वाः सुरचोदिताः
016c	ननृतुः सङ्घशश्चैव राजन्नप्सरसां गणाः
017a	तस्मिंस्तु तुमुले काले नारदः सुरचोदितः
017c	आगम्याह वचः पार्थं श्रवणीयमिदं नृप
018a	अर्जुनार्जुन मा युङ्क्ष्व दिव्यान्यस्त्राणि भारत
018c	नैतानि निरधिष्ठाने प्रयुज्यन्ते कदाचन
019a	अधिष्ठाने न वानार्तः प्रयुञ्जीत कदाचन
019c	प्रयोगे सुमहान्दोषो ह्यस्त्राणां कुरुनन्दन
020a	एतानि रक्ष्यमाणानि धनञ्जय यथागमम्
020c	बलवन्ति सुखार्हाणि भविष्यन्ति न संशयः
021a	अरक्ष्यमाणान्येतानि त्रैलोक्यस्यापि पाण्डव
021c	भवन्ति स्म विनाशाय मैवं भूयः कृथाः क्वचित्
022a	अजातशत्रो त्वं चैव द्रक्ष्यसे तानि संयुगे
022c	योज्यमानानि पार्थेन द्विषतामवमर्दने
023a	निवार्याथ ततः पार्थं सर्वे देवा यथागतम्
023c	जग्मुरन्ये च ये तत्र समाजग्मुर्नरर्षभ
024a	तेषु सर्वेषु कौरव्य प्रतियातेषु पाण्डवाः
024c	तस्मिन्नेव वने हृष्टास्त ऊषुः सह कृष्णया
