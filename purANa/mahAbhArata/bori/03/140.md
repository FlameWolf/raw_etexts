001	लोमश उवाच
001a	उशीरबीजं मैनाकं गिरिं श्वेतं च भारत
001c	समतीतोऽसि कौन्तेय कालशैलं च पार्थिव
002a	एषा गङ्गा सप्तविधा राजते भरतर्षभ
002c	स्थानं विरजसं रम्यं यत्राग्निर्नित्यमिध्यते
003a	एतद्वै मानुषेणाद्य न शक्यं द्रष्टुमप्युत
003c	समाधिं कुरुताव्यग्रास्तीर्थान्येतानि द्रक्ष्यथ
004a	श्वेतं गिरिं प्रवेक्ष्यामो मन्दरं चैव पर्वतम्
004c	यत्र माणिचरो यक्षः कुबेरश्चापि यक्षराट्
005a	अष्टाशीतिसहस्राणि गन्धर्वाः शीघ्रचारिणः
005c	तथा किम्पुरुषा राजन्यक्षाश्चैव चतुर्गुणाः
006a	अनेकरूपसंस्थाना नानाप्रहरणाश्च ते
006c	यक्षेन्द्रं मनुजश्रेष्ठ माणिभद्रमुपासते
007a	तेषामृद्धिरतीवाग्र्या गतौ वायुसमाश्च ते
007c	स्थानात्प्रच्यावयेयुर्ये देवराजमपि ध्रुवम्
008a	तैस्तात बलिभिर्गुप्ता यातुधानैश्च रक्षिताः
008c	दुर्गमाः पर्वताः पार्थ समाधिं परमं कुरु
009a	कुबेरसचिवाश्चान्ये रौद्रा मैत्राश्च राक्षसाः
009c	तैः समेष्याम कौन्तेय यत्तो विक्रमणे भव
010a	कैलासः पर्वतो राजन्षड्योजनशतान्युत
010c	यत्र देवाः समायान्ति विशाला यत्र भारत
011a	असङ्ख्येयास्तु कौन्तेय यक्षराक्षसकिन्नराः
011c	नागाः सुपर्णा गन्धर्वाः कुबेरसदनं प्रति
012a	तान्विगाहस्व पार्थाद्य तपसा च दमेन च
012c	रक्ष्यमाणो मया राजन्भीमसेनबलेन च
013a	स्वस्ति ते वरुणो राजा यमश्च समितिञ्जयः
013c	गङ्गा च यमुना चैव पर्वतश्च दधातु ते
014a	इन्द्रस्य जाम्बूनदपर्वताग्रे शृणोमि घोषं तव देवि गङ्गे
014c	गोपाययेमं सुभगे गिरिभ्यः सर्वाजमीढापचितं नरेन्द्रम्
014e	भवस्व शर्म प्रविविक्षतोऽस्य शैलानिमाञ्शैलसुते नृपस्य
015	युधिष्ठिर उवाच
015a	अपूर्वोऽयं सम्भ्रमो लोमशस्य कृष्णां सर्वे रक्षत मा प्रमादम्
015c	देशो ह्ययं दुर्गतमो मतोऽस्य तस्मात्परं शौचमिहाचरध्वम्
016	वैशम्पायन उवाच
016a	ततोऽब्रवीद्भीममुदारवीर्यं कृष्णां यत्तः पालय भीमसेन
016c	शून्येऽर्जुनेऽसन्निहिते च तात त्वमेव कृष्णां भजसेऽसुखेषु
017a	ततो महात्मा यमजौ समेत्य मूर्धन्युपाघ्राय विमृज्य गात्रे
017c	उवाच तौ बाष्पकलं स राजा मा भैष्टमागच्छतमप्रमत्तौ
