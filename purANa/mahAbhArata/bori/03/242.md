BR-03-11-242-001	वैशम्पायन उवाच
BR-03-11-242-001a	ततस्तु शिल्पिनः सर्वे अमात्यप्रवराश्च ह
BR-03-11-242-001c	विदुरश्च महाप्राज्ञो धार्तराष्ट्रे न्यवेदयत्
BR-03-11-242-002a	सज्जं क्रतुवरं राजन्कालप्राप्तं च भारत
BR-03-11-242-002c	सौवर्णं च कृतं दिव्यं लाङ्गलं सुमहाधनम्
BR-03-11-242-003a	एतच्छ्रुत्वा नृपश्रेष्ठो धार्तराष्ट्रो विशां पते
BR-03-11-242-003c	आज्ञापयामास नृपः क्रतुराजप्रवर्तनम्
BR-03-11-242-004a	ततः प्रववृते यज्ञः प्रभूतान्नः सुसंस्कृतः
BR-03-11-242-004c	दीक्षितश्चापि गान्धारिर्यथाशास्त्रं यथाक्रमम्
BR-03-11-242-005a	प्रहृष्टो धृतराष्ट्रोऽभूद्विदुरश्च महायशाः
BR-03-11-242-005c	भीष्मो द्रोणः कृपः कर्णो गान्धारी च यशस्विनी
BR-03-11-242-006a	निमन्त्रणार्थं दूतांश्च प्रेषयामास शीघ्रगान्
BR-03-11-242-006c	पार्थिवानां च राजेन्द्र ब्राह्मणानां तथैव च
BR-03-11-242-006e	ते प्रयाता यथोद्दिष्टं दूतास्त्वरितवाहनाः
BR-03-11-242-007a	तत्र कञ्चित्प्रयातं तु दूतं दुःशासनोऽब्रवीत्
BR-03-11-242-007c	गच्छ द्वैतवनं शीघ्रं पाण्डवान्पापपूरुषान्
BR-03-11-242-007e	निमन्त्रय यथान्यायं विप्रांस्तस्मिन्महावने
BR-03-11-242-008a	स गत्वा पाण्डवावासमुवाचाभिप्रणम्य तान्
BR-03-11-242-008c	दुर्योधनो महाराज यजते नृपसत्तमः
BR-03-11-242-009a	स्ववीर्यार्जितमर्थौघमवाप्य कुरुनन्दनः
BR-03-11-242-009c	तत्र गच्छन्ति राजानो ब्राह्मणाश्च ततस्ततः
BR-03-11-242-010a	अहं तु प्रेषितो राजन्कौरवेण महात्मना
BR-03-11-242-010c	आमन्त्रयति वो राजा धार्तराष्ट्रो जनेश्वरः
BR-03-11-242-010e	मनोऽभिलषितं राज्ञस्तं क्रतुं द्रष्टुमर्हथ
BR-03-11-242-011a	ततो युधिष्ठिरो राजा तच्छ्रुत्वा दूतभाषितम्
BR-03-11-242-011c	अब्रवीन्नृपशार्दूलो दिष्ट्या राजा सुयोधनः
BR-03-11-242-011e	यजते क्रतुमुख्येन पूर्वेषां कीर्तिवर्धनः
BR-03-11-242-012a	वयमप्युपयास्यामो न त्विदानीं कथञ्चन
BR-03-11-242-012c	समयः परिपाल्यो नो यावद्वर्षं त्रयोदशम्
BR-03-11-242-013a	श्रुत्वैतद्धर्मराजस्य भीमो वचनमब्रवीत्
BR-03-11-242-013c	तदा तु नृपतिर्गन्ता धर्मराजो युधिष्ठिरः
BR-03-11-242-014a	अस्त्रशस्त्रप्रदीप्तेऽग्नौ यदा तं पातयिष्यति
BR-03-11-242-014c	वर्षात्त्रयोदशादूर्ध्वं रणसत्रे नराधिपः
BR-03-11-242-015a	यदा क्रोधहविर्मोक्ता धार्तराष्ट्रेषु पाण्डवः
BR-03-11-242-015c	आगन्तारस्तदा स्मेति वाच्यस्ते स सुयोधनः
BR-03-11-242-016a	शेषास्तु पाण्डवा राजन्नैवोचुः किञ्चिदप्रियम्
BR-03-11-242-016c	दूतश्चापि यथावृत्तं धार्तराष्ट्रे न्यवेदयत्
BR-03-11-242-017a	अथाजग्मुर्नरश्रेष्ठा नानाजनपदेश्वराः
BR-03-11-242-017c	ब्राह्मणाश्च महाभागा धार्तराष्ट्रपुरं प्रति
BR-03-11-242-018a	ते त्वर्चिता यथाशास्त्रं यथावर्णं यथाक्रमम्
BR-03-11-242-018c	मुदा परमया युक्ताः प्रीत्या चापि नरेश्वर
BR-03-11-242-019a	धृतराष्ट्रोऽपि राजेन्द्र संवृतः सर्वकौरवैः
BR-03-11-242-019c	हर्षेण महता युक्तो विदुरं प्रत्यभाषत
BR-03-11-242-020a	यथा सुखी जनः सर्वः क्षत्तः स्यादन्नसंयुतः
BR-03-11-242-020c	तुष्येच्च यज्ञसदने तथा क्षिप्रं विधीयताम्
BR-03-11-242-021a	विदुरस्त्वेवमाज्ञप्तः सर्ववर्णानरिन्दम
BR-03-11-242-021c	यथाप्रमाणतो विद्वान्पूजयामास धर्मवित्
BR-03-11-242-022a	भक्ष्यभोज्यान्नपानेन माल्यैश्चापि सुगन्धिभिः
BR-03-11-242-022c	वासोभिर्विविधैश्चैव योजयामास हृष्टवत्
BR-03-11-242-023a	कृत्वा ह्यवभृथं वीरो यथाशास्त्रं यथाक्रमम्
BR-03-11-242-023c	सान्त्वयित्वा च राजेन्द्रो दत्त्वा च विविधं वसु
BR-03-11-242-023e	विसर्जयामास नृपान्ब्राह्मणांश्च सहस्रशः
BR-03-11-242-024a	विसर्जयित्वा स नृपान्भ्रातृभिः परिवारितः
BR-03-11-242-024c	विवेश हास्तिनपुरं सहितः कर्णसौबलैः
