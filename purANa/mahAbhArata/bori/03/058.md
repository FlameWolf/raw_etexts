001	बृहदश्व उवाच
001a	ततस्तु याते वार्ष्णेये पुण्यश्लोकस्य दीव्यतः
001c	पुष्करेण हृतं राज्यं यच्चान्यद्वसु किञ्चन
002a	हृतराज्यं नलं राजन्प्रहसन्पुष्करोऽब्रवीत्
002c	द्यूतं प्रवर्ततां भूयः प्रतिपाणोऽस्ति कस्तव
003a	शिष्टा ते दमयन्त्येका सर्वमन्यद्धृतं मया
003c	दमयन्त्याः पणः साधु वर्ततां यदि मन्यसे
004a	पुष्करेणैवमुक्तस्य पुण्यश्लोकस्य मन्युना
004c	व्यदीर्यतेव हृदयं न चैनं किञ्चिदब्रवीत्
005a	ततः पुष्करमालोक्य नलः परममन्युमान्
005c	उत्सृज्य सर्वगात्रेभ्यो भूषणानि महायशाः
006a	एकवासा असंवीतः सुहृच्छोकविवर्धनः
006c	निश्चक्राम तदा राजा त्यक्त्वा सुविपुलां श्रियम्
007a	दमयन्त्येकवस्त्रा तं गच्छन्तं पृष्ठतोऽन्वियात्
007c	स तया बाह्यतः सार्धं त्रिरात्रं नैषधोऽवसत्
008a	पुष्करस्तु महाराज घोषयामास वै पुरे
008c	नले यः सम्यगातिष्ठेत्स गच्छेद्वध्यतां मम
009a	पुष्करस्य तु वाक्येन तस्य विद्वेषणेन च
009c	पौरा न तस्मिन्सत्कारं कृतवन्तो युधिष्ठिर
010a	स तथा नगराभ्याशे सत्कारार्हो न सत्कृतः
010c	त्रिरात्रमुषितो राजा जलमात्रेण वर्तयन्
011a	क्षुधा सम्पीड्यमानस्तु नलो बहुतिथेऽहनि
011c	अपश्यच्छकुनान्कांश्चिद्धिरण्यसदृशच्छदान्
012a	स चिन्तयामास तदा निषधाधिपतिर्बली
012c	अस्ति भक्षो ममाद्यायं वसु चेदं भविष्यति
013a	ततस्तानन्तरीयेण वाससा समवास्तृणोत्
013c	तस्यान्तरीयमादाय जग्मुः सर्वे विहायसा
014a	उत्पतन्तः खगास्ते तु वाक्यमाहुस्तदा नलम्
014c	दृष्ट्वा दिग्वाससं भूमौ स्थितं दीनमधोमुखम्
015a	वयमक्षाः सुदुर्बुद्धे तव वासो जिहीर्षवः
015c	आगता न हि नः प्रीतिः सवाससि गते त्वयि
016a	तान्समीक्ष्य गतानक्षानात्मानं च विवाससम्
016c	पुण्यश्लोकस्ततो राजा दमयन्तीमथाब्रवीत्
017a	येषां प्रकोपादैश्वर्यात्प्रच्युतोऽहमनिन्दिते
017c	प्राणयात्रां न विन्दे च दुःखितः क्षुधयार्दितः
018a	येषां कृते न सत्कारमकुर्वन्मयि नैषधाः
018c	त इमे शकुना भूत्वा वासोऽप्यपहरन्ति मे
019a	वैषम्यं परमं प्राप्तो दुःखितो गतचेतनः
019c	भर्ता तेऽहं निबोधेदं वचनं हितमात्मनः
020a	एते गच्छन्ति बहवः पन्थानो दक्षिणापथम्
020c	अवन्तीमृक्षवन्तं च समतिक्रम्य पर्वतम्
021a	एष विन्ध्यो महाशैलः पयोष्णी च समुद्रगा
021c	आश्रमाश्च महर्षीणाममी पुष्पफलान्विताः
022a	एष पन्था विदर्भाणामयं गच्छति कोसलान्
022c	अतः परं च देशोऽयं दक्षिणे दक्षिणापथः
023a	ततः सा बाष्पकलया वाचा दुःखेन कर्शिता
023c	उवाच दमयन्ती तं नैषधं करुणं वचः
024a	उद्वेपते मे हृदयं सीदन्त्यङ्गानि सर्वशः
024c	तव पार्थिव सङ्कल्पं चिन्तयन्त्याः पुनः पुनः
025a	हृतराज्यं हृतधनं विवस्त्रं क्षुच्छ्रमान्वितम्
025c	कथमुत्सृज्य गच्छेयमहं त्वां विजने वने
026a	श्रान्तस्य ते क्षुधार्तस्य चिन्तयानस्य तत्सुखम्
026c	वने घोरे महाराज नाशयिष्यामि ते क्लमम्
027a	न च भार्यासमं किञ्चिद्विद्यते भिषजां मतम्
027c	औषधं सर्वदुःखेषु सत्यमेतद्ब्रवीमि ते
028	नल उवाच
028a	एवमेतद्यथात्थ त्वं दमयन्ति सुमध्यमे
028c	नास्ति भार्यासमं मित्रं नरस्यार्तस्य भेषजम्
029a	न चाहं त्यक्तुकामस्त्वां किमर्थं भीरु शङ्कसे
029c	त्यजेयमहमात्मानं न त्वेव त्वामनिन्दिते
030	दमयन्त्युवाच
030a	यदि मां त्वं महाराज न विहातुमिहेच्छसि
030c	तत्किमर्थं विदर्भाणां पन्थाः समुपदिश्यते
031a	अवैमि चाहं नृपते न त्वं मां त्यक्तुमर्हसि
031c	चेतसा त्वपकृष्टेन मां त्यजेथा महापते
032a	पन्थानं हि ममाभीक्ष्णमाख्यासि नरसत्तम
032c	अतोनिमित्तं शोकं मे वर्धयस्यमरप्रभ
033a	यदि चायमभिप्रायस्तव राजन्व्रजेदिति
033c	सहितावेव गच्छावो विदर्भान्यदि मन्यसे
034a	विदर्भराजस्तत्र त्वां पूजयिष्यति मानद
034c	तेन त्वं पूजितो राजन्सुखं वत्स्यसि नो गृहे
