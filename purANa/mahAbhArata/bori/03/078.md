001	बृहदश्व उवाच
001a	प्रशान्ते तु पुरे हृष्टे सम्प्रवृत्ते महोत्सवे
001c	महत्या सेनया राजा दमयन्तीमुपानयत्
002a	दमयन्तीमपि पिता सत्कृत्य परवीरहा
002c	प्रस्थापयदमेयात्मा भीमो भीमपराक्रमः
003a	आगतायां तु वैदर्भ्यां सपुत्रायां नलो नृपः
003c	वर्तयामास मुदितो देवराडिव नन्दने
004a	तथा प्रकाशतां यातो जम्बूद्वीपेऽथ राजसु
004c	पुनः स्वे चावसद्राज्ये प्रत्याहृत्य महायशाः
005a	ईजे च विविधैर्यज्ञैर्विधिवत्स्वाप्तदक्षिणैः
005c	तथा त्वमपि राजेन्द्र ससुहृद्वक्ष्यसेऽचिरात्
006a	दुःखमेतादृशं प्राप्तो नलः परपुरञ्जयः
006c	देवनेन नरश्रेष्ठ सभार्यो भरतर्षभ
007a	एकाकिनैव सुमहन्नलेन पृथिवीपते
007c	दुःखमासादितं घोरं प्राप्तश्चाभ्युदयः पुनः
008a	त्वं पुनर्भ्रातृसहितः कृष्णया चैव पाण्डव
008c	रमसेऽस्मिन्महारण्ये धर्ममेवानुचिन्तयन्
009a	ब्राह्मणैश्च महाभागैर्वेदवेदाङ्गपारगैः
009c	नित्यमन्वास्यसे राजंस्तत्र का परिदेवना
010a	इतिहासमिमं चापि कलिनाशनमुच्यते
010c	शक्यमाश्वासितुं श्रुत्वा त्वद्विधेन विशां पते
011a	अस्थिरत्वं च सञ्चिन्त्य पुरुषार्थस्य नित्यदा
011c	तस्याये च व्यये चैव समाश्वसिहि मा शुचः
012a	ये चेदं कथयिष्यन्ति नलस्य चरितं महत्
012c	श्रोष्यन्ति चाप्यभीक्ष्णं वै नालक्ष्मीस्तान्भजिष्यति
012e	अर्थास्तस्योपपत्स्यन्ते धन्यतां च गमिष्यति
013a	इतिहासमिमं श्रुत्वा पुराणं शश्वदुत्तमम्
013c	पुत्रान्पौत्रान्पशूंश्चैव वेत्स्यते नृषु चाग्र्यताम्
013e	अरोगः प्रीतिमांश्चैव भविष्यति न संशयः
014a	भयं पश्यसि यच्च त्वमाह्वयिष्यति मां पुनः
014c	अक्षज्ञ इति तत्तेऽहं नाशयिष्यामि पार्थिव
015a	वेदाक्षहृदयं कृत्स्नमहं सत्यपराक्रम
015c	उपपद्यस्व कौन्तेय प्रसन्नोऽहं ब्रवीमि ते
016	वैशम्पायन उवाच
016a	ततो हृष्टमना राजा बृहदश्वमुवाच ह
016c	भगवन्नक्षहृदयं ज्ञातुमिच्छामि तत्त्वतः
017a	ततोऽक्षहृदयं प्रादात्पाण्डवाय महात्मने
017c	दत्त्वा चाश्वशिरोऽगच्छदुपस्प्रष्टुं महातपाः
018a	बृहदश्वे गते पार्थमश्रौषीत्सव्यसाचिनम्
018c	वर्तमानं तपस्युग्रे वायुभक्षं मनीषिणम्
019a	ब्राह्मणेभ्यस्तपस्विभ्यः सम्पतद्भ्यस्ततस्ततः
019c	तीर्थशैलवरेभ्यश्च समेतेभ्यो दृढव्रतः
020a	इति पार्थो महाबाहुर्दुरापं तप आस्थितः
020c	न तथा दृष्टपूर्वोऽन्यः कश्चिदुग्रतपा इति
021a	यथा धनञ्जयः पार्थस्तपस्वी नियतव्रतः
021c	मुनिरेकचरः श्रीमान्धर्मो विग्रहवानिव
022a	तं श्रुत्वा पाण्डवो राजंस्तप्यमानं महावने
022c	अन्वशोचत कौन्तेयः प्रियं वै भ्रातरं जयम्
023a	दह्यमानेन तु हृदा शरणार्थी महावने
023c	ब्राह्मणान्विविधज्ञानान्पर्यपृच्छद्युधिष्ठिरः
