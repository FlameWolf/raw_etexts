001	धृतराष्ट्र उवाच
001a	किर्मीरस्य वधं क्षत्तः श्रोतुमिच्छामि कथ्यताम्
001c	रक्षसा भीमसेनस्य कथमासीत्समागमः
002	विदुर उवाच
002a	शृणु भीमस्य कर्मेदमतिमानुषकर्मणः
002c	श्रुतपूर्वं मया तेषां कथान्तेषु पुनः पुनः
003a	इतः प्रयाता राजेन्द्र पाण्डवा द्यूतनिर्जिताः
003c	जग्मुस्त्रिभिरहोरात्रैः काम्यकं नाम तद्वनम्
004a	रात्रौ निशीथे स्वाभीले गतेऽर्धसमये नृप
004c	प्रचारे पुरुषादानां रक्षसां भीमकर्मणाम्
005a	तद्वनं तापसा नित्यं शेषाश्च वनचारिणः
005c	दूरात्परिहरन्ति स्म पुरुषादभयात्किल
006a	तेषां प्रविशतां तत्र मार्गमावृत्य भारत
006c	दीप्ताक्षं भीषणं रक्षः सोल्मुकं प्रत्यदृश्यत
007a	बाहू महान्तौ कृत्वा तु तथास्यं च भयानकम्
007c	स्थितमावृत्य पन्थानं येन यान्ति कुरूद्वहाः
008a	दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम्
008c	सार्करश्मितडिच्चक्रं सबलाकमिवाम्बुदम्
009a	सृजन्तं राक्षसीं मायां महारावविराविणम्
009c	मुञ्चन्तं विपुलं नादं सतोयमिव तोयदम्
010a	तस्य नादेन सन्त्रस्ताः पक्षिणः सर्वतोदिशम्
010c	विमुक्तनादाः सम्पेतुः स्थलजा जलजैः सह
011a	सम्प्रद्रुतमृगद्वीपिमहिषर्क्षसमाकुलम्
011c	तद्वनं तस्य नादेन सम्प्रस्थितमिवाभवत्
012a	तस्योरुवाताभिहता ताम्रपल्लवबाहवः
012c	विदूरजाताश्च लताः समाश्लिष्यन्त पादपान्
013a	तस्मिन्क्षणेऽथ प्रववौ मारुतो भृशदारुणः
013c	रजसा संवृतं तेन नष्टर्क्षमभवन्नभः
014a	पञ्चानां पाण्डुपुत्राणामविज्ञातो महारिपुः
014c	पञ्चानामिन्द्रियाणां तु शोकवेग इवातुलः
015a	स दृष्ट्वा पाण्डवान्दूरात्कृष्णाजिनसमावृतान्
015c	आवृणोत्तद्वनद्वारं मैनाक इव पर्वतः
016a	तं समासाद्य वित्रस्ता कृष्णा कमललोचना
016c	अदृष्टपूर्वं सन्त्रासान्न्यमीलयत लोचने
017a	दुःशासनकरोत्सृष्टविप्रकीर्णशिरोरुहा
017c	पञ्चपर्वतमध्यस्था नदीवाकुलतां गता
018a	मोमुह्यमानां तां तत्र जगृहुः पञ्च पाण्डवाः
018c	इन्द्रियाणि प्रसक्तानि विषयेषु यथा रतिम्
019a	अथ तां राक्षसीं मायामुत्थितां घोरदर्शनाम्
019c	रक्षोघ्नैर्विविधैर्मन्त्रैर्धौम्यः सम्यक्प्रयोजितैः
019e	पश्यतां पाण्डुपुत्राणां नाशयामास वीर्यवान्
020a	स नष्टमायोऽतिबलः क्रोधविस्फारितेक्षणः
020c	काममूर्तिधरः क्षुद्रः कालकल्पो व्यदृश्यत
021a	तमुवाच ततो राजा दीर्घप्रज्ञो युधिष्ठिरः
021c	को भवान्कस्य वा किं ते क्रियतां कार्यमुच्यताम्
022a	प्रत्युवाचाथ तद्रक्षो धर्मराजं युधिष्ठिरम्
022c	अहं बकस्य वै भ्राता किर्मीर इति विश्रुतः
023a	वनेऽस्मिन्काम्यके शून्ये निवसामि गतज्वरः
023c	युधि निर्जित्य पुरुषानाहारं नित्यमाचरन्
024a	के यूयमिह सम्प्राप्ता भक्ष्यभूता ममान्तिकम्
024c	युधि निर्जित्य वः सर्वान्भक्षयिष्ये गतज्वरः
025a	युधिष्ठिरस्तु तच्छ्रुत्वा वचस्तस्य दुरात्मनः
025c	आचचक्षे ततः सर्वं गोत्रनामादि भारत
026a	पाण्डवो धर्मराजोऽहं यदि ते श्रोत्रमागतः
026c	सहितो भ्रातृभिः सर्वैर्भीमसेनार्जुनादिभिः
027a	हृतराज्यो वने वासं वस्तुं कृतमतिस्ततः
027c	वनमभ्यागतो घोरमिदं तव परिग्रहम्
028a	किर्मीरस्त्वब्रवीदेनं दिष्ट्या देवैरिदं मम
028c	उपपादितमद्येह चिरकालान्मनोगतम्
029a	भीमसेनवधार्थं हि नित्यमभ्युद्यतायुधः
029c	चरामि पृथिवीं कृत्स्नां नैनमासादयाम्यहम्
030a	सोऽयमासादितो दिष्ट्या भ्रातृहा काङ्क्षितश्चिरम्
030c	अनेन हि मम भ्राता बको विनिहतः प्रियः
031a	वेत्रकीयगृहे राजन्ब्राह्मणच्छद्मरूपिणा
031c	विद्याबलमुपाश्रित्य न ह्यस्त्यस्यौरसं बलम्
032a	हिडिम्बश्च सखा मह्यं दयितो वनगोचरः
032c	हतो दुरात्मनानेन स्वसा चास्य हृता पुरा
033a	सोऽयमभ्यागतो मूढो ममेदं गहनं वनम्
033c	प्रचारसमयेऽस्माकमर्धरात्रे समास्थिते
034a	अद्यास्य यातयिष्यामि तद्वैरं चिरसम्भृतम्
034c	तर्पयिष्यामि च बकं रुधिरेणास्य भूरिणा
035a	अद्याहमनृणो भूत्वा भ्रातुः सख्युस्तथैव च
035c	शान्तिं लब्धास्मि परमां हत्वा राक्षसकण्टकम्
036a	यदि तेन पुरा मुक्तो भीमसेनो बकेन वै
036c	अद्यैनं भक्षयिष्यामि पश्यतस्ते युधिष्ठिर
037a	एनं हि विपुलप्राणमद्य हत्वा वृकोदरम्
037c	सम्भक्ष्य जरयिष्यामि यथागस्त्यो महासुरम्
038a	एवमुक्तस्तु धर्मात्मा सत्यसन्धो युधिष्ठिरः
038c	नैतदस्तीति सक्रोधो भर्त्सयामास राक्षसम्
039a	ततो भीमो महाबाहुरारुज्य तरसा द्रुमम्
039c	दशव्याममिवोद्विद्धं निष्पत्रमकरोत्तदा
040a	चकार सज्यं गाण्डीवं वज्रनिष्पेषगौरवम्
040c	निमेषान्तरमात्रेण तथैव विजयोऽर्जुनः
041a	निवार्य भीमो जिष्णुं तु तद्रक्षो घोरदर्शनम्
041c	अभिद्रुत्याब्रवीद्वाक्यं तिष्ठ तिष्ठेति भारत
042a	इत्युक्त्वैनमभिक्रुद्धः कक्ष्यामुत्पीड्य पाण्डवः
042c	निष्पिष्य पाणिना पाणिं सन्दष्टोष्ठपुटो बली
042e	तमभ्यधावद्वेगेन भीमो वृक्षायुधस्तदा
043a	यमदण्डप्रतीकाशं ततस्तं तस्य मूर्धनि
043c	पातयामास वेगेन कुलिशं मघवानिव
044a	असम्भ्रान्तं तु तद्रक्षः समरे प्रत्यदृश्यत
044c	चिक्षेप चोल्मुकं दीप्तमशनिं ज्वलितामिव
045a	तदुदस्तमलातं तु भीमः प्रहरतां वरः
045c	पदा सव्येन चिक्षेप तद्रक्षः पुनराव्रजत्
046a	किर्मीरश्चापि सहसा वृक्षमुत्पाट्य पाण्डवम्
046c	दण्डपाणिरिव क्रुद्धः समरे प्रत्ययुध्यत
047a	तद्वृक्षयुद्धमभवन्महीरुहविनाशनम्
047c	वालिसुग्रीवयोर्भ्रात्रोर्यथा श्रीकाङ्क्षिणोः पुरा
048a	शीर्षयोः पतिता वृक्षा बिभिदुर्नैकधा तयोः
048c	यथैवोत्पलपद्मानि मत्तयोर्द्विपयोस्तथा
049a	मुञ्जवज्जर्जरीभूता बहवस्तत्र पादपाः
049c	चीराणीव व्युदस्तानि रेजुस्तत्र महावने
050a	तद्वृक्षयुद्धमभवत्सुमुहूर्तं विशां पते
050c	राक्षसानां च मुख्यस्य नराणामुत्तमस्य च
051a	ततः शिलां समुत्क्षिप्य भीमस्य युधि तिष्ठतः
051c	प्राहिणोद्राक्षसः क्रुद्धो भीमसेनश्चचाल ह
052a	तं शिलाताडनजडं पर्यधावत्स राक्षसः
052c	बाहुविक्षिप्तकिरणः स्वर्भानुरिव भास्करम्
053a	तावन्योन्यं समाश्लिष्य प्रकर्षन्तौ परस्परम्
053c	उभावपि चकाशेते प्रयुद्धौ वृषभाविव
054a	तयोरासीत्सुतुमुलः सम्प्रहारः सुदारुणः
054c	नखदंष्ट्रायुधवतोर्व्याघ्रयोरिव दृप्तयोः
055a	दुर्योधननिकाराच्च बाहुवीर्याच्च दर्पितः
055c	कृष्णानयनदृष्टश्च व्यवर्धत वृकोदरः
056a	अभिपत्याथ बाहुभ्यां प्रत्यगृह्णादमर्षितः
056c	मातङ्ग इव मातङ्गं प्रभिन्नकरटामुखः
057a	तं चाप्यथ ततो रक्षः प्रतिजग्राह वीर्यवान्
057c	तमाक्षिपद्भीमसेनो बलेन बलिनां वरः
058a	तयोर्भुजविनिष्पेषादुभयोर्बलिनोस्तदा
058c	शब्दः समभवद्घोरो वेणुस्फोटसमो युधि
059a	अथैनमाक्षिप्य बलाद्गृह्य मध्ये वृकोदरः
059c	धूनयामास वेगेन वायुश्चण्ड इव द्रुमम्
060a	स भीमेन परामृष्टो दुर्बलो बलिना रणे
060c	व्यस्पन्दत यथाप्राणं विचकर्ष च पाण्डवम्
061a	तत एनं परिश्रान्तमुपलभ्य वृकोदरः
061c	योक्त्रयामास बाहुभ्यां पशुं रशनया यथा
062a	विनदन्तं महानादं भिन्नभेरीसमस्वनम्
062c	भ्रामयामास सुचिरं विस्फुरन्तमचेतसम्
063a	तं विषीदन्तमाज्ञाय राक्षसं पाण्डुनन्दनः
063c	प्रगृह्य तरसा दोर्भ्यां पशुमारममारयत्
064a	आक्रम्य स कटीदेशे जानुना राक्षसाधमम्
064c	अपीडयत बाहुभ्यां कण्ठं तस्य वृकोदरः
065a	अथ तं जडसर्वाङ्गं व्यावृत्तनयनोल्बणम्
065c	भूतले पातयामास वाक्यं चेदमुवाच ह
066a	हिडिम्बबकयोः पाप न त्वमश्रुप्रमार्जनम्
066c	करिष्यसि गतश्चासि यमस्य सदनं प्रति
067a	इत्येवमुक्त्वा पुरुषप्रवीरस्तं राक्षसं क्रोधविवृत्तनेत्रः
067c	प्रस्रस्तवस्त्राभरणं स्फुरन्तमुद्भ्रान्तचित्तं व्यसुमुत्ससर्ज
068a	तस्मिन्हते तोयदतुल्यरूपे कृष्णां पुरस्कृत्य नरेन्द्रपुत्राः
068c	भीमं प्रशस्याथ गुणैरनेकैर्हृष्टास्ततो द्वैतवनाय जग्मुः
069a	एवं विनिहतः सङ्ख्ये किर्मीरो मनुजाधिप
069c	भीमेन वचनात्तस्य धर्मराजस्य कौरव
070a	ततो निष्कण्टकं कृत्वा वनं तदपराजितः
070c	द्रौपद्या सह धर्मज्ञो वसतिं तामुवास ह
071a	समाश्वास्य च ते सर्वे द्रौपदीं भरतर्षभाः
071c	प्रहृष्टमनसः प्रीत्या प्रशशंसुर्वृकोदरम्
072a	भीमबाहुबलोत्पिष्टे विनष्टे राक्षसे ततः
072c	विविशुस्तद्वनं वीराः क्षेमं निहतकण्टकम्
073a	स मया गच्छता मार्गे विनिकीर्णो भयावहः
073c	वने महति दुष्टात्मा दृष्टो भीमबलाद्धतः
074a	तत्राश्रौषमहं चैतत्कर्म भीमस्य भारत
074c	ब्राह्मणानां कथयतां ये तत्रासन्समागताः
075	वैशम्पायन उवाच
075a	एवं विनिहतं सङ्ख्ये किर्मीरं राक्षसोत्तमम्
075c	श्रुत्वा ध्यानपरो राजा निशश्वासार्तवत्तदा
