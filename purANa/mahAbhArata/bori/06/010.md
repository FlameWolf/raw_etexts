001	धृतराष्ट्र उवाच
001a	यदिदं भारतं वर्षं यत्रेदं मूर्छितं बलम्
001c	यत्रातिमात्रं लुब्धोऽयं पुत्रो दुर्योधनो मम
002a	यत्र गृद्धाः पाण्डुसुता यत्र मे सज्जते मनः
002c	एतन्मे तत्त्वमाचक्ष्व कुशलो ह्यसि सञ्जय
003	सञ्जय उवाच
003a	न तत्र पाण्डवा गृद्धाः शृणु राजन्वचो मम
003c	गृद्धो दुर्योधनस्तत्र शकुनिश्चापि सौबलः
004a	अपरे क्षत्रियाश्चापि नानाजनपदेश्वराः
004c	ये गृद्धा भारते वर्षे न मृष्यन्ति परस्परम्
005a	अत्र ते वर्णयिष्यामि वर्षं भारत भारतम्
005c	प्रियमिन्द्रस्य देवस्य मनोर्वैवस्वतस्य च
006a	पृथोश्च राजन्वैन्यस्य तथेक्ष्वाकोर्महात्मनः
006c	ययातेरम्बरीषस्य मान्धातुर्नहुषस्य च
007a	तथैव मुचुकुन्दस्य शिबेरौशीनरस्य च
007c	ऋषभस्य तथैलस्य नृगस्य नृपतेस्तथा
008a	अन्येषां च महाराज क्षत्रियाणां बलीयसाम्
008c	सर्वेषामेव राजेन्द्र प्रियं भारत भारतम्
009a	तत्ते वर्षं प्रवक्ष्यामि यथाश्रुतमरिन्दम
009c	शृणु मे गदतो राजन्यन्मां त्वं परिपृच्छसि
010a	महेन्द्रो मलयः सह्यः शुक्तिमानृक्षवानपि
010c	विन्ध्यश्च पारियात्रश्च सप्तैते कुलपर्वताः
011a	तेषां सहस्रशो राजन्पर्वतास्तु समीपतः
011c	अभिज्ञाताः सारवन्तो विपुलाश्चित्रसानवः
012a	अन्ये ततोऽपरिज्ञाता ह्रस्वा ह्रस्वोपजीविनः
012c	आर्या म्लेच्छाश्च कौरव्य तैर्मिश्राः पुरुषा विभो
013a	नदीः पिबन्ति बहुला गङ्गां सिन्धुं सरस्वतीम्
013c	गोदावरीं नर्मदां च बाहुदां च महानदीम्
014a	शतद्रुं चन्द्रभागां च यमुनां च महानदीम्
014c	दृषद्वतीं विपाशां च विपापां स्थूलवालुकाम्
015a	नदीं वेत्रवतीं चैव कृष्णवेणां च निम्नगाम्
015c	इरावतीं वितस्तां च पयोष्णीं देविकामपि
016a	वेदस्मृतिं वेतसिनीं त्रिदिवामिष्कुमालिनीम्
016c	करीषिणीं चित्रवहां चित्रसेनां च निम्नगाम्
017a	गोमतीं धूतपापां च वन्दनां च महानदीम्
017c	कौशिकीं त्रिदिवां कृत्यां विचित्रां लोहतारिणीम्
018a	रथस्थां शतकुम्भां च सरयूं च नरेश्वर
018c	चर्मण्वतीं वेत्रवतीं हस्तिसोमां दिशं तथा
019a	शतावरीं पयोष्णीं च परां भैमरथीं तथा
019c	कावेरीं चुलुकां चापि वापीं शतबलामपि
020a	निचीरां महितां चापि सुप्रयोगां नराधिप
020c	पवित्रां कुण्डलां सिन्धुं वाजिनीं पुरमालिनीम्
021a	पूर्वाभिरामां वीरां च भीमामोघवतीं तथा
021c	पलाशिनीं पापहरां महेन्द्रां पिप्पलावतीम्
022a	पारिषेणामसिक्नीं च सरलां भारमर्दिनीम्
022c	पुरुहीं प्रवरां मेनां मोघां घृतवतीं तथा
023a	धूमत्यामतिकृष्णां च सूचीं छावीं च कौरव
023c	सदानीरामधृष्यां च कुशधारां महानदीम्
024a	शशिकान्तां शिवां चैव तथा वीरवतीमपि
024c	वास्तुं सुवास्तुं गौरीं च कम्पनां सहिरण्वतीम्
025a	हिरण्वतीं चित्रवतीं चित्रसेनां च निम्नगाम्
025c	रथचित्रां ज्योतिरथां विश्वामित्रां कपिञ्जलाम्
026a	उपेन्द्रां बहुलां चैव कुचरामम्बुवाहिनीम्
026c	वैनन्दीं पिञ्जलां वेण्णां तुङ्गवेणां महानदीम्
027a	विदिशां कृष्णवेण्णां च ताम्रां च कपिलामपि
027c	शलुं सुवामां वेदाश्वां हरिस्रावां महापगाम्
028a	शीघ्रां च पिच्छिलां चैव भारद्वाजीं च निम्नगाम्
028c	कौशिकीं निम्नगां शोणां बाहुदामथ चन्दनाम्
029a	दुर्गामन्तःशिलां चैव ब्रह्ममेध्यां बृहद्वतीम्
029c	चरक्षां महिरोहीं च तथा जम्बुनदीमपि
030a	सुनसां तमसां दासीं त्रसामन्यां वराणसीम्
030c	लोलोद्धृतकरां चैव पूर्णाशां च महानदीम्
031a	मानवीं वृषभां चैव महानद्यो जनाधिप
031c	सदानिरामयां वृत्यां मन्दगां मन्दवाहिनीम्
032a	ब्रह्माणीं च महागौरीं दुर्गामपि च भारत
032c	चित्रोपलां चित्रबर्हां मञ्जुं मकरवाहिनीम्
033a	मन्दाकिनीं वैतरणीं कोकां चैव महानदीम्
033c	शुक्तिमतीमरण्यां च पुष्पवेण्युत्पलावतीम्
034a	लोहित्यां करतोयां च तथैव वृषभङ्गिनीम्
034c	कुमारीमृषिकुल्यां च ब्रह्मकुल्यां च भारत
035a	सरस्वतीः सुपुण्याश्च सर्वा गङ्गाश्च मारिष
035c	विश्वस्य मातरः सर्वाः सर्वाश्चैव महाबलाः
036a	तथा नद्यस्त्वप्रकाशाः शतशोऽथ सहस्रशः
036c	इत्येताः सरितो राजन्समाख्याता यथास्मृति
037a	अत ऊर्ध्वं जनपदान्निबोध गदतो मम
037c	तत्रेमे कुरुपाञ्चालाः शाल्वमाद्रेयजाङ्गलाः
038a	शूरसेनाः कलिङ्गाश्च बोधा मौकास्तथैव च
038c	मत्स्याः सुकुट्यः सौबल्याः कुन्तलाः काशिकोशलाः
039a	चेदिवत्साः करूषाश्च भोजाः सिन्धुपुलिन्दकाः
039c	उत्तमौजा दशार्णाश्च मेकलाश्चोत्कलैः सह
040a	पाञ्चालाः कौशिजाश्चैव एकपृष्ठा युगन्धराः
040c	सौधा मद्रा भुजिङ्गाश्च काशयोऽपरकाशयः
041a	जठराः कुक्कुशाश्चैव सुदाशार्णाश्च भारत
041c	कुन्तयोऽवन्तयश्चैव तथैवापरकुन्तयः
042a	गोविन्दा मन्दकाः षण्डा विदर्भानूपवासिकाः
042c	अश्मकाः पांसुराष्ट्राश्च गोपराष्ट्राः पनीतकाः
043a	आदिराष्ट्राः सुकुट्टाश्च बलिराष्ट्रं च केवलम्
043c	वानरास्याः प्रवाहाश्च वक्रा वक्रभयाः शकाः
044a	विदेहका मागधाश्च सुह्माश्च विजयास्तथा
044c	अङ्गा वङ्गाः कलिङ्गाश्च यकृल्लोमान एव च
045a	मल्लाः सुदेष्णाः प्राहूतास्तथा माहिषकार्षिकाः
045c	वाहीका वाटधानाश्च आभीराः कालतोयकाः
046a	अपरन्ध्राश्च शूद्राश्च पह्लवाश्चर्मखण्डिकाः
046c	अटवीशबराश्चैव मरुभौमाश्च मारिष
047a	उपावृश्चानुपावृश्चसुराष्ट्राः केकयास्तथा
047c	कुट्टापरान्ता द्वैधेयाः काक्षाः सामुद्रनिष्कुटाः
048a	अन्ध्राश्च बहवो राजन्नन्तर्गिर्यास्तथैव च
048c	बहिर्गिर्याङ्गमलदा मागधा मानवर्जकाः
049a	मह्युत्तराः प्रावृषेया भार्गवाश्च जनाधिप
049c	पुण्ड्रा भार्गाः किराताश्च सुदोष्णाः प्रमुदास्तथा
050a	शका निषादा निषधास्तथैवानर्तनैरृताः
050c	दुगूलाः प्रतिमत्स्याश्च कुशलाः कुनटास्तथा
051a	तीरग्राहास्तरतोया राजिका रस्यकागणाः
051c	तिलकाः पारसीकाश्च मधुमन्तः प्रकुत्सकाः
052a	काश्मीराः सिन्धुसौवीरा गान्धारा दर्शकास्तथा
052c	अभीसारा कुलूताश्च शैवला बाह्लिकास्तथा
053a	दर्वीकाः सकचा दर्वा वातजामरथोरगाः
053c	बहुवाद्याश्च कौरव्य सुदामानः सुमल्लिकाः
054a	वध्राः करीषकाश्चापि कुलिन्दोपत्यकास्तथा
054c	वनायवो दशापार्श्वा रोमाणः कुशबिन्दवः
055a	कच्छा गोपालकच्छाश्च लाङ्गलाः परवल्लकाः
055c	किराता बर्बराः सिद्धा विदेहास्ताम्रलिङ्गकाः
056a	ओष्ट्राः पुण्ड्राः ससैरन्ध्राः पार्वतीयाश्च मारिष
056c	अथापरे जनपदा दक्षिणा भरतर्षभ
057a	द्रविडाः केरलाः प्राच्या भूषिका वनवासिनः
057c	उन्नत्यका माहिषका विकल्पा मूषकास्तथा
058a	कर्णिकाः कुन्तिकाश्चैव सौद्भिदा नलकालकाः
058c	कौकुट्टकास्तथा चोलाः कोङ्कणा मालवाणकाः
059a	समङ्गाः कोपनाश्चैव कुकुराङ्गदमारिषाः
059c	ध्वजिन्युत्सवसङ्केतास्त्रिगर्ताः सर्वसेनयः
060a	त्र्यङ्गाः केकरकाः प्रोष्ठाः परसञ्चरकास्तथा
060c	तथैव विन्ध्यपुलकाः पुलिन्दाः कल्कलैः सह
061a	मालका मल्लकाश्चैव तथैवापरवर्तकाः
061c	कुलिन्दाः कुलकाश्चैव करण्ठाः कुरकास्तथा
062a	मूषका स्तनबालाश्च सतियः पत्तिपञ्जकाः
062c	आदिदायाः सिरालाश्च स्तूबका स्तनपास्तथा
063a	हृषीविदर्भाः कान्तीकास्तङ्गणाः परतङ्गणाः
063c	उत्तराश्चापरे म्लेच्छा जना भरतसत्तम
064a	यवनाश्च सकाम्बोजा दारुणा म्लेच्छजातयः
064c	सक्षद्द्रुहः कुन्तलाश्च हूणाः पारतकैः सह
065a	तथैव मरधाश्चीनास्तथैव दशमालिकाः
065c	क्षत्रियोपनिवेशाश्च वैश्यशूद्रकुलानि च
066a	शूद्राभीराथ दरदाः काश्मीराः पशुभिः सह
066c	खशिकाश्च तुखाराश्च पल्लवा गिरिगह्वराः
067a	आत्रेयाः सभरद्वाजास्तथैव स्तनयोषिकाः
067c	औपकाश्च कलिङ्गाश्च किरातानां च जातयः
068a	तामरा हंसमार्गाश्च तथैव करभञ्जकाः
068c	उद्देशमात्रेण मया देशाः सङ्कीर्तिताः प्रभो
069a	यथागुणबलं चापि त्रिवर्गस्य महाफलम्
069c	दुह्येद्धेनुः कामधुक्च भूमिः सम्यगनुष्ठिता
070a	तस्यां गृध्यन्ति राजानः शूरा धर्मार्थकोविदाः
070c	ते त्यजन्त्याहवे प्राणान्रसागृद्धास्तरस्विनः
071a	देवमानुषकायानां कामं भूमिः परायणम्
071c	अन्योन्यस्यावलुम्पन्ति सारमेया इवामिषम्
072a	राजानो भरतश्रेष्ठ भोक्तुकामा वसुन्धराम्
072c	न चापि तृप्तिः कामानां विद्यते चेह कस्यचित्
073a	तस्मात्परिग्रहे भूमेर्यतन्ते कुरुपाण्डवाः
073c	साम्ना दानेन भेदेन दण्डेनैव च पार्थिव
074a	पिता माता च पुत्रश्च खं द्यौश्च नरपुङ्गव
074c	भूमिर्भवति भूतानां सम्यगच्छिद्रदर्शिनी
