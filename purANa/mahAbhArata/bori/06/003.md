BR-06-01-003-001	व्यास उवाच
BR-06-01-003-001a	खरा गोषु प्रजायन्ते रमन्ते मातृभिः सुताः
BR-06-01-003-001c	अनार्तवं पुष्पफलं दर्शयन्ति वने द्रुमाः
BR-06-01-003-002a	गर्भिण्यो राजपुत्र्यश्च जनयन्ति विभीषणान्
BR-06-01-003-002c	क्रव्यादान्पक्षिणश्चैव गोमायूनपरान्मृगान्
BR-06-01-003-003a	त्रिविषाणाश्चतुर्नेत्राः पञ्चपादा द्विमेहनाः
BR-06-01-003-003c	द्विशीर्षाश्च द्विपुच्छाश्च दंष्ट्रिणः पशवोऽशिवाः
BR-06-01-003-004a	जायन्ते विवृतास्याश्च व्याहरन्तोऽशिवा गिरः
BR-06-01-003-004c	त्रिपदाः शिखिनस्तार्क्ष्याश्चतुर्दंष्ट्रा विषाणिनः
BR-06-01-003-005a	तथैवान्याश्च दृश्यन्ते स्त्रियश्च ब्रह्मवादिनाम्
BR-06-01-003-005c	वैनतेयान्मयूरांश्च जनयन्त्यः पुरे तव
BR-06-01-003-006a	गोवत्सं वडवा सूते श्वा सृगालं महीपते
BR-06-01-003-006c	क्रकराञ्शारिकाश्चैव शुकांश्चाशुभवादिनः
BR-06-01-003-007a	स्त्रियः काश्चित्प्रजायन्ते चतस्रः पञ्च कन्यकाः
BR-06-01-003-007c	ता जातमात्रा नृत्यन्ति गायन्ति च हसन्ति च
BR-06-01-003-008a	पृथग्जनस्य कुडकाः स्तनपाः स्तेनवेश्मनि
BR-06-01-003-008c	नृत्यन्ति परिगायन्ति वेदयन्तो महद्भयम्
BR-06-01-003-009a	प्रतिमाश्चालिखन्त्यन्ये सशस्त्राः कालचोदिताः
BR-06-01-003-009c	अन्योन्यमभिधावन्ति शिशवो दण्डपाणयः
BR-06-01-003-009e	उपरुन्धन्ति कृत्वा च नगराणि युयुत्सवः
BR-06-01-003-010a	पद्मोत्पलानि वृक्षेषु जायन्ते कुमुदानि च
BR-06-01-003-010c	विष्वग्वाताश्च वान्त्युग्रा रजो न व्युपशाम्यति
BR-06-01-003-011a	अभीक्ष्णं कम्पते भूमिरर्कं राहुस्तथाग्रसत्
BR-06-01-003-011c	श्वेतो ग्रहस्तथा चित्रां समतिक्रम्य तिष्ठति
BR-06-01-003-012a	अभावं हि विशेषेण कुरूणां प्रतिपश्यति
BR-06-01-003-012c	धूमकेतुर्महाघोरः पुष्यमाक्रम्य तिष्ठति
BR-06-01-003-013a	सेनयोरशिवं घोरं करिष्यति महाग्रहः
BR-06-01-003-013c	मघास्वङ्गारको वक्रः श्रवणे च बृहस्पतिः
BR-06-01-003-014a	भाग्यं नक्षत्रमाक्रम्य सूर्यपुत्रेण पीड्यते
BR-06-01-003-014c	शुक्रः प्रोष्ठपदे पूर्वे समारुह्य विशां पते
BR-06-01-003-014e	उत्तरे तु परिक्रम्य सहितः प्रत्युदीक्षते
BR-06-01-003-015a	श्यामो ग्रहः प्रज्वलितः सधूमः सहपावकः
BR-06-01-003-015c	ऐन्द्रं तेजस्वि नक्षत्रं ज्येष्ठामाक्रम्य तिष्ठति
BR-06-01-003-016a	ध्रुवः प्रज्वलितो घोरमपसव्यं प्रवर्तते
BR-06-01-003-016c	चित्रास्वात्यन्तरे चैव धिष्ठितः परुषो ग्रहः
BR-06-01-003-017a	वक्रानुवक्रं कृत्वा च श्रवणे पावकप्रभः
BR-06-01-003-017c	ब्रह्मराशिं समावृत्य लोहिताङ्गो व्यवस्थितः
BR-06-01-003-018a	सर्वसस्यप्रतिच्छन्ना पृथिवी फलमालिनी
BR-06-01-003-018c	पञ्चशीर्षा यवाश्चैव शतशीर्षाश्च शालयः
BR-06-01-003-019a	प्रधानाः सर्वलोकस्य यास्वायत्तमिदं जगत्
BR-06-01-003-019c	ता गावः प्रस्नुता वत्सैः शोणितं प्रक्षरन्त्युत
BR-06-01-003-020a	निश्चेरुरपिधानेभ्यः खड्गाः प्रज्वलिता भृशम्
BR-06-01-003-020c	व्यक्तं पश्यन्ति शस्त्राणि सङ्ग्रामं समुपस्थितम्
BR-06-01-003-021a	अग्निवर्णा यथा भासः शस्त्राणामुदकस्य च
BR-06-01-003-021c	कवचानां ध्वजानां च भविष्यति महान्क्षयः
BR-06-01-003-022a	दिक्षु प्रज्वलितास्याश्च व्याहरन्ति मृगद्विजाः
BR-06-01-003-022c	अत्याहितं दर्शयन्तो वेदयन्ति महद्भयम्
BR-06-01-003-023a	एकपक्षाक्षिचरणः शकुनिः खचरो निशि
BR-06-01-003-023c	रौद्रं वदति संरब्धः शोणितं छर्दयन्मुहुः
BR-06-01-003-024a	ग्रहौ ताम्रारुणशिखौ प्रज्वलन्ताविव स्थितौ
BR-06-01-003-024c	सप्तर्षीणामुदाराणां समवच्छाद्य वै प्रभाम्
BR-06-01-003-025a	संवत्सरस्थायिनौ च ग्रहौ प्रज्वलितावुभौ
BR-06-01-003-025c	विशाखयोः समीपस्थौ बृहस्पतिशनैश्चरौ
BR-06-01-003-026a	कृत्तिकासु ग्रहस्तीव्रो नक्षत्रे प्रथमे ज्वलन्
BR-06-01-003-026c	वपूंष्यपहरन्भासा धूमकेतुरिव स्थितः
BR-06-01-003-027a	त्रिषु पूर्वेषु सर्वेषु नक्षत्रेषु विशां पते
BR-06-01-003-027c	बुधः सम्पततेऽभीक्ष्णं जनयन्सुमहद्भयम्
BR-06-01-003-028a	चतुर्दशीं पञ्चदशीं भूतपूर्वां च षोडशीम्
BR-06-01-003-028c	इमां तु नाभिजानामि अमावास्यां त्रयोदशीम्
BR-06-01-003-029a	चन्द्रसूर्यावुभौ ग्रस्तावेकमासे त्रयोदशीम्
BR-06-01-003-029c	अपर्वणि ग्रहावेतौ प्रजाः सङ्क्षपयिष्यतः
BR-06-01-003-030a	रजोवृता दिशः सर्वाः पांसुवर्षैः समन्ततः
BR-06-01-003-030c	उत्पातमेघा रौद्राश्च रात्रौ वर्षन्ति शोणितम्
BR-06-01-003-031a	मांसवर्षं पुनस्तीव्रमासीत्कृष्णचतुर्दशीम्
BR-06-01-003-031c	अर्धरात्रे महाघोरमतृप्यंस्तत्र राक्षसाः
BR-06-01-003-032a	प्रतिस्रोतोऽवहन्नद्यः सरितः शोणितोदकाः
BR-06-01-003-032c	फेनायमानाः कूपाश्च नर्दन्ति वृषभा इव
BR-06-01-003-032e	पतन्त्युल्काः सनिर्घाताः शुष्काशनिविमिश्रिताः
BR-06-01-003-033a	अद्य चैव निशां व्युष्टामुदये भानुराहतः
BR-06-01-003-033c	ज्वलन्तीभिर्महोल्काभिश्चतुर्भिः सर्वतोदिशम्
BR-06-01-003-034a	आदित्यमुपतिष्ठद्भिस्तत्र चोक्तं महर्षिभिः
BR-06-01-003-034c	भूमिपालसहस्राणां भूमिः पास्यति शोणितम्
BR-06-01-003-035a	कैलासमन्दराभ्यां तु तथा हिमवतो गिरेः
BR-06-01-003-035c	सहस्रशो महाशब्दं शिखराणि पतन्ति च
BR-06-01-003-036a	महाभूता भूमिकम्पे चतुरः सागरान्पृथक्
BR-06-01-003-036c	वेलामुद्वर्तयन्ति स्म क्षोभयन्तः पुनः पुनः
BR-06-01-003-037a	वृक्षानुन्मथ्य वान्त्युग्रा वाताः शर्करकर्षिणः
BR-06-01-003-037c	पतन्ति चैत्यवृक्षाश्च ग्रामेषु नगरेषु च
BR-06-01-003-038a	पीतलोहितनीलश्च ज्वलत्यग्निर्हुतो द्विजैः
BR-06-01-003-038c	वामार्चिः शावगन्धी च धूमप्रायः खरस्वनः
BR-06-01-003-038e	स्पर्शा गन्धा रसाश्चैव विपरीता महीपते
BR-06-01-003-039a	धूमायन्ते ध्वजा राज्ञां कम्पमाना मुहुर्मुहुः
BR-06-01-003-039c	मुञ्चन्त्यङ्गारवर्षाणि भेर्योऽथ पटहास्तथा
BR-06-01-003-040a	प्रासादशिखराग्रेषु पुरद्वारेषु चैव हि
BR-06-01-003-040c	गृध्राः परिपतन्त्युग्रा वामं मण्डलमाश्रिताः
BR-06-01-003-041a	पक्वापक्वेति सुभृशं वावाश्यन्ते वयांसि च
BR-06-01-003-041c	निलीयन्ते ध्वजाग्रेषु क्षयाय पृथिवीक्षिताम्
BR-06-01-003-042a	ध्यायन्तः प्रकिरन्तश्च वालान्वेपथुसंयुताः
BR-06-01-003-042c	रुदन्ति दीनास्तुरगा मातङ्गाश्च सहस्रशः
BR-06-01-003-043a	एतच्छ्रुत्वा भवानत्र प्राप्तकालं व्यवस्यताम्
BR-06-01-003-043c	यथा लोकः समुच्छेदं नायं गच्छेत भारत
BR-06-01-003-044	वैशम्पायन उवाच
BR-06-01-003-044a	पितुर्वचो निशम्यैतद्धृतराष्ट्रोऽब्रवीदिदम्
BR-06-01-003-044c	दिष्टमेतत्पुरा मन्ये भविष्यति न संशयः
BR-06-01-003-045a	क्षत्रियाः क्षत्रधर्मेण वध्यन्ते यदि संयुगे
BR-06-01-003-045c	वीरलोकं समासाद्य सुखं प्राप्स्यन्ति केवलम्
BR-06-01-003-046a	इह कीर्तिं परे लोके दीर्घकालं महत्सुखम्
BR-06-01-003-046c	प्राप्स्यन्ति पुरुषव्याघ्राः प्राणांस्त्यक्त्वा महाहवे
