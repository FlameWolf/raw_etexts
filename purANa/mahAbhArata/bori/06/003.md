001	व्यास उवाच
001a	खरा गोषु प्रजायन्ते रमन्ते मातृभिः सुताः
001c	अनार्तवं पुष्पफलं दर्शयन्ति वने द्रुमाः
002a	गर्भिण्यो राजपुत्र्यश्च जनयन्ति विभीषणान्
002c	क्रव्यादान्पक्षिणश्चैव गोमायूनपरान्मृगान्
003a	त्रिविषाणाश्चतुर्नेत्राः पञ्चपादा द्विमेहनाः
003c	द्विशीर्षाश्च द्विपुच्छाश्च दंष्ट्रिणः पशवोऽशिवाः
004a	जायन्ते विवृतास्याश्च व्याहरन्तोऽशिवा गिरः
004c	त्रिपदाः शिखिनस्तार्क्ष्याश्चतुर्दंष्ट्रा विषाणिनः
005a	तथैवान्याश्च दृश्यन्ते स्त्रियश्च ब्रह्मवादिनाम्
005c	वैनतेयान्मयूरांश्च जनयन्त्यः पुरे तव
006a	गोवत्सं वडवा सूते श्वा सृगालं महीपते
006c	क्रकराञ्शारिकाश्चैव शुकांश्चाशुभवादिनः
007a	स्त्रियः काश्चित्प्रजायन्ते चतस्रः पञ्च कन्यकाः
007c	ता जातमात्रा नृत्यन्ति गायन्ति च हसन्ति च
008a	पृथग्जनस्य कुडकाः स्तनपाः स्तेनवेश्मनि
008c	नृत्यन्ति परिगायन्ति वेदयन्तो महद्भयम्
009a	प्रतिमाश्चालिखन्त्यन्ये सशस्त्राः कालचोदिताः
009c	अन्योन्यमभिधावन्ति शिशवो दण्डपाणयः
009e	उपरुन्धन्ति कृत्वा च नगराणि युयुत्सवः
010a	पद्मोत्पलानि वृक्षेषु जायन्ते कुमुदानि च
010c	विष्वग्वाताश्च वान्त्युग्रा रजो न व्युपशाम्यति
011a	अभीक्ष्णं कम्पते भूमिरर्कं राहुस्तथाग्रसत्
011c	श्वेतो ग्रहस्तथा चित्रां समतिक्रम्य तिष्ठति
012a	अभावं हि विशेषेण कुरूणां प्रतिपश्यति
012c	धूमकेतुर्महाघोरः पुष्यमाक्रम्य तिष्ठति
013a	सेनयोरशिवं घोरं करिष्यति महाग्रहः
013c	मघास्वङ्गारको वक्रः श्रवणे च बृहस्पतिः
014a	भाग्यं नक्षत्रमाक्रम्य सूर्यपुत्रेण पीड्यते
014c	शुक्रः प्रोष्ठपदे पूर्वे समारुह्य विशां पते
014e	उत्तरे तु परिक्रम्य सहितः प्रत्युदीक्षते
015a	श्यामो ग्रहः प्रज्वलितः सधूमः सहपावकः
015c	ऐन्द्रं तेजस्वि नक्षत्रं ज्येष्ठामाक्रम्य तिष्ठति
016a	ध्रुवः प्रज्वलितो घोरमपसव्यं प्रवर्तते
016c	चित्रास्वात्यन्तरे चैव धिष्ठितः परुषो ग्रहः
017a	वक्रानुवक्रं कृत्वा च श्रवणे पावकप्रभः
017c	ब्रह्मराशिं समावृत्य लोहिताङ्गो व्यवस्थितः
018a	सर्वसस्यप्रतिच्छन्ना पृथिवी फलमालिनी
018c	पञ्चशीर्षा यवाश्चैव शतशीर्षाश्च शालयः
019a	प्रधानाः सर्वलोकस्य यास्वायत्तमिदं जगत्
019c	ता गावः प्रस्नुता वत्सैः शोणितं प्रक्षरन्त्युत
020a	निश्चेरुरपिधानेभ्यः खड्गाः प्रज्वलिता भृशम्
020c	व्यक्तं पश्यन्ति शस्त्राणि सङ्ग्रामं समुपस्थितम्
021a	अग्निवर्णा यथा भासः शस्त्राणामुदकस्य च
021c	कवचानां ध्वजानां च भविष्यति महान्क्षयः
022a	दिक्षु प्रज्वलितास्याश्च व्याहरन्ति मृगद्विजाः
022c	अत्याहितं दर्शयन्तो वेदयन्ति महद्भयम्
023a	एकपक्षाक्षिचरणः शकुनिः खचरो निशि
023c	रौद्रं वदति संरब्धः शोणितं छर्दयन्मुहुः
024a	ग्रहौ ताम्रारुणशिखौ प्रज्वलन्ताविव स्थितौ
024c	सप्तर्षीणामुदाराणां समवच्छाद्य वै प्रभाम्
025a	संवत्सरस्थायिनौ च ग्रहौ प्रज्वलितावुभौ
025c	विशाखयोः समीपस्थौ बृहस्पतिशनैश्चरौ
026a	कृत्तिकासु ग्रहस्तीव्रो नक्षत्रे प्रथमे ज्वलन्
026c	वपूंष्यपहरन्भासा धूमकेतुरिव स्थितः
027a	त्रिषु पूर्वेषु सर्वेषु नक्षत्रेषु विशां पते
027c	बुधः सम्पततेऽभीक्ष्णं जनयन्सुमहद्भयम्
028a	चतुर्दशीं पञ्चदशीं भूतपूर्वां च षोडशीम्
028c	इमां तु नाभिजानामि अमावास्यां त्रयोदशीम्
029a	चन्द्रसूर्यावुभौ ग्रस्तावेकमासे त्रयोदशीम्
029c	अपर्वणि ग्रहावेतौ प्रजाः सङ्क्षपयिष्यतः
030a	रजोवृता दिशः सर्वाः पांसुवर्षैः समन्ततः
030c	उत्पातमेघा रौद्राश्च रात्रौ वर्षन्ति शोणितम्
031a	मांसवर्षं पुनस्तीव्रमासीत्कृष्णचतुर्दशीम्
031c	अर्धरात्रे महाघोरमतृप्यंस्तत्र राक्षसाः
032a	प्रतिस्रोतोऽवहन्नद्यः सरितः शोणितोदकाः
032c	फेनायमानाः कूपाश्च नर्दन्ति वृषभा इव
032e	पतन्त्युल्काः सनिर्घाताः शुष्काशनिविमिश्रिताः
033a	अद्य चैव निशां व्युष्टामुदये भानुराहतः
033c	ज्वलन्तीभिर्महोल्काभिश्चतुर्भिः सर्वतोदिशम्
034a	आदित्यमुपतिष्ठद्भिस्तत्र चोक्तं महर्षिभिः
034c	भूमिपालसहस्राणां भूमिः पास्यति शोणितम्
035a	कैलासमन्दराभ्यां तु तथा हिमवतो गिरेः
035c	सहस्रशो महाशब्दं शिखराणि पतन्ति च
036a	महाभूता भूमिकम्पे चतुरः सागरान्पृथक्
036c	वेलामुद्वर्तयन्ति स्म क्षोभयन्तः पुनः पुनः
037a	वृक्षानुन्मथ्य वान्त्युग्रा वाताः शर्करकर्षिणः
037c	पतन्ति चैत्यवृक्षाश्च ग्रामेषु नगरेषु च
038a	पीतलोहितनीलश्च ज्वलत्यग्निर्हुतो द्विजैः
038c	वामार्चिः शावगन्धी च धूमप्रायः खरस्वनः
038e	स्पर्शा गन्धा रसाश्चैव विपरीता महीपते
039a	धूमायन्ते ध्वजा राज्ञां कम्पमाना मुहुर्मुहुः
039c	मुञ्चन्त्यङ्गारवर्षाणि भेर्योऽथ पटहास्तथा
040a	प्रासादशिखराग्रेषु पुरद्वारेषु चैव हि
040c	गृध्राः परिपतन्त्युग्रा वामं मण्डलमाश्रिताः
041a	पक्वापक्वेति सुभृशं वावाश्यन्ते वयांसि च
041c	निलीयन्ते ध्वजाग्रेषु क्षयाय पृथिवीक्षिताम्
042a	ध्यायन्तः प्रकिरन्तश्च वालान्वेपथुसंयुताः
042c	रुदन्ति दीनास्तुरगा मातङ्गाश्च सहस्रशः
043a	एतच्छ्रुत्वा भवानत्र प्राप्तकालं व्यवस्यताम्
043c	यथा लोकः समुच्छेदं नायं गच्छेत भारत
044	वैशम्पायन उवाच
044a	पितुर्वचो निशम्यैतद्धृतराष्ट्रोऽब्रवीदिदम्
044c	दिष्टमेतत्पुरा मन्ये भविष्यति न संशयः
045a	क्षत्रियाः क्षत्रधर्मेण वध्यन्ते यदि संयुगे
045c	वीरलोकं समासाद्य सुखं प्राप्स्यन्ति केवलम्
046a	इह कीर्तिं परे लोके दीर्घकालं महत्सुखम्
046c	प्राप्स्यन्ति पुरुषव्याघ्राः प्राणांस्त्यक्त्वा महाहवे
