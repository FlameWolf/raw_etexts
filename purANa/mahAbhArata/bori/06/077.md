BR-06-04-077-001  सञ्जय उवाच
BR-06-04-077-001a अथात्मजं तव पुनर्गाङ्गेयो ध्यानमास्थितम्
BR-06-04-077-001c अब्रवीद्भरतश्रेष्ठः सम्प्रहर्षकरं वचः
BR-06-04-077-002a अहं द्रोणश्च शल्यश्च कृतवर्मा च सात्वतः
BR-06-04-077-002c अश्वत्थामा विकर्णश्च सोमदत्तोऽथ सैन्धवः
BR-06-04-077-003a विन्दानुविन्दावावन्त्यौ बाह्लिकः सह बाह्लिकैः
BR-06-04-077-003c त्रिगर्तराजश्च बली मागधश्च सुदुर्जयः
BR-06-04-077-004a बृहद्बलश्च कौसल्यश्चित्रसेनो विविंशतिः
BR-06-04-077-004c रथाश्च बहुसाहस्राः शोभमाना महाध्वजाः
BR-06-04-077-005a देशजाश्च हया राजन्स्वारूढा हयसादिभिः
BR-06-04-077-005c गजेन्द्राश्च मदोद्वृत्ताः प्रभिन्नकरटामुखाः
BR-06-04-077-006a पदाताश्च तथा शूरा नानाप्रहरणायुधाः
BR-06-04-077-006c नानादेशसमुत्पन्नास्त्वदर्थे योद्धुमुद्यताः
BR-06-04-077-007a एते चान्ये च बहवस्त्वदर्थे त्यक्तजीविताः
BR-06-04-077-007c देवानपि रणे जेतुं समर्था इति मे मतिः
BR-06-04-077-008a अवश्यं तु मया राजंस्तव वाच्यं हितं सदा
BR-06-04-077-008c अशक्याः पाण्डवा जेतुं देवैरपि सवासवैः
BR-06-04-077-008e वासुदेवसहायाश्च महेन्द्रसमविक्रमाः
BR-06-04-077-009a सर्वथाहं तु राजेन्द्र करिष्ये वचनं तव
BR-06-04-077-009c पाण्डवान्वा रणे जेष्ये मां वा जेष्यन्ति पाण्डवाः
BR-06-04-077-010a एवमुक्त्वा ददौ चास्मै विशल्यकरणीं शुभाम्
BR-06-04-077-010c ओषधीं वीर्यसम्पन्नां विशल्यश्चाभवत्तदा
BR-06-04-077-011a ततः प्रभाते विमले स्वेनानीकेन वीर्यवान्
BR-06-04-077-011c अव्यूहत स्वयं व्यूहं भीष्मो व्यूहविशारदः
BR-06-04-077-012a मण्डलं मनुजश्रेष्ठ नानाशस्त्रसमाकुलम्
BR-06-04-077-012c सम्पूर्णं योधमुख्यैश्च तथा दन्तिपदातिभिः
BR-06-04-077-013a रथैरनेकसाहस्रैः समन्तात्परिवारितम्
BR-06-04-077-013c अश्ववृन्दैर्महद्भिश्च ऋष्टितोमरधारिभिः
BR-06-04-077-014a नागे नागे रथाः सप्त सप्त चाश्वा रथे रथे
BR-06-04-077-014c अन्वश्वं दश धानुष्का धानुष्के सप्त चर्मिणः
BR-06-04-077-015a एवंव्यूहं महाराज तव सैन्यं महारथैः
BR-06-04-077-015c स्थितं रणाय महते भीष्मेण युधि पालितम्
BR-06-04-077-016a दशाश्वानां सहस्राणि दन्तिनाञ्च तथैव च
BR-06-04-077-016c रथानामयुतञ्चापि पुत्राश्च तव दंशिताः
BR-06-04-077-016e चित्रसेनादयः शूरा अभ्यरक्षन्पितामहम्
BR-06-04-077-017a रक्ष्यमाणश्च तैः शूरैर्गोप्यमानाश्च तेन ते
BR-06-04-077-017c सन्नद्धाः समदृश्यन्त राजानश्च महाबलाः
BR-06-04-077-018a दुर्योधनस्तु समरे दंशितो रथमास्थितः
BR-06-04-077-018c व्यभ्राजत श्रिया जुष्टो यथा शक्रस्त्रिविष्टपे
BR-06-04-077-019a ततः शब्दो महानासीत्पुत्राणां तव भारत
BR-06-04-077-019c रथघोषश्च तुमुलो वादित्राणां च निस्वनः
BR-06-04-077-020a भीष्मेण धार्तराष्ट्राणां व्यूढः प्रत्यङ्मुखो युधि
BR-06-04-077-020c मण्डलः सुमहाव्यूहो दुर्भेद्योऽमित्रघातिनाम्
BR-06-04-077-020e सर्वतः शुशुभे राजन्रणेऽरीणां दुरासदः
BR-06-04-077-021a मण्डलं तु समालोक्य व्यूहं परमदारुणम्
BR-06-04-077-021c स्वयं युधिष्ठिरो राजा व्यूहं वज्रमथाकरोत्
BR-06-04-077-022a तथा व्यूढेष्वनीकेषु यथास्थानमवस्थिताः
BR-06-04-077-022c रथिनः सादिनश्चैव सिंहनादमथानदन्
BR-06-04-077-023a बिभित्सवस्ततो व्यूहं निर्ययुर्युद्धकाङ्क्षिणः
BR-06-04-077-023c इतरेतरतः शूराः सहसैन्याः प्रहारिणः
BR-06-04-077-024a भारद्वाजो ययौ मत्स्यं द्रौणिश्चापि शिखण्डिनम्
BR-06-04-077-024c स्वयं दुर्योधनो राजा पार्षतं समुपाद्रवत्
BR-06-04-077-025a नकुलः सहदेवश्च राजन्मद्रेशमीयतुः
BR-06-04-077-025c विन्दानुविन्दावावन्त्याविरावन्तमभिद्रुतौ
BR-06-04-077-026a सर्वे नृपास्तु समरे धनञ्जयमयोधयन्
BR-06-04-077-026c भीमसेनो रणे यत्तो हार्दिक्यं समवारयत्
BR-06-04-077-027a चित्रसेनं विकर्णं च तथा दुर्मर्षणं विभो
BR-06-04-077-027c आर्जुनिः समरे राजंस्तव पुत्रानयोधयत्
BR-06-04-077-028a प्राग्ज्योतिषं महेष्वासं हैडिम्बो राक्षसोत्तमः
BR-06-04-077-028c अभिदुद्राव वेगेन मत्तो मत्तमिव द्विपम्
BR-06-04-077-029a अलम्बुसस्ततो राजन्सात्यकिं युद्धदुर्मदम्
BR-06-04-077-029c ससैन्यं समरे क्रुद्धो राक्षसः समभिद्रवत्
BR-06-04-077-030a भूरिश्रवा रणे यत्तो धृष्टकेतुमयोधयत्
BR-06-04-077-030c श्रुतायुषं तु राजानं धर्मपुत्रो युधिष्ठिरः
BR-06-04-077-031a चेकितानस्तु समरे कृपमेवान्वयोधयत्
BR-06-04-077-031c शेषाः प्रतिययुर्यत्ता भीममेव महारथम्
BR-06-04-077-032a ततो राजसहस्राणि परिवव्रुर्धनञ्जयम्
BR-06-04-077-032c शक्तितोमरनाराचगदापरिघपाणयः
BR-06-04-077-033a अर्जुनोऽथ भृशं क्रुद्धो वार्ष्णेयमिदमब्रवीत्
BR-06-04-077-033c पश्य माधव सैन्यानि धार्तराष्ट्रस्य संयुगे
BR-06-04-077-033e व्यूढानि व्यूहविदुषा गाङ्गेयेन महात्मना
BR-06-04-077-034a युद्धाभिकामाञ्शूरांश्च पश्य माधव दंशितान्
BR-06-04-077-034c त्रिगर्तराजं सहितं भ्रातृभिः पश्य केशव
BR-06-04-077-035a अद्यैतान्पातयिष्यामि पश्यतस्ते जनार्दन
BR-06-04-077-035c य इमे मां यदुश्रेष्ठ योद्धुकामा रणाजिरे
BR-06-04-077-036a एवमुक्त्वा तु कौन्तेयो धनुर्ज्यामवमृज्य च
BR-06-04-077-036c ववर्ष शरवर्षाणि नराधिपगणान्प्रति
BR-06-04-077-037a तेऽपि तं परमेष्वासाः शरवर्षैरपूरयन्
BR-06-04-077-037c तडागमिव धाराभिर्यथा प्रावृषि तोयदाः
BR-06-04-077-038a हाहाकारो महानासीत्तव सैन्ये विशाम्पते
BR-06-04-077-038c छाद्यमानौ भृशं कृष्णौ शरैर्दृष्ट्वा महारणे
BR-06-04-077-039a देवा देवर्षयश्चैव गन्धर्वाश्च महोरगाः
BR-06-04-077-039c विस्मयं परमं जग्मुर्दृष्ट्वा कृष्णौ तथागतौ
BR-06-04-077-040a ततः क्रुद्धोऽर्जुनो राजन्नैन्द्रमस्त्रमुदीरयत्
BR-06-04-077-040c तत्राद्भुतमपश्याम विजयस्य पराक्रमम्
BR-06-04-077-041a शस्त्रवृष्टिं परैर्मुक्तां शरौघैर्यदवारयत्
BR-06-04-077-041c न च तत्राप्यनिर्भिन्नः कश्चिदासीद्विशाम्पते
BR-06-04-077-042a तेषां राजसहस्राणां हयानां दन्तिनां तथा
BR-06-04-077-042c द्वाभ्यां त्रिभिः शरैश्चान्यान्पार्थो विव्याध मारिष
BR-06-04-077-043a ते हन्यमानाः पार्थेन भीष्मं शान्तनवं ययुः
BR-06-04-077-043c अगाधे मज्जमानानां भीष्मस्त्राताभवत्तदा
BR-06-04-077-044a आपतद्भिस्तु तैस्तत्र प्रभग्नं तावकं बलम्
BR-06-04-077-044c सञ्चुक्षुभे महाराज वातैरिव महार्णवः

