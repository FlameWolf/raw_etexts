BR-06-03-037-001	श्रीभगवानुवाच
BR-06-03-037-001a	ऊर्ध्वमूलमधःशाखमश्वत्थं प्राहुरव्ययम्
BR-06-03-037-001c	छन्दांसि यस्य पर्णानि यस्तं वेद स वेदवित्
BR-06-03-037-002a	अधश्चोर्ध्वं प्रसृतास्तस्य शाखा गुणप्रवृद्धा विषयप्रवालाः
BR-06-03-037-002c	अधश्च मूलान्यनुसन्ततानि कर्मानुबन्धीनि मनुष्यलोके
BR-06-03-037-003a	न रूपमस्येह तथोपलभ्यते नान्तो न चादिर्न च संप्रतिष्ठा
BR-06-03-037-003c	अश्वत्थमेनं सुविरूढमूलमसङ्गशस्त्रेण दृढेन छित्त्वा
BR-06-03-037-004a	ततः पदं तत्परिमार्गितव्यं यस्मिन्गता न निवर्तन्ति भूयः
BR-06-03-037-004c	तमेव चाद्यं पुरुषं प्रपद्ये यतः प्रवृत्तिः प्रसृता पुराणी
BR-06-03-037-005a	निर्मानमोहा जितसङ्गदोषा अध्यात्मनित्या विनिवृत्तकामाः
BR-06-03-037-005c	द्वंद्वैर्विमुक्ताः सुखदुःखसञ्ज्ञैर्गच्छन्त्यमूढाः पदमव्ययं तत्
BR-06-03-037-006a	न तद्भासयते सूर्यो न शशाङ्को न पावकः
BR-06-03-037-006c	यद्गत्वा न निवर्तन्ते तद्धाम परमं मम
BR-06-03-037-007a	ममैवांशो जीवलोके जीवभूतः सनातनः
BR-06-03-037-007c	मनःषष्ठानीन्द्रियाणि प्रकृतिस्थानि कर्षति
BR-06-03-037-008a	शरीरं यदवाप्नोति यच्चाप्युत्क्रामतीश्वरः
BR-06-03-037-008c	गृहीत्वैतानि संयाति वायुर्गन्धानिवाशयात्
BR-06-03-037-009a	श्रोत्रं चक्षुः स्पर्शनं च रसनं घ्राणमेव च
BR-06-03-037-009c	अधिष्ठाय मनश्चायं विषयानुपसेवते
BR-06-03-037-010a	उत्क्रामन्तं स्थितं वापि भुञ्जानं वा गुणान्वितम्
BR-06-03-037-010c	विमूढा नानुपश्यन्ति पश्यन्ति ज्ञानचक्षुषः
BR-06-03-037-011a	यतन्तो योगिनश्चैनं पश्यन्त्यात्मन्यवस्थितम्
BR-06-03-037-011c	यतन्तोऽप्यकृतात्मानो नैनं पश्यन्त्यचेतसः
BR-06-03-037-012a	यदादित्यगतं तेजो जगद्भासयतेऽखिलम्
BR-06-03-037-012c	यच्चन्द्रमसि यच्चाग्नौ तत्तेजो विद्धि मामकम्
BR-06-03-037-013a	गामाविश्य च भूतानि धारयाम्यहमोजसा
BR-06-03-037-013c	पुष्णामि चौषधीः सर्वाः सोमो भूत्वा रसात्मकः
BR-06-03-037-014a	अहं वैश्वानरो भूत्वा प्राणिनां देहमाश्रितः
BR-06-03-037-014c	प्राणापानसमायुक्तः पचाम्यन्नं चतुर्विधम्
BR-06-03-037-015a	सर्वस्य चाहं हृदि संनिविष्टो मत्तः स्मृतिर्ज्ञानमपोहनं च
BR-06-03-037-015c	वेदैश्च सर्वैरहमेव वेद्यो वेदान्तकृद्वेदविदेव चाहम्
BR-06-03-037-016a	द्वाविमौ पुरुषौ लोके क्षरश्चाक्षर एव च
BR-06-03-037-016c	क्षरः सर्वाणि भूतानि कूटस्थोऽक्षर उच्यते
BR-06-03-037-017a	उत्तमः पुरुषस्त्वन्यः परमात्मेत्युदाहृतः
BR-06-03-037-017c	यो लोकत्रयमाविश्य बिभर्त्यव्यय ईश्वरः
BR-06-03-037-018a	यस्मात्क्षरमतीतोऽहमक्षरादपि चोत्तमः
BR-06-03-037-018c	अतोऽस्मि लोके वेदे च प्रथितः पुरुषोत्तमः
BR-06-03-037-019a	यो मामेवमसम्मूढो जानाति पुरुषोत्तमम्
BR-06-03-037-019c	स सर्वविद्भजति मां सर्वभावेन भारत
BR-06-03-037-020a	इति गुह्यतमं शास्त्रमिदमुक्तं मयानघ
BR-06-03-037-020c	एतद्बुद्ध्वा बुद्धिमान्स्यात्कृतकृत्यश्च भारत
