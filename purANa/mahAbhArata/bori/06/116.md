BR-06-04-116-001  सञ्जय उवाच
BR-06-04-116-001a व्युष्टायां तु महाराज रजन्यां सर्वपार्थिवाः
BR-06-04-116-001c पाण्डवा धार्तराष्ट्राश्च अभिजग्मुः पितामहम्
BR-06-04-116-002a तं वीरशयने वीरं शयानं कुरुसत्तमम्
BR-06-04-116-002c अभिवाद्योपतस्थुर्वै क्षत्रियाः क्षत्रियर्षभम्
BR-06-04-116-003a कन्याश्चन्दनचूर्णैश्च लाजैर्माल्यैश्च सर्वशः
BR-06-04-116-003c स्त्रियो बालास्तथा वृद्धाः प्रेक्षकाश्च पृथग्जनाः
BR-06-04-116-003e समभ्ययुः शान्तनवं भूतानीव तमोनुदम्
BR-06-04-116-004a तूर्याणि गणिका वारास्तथैव नटनर्तकाः
BR-06-04-116-004c उपानृत्यञ्जगुश्चैव वृद्धं कुरुपितामहम्
BR-06-04-116-005a उपारम्य च युद्धेभ्यः सन्नाहान्विप्रमुच्य च
BR-06-04-116-005c आयुधानि च निक्षिप्य सहिताः कुरुपाण्डवाः
BR-06-04-116-006a अन्वासत दुराधर्षं देवव्रतमरिंदमम्
BR-06-04-116-006c अन्योन्यं प्रीतिमन्तस्ते यथापूर्वं यथावयः
BR-06-04-116-007a सा पार्थिवशताकीर्णा समितिर्भीष्मशोभिता
BR-06-04-116-007c शुशुभे भारती दीप्ता दिवीवादित्यमण्डलम्
BR-06-04-116-008a विबभौ च नृपाणां सा पितामहमुपासताम्
BR-06-04-116-008c देवानामिव देवेशं पितामहमुपासताम्
BR-06-04-116-009a भीष्मस्तु वेदनां धैर्यान्निगृह्य भरतर्षभ
BR-06-04-116-009c अभितप्तः शरैश्चैव नातिहृष्टमनाब्रवीत्
BR-06-04-116-010a शराभितप्तकायोऽहं शरसन्तापमूर्छितः
BR-06-04-116-010c पानीयमभिकाङ्क्षेऽहं राज्ञस्तान्प्रत्यभाषत
BR-06-04-116-011a ततस्ते क्षत्रिया राजन्समाजह्रुः समन्ततः
BR-06-04-116-011c भक्ष्यानुच्चावचांस्तत्र वारिकुम्भांश्च शीतलान्
BR-06-04-116-012a उपनीतं च तद्दृष्ट्वा भीष्मः शान्तनवोऽब्रवीत्
BR-06-04-116-012c नाद्य तात मया शक्यं भोगान्कांश्चन मानुषान्
BR-06-04-116-013a उपभोक्तुं मनुष्येभ्यः शरशय्यागतो ह्यहम्
BR-06-04-116-013c प्रतीक्षमाणस्तिष्ठामि निवृत्तिं शशिसूर्ययोः
BR-06-04-116-014a एवमुक्त्वा शान्तनवो दीनवाक्सर्वपार्थिवान्
BR-06-04-116-014c धनञ्जयं महाबाहुमभ्यभाषत भारत
BR-06-04-116-015a अथोपेत्य महाबाहुरभिवाद्य पितामहम्
BR-06-04-116-015c अतिष्ठत्प्राञ्जलिः प्रह्वः किं करोमीति चाब्रवीत्
BR-06-04-116-016a तं दृष्ट्वा पाण्डवं राजन्नभिवाद्याग्रतः स्थितम्
BR-06-04-116-016c अभ्यभाषत धर्मात्मा भीष्मः प्रीतो धनञ्जयम्
BR-06-04-116-017a दह्यतेऽदः शरीरं मे संस्यूतोऽस्मि महेषुभिः
BR-06-04-116-017c मर्माणि परिदूयन्ते वदनं मम शुष्यति
BR-06-04-116-018a ह्लादनार्थं शरीरस्य प्रयच्छापो ममार्जुन
BR-06-04-116-018c त्वं हि शक्तो महेष्वास दातुमम्भो यथाविधि
BR-06-04-116-019a अर्जुनस्तु तथेत्युक्त्वा रथमारुह्य वीर्यवान्
BR-06-04-116-019c अधिज्यं बलवत्कृत्वा गाण्डीवं व्याक्षिपद्धनुः
BR-06-04-116-020a तस्य ज्यातलनिर्घोषं विस्फूर्जितमिवाशनेः
BR-06-04-116-020c वित्रेसुः सर्वभूतानि श्रुत्वा सर्वे च पार्थिवाः
BR-06-04-116-021a ततः प्रदक्षिणं कृत्वा रथेन रथिनां वरः
BR-06-04-116-021c शयानं भरतश्रेष्ठं सर्वशस्त्रभृतां वरम्
BR-06-04-116-022a सन्धाय च शरं दीप्तमभिमन्त्र्य महायशाः
BR-06-04-116-022c पर्जन्यास्त्रेण संयोज्य सर्वलोकस्य पश्यतः
BR-06-04-116-022e अविध्यत्पृथिवीं पार्थः पार्श्वे भीष्मस्य दक्षिणे
BR-06-04-116-023a उत्पपात ततो धारा विमला वारिणः शिवा
BR-06-04-116-023c शीतस्यामृतकल्पस्य दिव्यगन्धरसस्य च
BR-06-04-116-024a अतर्पयत्ततः पार्थः शीतया वारिधारया
BR-06-04-116-024c भीष्मं कुरूणामृषभं दिव्यकर्मपराक्रमः
BR-06-04-116-025a कर्मणा तेन पार्थस्य शक्रष्येव विकुर्वतः
BR-06-04-116-025c विस्मयं परमं जग्मुस्ततस्ते वसुधाधिपाः
BR-06-04-116-026a तत्कर्म प्रेक्ष्य बीभत्सोरतिमानुषमद्भुतम्
BR-06-04-116-026c सम्प्रावेपन्त कुरवो गावः शीतार्दिता इव
BR-06-04-116-027a विस्मयाच्चोत्तरीयाणि व्याविध्यन्सर्वतो नृपाः
BR-06-04-116-027c शङ्खदुन्दुभिनिर्घोषैस्तुमुलं सर्वतोऽभवत्
BR-06-04-116-028a तृप्तः शान्तनवश्चापि राजन्बीभत्सुमब्रवीत्
BR-06-04-116-028c सर्वपार्थिववीराणां सन्निधौ पूजयन्निव
BR-06-04-116-029a नैतच्चित्रं महाबाहो त्वयि कौरवनन्दन
BR-06-04-116-029c कथितो नारदेनासि पूर्वर्षिरमितद्युतिः
BR-06-04-116-030a वासुदेवसहायस्त्वं महत्कर्म करिष्यसि
BR-06-04-116-030c यन्नोत्सहति देवेन्द्रः सह देवैरपि ध्रुवम्
BR-06-04-116-031a विदुस्त्वां निधनं पार्थ सर्वक्षत्रस्य तद्विदः
BR-06-04-116-031c धनुर्धराणामेकस्त्वं पृथिव्यां प्रवरो नृषु
BR-06-04-116-032a मनुष्या जगति श्रेष्ठाः पक्षिणां गरुडो वरः
BR-06-04-116-032c सरसां सागरः श्रेष्ठो गौर्वरिष्ठा चतुष्पदाम्
BR-06-04-116-033a आदित्यस्तेजसां श्रेष्ठो गिरीणां हिमवान्वरः
BR-06-04-116-033c जातीनां ब्राह्मणः श्रेष्ठः श्रेष्ठस्त्वमसि धन्विनाम्
BR-06-04-116-034a न वै श्रुतं धार्तराष्ट्रेण वाक्यं; सम्बोध्यमानं विदुरेण चैव
BR-06-04-116-034c द्रोणेन रामेण जनार्दनेन; मुहुर्मुहुः सञ्जयेनापि चोक्तम्
BR-06-04-116-035a परीतबुद्धिर्हि विसंज्ञकल्पो; दुर्योधनो नाभ्यनन्दद्वचो मे
BR-06-04-116-035c स शेष्यते वै निहतश्चिराय; शास्त्रातिगो भीमबलाभिभूतः
BR-06-04-116-036a ततः श्रुत्वा तद्वचः कौरवेन्द्रो; दुर्योधनो दीनमना बभूव
BR-06-04-116-036c तमब्रवीच्छान्तनवोऽभिवीक्ष्य; निबोध राजन्भव वीतमन्युः
BR-06-04-116-037a दृष्टं दुर्योधनेदं ते यथा पार्थेन धीमता
BR-06-04-116-037c जलस्य धारा जनिता शीतस्यामृतगन्धिनः
BR-06-04-116-037e एतस्य कर्ता लोकेऽस्मिन्नान्यः कश्चन विद्यते
BR-06-04-116-038a आग्नेयं वारुणं सौम्यं वायव्यमथ वैष्णवम्
BR-06-04-116-038c ऐन्द्रं पाशुपतं ब्राह्मं पारमेष्ठ्यं प्रजापतेः
BR-06-04-116-038e धातुस्त्वष्टुश्च सवितुर्दिव्यान्यस्त्राणि सर्वशः
BR-06-04-116-039a सर्वस्मिन्मानुषे लोके वेत्त्येको हि धनञ्जयः
BR-06-04-116-039c कृष्णो वा देवकीपुत्रो नान्यो वै वेद कश्चन
BR-06-04-116-039e न शक्याः पाण्डवास्तात युद्धे जेतुं कथञ्चन
BR-06-04-116-040a अमानुषाणि कर्माणि यस्यैतानि महात्मनः
BR-06-04-116-040c तेन सत्त्ववता सङ्ख्ये शूरेणाहवशोभिना
BR-06-04-116-040e कृतिना समरे राजन्सन्धिस्ते तात युज्यताम्
BR-06-04-116-041a यावत्कृष्णो महाबाहुः स्वाधीनः कुरुसंसदि
BR-06-04-116-041c तावत्पार्थेन शूरेण सन्धिस्ते तात युज्यताम्
BR-06-04-116-042a यावच्चमूं न ते शेषां शरैः सन्नतपर्वभिः
BR-06-04-116-042c नाशयत्यर्जुनस्तावत्सन्धिस्ते तात युज्यताम्
BR-06-04-116-043a यावत्तिष्ठन्ति समरे हतशेषाः सहोदराः
BR-06-04-116-043c नृपाश्च बहवो राजंस्तावत्सन्धिः प्रयुज्यताम्
BR-06-04-116-044a न निर्दहति ते यावत्क्रोधदीप्तेक्षणश्चमूम्
BR-06-04-116-044c युधिष्ठिरो हि तावद्वै सन्धिस्ते तात युज्यताम्
BR-06-04-116-045a नकुलः सहदेवश्च भीमसेनश्च पाण्डवः
BR-06-04-116-045c यावच्चमूं महाराज नाशयन्ति न सर्वशः
BR-06-04-116-045e तावत्ते पाण्डवैः सार्धं सौभ्रात्रं तात रोचताम्
BR-06-04-116-046a युद्धं मदन्तमेवास्तु तात संशाम्य पाण्डवैः
BR-06-04-116-046c एतत्ते रोचतां वाक्यं यदुक्तोऽसि मयानघ
BR-06-04-116-046e एतत्क्षेममहं मन्ये तव चैव कुलस्य च
BR-06-04-116-047a त्यक्त्वा मन्युमुपशाम्यस्व पार्थैः; पर्याप्तमेतद्यत्कृतं फल्गुनेन
BR-06-04-116-047c भीष्मस्यान्तादस्तु वः सौहृदं वा; सम्प्रश्लेषः साधु राजन्प्रसीद
BR-06-04-116-048a राज्यस्यार्धं दीयतां पाण्डवाना;मिन्द्रप्रस्थं धर्मराजोऽनुशास्तु
BR-06-04-116-048c मा मित्रध्रुक्पार्थिवानां जघन्यः; पापां कीर्तिं प्राप्स्यसे कौरवेन्द्र
BR-06-04-116-049a ममावसानाच्छान्तिरस्तु प्रजानां; सङ्गच्छन्तां पार्थिवाः प्रीतिमन्तः
BR-06-04-116-049c पिता पुत्रं मातुलं भागिनेयो; भ्राता चैव भ्रातरं प्रैतु राजन्
BR-06-04-116-050a न चेदेवं प्राप्तकालं वचो मे; मोहाविष्टः प्रतिपत्स्यस्यबुद्ध्या
BR-06-04-116-050c भीष्मस्यान्तादेतदन्ताः स्थ सर्वे; सत्यामेतां भारतीमीरयामि
BR-06-04-116-051a एतद्वाक्यं सौहृदादापगेयो; मध्ये राज्ञां भारतं श्रावयित्वा
BR-06-04-116-051c तूष्णीमासीच्छल्यसन्तप्तमर्मा; यत्वात्मानं वेदनां सन्निगृह्य

