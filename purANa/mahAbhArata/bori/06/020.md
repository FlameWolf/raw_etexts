BR-06-03-020-001	धृतराष्ट्र उवाच
BR-06-03-020-001a	सूर्योदये सञ्जय के नु पूर्वं युयुत्सवो हृष्यमाणा इवासन्
BR-06-03-020-001c	मामका वा भीष्मनेत्राः समीके पाण्डवा वा भीमनेत्रास्तदानीम्
BR-06-03-020-002a	केषां जघन्यौ सोमसूर्यौ सवायू केषां सेनां श्वापदा व्याभषन्त
BR-06-03-020-002c	केषां यूनां मुखवर्णाः प्रसन्नाः सर्वं ह्येतद्ब्रूहि तत्त्वं यथावत्
BR-06-03-020-003	सञ्जय उवाच
BR-06-03-020-003a	उभे सेने तुल्यमिवोपयाते उभे व्यूहे हृष्टरूपे नरेन्द्र
BR-06-03-020-003c	उभे चित्रे वनराजिप्रकाशे तथैवोभे नागरथाश्वपूर्णे
BR-06-03-020-004a	उभे सेने बृहती भीमरूपे तथैवोभे भारत दुर्विषह्ये
BR-06-03-020-004c	तथैवोभे स्वर्गजयाय सृष्टे तथा ह्युभे सत्पुरुषार्यगुप्ते
BR-06-03-020-005a	पश्चान्मुखाः कुरवो धार्तराष्ट्राः स्थिताः पार्थाः प्राङ्मुखा योत्स्यमानाः
BR-06-03-020-005c	दैत्येन्द्रसेनेव च कौरवाणां देवेन्द्रसेनेव च पाण्डवानाम्
BR-06-03-020-006a	शुक्रो वायुः पृष्ठतः पाण्डवानां धार्तराष्ट्राञ्श्वापदा व्याभषन्त
BR-06-03-020-006c	गजेन्द्राणां मदगन्धांश्च तीव्रान्न सेहिरे तव पुत्रस्य नागाः
BR-06-03-020-007a	दुर्योधनो हस्तिनं पद्मवर्णं सुवर्णकक्ष्यं जातिबलं प्रभिन्नम्
BR-06-03-020-007c	समास्थितो मध्यगतः कुरूणां संस्तूयमानो बन्दिभिर्मागधैश्च
BR-06-03-020-008a	चन्द्रप्रभं श्वेतमस्यातपत्रं सौवर्णी स्रग्भ्राजते चोत्तमाङ्गे
BR-06-03-020-008c	तं सर्वतः शकुनिः पार्वतीयैः सार्धं गान्धारैः पाति गान्धारराजः
BR-06-03-020-009a	भीष्मोऽग्रतः सर्वसैन्यस्य वृद्धः श्वेतच्छत्रः श्वेतधनुः सशङ्खः
BR-06-03-020-009c	श्वेतोष्णीषः पाण्डुरेण ध्वजेन श्वेतैरश्वैः श्वेतशैलप्रकाशः
BR-06-03-020-010a	तस्य सैन्यं धार्तराष्ट्राश्च सर्वे बाह्लीकानामेकदेशः शलश्च
BR-06-03-020-010c	ये चाम्बष्ठाः क्षत्रिया ये च सिन्धौ तथा सौवीराः पञ्चनदाश्च शूराः
BR-06-03-020-011a	शोणैर्हयै रुक्मरथो महात्मा द्रोणो महाबाहुरदीनसत्त्वः
BR-06-03-020-011c	आस्ते गुरुः प्रयशाः सर्वराज्ञां पश्चाच्चमूमिन्द्र इवाभिरक्षन्
BR-06-03-020-012a	वार्द्धक्षत्रिः सर्वसैन्यस्य मध्ये भूरिश्रवाः पुरुमित्रो जयश्च
BR-06-03-020-012c	शाल्वा मत्स्याः केकयाश्चापि सर्वे गजानीकैर्भ्रातरो योत्स्यमानाः
BR-06-03-020-013a	शारद्वतश्चोत्तरधूर्महात्मा महेष्वासो गौतमश्चित्रयोधी
BR-06-03-020-013c	शकैः किरातैर्यवनैः पह्लवैश्च सार्धं चमूमुत्तरतोऽभिपाति
BR-06-03-020-014a	महारथैरन्धकवृष्णिभोजैः सौराष्ट्रकैर्नैरृतैरात्तशस्त्रैः
BR-06-03-020-014c	बृहद्बलः कृतवर्माभिगुप्तो बलं त्वदीयं दक्षिणतोऽभिपाति
BR-06-03-020-015a	संशप्तकानामयुतं रथानां मृत्युर्जयो वार्जुनस्येति सृष्टाः
BR-06-03-020-015c	येनार्जुनस्तेन राजन्कृतास्त्राः प्रयाता वै ते त्रिगर्ताश्च शूराः
BR-06-03-020-016a	साग्रं शतसहस्रं तु नागानां तव भारत
BR-06-03-020-016c	नागे नागे रथशतं शतं चाश्वा रथे रथे
BR-06-03-020-017a	अश्वेऽश्वे दश धानुष्का धानुष्के दश चर्मिणः
BR-06-03-020-017c	एवं व्यूढान्यनीकानि भीष्मेण तव भारत
BR-06-03-020-018a	अव्यूहन्मानुषं व्यूहं दैवं गान्धर्वमासुरम्
BR-06-03-020-018c	दिवसे दिवसे प्राप्ते भीष्मः शान्तनवोऽग्रणीः
BR-06-03-020-019a	महारथौघविपुलः समुद्र इव पर्वणि
BR-06-03-020-019c	भीष्मेण धार्तराष्ट्राणां व्यूहः प्रत्यङ्मुखो युधि
BR-06-03-020-020a	अनन्तरूपा ध्वजिनी त्वदीया नरेन्द्र भीमा न तु पाण्डवानाम्
BR-06-03-020-020c	तां त्वेव मन्ये बृहतीं दुष्प्रधृष्यां यस्या नेतारौ केशवश्चार्जुनश्च
