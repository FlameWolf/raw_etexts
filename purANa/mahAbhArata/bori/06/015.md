001	धृतराष्ट्र उवाच
001a	कथं कुरूणामृषभो हतो भीष्मः शिखण्डिना
001c	कथं रथात्स न्यपतत्पिता मे वासवोपमः
002a	कथमासंश्च मे पुत्रा हीना भीष्मेण सञ्जय
002c	बलिना देवकल्पेन गुर्वर्थे ब्रह्मचारिणा
003a	तस्मिन्हते महासत्त्वे महेष्वासे महाबले
003c	महारथे नरव्याघ्रे किमु आसीन्मनस्तदा
004a	आर्तिः परा माविशति यतः शंससि मे हतम्
004c	कुरूणामृषभं वीरमकम्प्यं पुरुषर्षभम्
005a	के तं यान्तमनुप्रेयुः के चास्यासन्पुरोगमाः
005c	केऽतिष्ठन्के न्यवर्तन्त केऽभ्यवर्तन्त सञ्जय
006a	के शूरा रथशार्दूलमच्युतं क्षत्रियर्षभम्
006c	रथानीकं गाहमानं सहसा पृष्ठतोऽन्वयुः
007a	यस्तमोऽर्क इवापोहन्परसैन्यममित्रहा
007c	सहस्ररश्मिप्रतिमः परेषां भयमादधत्
007e	अकरोद्दुष्करं कर्म रणे कौरवशासनात्
008a	ग्रसमानमनीकानि य एनं पर्यवारयन्
008c	कृतिनं तं दुराधर्षं सम्यग्यास्यन्तमन्तिके
008e	कथं शान्तनवं युद्धे पाण्डवाः प्रत्यवारयन्
009a	निकृन्तन्तमनीकानि शरदंष्ट्रं तरस्विनम्
009c	चापव्यात्ताननं घोरमसिजिह्वं दुरासदम्
010a	अत्यन्यान्पुरुषव्याघ्रान्ह्रीमन्तमपराजितम्
010c	पातयामास कौन्तेयः कथं तमजितं युधि
011a	उग्रधन्वानमुग्रेषुं वर्तमानं रथोत्तमे
011c	परेषामुत्तमाङ्गानि प्रचिन्वन्तं शितेषुभिः
012a	पाण्डवानां महत्सैन्यं यं दृष्ट्वोद्यन्तमाहवे
012c	कालाग्निमिव दुर्धर्षं समवेष्टत नित्यशः
013a	परिकृष्य स सेनां मे दशरात्रमनीकहा
013c	जगामास्तमिवादित्यः कृत्वा कर्म सुदुष्करम्
014a	यः स शक्र इवाक्षय्यं वर्षं शरमयं सृजन्
014c	जघान युधि योधानामर्बुदं दशभिर्दिनैः
015a	स शेते निष्टनन्भूमौ वातरुग्ण इव द्रुमः
015c	मम दुर्मन्त्रितेनासौ यथा नार्हः स भारतः
016a	कथं शान्तनवं दृष्ट्वा पाण्डवानामनीकिनी
016c	प्रहर्तुमशकत्तत्र भीष्मं भीमपराक्रमम्
017a	कथं भीष्मेण सङ्ग्राममकुर्वन्पाण्डुनन्दनाः
017c	कथं च नाजयद्भीष्मो द्रोणे जीवति सञ्जय
018a	कृपे सन्निहिते तत्र भरद्वाजात्मजे तथा
018c	भीष्मः प्रहरतां श्रेष्ठः कथं स निधनं गतः
019a	कथं चातिरथस्तेन पाञ्चाल्येन शिखण्डिना
019c	भीष्मो विनिहतो युद्धे देवैरपि दुरुत्सहः
020a	यः स्पर्धते रणे नित्यं जामदग्न्यं महाबलम्
020c	अजितं जामदग्न्येन शक्रतुल्यपराक्रमम्
021a	तं हतं समरे भीष्मं महारथबलोचितम्
021c	सञ्जयाचक्ष्व मे वीरं येन शर्म न विद्महे
022a	मामकाः के महेष्वासा नाजहुः सञ्जयाच्युतम्
022c	दुर्योधनसमादिष्टाः के वीराः पर्यवारयन्
023a	यच्छिखण्डिमुखाः सर्वे पाण्डवा भीष्ममभ्ययुः
023c	कच्चिन्न कुरवो भीतास्तत्यजुः सञ्जयाच्युतम्
024a	मौर्वीघोषस्तनयित्नुः पृषत्कपृषतो महान्
024c	धनुर्ह्रादमहाशब्दो महामेघ इवोन्नतः
025a	यदभ्यवर्षत्कौन्तेयान्सपाञ्चालान्ससृञ्जयान्
025c	निघ्नन्पररथान्वीरो दानवानिव वज्रभृत्
026a	इष्वस्त्रसागरं घोरं बाणग्राहं दुरासदम्
026c	कार्मुकोर्मिणमक्षय्यमद्वीपं समरेऽप्लवम्
026e	गदासिमकरावर्तं हयग्राहं गजाकुलम्
027a	हयान्गजान्पदातांश्च रथांश्च तरसा बहून्
027c	निमज्जयन्तं समरे परवीरापहारिणम्
028a	विदह्यमानं कोपेन तेजसा च परन्तपम्
028c	वेलेव मकरावासं के वीराः पर्यवारयन्
029a	भीष्मो यदकरोत्कर्म समरे सञ्जयारिहा
029c	दुर्योधनहितार्थाय के तदास्य पुरोऽभवन्
030a	केऽरक्षन्दक्षिणं चक्रं भीष्मस्यामिततेजसः
030c	पृष्ठतः के परान्वीरा उपासेधन्यतव्रताः
031a	के पुरस्तादवर्तन्त रक्षन्तो भीष्ममन्तिके
031c	केऽरक्षन्नुत्तरं चक्रं वीरा वीरस्य युध्यतः
032a	वामे चक्रे वर्तमानाः केऽघ्नन्सञ्जय सृञ्जयान्
032c	समेताग्रमनीकेषु केऽभ्यरक्षन्दुरासदम्
033a	पार्श्वतः केऽभ्यवर्तन्त गच्छन्तो दुर्गमां गतिम्
033c	समूहे के परान्वीरान्प्रत्ययुध्यन्त सञ्जय
034a	रक्ष्यमाणः कथं वीरैर्गोप्यमानाश्च तेन ते
034c	दुर्जयानामनीकानि नाजयंस्तरसा युधि
035a	सर्वलोकेश्वरस्येव परमेष्ठिप्रजापतेः
035c	कथं प्रहर्तुमपि ते शेकुः सञ्जय पाण्डवाः
036a	यस्मिन्द्वीपे समाश्रित्य युध्यन्ति कुरवः परैः
036c	तं निमग्नं नरव्याघ्रं भीष्मं शंससि सञ्जय
037a	यस्य वीर्ये समाश्वस्य मम पुत्रो बृहद्बलः
037c	न पाण्डवानगणयत्कथं स निहतः परैः
038a	यः पुरा विबुधैः सेन्द्रैः साहाय्ये युद्धदुर्मदः
038c	काङ्क्षितो दानवान्घ्नद्भिः पिता मम महाव्रतः
039a	यस्मिञ्जाते महावीर्ये शन्तनुर्लोकशङ्करे
039c	शोकं दुःखं च दैन्यं च प्राजहात्पुत्रलक्ष्मणि
040a	प्रज्ञा परायणं तज्ज्ञं सद्धर्मनिरतं शुचिम्
040c	वेदवेदाङ्गतत्त्वज्ञं कथं शंससि मे हतम्
041a	सर्वास्त्रविनयोपेतं दान्तं शान्तं मनस्विनम्
041c	हतं शान्तनवं श्रुत्वा मन्ये शेषं बलं हतम्
042a	धर्मादधर्मो बलवान्सम्प्राप्त इति मे मतिः
042c	यत्र वृद्धं गुरुं हत्वा राज्यमिच्छन्ति पाण्डवाः
043a	जामदग्न्यः पुरा रामः सर्वास्त्रविदनुत्तमः
043c	अम्बार्थमुद्यतः सङ्ख्ये भीष्मेण युधि निर्जितः
044a	तमिन्द्रसमकर्माणं ककुदं सर्वधन्विनाम्
044c	हतं शंससि भीष्मं मे किं नु दुःखमतः परम्
045a	असकृत्क्षत्रियव्राताः सङ्ख्ये येन विनिर्जिताः
045c	जामदग्न्यस्तथा रामः परवीरनिघातिना
046a	तस्मान्नूनं महावीर्याद्भार्गवाद्युद्धदुर्मदात्
046c	तेजोवीर्यबलैर्भूयाञ्शिखण्डी द्रुपदात्मजः
047a	यः शूरं कृतिनं युद्धे सर्वशास्त्रविशारदम्
047c	परमास्त्रविदं वीरं जघान भरतर्षभम्
048a	के वीरास्तममित्रघ्नमन्वयुः शत्रुसंसदि
048c	शंस मे तद्यथा वृत्तं युद्धं भीष्मस्य पाण्डवैः
049a	योषेव हतवीरा मे सेना पुत्रस्य सञ्जय
049c	अगोपमिव चोद्भ्रान्तं गोकुलं तद्बलं मम
050a	पौरुषं सर्वलोकस्य परं यस्य महाहवे
050c	परासिक्ते च वस्तस्मिन्कथमासीन्मनस्तदा
051a	जीवितेऽप्यद्य सामर्थ्यं किमिवास्मासु सञ्जय
051c	घातयित्वा महावीर्यं पितरं लोकधार्मिकम्
052a	अगाधे सलिले मग्नां नावं दृष्ट्वेव पारगाः
052c	भीष्मे हते भृशं दुःखान्मन्ये शोचन्ति पुत्रकाः
053a	अद्रिसारमयं नूनं सुदृढं हृदयं मम
053c	यच्छ्रुत्वा पुरुषव्याघ्रं हतं भीष्मं न दीर्यते
054a	यस्मिन्नस्त्रं च मेधा च नीतिश्च भरतर्षभे
054c	अप्रमेयाणि दुर्धर्षे कथं स निहतो युधि
055a	न चास्त्रेण न शौर्येण तपसा मेधया न च
055c	न धृत्या न पुनस्त्यागान्मृत्योः कश्चिद्विमुच्यते
056a	कालो नूनं महावीर्यः सर्वलोकदुरत्ययः
056c	यत्र शान्तनवं भीष्मं हतं शंससि सञ्जय
057a	पुत्रशोकाभिसन्तप्तो महद्दुःखमचिन्तयन्
057c	आशंसेऽहं पुरा त्राणं भीष्माच्छन्तनुनन्दनात्
058a	यदादित्यमिवापश्यत्पतितं भुवि सञ्जय
058c	दुर्योधनः शान्तनवं किं तदा प्रत्यपद्यत
059a	नाहं स्वेषां परेषां वा बुद्ध्या सञ्जय चिन्तयन्
059c	शेषं किञ्चित्प्रपश्यामि प्रत्यनीके महीक्षिताम्
060a	दारुणः क्षत्रधर्मोऽयमृषिभिः सम्प्रदर्शितः
060c	यत्र शान्तनवं हत्वा राज्यमिच्छन्ति पाण्डवाः
061a	वयं वा राज्यमिच्छामो घातयित्वा पितामहम्
061c	क्षत्रधर्मे स्थिताः पार्था नापराध्यन्ति पुत्रकाः
062a	एतदार्येण कर्तव्यं कृच्छ्रास्वापत्सु सञ्जय
062c	पराक्रमः परं शक्त्या तच्च तस्मिन्प्रतिष्ठितम्
063a	अनीकानि विनिघ्नन्तं ह्रीमन्तमपराजितम्
063c	कथं शान्तनवं तात पाण्डुपुत्रा न्यपातयन्
064a	कथं युक्तान्यनीकानि कथं युद्धं महात्मभिः
064c	कथं वा निहतो भीष्मः पिता सञ्जय मे परैः
065a	दुर्योधनश्च कर्णश्च शकुनिश्चापि सौबलः
065c	दुःशासनश्च कितवो हते भीष्मे किमब्रुवन्
066a	यच्छरीरैरुपस्तीर्णां नरवारणवाजिनाम्
066c	शरशक्तिगदाखड्गतोमराक्षां भयावहाम्
067a	प्राविशन्कितवा मन्दाः सभां युधि दुरासदाम्
067c	प्राणद्यूते प्रतिभये केऽदीव्यन्त नरर्षभाः
068a	केऽजयन्के जितास्तत्र हृतलक्षा निपातिताः
068c	अन्ये भीष्माच्छान्तनवात्तन्ममाचक्ष्व सञ्जय
069a	न हि मे शान्तिरस्तीह युधि देवव्रतं हतम्
069c	पितरं भीमकर्माणं श्रुत्वा मे दुःखमाविशत्
070a	आर्तिं मे हृदये रूढां महतीं पुत्रकारिताम्
070c	त्वं सिञ्चन्सर्पिषेवाग्निमुद्दीपयसि सञ्जय
071a	महान्तं भारमुद्यम्य विश्रुतं सार्वलौकिकम्
071c	दृष्ट्वा विनिहतं भीष्मं मन्ये शोचन्ति पुत्रकाः
072a	श्रोष्यामि तानि दुःखानि दुर्योधनकृतान्यहम्
072c	तस्मान्मे सर्वमाचक्ष्व यद्वृत्तं तत्र सञ्जय
073a	सङ्ग्रामे पृथिवीशानां मन्दस्याबुद्धिसम्भवम्
073c	अपनीतं सुनीतं वा तन्ममाचक्ष्व सञ्जय
074a	यत्कृतं तत्र भीष्मेण सङ्ग्रामे जयमिच्छता
074c	तेजोयुक्तं कृतास्त्रेण शंस तच्चाप्यशेषतः
075a	यथा तदभवद्युद्धं कुरुपाण्डवसेनयोः
075c	क्रमेण येन यस्मिंश्च काले यच्च यथा च तत्
