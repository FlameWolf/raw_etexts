001	सञ्जय उवाच
001a	ततो युधिष्ठिरो राजा स्वां सेनां समचोदयत्
001c	प्रतिव्यूहन्ननीकानि भीष्मस्य भरतर्षभ
002a	यथोद्दिष्टान्यनीकानि प्रत्यव्यूहन्त पाण्डवाः
002c	स्वर्गं परमभीप्सन्तः सुयुद्धेन कुरूद्वहाः
003a	मध्ये शिखण्डिनोऽनीकं रक्षितं सव्यसाचिना
003c	धृष्टद्युम्नस्य च स्वयं भीमेन परिपालितम्
004a	अनीकं दक्षिणं राजन्युयुधानेन पालितम्
004c	श्रीमता सात्वताग्र्येण शक्रेणेव धनुष्मता
005a	महेन्द्रयानप्रतिमं रथं तु सोपस्करं हाटकरत्नचित्रम्
005c	युधिष्ठिरः काञ्चनभाण्डयोक्त्रं समास्थितो नागकुलस्य मध्ये
006a	समुच्छ्रितं दान्तशलाकमस्य सुपाण्डुरं छत्रमतीव भाति
006c	प्रदक्षिणं चैनमुपाचरन्ति महर्षयः संस्तुतिभिर्नरेन्द्रम्
007a	पुरोहिताः शत्रुवधं वदन्तो महर्षिवृद्धाः श्रुतवन्त एव
007c	जप्यैश्च मन्त्रैश्च तथौषधीभिः समन्ततः स्वस्त्ययनं प्रचक्रुः
008a	ततः स वस्त्राणि तथैव गाश्च फलानि पुष्पाणि तथैव निष्कान्
008c	कुरूत्तमो ब्राह्मणसान्महात्मा कुर्वन्ययौ शक्र इवामरेभ्यः
009a	सहस्रसूर्यः शतकिङ्किणीकः परार्ध्यजाम्बूनदहेमचित्रः
009c	रथोऽर्जुनस्याग्निरिवार्चिमाली विभ्राजते श्वेतहयः सुचक्रः
010a	तमास्थितः केशवसङ्गृहीतं कपिध्वजं गाण्डिवबाणहस्तः
010c	धनुर्धरो यस्य समः पृथिव्यां न विद्यते नो भविता वा कदाचित्
011a	उद्वर्तयिष्यंस्तव पुत्रसेनामतीव रौद्रं स बिभर्ति रूपम्
011c	अनायुधो यः सुभुजो भुजाभ्यां नराश्वनागान्युधि भस्म कुर्यात्
012a	स भीमसेनः सहितो यमाभ्यां वृकोदरो वीररथस्य गोप्ता
012c	तं प्रेक्ष्य मत्तर्षभसिंहखेलं लोके महेन्द्रप्रतिमानकल्पम्
013a	समीक्ष्य सेनाग्रगतं दुरासदं प्रविव्यथुः पङ्कगता इवोष्ट्राः
013c	वृकोदरं वारणराजदर्पं योधास्त्वदीया भयविग्नसत्त्वाः
014a	अनीकमध्ये तिष्ठन्तं राजपुत्रं दुरासदम्
014c	अब्रवीद्भरतश्रेष्ठं गुडाकेशं जनार्दनः
015	वासुदेव उवाच
015a	य एष गोप्ता प्रतपन्बलस्थो यो नः सेनां सिंह इवेक्षते च
015c	स एष भीष्मः कुरुवंशकेतुर्येनाहृतास्त्रिंशतो वाजिमेधाः
016a	एतान्यनीकानि महानुभावं गूहन्ति मेघा इव घर्मरश्मिम्
016c	एतानि हत्वा पुरुषप्रवीर काङ्क्षस्व युद्धं भरतर्षभेण
017	धृतराष्ट्र उवाच
017a	केषां प्रहृष्टास्तत्राग्रे योधा युध्यन्ति सञ्जय
017c	उदग्रमनसः केऽत्र के वा दीना विचेतसः
018a	के पूर्वं प्राहरंस्तत्र युद्धे हृदयकम्पने
018c	मामकाः पाण्डवानां वा तन्ममाचक्ष्व सञ्जय
019a	कस्य सेनासमुदये गन्धमाल्यसमुद्भवः
019c	वाचः प्रदक्षिणाश्चैव योधानामभिगर्जताम्
020	सञ्जय उवाच
020a	उभयोः सेनयोस्तत्र योधा जहृषिरे मुदा
020c	स्रग्धूपपानगन्धानामुभयत्र समुद्भवः
021a	संहतानामनीकानां व्यूढानां भरतर्षभ
021c	संसर्पतामुदीर्णानां विमर्दः सुमहानभूत्
022a	वादित्रशब्दस्तुमुलः शङ्खभेरीविमिश्रितः
022c	कुञ्जराणां च नदतां सैन्यानां च प्रहृष्यताम्
