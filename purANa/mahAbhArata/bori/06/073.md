BR-06-04-073-001  सञ्जय उवाच
BR-06-04-073-001a आत्मदोषात्त्वया राजन्प्राप्तं व्यसनमीदृशम्
BR-06-04-073-001c न हि दुर्योधनस्तानि पश्यते भरतर्षभ
BR-06-04-073-001e यानि त्वं दृष्टवान्राजन्धर्मसङ्करकारिते
BR-06-04-073-002a तव दोषात्पुरा वृत्तं द्यूतमेतद्विशां पते
BR-06-04-073-002c तव दोषेण युद्धं च प्रवृत्तं सह पाण्डवैः
BR-06-04-073-002e त्वमेवाद्य फलम्भुङ्क्ष्व कृत्वा किल्बिषमात्मना
BR-06-04-073-003a आत्मना हि कृतं कर्म आत्मनैवोपभुज्यते
BR-06-04-073-003c इह वा प्रेत्य वा राजंस्त्वया प्राप्तं यथातथम्
BR-06-04-073-004a तस्माद्राजन्स्थिरो भूत्वा प्राप्येदं व्यसनं महत्
BR-06-04-073-004c शृणु युद्धं यथावृत्तं शंसतो मम मारिष
BR-06-04-073-005a भीमसेनस्तु निशितैर्बाणैर्भित्त्वा महाचमूम्
BR-06-04-073-005c आससाद ततो वीरः सर्वान्दुर्योधनानुजान्
BR-06-04-073-006a दुःशासनं दुर्विषहं दुःसहं दुर्मदं जयम्
BR-06-04-073-006c जयत्सेनं विकर्णञ्च चित्रसेनं सुदर्शनम्
BR-06-04-073-007a चारुचित्रं सुवर्माणं दुष्कर्णं कर्णमेव च
BR-06-04-073-007c एतानन्यांश्च सुबहून्समीपस्थान्महारथान्
BR-06-04-073-008a धार्तराष्ट्रान्सुसङ्क्रुद्धान्दृष्ट्वा भीमो महाबलः
BR-06-04-073-008c भीष्मेण समरे गुप्तां प्रविवेश महाचमूम्
BR-06-04-073-009a अथाह्वयन्त तेऽन्योन्यमयं प्राप्तो वृकोदरः
BR-06-04-073-009c जीवग्राहं निगृह्णीमो वयमेनं नराधिपाः
BR-06-04-073-010a स तैः परिवृतः पार्थो भ्रातृभिः कृतनिश्चयैः
BR-06-04-073-010c प्रजासंहरणे सूर्यः क्रूरैरिव महाग्रहैः
BR-06-04-073-011a सम्प्राप्य मध्यं व्यूहस्य न भीः पाण्डवमाविशत्
BR-06-04-073-011c यथा देवासुरे युद्धे महेन्द्रः प्राप्य दानवान्
BR-06-04-073-012a ततः शतसहस्राणि रथिनां सर्वशः प्रभो
BR-06-04-073-012c छादयानं शरैर्घोरैस्तमेकमनुवव्रिरे
BR-06-04-073-013a स तेषां प्रवरान्योधान्हस्त्यश्वरथसादिनः
BR-06-04-073-013c जघान समरे शूरो धार्तराष्ट्रानचिन्तयन्
BR-06-04-073-014a तेषां व्यवसितं ज्ञात्वा भीमसेनो जिघृक्षताम्
BR-06-04-073-014c समस्तानां वधे राजन्मतिं चक्रे महामनाः
BR-06-04-073-015a ततो रथं समुत्सृज्य गदामादाय पाण्डवः
BR-06-04-073-015c जघान धार्तराष्ट्राणां तं बलौघमहार्णवम्
BR-06-04-073-016a भीमसेने प्रविष्टे तु धृष्टद्युम्नोऽपि पार्षतः
BR-06-04-073-016c द्रोणमुत्सृज्य तरसा प्रययौ यत्र सौबलः
BR-06-04-073-017a विदार्य महतीं सेनां तावकानां नरर्षभः
BR-06-04-073-017c आससाद रथं शून्यं भीमसेनस्य संयुगे
BR-06-04-073-018a दृष्ट्वा विशोकं समरे भीमसेनस्य सारथिम्
BR-06-04-073-018c धृष्टद्युम्नो महाराज दुर्मना गतचेतनः
BR-06-04-073-019a अपृच्छद्बाष्पसंरुद्धो निस्वनां वाचमीरयन्
BR-06-04-073-019c मम प्राणैः प्रियतमः क्व भीम इति दुःखितः
BR-06-04-073-020a विशोकस्तमुवाचेदं धृष्टद्युम्नं कृताञ्जलिः
BR-06-04-073-020c संस्थाप्य मामिह बली पाण्डवेयः प्रतापवान्
BR-06-04-073-021a प्रविष्टो धार्तराष्ट्राणामेतद्बलमहार्णवम्
BR-06-04-073-021c मामुक्त्वा पुरुषव्याघ्र प्रीतियुक्तमिदं वचः
BR-06-04-073-022a प्रतिपालय मां सूत नियम्याश्वान्मुहूर्तकम्
BR-06-04-073-022c यावदेतान्निहन्म्याशु य इमे मद्वधोद्यताः
BR-06-04-073-023a ततो दृष्ट्वा गदाहस्तं प्रधावन्तं महाबलम्
BR-06-04-073-023c सर्वेषामेव सैन्यानां सङ्घर्षः समजायत
BR-06-04-073-024a तस्मिंस्तु तुमुले युद्धे वर्तमाने भयानके
BR-06-04-073-024c भित्त्वा राजन्महाव्यूहं प्रविवेश सखा तव
BR-06-04-073-025a विशोकस्य वचः श्रुत्वा धृष्टद्युम्नोऽपि पार्षतः
BR-06-04-073-025c प्रत्युवाच ततः सूतं रणमध्ये महाबलः
BR-06-04-073-026a न हि मे विद्यते सूत जीवितेऽद्य प्रयोजनम्
BR-06-04-073-026c भीमसेनं रणे हित्वा स्नेहमुत्सृज्य पाण्डवैः
BR-06-04-073-027a यदि यामि विना भीमं किं मां क्षत्रं वदिष्यति
BR-06-04-073-027c एकायनगते भीमे मयि चावस्थिते युधि
BR-06-04-073-028a अस्वस्ति तस्य कुर्वन्ति देवाः साग्निपुरोगमाः
BR-06-04-073-028c यः सहायान्परित्यज्य स्वस्तिमानाव्रजेद्गृहान्
BR-06-04-073-029a मम भीमः सखा चैव सम्बन्धी च महाबलः
BR-06-04-073-029c भक्तोऽस्मान्भक्तिमांश्चाहं तमप्यरिनिषूदनम्
BR-06-04-073-030a सोऽहं तत्र गमिष्यामि यत्र यातो वृकोदरः
BR-06-04-073-030c निघ्नन्तं मामरीन्पश्य दानवानिव वासवम्
BR-06-04-073-031a एवमुक्त्वा ततो वीरो ययौ मध्येन भारतीम्
BR-06-04-073-031c भीमसेनस्य मार्गेषु गदाप्रमथितैर्गजैः
BR-06-04-073-032a स ददर्श ततो भीमं दहन्तं रिपुवाहिनीम्
BR-06-04-073-032c वातं वृक्षानिव बलात्प्रभञ्जन्तं रणे नृपान्
BR-06-04-073-033a ते हन्यमानाः समरे रथिनः सादिनस्तथा
BR-06-04-073-033c पादाता दन्तिनश्चैव चक्रुरार्तस्वरं महत्
BR-06-04-073-034a हाहाकारश्च सञ्जज्ञे तव सैन्यस्य मारिष
BR-06-04-073-034c वध्यतो भीमसेनेन कृतिना चित्रयोधिना
BR-06-04-073-035a ततः कृतास्त्रास्ते सर्वे परिवार्य वृकोदरम्
BR-06-04-073-035c अभीताः समवर्तन्त शस्त्रवृष्ट्या समन्ततः
BR-06-04-073-036a अभिद्रुतं शस्त्रभृतां वरिष्ठं; समन्ततः पाण्डवं लोकवीरैः
BR-06-04-073-036c सैन्येन घोरेण सुसङ्गतेन; दृष्ट्वा बली पार्षतो भीमसेनम्
BR-06-04-073-037a अथोपगच्छच्छरविक्षताङ्गं; पदातिनं क्रोधविषं वमन्तम्
BR-06-04-073-037c आश्वासयन्पार्षतो भीमसेनं; गदाहस्तं कालमिवान्तकाले
BR-06-04-073-038a निःशल्यमेनं च चकार तूर्ण;मारोपयच्चात्मरथं महात्मा
BR-06-04-073-038c भृशं परिष्वज्य च भीमसेन;माश्वासयामास च शत्रुमध्ये
BR-06-04-073-039a भ्रातॄनथोपेत्य तवापि पुत्र;स्तस्मिन्विमर्दे महति प्रवृत्ते
BR-06-04-073-039c अयं दुरात्मा द्रुपदस्य पुत्रः; समागतो भीमसेनेन सार्धम्
BR-06-04-073-039e तं यात सर्वे सहिता निहन्तुं; मा वो रिपुः प्रार्थयतामनीकम्
BR-06-04-073-040a श्रुत्वा तु वाक्यं तममृष्यमाणा; ज्येष्ठाज्ञया चोदिता धार्तराष्ट्राः
BR-06-04-073-040c वधाय निष्पेतुरुदायुधास्ते; युगक्षये केतवो यद्वदुग्राः
BR-06-04-073-041a प्रगृह्य चित्राणि धनूंषि वीरा; ज्यानेमिघोषैः प्रविकम्पयन्तः
BR-06-04-073-041c शरैरवर्षन्द्रुपदस्य पुत्रं; यथाम्बुदा भूधरं वारिजालैः
BR-06-04-073-041e निहत्य तांश्चापि शरैः सुतीक्ष्णै;र्न विव्यथे समरे चित्रयोधी
BR-06-04-073-042a समभ्युदीर्णांश्च तवात्मजांस्तथा; निशाम्य वीरानभितः स्थितान्रणे
BR-06-04-073-042c जिघांसुरुग्रं द्रुपदात्मजो युवा; प्रमोहनास्त्रं युयुजे महारथः
BR-06-04-073-042e क्रुद्धो भृशं तव पुत्रेषु राज;न्दैत्येषु यद्वत्समरे महेन्द्रः
BR-06-04-073-043a ततो व्यमुह्यन्त रणे नृवीराः; प्रमोहनास्त्राहतबुद्धिसत्त्वाः
BR-06-04-073-043c प्रदुद्रुवुः कुरवश्चैव सर्वे; सवाजिनागाः सरथाः समन्तात्
BR-06-04-073-043e परीतकालानिव नष्टसंज्ञा;न्मोहोपेतांस्तव पुत्रान्निशम्य
BR-06-04-073-044a एतस्मिन्नेव काले तु द्रोणः शस्त्रभृतां वरः
BR-06-04-073-044c द्रुपदं त्रिभिरासाद्य शरैर्विव्याध दारुणैः
BR-06-04-073-045a सोऽतिविद्धस्तदा राजन्रणे द्रोणेन पार्थिवः
BR-06-04-073-045c अपायाद्द्रुपदो राजन्पूर्ववैरमनुस्मरन्
BR-06-04-073-046a जित्वा तु द्रुपदं द्रोणः शङ्खं दध्मौ प्रतापवान्
BR-06-04-073-046c तस्य शङ्खस्वनं श्रुत्वा वित्रेसुः सर्वसोमकाः
BR-06-04-073-047a अथ शुश्राव तेजस्वी द्रोणः शस्त्रभृतां वरः
BR-06-04-073-047c प्रमोहनास्त्रेण रणे मोहितानात्मजांस्तव
BR-06-04-073-048a ततो द्रोणो राजगृद्धी त्वरितोऽभिययौ रणात्
BR-06-04-073-048c तत्रापश्यन्महेष्वासो भारद्वाजः प्रतापवान्
BR-06-04-073-048e धृष्टद्युम्नं च भीमं च विचरन्तौ महारणे
BR-06-04-073-049a मोहाविष्टांश्च ते पुत्रानपश्यत्स महारथः
BR-06-04-073-049c ततः प्रज्ञास्त्रमादाय मोहनास्त्रं व्यशातयत्
BR-06-04-073-050a अथ प्रत्यागतप्राणास्तव पुत्रा महारथाः
BR-06-04-073-050c पुनर्युद्धाय समरे प्रययुर्भीमपार्षतौ
BR-06-04-073-051a ततो युधिष्ठिरः प्राह समाहूय स्वसैनिकान्
BR-06-04-073-051c गच्छन्तु पदवीं शक्त्या भीमपार्षतयोर्युधि
BR-06-04-073-052a सौभद्रप्रमुखा वीरा रथा द्वादश दंशिताः
BR-06-04-073-052c प्रवृत्तिमधिगच्छन्तु न हि शुध्यति मे मनः
BR-06-04-073-053a त एवं समनुज्ञाताः शूरा विक्रान्तयोधिनः
BR-06-04-073-053c बाढमित्येवमुक्त्वा तु सर्वे पुरुषमानिनः
BR-06-04-073-053e मध्यंदिनगते सूर्ये प्रययुः सर्व एव हि
BR-06-04-073-054a केकया द्रौपदेयाश्च धृष्टकेतुश्च वीर्यवान्
BR-06-04-073-054c अभिमन्युं पुरस्कृत्य महत्या सेनया वृताः
BR-06-04-073-055a ते कृत्वा समरे व्यूहं सूचीमुखमरिंदमाः
BR-06-04-073-055c बिभिदुर्धार्तराष्ट्राणां तद्रथानीकमाहवे
BR-06-04-073-056a तान्प्रयातान्महेष्वासानभिमन्युपुरोगमान्
BR-06-04-073-056c भीमसेनभयाविष्टा धृष्टद्युम्नविमोहिता
BR-06-04-073-057a न सन्धारयितुं शक्ता तव सेना जनाधिप
BR-06-04-073-057c मदमूर्छान्वितात्मानं प्रमदेवाध्वनि स्थिता
BR-06-04-073-058a तेऽभियाता महेष्वासाः सुवर्णविकृतध्वजाः
BR-06-04-073-058c परीप्सन्तोऽभ्यधावन्त धृष्टद्युम्नवृकोदरौ
BR-06-04-073-059a तौ च दृष्ट्वा महेष्वासानभिमन्युपुरोगमान्
BR-06-04-073-059c बभूवतुर्मुदा युक्तौ निघ्नन्तौ तव वाहिनीम्
BR-06-04-073-060a दृष्ट्वा च सहसायान्तं पाञ्चाल्यो गुरुमात्मनः
BR-06-04-073-060c नाशंसत वधं वीरः पुत्राणां तव पार्षतः
BR-06-04-073-061a ततो रथं समारोप्य केकयस्य वृकोदरम्
BR-06-04-073-061c अभ्यधावत्सुसङ्क्रुद्धो द्रोणमिष्वस्त्रपारगम्
BR-06-04-073-062a तस्याभिपततस्तूर्णं भारद्वाजः प्रतापवान्
BR-06-04-073-062c क्रुद्धश्चिच्छेद भल्लेन धनुः शत्रुनिषूदनः
BR-06-04-073-063a अन्यांश्च शतशो बाणान्प्रेषयामास पार्षते
BR-06-04-073-063c दुर्योधनहितार्थाय भर्तृपिण्डमनुस्मरन्
BR-06-04-073-064a अथान्यद्धनुरादाय पार्षतः परवीरहा
BR-06-04-073-064c द्रोणं विव्याध सप्तत्या रुक्मपुङ्खैः शिलाशितैः
BR-06-04-073-065a तस्य द्रोणः पुनश्चापं चिच्छेदामित्रकर्शनः
BR-06-04-073-065c हयांश्च चतुरस्तूर्णं चतुर्भिः सायकोत्तमैः
BR-06-04-073-066a वैवस्वतक्षयं घोरं प्रेषयामास वीर्यवान्
BR-06-04-073-066c सारथिं चास्य भल्लेन प्रेषयामास मृत्यवे
BR-06-04-073-067a हताश्वात्स रथात्तूर्णमवप्लुत्य महारथः
BR-06-04-073-067c आरुरोह महाबाहुरभिमन्योर्महारथम्
BR-06-04-073-068a ततः सरथनागाश्वा समकम्पत वाहिनी
BR-06-04-073-068c पश्यतो भीमसेनस्य पार्षतस्य च पश्यतः
BR-06-04-073-069a तत्प्रभग्नं बलं दृष्ट्वा द्रोणेनामिततेजसा
BR-06-04-073-069c नाशक्नुवन्वारयितुं समस्तास्ते महारथाः
BR-06-04-073-070a वध्यमानं तु तत्सैन्यं द्रोणेन निशितैः शरैः
BR-06-04-073-070c व्यभ्रमत्तत्र तत्रैव क्षोभ्यमाण इवार्णवः
BR-06-04-073-071a तथा दृष्ट्वा च तत्सैन्यं जहृषे च बलं तव
BR-06-04-073-071c दृष्ट्वाचार्यं च सङ्क्रुद्धं दहन्तं रिपुवाहिनीम्
BR-06-04-073-071e चुक्रुशुः सर्वतो योधाः साधु साध्विति भारत

