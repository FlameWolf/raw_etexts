001	वैशम्पायन उवाच
001a	एवमुक्तो मुनिस्तत्त्वं कवीन्द्रो राजसत्तम
001c	पुत्रेण धृतराष्ट्रेण ध्यानमन्वगमत्परम्
002a	पुनरेवाब्रवीद्वाक्यं कालवादी महातपाः
002c	असंशयं पार्थिवेन्द्र कालः सङ्क्षिपते जगत्
003a	सृजते च पुनर्लोकान्नेह विद्यति शाश्वतम्
003c	ज्ञातीनां च कुरूणां च सम्बन्धिसुहृदां तथा
004a	धर्म्यं देशय पन्थानं समर्थो ह्यसि वारणे
004c	क्षुद्रं ज्ञातिवधं प्राहुर्मा कुरुष्व ममाप्रियम्
005a	कालोऽयं पुत्ररूपेण तव जातो विशां पते
005c	न वधः पूज्यते वेदे हितं नैतत्कथञ्चन
006a	हन्यात्स एव यो हन्यात्कुलधर्मं स्वकां तनुम्
006c	कालेनोत्पथगन्तासि शक्ये सति यथापथि
007a	कुलस्यास्य विनाशाय तथैव च महीक्षिताम्
007c	अनर्थो राज्यरूपेण त्यज्यतामसुखावहः
008a	लुप्तप्रज्ञः परेणासि धर्मं दर्शय वै सुतान्
008c	किं ते राज्येन दुर्धर्ष येन प्राप्तोऽसि किल्बिषम्
009a	यशो धर्मं च कीर्तिं च पालयन्स्वर्गमाप्स्यसि
009c	लभन्तां पाण्डवा राज्यं शमं गच्छन्तु कौरवाः
010a	एवं ब्रुवति विप्रेन्द्रे धृतराष्ट्रोऽम्बिकासुतः
010c	आक्षिप्य वाक्यं वाक्यज्ञो वाक्पथेनाप्ययात्पुनः
011	धृतराष्ट्र उवाच
011a	यथा भवान्वेद तथास्मि वेत्ता भावाभावौ विदितौ मे यथावत्
011c	स्वार्थे हि सम्मुह्यति तात लोको मां चापि लोकात्मकमेव विद्धि
012a	प्रसादये त्वामतुलप्रभावं त्वं नो गतिर्दर्शयिता च धीरः
012c	न चापि ते वशगा मे महर्षे न कल्मषं कर्तुमिहार्हसे माम्
013a	त्वं हि धर्मः पवित्रं च यशः कीर्तिर्धृतिः स्मृतिः
013c	कुरूणां पाण्डवानां च मान्यश्चासि पितामहः
014	व्यास उवाच
014a	वैचित्रवीर्य नृपते यत्ते मनसि वर्तते
014c	अभिधत्स्व यथाकामं छेत्तास्मि तव संशयम्
015	धृतराष्ट्र उवाच
015a	यानि लिङ्गानि सङ्ग्रामे भवन्ति विजयिष्यताम्
015c	तानि सर्वाणि भगवञ्श्रोतुमिच्छामि तत्त्वतः
016	व्यास उवाच
016a	प्रसन्नभाः पावक ऊर्ध्वरश्मिः प्रदक्षिणावर्तशिखो विधूमः
016c	पुण्या गन्धाश्चाहुतीनां प्रवान्ति जयस्यैतद्भाविनो रूपमाहुः
017a	गम्भीरघोषाश्च महास्वनाश्च शङ्खा मृदङ्गाश्च नदन्ति यत्र
017c	विशुद्धरश्मिस्तपनः शशी च जयस्यैतद्भाविनो रूपमाहुः
018a	इष्टा वाचः पृष्ठतो वायसानां सम्प्रस्थितानां च गमिष्यतां च
018c	ये पृष्ठतस्ते त्वरयन्ति राजन्ये त्वग्रतस्ते प्रतिषेधयन्ति
019a	कल्याणवाचः शकुना राजहंसाः शुकाः क्रौञ्चाः शतपत्राश्च यत्र
019c	प्रदक्षिणाश्चैव भवन्ति सङ्ख्ये ध्रुवं जयं तत्र वदन्ति विप्राः
020a	अलङ्कारैः कवचैः केतुभिश्च मुखप्रसादैर्हेमवर्णैश्च नॄणाम्
020c	भ्राजिष्मती दुष्प्रतिप्रेक्षणीया येषां चमूस्ते विजयन्ति शत्रून्
021a	हृष्टा वाचस्तथा सत्त्वं योधानां यत्र भारत
021c	न म्लायन्ते स्रजश्चैव ते तरन्ति रणे रिपून्
022a	इष्टो वातः प्रविष्टस्य दक्षिणा प्रविविक्षतः
022c	पश्चात्संसाधयत्यर्थं पुरस्तात्प्रतिषेधते
023a	शब्दरूपरसस्पर्शगन्धाश्चाविष्कृताः शुभाः
023c	सदा योधाश्च हृष्टाश्च येषां तेषां ध्रुवं जयः
024a	अन्वेव वायवो वान्ति तथाभ्राणि वयांसि च
024c	अनुप्लवन्ते मेघाश्च तथैवेन्द्रधनूंषि च
025a	एतानि जयमानानां लक्षणानि विशां पते
025c	भवन्ति विपरीतानि मुमूर्षूणां जनाधिप
026a	अल्पायां वा महत्यां वा सेनायामिति निश्चितम्
026c	हर्षो योधगणस्यैकं जयलक्षणमुच्यते
027a	एको दीर्णो दारयति सेनां सुमहतीमपि
027c	तं दीर्णमनुदीर्यन्ते योधाः शूरतमा अपि
028a	दुर्निवारतमा चैव प्रभग्ना महती चमूः
028c	अपामिव महावेगस्त्रस्ता मृगगणा इव
029a	नैव शक्या समाधातुं सन्निपाते महाचमूः
029c	दीर्णा इत्येव दीर्यन्ते योधाः शूरतमा अपि
029e	भीतान्भग्नांश्च सम्प्रेक्ष्य भयं भूयो विवर्धते
030a	प्रभग्ना सहसा राजन्दिशो विभ्रामिता परैः
030c	नैव स्थापयितुं शक्या शूरैरपि महाचमूः
031a	सम्भृत्य महतीं सेनां चतुरङ्गां महीपतिः
031c	उपायपूर्वं मेधावी यतेत सततोत्थितः
032a	उपायविजयं श्रेष्ठमाहुर्भेदेन मध्यमम्
032c	जघन्य एष विजयो यो युद्धेन विशां पते
032e	महादोषः सन्निपातस्ततो व्यङ्गः स उच्यते
033a	परस्परज्ञाः संहृष्टा व्यवधूताः सुनिश्चिताः
033c	पञ्चाशदपि ये शूरा मथ्नन्ति महतीं चमूम्
033e	अथ वा पञ्च षट्सप्त विजयन्त्यनिवर्तिनः
034a	न वैनतेयो गरुडः प्रशंसति महाजनम्
034c	दृष्ट्वा सुपर्णोपचितिं महतीमपि भारत
035a	न बाहुल्येन सेनाया जयो भवति भारत
035c	अध्रुवो हि जयो नाम दैवं चात्र परायणम्
035e	जयन्तो ह्यपि सङ्ग्रामे क्षयवन्तो भवन्त्युत
