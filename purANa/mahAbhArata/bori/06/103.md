BR-06-04-103-001  सञ्जय उवाच
BR-06-04-103-001a युध्यतामेव तेषां तु भास्करेऽस्तमुपागते
BR-06-04-103-001c सन्ध्या समभवद्घोरा नापश्याम ततो रणम्
BR-06-04-103-002a ततो युधिष्ठिरो राजा सन्ध्यां सन्दृश्य भारत
BR-06-04-103-002c वध्यमानं बलं चापि भीष्मेणामित्रघातिना
BR-06-04-103-003a मुक्तशस्त्रं परावृत्तं पलायनपरायणम्
BR-06-04-103-003c भीष्मं च युधि संरब्धमनुयान्तं महारथान्
BR-06-04-103-004a सोमकांश्च जितान्दृष्ट्वा निरुत्साहान्महारथान्
BR-06-04-103-004c चिन्तयित्वा चिरं ध्यात्वा अवहारमरोचयत्
BR-06-04-103-005a ततोऽवहारं सैन्यानां चक्रे राजा युधिष्ठिरः
BR-06-04-103-005c तथैव तव सैन्यानामवहारो ह्यभूत्तदा
BR-06-04-103-006a ततोऽवहारं सैन्यानां कृत्वा तत्र महारथाः
BR-06-04-103-006c न्यविशन्त कुरुश्रेष्ठ सङ्ग्रामे क्षतविक्षताः
BR-06-04-103-007a भीष्मस्य समरे कर्म चिन्तयानास्तु पाण्डवाः
BR-06-04-103-007c नालभन्त तदा शान्तिं भृशं भीष्मेण पीडिताः
BR-06-04-103-008a भीष्मोऽपि समरे जित्वा पाण्डवान्सह सृञ्जयैः
BR-06-04-103-008c पूज्यमानस्तव सुतैर्वन्द्यमानश्च भारत
BR-06-04-103-009a न्यविशत्कुरुभिः सार्धं हृष्टरूपैः समन्ततः
BR-06-04-103-009c ततो रात्रिः समभवत्सर्वभूतप्रमोहिनी
BR-06-04-103-010a तस्मिन्रात्रिमुखे घोरे पाण्डवा वृष्णिभिः सह
BR-06-04-103-010c सृञ्जयाश्च दुराधर्षा मन्त्राय समुपाविशन्
BR-06-04-103-011a आत्मनिःश्रेयसं सर्वे प्राप्तकालं महाबलाः
BR-06-04-103-011c मन्त्रयामासुरव्यग्रा मन्त्रनिश्चयकोविदाः
BR-06-04-103-012a ततो युधिष्ठिरो राजा मन्त्रयित्वा चिरं नृप
BR-06-04-103-012c वासुदेवं समुद्वीक्ष्य वाक्यमेतदुवाच ह
BR-06-04-103-013a पश्य कृष्ण महात्मानं भीष्मं भीमपराक्रमम्
BR-06-04-103-013c गजं नलवनानीव विमृद्नन्तं बलं मम
BR-06-04-103-014a न चैवैनं महात्मानमुत्सहामो निरीक्षितुम्
BR-06-04-103-014c लेलिह्यमानं सैन्येषु प्रवृद्धमिव पावकम्
BR-06-04-103-015a यथा घोरो महानागस्तक्षको वै विषोल्बणः
BR-06-04-103-015c तथा भीष्मो रणे कृष्ण तीक्ष्णशस्त्रः प्रतापवान्
BR-06-04-103-016a गृहीतचापः समरे विमुञ्चंश्च शिताञ्शरान्
BR-06-04-103-016c शक्यो जेतुं यमः क्रुद्धो वज्रपाणिश्च देवराट्
BR-06-04-103-017a वरुणः पाशभृद्वापि सगदो वा धनेश्वरः
BR-06-04-103-017c न तु भीष्मः सुसङ्क्रुद्धः शक्यो जेतुं महाहवे
BR-06-04-103-018a सोऽहमेवं गते कृष्ण निमग्नः शोकसागरे
BR-06-04-103-018c आत्मनो बुद्धिदौर्बल्याद्भीष्ममासाद्य संयुगे
BR-06-04-103-019a वनं यास्यामि दुर्धर्ष श्रेयो मे तत्र वै गतम्
BR-06-04-103-019c न युद्धं रोचये कृष्ण हन्ति भीष्मो हि नः सदा
BR-06-04-103-020a यथा प्रज्वलितं वह्निं पतङ्गः समभिद्रवन्
BR-06-04-103-020c एकतो मृत्युमभ्येति तथाहं भीष्ममीयिवान्
BR-06-04-103-021a क्षयं नीतोऽस्मि वार्ष्णेय राज्यहेतोः पराक्रमी
BR-06-04-103-021c भ्रातरश्चैव मे शूराः सायकैर्भृशपीडिताः
BR-06-04-103-022a मत्कृते भ्रातृसौहार्दाद्राज्यात्प्रभ्रंशनं गताः
BR-06-04-103-022c परिक्लिष्टा तथा कृष्णा मत्कृते मधुसूदन
BR-06-04-103-023a जीवितं बहु मन्येऽहं जीवितं ह्यद्य दुर्लभम्
BR-06-04-103-023c जीवितस्याद्य शेषेण चरिष्ये धर्ममुत्तमम्
BR-06-04-103-024a यदि तेऽहमनुग्राह्यो भ्रातृभिः सह केशव
BR-06-04-103-024c स्वधर्मस्याविरोधेन तदुदाहर केशव
BR-06-04-103-025a एतच्छ्रुत्वा वचस्तस्य कारुण्याद्बहुविस्तरम्
BR-06-04-103-025c प्रत्युवाच ततः कृष्णः सान्त्वयानो युधिष्ठिरम्
BR-06-04-103-026a धर्मपुत्र विषादं त्वं मा कृथाः सत्यसङ्गर
BR-06-04-103-026c यस्य ते भ्रातरः शूरा दुर्जयाः शत्रुसूदनाः
BR-06-04-103-027a अर्जुनो भीमसेनश्च वाय्वग्निसमतेजसौ
BR-06-04-103-027c माद्रीपुत्रौ च विक्रान्तौ त्रिदशानामिवेश्वरौ
BR-06-04-103-028a मां वा नियुङ्क्ष्व सौहार्दाद्योत्स्ये भीष्मेण पाण्डव
BR-06-04-103-028c त्वत्प्रयुक्तो ह्यहं राजन्किं न कुर्यां महाहवे
BR-06-04-103-029a हनिष्यामि रणे भीष्ममाहूय पुरुषर्षभम्
BR-06-04-103-029c पश्यतां धार्तराष्ट्राणां यदि नेच्छति फल्गुनः
BR-06-04-103-030a यदि भीष्मे हते राजञ्जयं पश्यसि पाण्डव
BR-06-04-103-030c हन्तास्म्येकरथेनाद्य कुरुवृद्धं पितामहम्
BR-06-04-103-031a पश्य मे विक्रमं राजन्महेन्द्रस्येव संयुगे
BR-06-04-103-031c विमुञ्चन्तं महास्त्राणि पातयिष्यामि तं रथात्
BR-06-04-103-032a यः शत्रुः पाण्डुपुत्राणां मच्छत्रुः स न संशयः
BR-06-04-103-032c मदर्था भवदर्था ये ये मदीयास्तवैव ते
BR-06-04-103-033a तव भ्राता मम सखा सम्बन्धी शिष्य एव च
BR-06-04-103-033c मांसान्युत्कृत्य वै दद्यामर्जुनार्थे महीपते
BR-06-04-103-034a एष चापि नरव्याघ्रो मत्कृते जीवितं त्यजेत्
BR-06-04-103-034c एष नः समयस्तात तारयेम परस्परम्
BR-06-04-103-034e स मां नियुङ्क्ष्व राजेन्द्र यावद्द्वीपो भवाम्यहम्
BR-06-04-103-035a प्रतिज्ञातमुपप्लव्ये यत्तत्पार्थेन पूर्वतः
BR-06-04-103-035c घातयिष्यामि गाङ्गेयमित्युलूकस्य सन्निधौ
BR-06-04-103-036a परिरक्ष्यं च मम तद्वचः पार्थस्य धीमतः
BR-06-04-103-036c अनुज्ञातं तु पार्थेन मया कार्यं न संशयः
BR-06-04-103-037a अथ वा फल्गुनस्यैष भारः परिमितो रणे
BR-06-04-103-037c निहनिष्यति सङ्ग्रामे भीष्मं परपुरञ्जयम्
BR-06-04-103-038a अशक्यमपि कुर्याद्धि रणे पार्थः समुद्यतः
BR-06-04-103-038c त्रिदशान्वा समुद्युक्तान्सहितान्दैत्यदानवैः
BR-06-04-103-038e निहन्यादर्जुनः सङ्ख्ये किमु भीष्मं नराधिप
BR-06-04-103-039a विपरीतो महावीर्यो गतसत्त्वोऽल्पजीवितः
BR-06-04-103-039c भीष्मः शान्तनवो नूनं कर्तव्यं नावबुध्यते
BR-06-04-103-040  युधिष्ठिर उवाच
BR-06-04-103-040a एवमेतन्महाबाहो यथा वदसि माधव
BR-06-04-103-040c सर्वे ह्येते न पर्याप्तास्तव वेगनिवारणे
BR-06-04-103-041a नियतं समवाप्स्यामि सर्वमेव यथेप्सितम्
BR-06-04-103-041c यस्य मे पुरुषव्याघ्र भवान्नाथो महाबलः
BR-06-04-103-042a सेन्द्रानपि रणे देवाञ्जयेयं जयतां वर
BR-06-04-103-042c त्वया नाथेन गोविन्द किमु भीष्मं महाहवे
BR-06-04-103-043a न तु त्वामनृतं कर्तुमुत्सहे स्वार्थगौरवात्
BR-06-04-103-043c अयुध्यमानः साहाय्यं यथोक्तं कुरु माधव
BR-06-04-103-044a समयस्तु कृतः कश्चिद्भीष्मेण मम माधव
BR-06-04-103-044c मन्त्रयिष्ये तवार्थाय न तु योत्स्ये कथञ्चन
BR-06-04-103-044e दुर्योधनार्थे योत्स्यामि सत्यमेतदिति प्रभो
BR-06-04-103-045a स हि राज्यस्य मे दाता मन्त्रस्यैव च माधव
BR-06-04-103-045c तस्माद्देवव्रतं भूयो वधोपायार्थमात्मनः
BR-06-04-103-045e भवता सहिताः सर्वे पृच्छामो मधुसूदन
BR-06-04-103-046a तद्वयं सहिता गत्वा भीष्ममाशु नरोत्तमम्
BR-06-04-103-046c रुचिते तव वार्ष्णेय मन्त्रं पृच्छाम कौरवम्
BR-06-04-103-047a स वक्ष्यति हितं वाक्यं तथ्यं चैव जनार्दन
BR-06-04-103-047c यथा स वक्ष्यते कृष्ण तथा कर्तास्मि संयुगे
BR-06-04-103-048a स नो जयस्य दाता च मन्त्रस्य च धृतव्रतः
BR-06-04-103-048c बालाः पित्रा विहीनाश्च तेन संवर्धिता वयम्
BR-06-04-103-049a तं चेत्पितामहं वृद्धं हन्तुमिच्छामि माधव
BR-06-04-103-049c पितुः पितरमिष्टं वै धिगस्तु क्षत्रजीविकाम्
BR-06-04-103-050  सञ्जय उवाच
BR-06-04-103-050a ततोऽब्रवीन्महाराज वार्ष्णेयः कुरुनन्दनम्
BR-06-04-103-050c रोचते मे महाबाहो सततं तव भाषितम्
BR-06-04-103-051a देवव्रतः कृती भीष्मः प्रेक्षितेनापि निर्दहेत्
BR-06-04-103-051c गम्यतां स वधोपायं प्रष्टुं सागरगासुतः
BR-06-04-103-051e वक्तुमर्हति सत्यं स त्वया पृष्टो विशेषतः
BR-06-04-103-052a ते वयं तत्र गच्छामः प्रष्टुं कुरुपितामहम्
BR-06-04-103-052c प्रणम्य शिरसा चैनं मन्त्रं पृच्छाम माधव
BR-06-04-103-052e स नो दास्यति यं मन्त्रं तेन योत्स्यामहे परान्
BR-06-04-103-053a एवं संमन्त्र्य वै वीराः पाण्डवाः पाण्डुपूर्वज
BR-06-04-103-053c जग्मुस्ते सहिताः सर्वे वासुदेवश्च वीर्यवान्
BR-06-04-103-053e विमुक्तशस्त्रकवचा भीष्मस्य सदनं प्रति
BR-06-04-103-054a प्रविश्य च तदा भीष्मं शिरोभिः प्रतिपेदिरे
BR-06-04-103-054c पूजयन्तो महाराज पाण्डवा भरतर्षभ
BR-06-04-103-054e प्रणम्य शिरसा चैनं भीष्मं शरणमन्वयुः
BR-06-04-103-055a तानुवाच महाबाहुर्भीष्मः कुरुपितामहः
BR-06-04-103-055c स्वागतं तव वार्ष्णेय स्वागतं ते धनंजय
BR-06-04-103-055e स्वागतं धर्मपुत्राय भीमाय यमयोस्तथा
BR-06-04-103-056a किं कार्यं वः करोम्यद्य युष्मत्प्रीतिविवर्धनम्
BR-06-04-103-056c सर्वात्मना च कर्तास्मि यद्यपि स्यात्सुदुष्करम्
BR-06-04-103-057a तथा ब्रुवाणं गाङ्गेयं प्रीतियुक्तं पुनः पुनः
BR-06-04-103-057c उवाच वाक्यं दीनात्मा धर्मपुत्रो युधिष्ठिरः
BR-06-04-103-058a कथं जयेम धर्मज्ञ कथं राज्यं लभेमहि
BR-06-04-103-058c प्रजानां सङ्क्षयो न स्यात्कथं तन्मे वदाभिभो
BR-06-04-103-059a भवान्हि नो वधोपायं ब्रवीतु स्वयमात्मनः
BR-06-04-103-059c भवन्तं समरे राजन्विषहेम कथं वयम्
BR-06-04-103-060a न हि ते सूक्ष्ममप्यस्ति रन्ध्रं कुरुपितामह
BR-06-04-103-060c मण्डलेनैव धनुषा सदा दृश्योऽसि संयुगे
BR-06-04-103-061a नाददानं सन्दधानं विकर्षन्तं धनुर्न च
BR-06-04-103-061c पश्यामस्त्वा महाबाहो रथे सूर्यमिव स्थितम्
BR-06-04-103-062a नराश्वरथनागानां हन्तारं परवीरहन्
BR-06-04-103-062c क इवोत्सहते हन्तुं त्वां पुमान्भरतर्षभ
BR-06-04-103-063a वर्षता शरवर्षाणि महान्ति पुरुषोत्तम
BR-06-04-103-063c क्षयं नीता हि पृतना भवता महती मम
BR-06-04-103-064a यथा युधि जयेयं त्वां यथा राज्यं भवेन्मम
BR-06-04-103-064c भवेत्सैन्यस्य वा शान्तिस्तन्मे ब्रूहि पितामह
BR-06-04-103-065a ततोऽब्रवीच्छांतनवः पाण्डवान्पाण्डुपूर्वज
BR-06-04-103-065c न कथञ्चन कौन्तेय मयि जीवति संयुगे
BR-06-04-103-065e युष्मासु दृश्यते वृद्धिः सत्यमेतद्ब्रवीमि वः
BR-06-04-103-066a निर्जिते मयि युद्धे तु ध्रुवं जेष्यथ कौरवान्
BR-06-04-103-066c क्षिप्रं मयि प्रहरत यदीच्छथ रणे जयम्
BR-06-04-103-066e अनुजानामि वः पार्थाः प्रहरध्वं यथासुखम्
BR-06-04-103-067a एवं हि सुकृतं मन्ये भवतां विदितो ह्यहम्
BR-06-04-103-067c हते मयि हतं सर्वं तस्मादेवं विधीयताम्
BR-06-04-103-068  युधिष्ठिर उवाच
BR-06-04-103-068a ब्रूहि तस्मादुपायं नो यथा युद्धे जयेमहि
BR-06-04-103-068c भवन्तं समरे क्रुद्धं दण्डपाणिमिवान्तकम्
BR-06-04-103-069a शक्यो वज्रधरो जेतुं वरुणोऽथ यमस्तथा
BR-06-04-103-069c न भवान्समरे शक्यः सेन्द्रैरपि सुरासुरैः
BR-06-04-103-070  भीष्म उवाच
BR-06-04-103-070a सत्यमेतन्महाबाहो यथा वदसि पाण्डव
BR-06-04-103-070c नाहं शक्यो रणे जेतुं सेन्द्रैरपि सुरासुरैः
BR-06-04-103-071a आत्तशस्त्रो रणे यत्तो गृहीतवरकार्मुकः
BR-06-04-103-071c न्यस्तशस्त्रं तु मां राजन्हन्युर्युधि महारथाः
BR-06-04-103-072a निक्षिप्तशस्त्रे पतिते विमुक्तकवचध्वजे
BR-06-04-103-072c द्रवमाणे च भीते च तवास्मीति च वादिनि
BR-06-04-103-073a स्त्रियां स्त्रीनामधेये च विकले चैकपुत्रके
BR-06-04-103-073c अप्रसूते च दुष्प्रेक्ष्ये न युद्धं रोचते मम
BR-06-04-103-074a इमं च शृणु मे पार्थ सङ्कल्पं पूर्वचिन्तितम्
BR-06-04-103-074c अमङ्गल्यध्वजं दृष्ट्वा न युध्येयं कथञ्चन
BR-06-04-103-075a य एष द्रौपदो राजंस्तव सैन्ये महारथः
BR-06-04-103-075c शिखण्डी समराकाङ्क्षी शूरश्च समितिञ्जयः
BR-06-04-103-076a यथाभवच्च स्त्री पूर्वं पश्चात्पुंस्त्वमुपागतः
BR-06-04-103-076c जानन्ति च भवन्तोऽपि सर्वमेतद्यथातथम्
BR-06-04-103-077a अर्जुनः समरे शूरः पुरस्कृत्य शिखण्डिनम्
BR-06-04-103-077c मामेव विशिखैस्तूर्णमभिद्रवतु दंशितः
BR-06-04-103-078a अमङ्गल्यध्वजे तस्मिन्स्त्रीपूर्वे च विशेषतः
BR-06-04-103-078c न प्रहर्तुमभीप्सामि गृहीतेषुं कथञ्चन
BR-06-04-103-079a तदन्तरं समासाद्य पाण्डवो मां धनञ्जयः
BR-06-04-103-079c शरैर्घातयतु क्षिप्रं समन्ताद्भरतर्षभ
BR-06-04-103-080a न तं पश्यामि लोकेषु यो मां हन्यात्समुद्यतम्
BR-06-04-103-080c ऋते कृष्णान्महाभागात्पाण्डवाद्वा धनञ्जयात्
BR-06-04-103-081a एष तस्मात्पुरोधाय कञ्चिदन्यं ममाग्रतः
BR-06-04-103-081c मां पातयतु बीभत्सुरेवं ते विजयो भवेत्
BR-06-04-103-082a एतत्कुरुष्व कौन्तेय यथोक्तं वचनं मम
BR-06-04-103-082c ततो जेष्यसि सङ्ग्रामे धार्तराष्ट्रान्समागतान्
BR-06-04-103-083  सञ्जय उवाच
BR-06-04-103-083a तेऽनुज्ञातास्ततः पार्था जग्मुः स्वशिबिरं प्रति
BR-06-04-103-083c अभिवाद्य महात्मानं भीष्मं कुरुपितामहम्
BR-06-04-103-084a तथोक्तवति गाङ्गेये परलोकाय दीक्षिते
BR-06-04-103-084c अर्जुनो दुःखसन्तप्तः सव्रीडमिदमब्रवीत्
BR-06-04-103-085a गुरुणा कुलवृद्धेन कृतप्रज्ञेन धीमता
BR-06-04-103-085c पितामहेन सङ्ग्रामे कथं योत्स्यामि माधव
BR-06-04-103-086a क्रीडता हि मया बाल्ये वासुदेव महामनाः
BR-06-04-103-086c पांसुरूषितगात्रेण महात्मा परुषीकृतः
BR-06-04-103-087a यस्याहमधिरुह्याङ्कं बालः किल गदाग्रज
BR-06-04-103-087c तातेत्यवोचं पितरं पितुः पाण्डोर्महात्मनः
BR-06-04-103-088a नाहं तातस्तव पितुस्तातोऽस्मि तव भारत
BR-06-04-103-088c इति मामब्रवीद्बाल्ये यः स वध्यः कथं मया
BR-06-04-103-089a कामं वध्यतु मे सैन्यं नाहं योत्स्ये महात्मना
BR-06-04-103-089c जयो वास्तु वधो वा मे कथं वा कृष्ण मन्यसे
BR-06-04-103-090  श्रीकृष्ण उवाच
BR-06-04-103-090a प्रतिज्ञाय वधं जिष्णो पुरा भीष्मस्य संयुगे
BR-06-04-103-090c क्षत्रधर्मे स्थितः पार्थ कथं नैनं हनिष्यसि
BR-06-04-103-091a पातयैनं रथात्पार्थ वज्राहतमिव द्रुमम्
BR-06-04-103-091c नाहत्वा युधि गाङ्गेयं विजयस्ते भविष्यति
BR-06-04-103-092a दिष्टमेतत्पुरा देवैर्भविष्यत्यवशस्य ते
BR-06-04-103-092c हन्ता भीष्मस्य पूर्वेन्द्र इति तन्न तदन्यथा
BR-06-04-103-093a न हि भीष्मं दुराधर्षं व्यात्ताननमिवान्तकम्
BR-06-04-103-093c त्वदन्यः शक्नुयाद्धन्तुमपि वज्रधरः स्वयम्
BR-06-04-103-094a जहि भीष्मं महाबाहो शृणु चेदं वचो मम
BR-06-04-103-094c यथोवाच पुरा शक्रं महाबुद्धिर्बृहस्पतिः
BR-06-04-103-095a ज्यायांसमपि चेच्छक्र गुणैरपि समन्वितम्
BR-06-04-103-095c आततायिनमामन्त्र्य हन्याद्घातकमागतम्
BR-06-04-103-096a शाश्वतोऽयं स्थितो धर्मः क्षत्रियाणां धनञ्जय
BR-06-04-103-096c योद्धव्यं रक्षितव्यं च यष्टव्यं चानसूयुभिः
BR-06-04-103-097  अर्जुन उवाच
BR-06-04-103-097a शिखण्डी निधनं कृष्ण भीष्मस्य भविता ध्रुवम्
BR-06-04-103-097c दृष्ट्वैव हि सदा भीष्मः पाञ्चाल्यं विनिवर्तते
BR-06-04-103-098a ते वयं प्रमुखे तस्य स्थापयित्वा शिखण्डिनम्
BR-06-04-103-098c गाङ्गेयं पातयिष्याम उपायेनेति मे मतिः
BR-06-04-103-099a अहमन्यान्महेष्वासान्वारयिष्यामि सायकैः
BR-06-04-103-099c शिखण्ड्यपि युधां श्रेष्ठो भीष्ममेवाभियास्यतु
BR-06-04-103-100a श्रुतं ते कुरुमुख्यस्य नाहं हन्यां शिखण्डिनम्
BR-06-04-103-100c कन्या ह्येषा पुरा जाता पुरुषः समपद्यत
BR-06-04-103-101  सञ्जय उवाच
BR-06-04-103-101a इत्येवं निश्चयं कृत्वा पाण्डवाः सहमाधवाः
BR-06-04-103-101c शयनानि यथास्वानि भेजिरे पुरुषर्षभाः
