BR-06-03-016-001	सञ्जय उवाच
BR-06-03-016-001a	त्वद्युक्तोऽयमनुप्रश्नो महाराज यथार्हसि
BR-06-03-016-001c	न तु दुर्योधने दोषमिममासक्तुमर्हसि
BR-06-03-016-002a	य आत्मनो दुश्चरितादशुभं प्राप्नुयान्नरः
BR-06-03-016-002c	एनसा तेन नान्यं स उपाशङ्कितुमर्हति
BR-06-03-016-003a	महाराज मनुष्येषु निन्द्यं यः सर्वमाचरेत्
BR-06-03-016-003c	स वध्यः सर्वलोकस्य निन्दितानि समाचरन्
BR-06-03-016-004a	निकारो निकृतिप्रज्ञैः पाण्डवैस्त्वत्प्रतीक्षया
BR-06-03-016-004c	अनुभूतः सहामात्यैः क्षान्तं च सुचिरं वने
BR-06-03-016-005a	हयानां च गजानां च शूराणां चामितौजसाम्
BR-06-03-016-005c	प्रत्यक्षं यन्मया दृष्टं दृष्टं योगबलेन च
BR-06-03-016-006a	शृणु तत्पृथिवीपाल मा च शोके मनः कृथाः
BR-06-03-016-006c	दिष्टमेतत्पुरा नूनमेवम्भावि नराधिप
BR-06-03-016-007a	नमस्कृत्वा पितुस्तेऽहं पाराशर्याय धीमते
BR-06-03-016-007c	यस्य प्रसादाद्दिव्यं मे प्राप्तं ज्ञानमनुत्तमम्
BR-06-03-016-008a	दृष्टिश्चातीन्द्रिया राजन्दूराच्छ्रवणमेव च
BR-06-03-016-008c	परचित्तस्य विज्ञानमतीतानागतस्य च
BR-06-03-016-009a	व्युत्थितोत्पत्तिविज्ञानमाकाशे च गतिः सदा
BR-06-03-016-009c	शस्त्रैरसङ्गो युद्धेषु वरदानान्महात्मनः
BR-06-03-016-010a	शृणु मे विस्तरेणेदं विचित्रं परमाद्भुतम्
BR-06-03-016-010c	भारतानां महद्युद्धं यथाभूल्लोमहर्षणम्
BR-06-03-016-011a	तेष्वनीकेषु यत्तेषु व्यूढेषु च विधानतः
BR-06-03-016-011c	दुर्योधनो महाराज दुःशासनमथाब्रवीत्
BR-06-03-016-012a	दुःशासन रथास्तूर्णं युज्यन्तां भीष्मरक्षिणः
BR-06-03-016-012c	अनीकानि च सर्वाणि शीघ्रं त्वमनुचोदय
BR-06-03-016-013a	अयं मा समनुप्राप्तो वर्षपूगाभिचिन्तितः
BR-06-03-016-013c	पाण्डवानां ससैन्यानां कुरूणां च समागमः
BR-06-03-016-014a	नातः कार्यतमं मन्ये रणे भीष्मस्य रक्षणात्
BR-06-03-016-014c	हन्याद्गुप्तो ह्यसौ पार्थान्सोमकांश्च ससृञ्जयान्
BR-06-03-016-015a	अब्रवीच्च विशुद्धात्मा नाहं हन्यां शिखण्डिनम्
BR-06-03-016-015c	श्रूयते स्त्री ह्यसौ पूर्वं तस्माद्वर्ज्यो रणे मम
BR-06-03-016-016a	तस्माद्भीष्मो रक्षितव्यो विशेषेणेति मे मतिः
BR-06-03-016-016c	शिखण्डिनो वधे यत्ताः सर्वे तिष्ठन्तु मामकाः
BR-06-03-016-017a	तथा प्राच्याः प्रतीच्याश्च दाक्षिणात्योत्तरापथाः
BR-06-03-016-017c	सर्वशस्त्रास्त्रकुशलास्ते रक्षन्तु पितामहम्
BR-06-03-016-018a	अरक्ष्यमाणं हि वृको हन्यात्सिंहं महाबलम्
BR-06-03-016-018c	मा सिंहं जम्बुकेनेव घातयामः शिखण्डिना
BR-06-03-016-019a	वामं चक्रं युधामन्युरुत्तमौजाश्च दक्षिणम्
BR-06-03-016-019c	गोप्तारौ फल्गुनस्यैतौ फल्गुनोऽपि शिखण्डिनः
BR-06-03-016-020a	संरक्ष्यमाणः पार्थेन भीष्मेण च विवर्जितः
BR-06-03-016-020c	यथा न हन्याद्गाङ्गेयं दुःशासन तथा कुरु
BR-06-03-016-021a	ततो रजन्यां व्युष्टायां शब्दः समभवन्महान्
BR-06-03-016-021c	क्रोशतां भूमिपालानां युज्यतां युज्यतामिति
BR-06-03-016-022a	शङ्खदुन्दुभिनिर्घोषैः सिंहनादैश्च भारत
BR-06-03-016-022c	हयहेषितशब्दैश्च रथनेमिस्वनैस्तथा
BR-06-03-016-023a	गजानां बृंहतां चैव योधानां चाभिगर्जताम्
BR-06-03-016-023c	क्ष्वेडितास्फोटितोत्क्रुष्टैस्तुमुलं सर्वतोऽभवत्
BR-06-03-016-024a	उदतिष्ठन्महाराज सर्वं युक्तमशेषतः
BR-06-03-016-024c	सूर्योदये महत्सैन्यं कुरुपाण्डवसेनयोः
BR-06-03-016-024e	तव राजेन्द्र पुत्राणां पाण्डवानां तथैव च
BR-06-03-016-025a	तत्र नागा रथाश्चैव जाम्बूनदपरिष्कृताः
BR-06-03-016-025c	विभ्राजमाना दृश्यन्ते मेघा इव सविद्युतः
BR-06-03-016-026a	रथानीकान्यदृश्यन्त नगराणीव भूरिशः
BR-06-03-016-026c	अतीव शुशुभे तत्र पिता ते पूर्णचन्द्रवत्
BR-06-03-016-027a	धनुर्भिरृष्टिभिः खड्गैर्गदाभिः शक्तितोमरैः
BR-06-03-016-027c	योधाः प्रहरणैः शुभ्रैः स्वेष्वनीकेष्ववस्थिताः
BR-06-03-016-028a	गजा रथाः पदाताश्च तुरगाश्च विशां पते
BR-06-03-016-028c	व्यतिष्ठन्वागुराकाराः शतशोऽथ सहस्रशः
BR-06-03-016-029a	ध्वजा बहुविधाकारा व्यदृश्यन्त समुच्छ्रिताः
BR-06-03-016-029c	स्वेषां चैव परेषां च द्युतिमन्तः सहस्रशः
BR-06-03-016-030a	काञ्चना मणिचित्राङ्गा ज्वलन्त इव पावकाः
BR-06-03-016-030c	अर्चिष्मन्तो व्यरोचन्त ध्वजा राज्ञां सहस्रशः
BR-06-03-016-031a	महेन्द्रकेतवः शुभ्रा महेन्द्रसदनेष्विव
BR-06-03-016-031c	सन्नद्धास्तेषु ते वीरा ददृशुर्युद्धकाङ्क्षिणः
BR-06-03-016-032a	उद्यतैरायुधैश्चित्रास्तलबद्धाः कलापिनः
BR-06-03-016-032c	ऋषभाक्षा मनुष्येन्द्राश्चमूमुखगता बभुः
BR-06-03-016-033a	शकुनिः सौबलः शल्यः सैन्धवोऽथ जयद्रथः
BR-06-03-016-033c	विन्दानुविन्दावावन्त्यौ काम्बोजश्च सुदक्षिणः
BR-06-03-016-034a	श्रुतायुधश्च कालिङ्गो जयत्सेनश्च पार्थिवः
BR-06-03-016-034c	बृहद्बलश्च कौशल्यः कृतवर्मा च सात्वतः
BR-06-03-016-035a	दशैते पुरुषव्याघ्राः शूराः परिघबाहवः
BR-06-03-016-035c	अक्षौहिणीनां पतयो यज्वानो भूरिदक्षिणाः
BR-06-03-016-036a	एते चान्ये च बहवो दुर्योधनवशानुगाः
BR-06-03-016-036c	राजानो राजपुत्राश्च नीतिमन्तो महाबलाः
BR-06-03-016-037a	सन्नद्धाः समदृश्यन्त स्वेष्वनीकेष्ववस्थिताः
BR-06-03-016-037c	बद्धकृष्णाजिनाः सर्वे ध्वजिनो मुञ्जमालिनः
BR-06-03-016-038a	सृष्टा दुर्योधनस्यार्थे ब्रह्मलोकाय दीक्षिताः
BR-06-03-016-038c	समृद्धा दश वाहिन्यः परिगृह्य व्यवस्थिताः
BR-06-03-016-039a	एकादशी धार्तराष्ट्री कौरवाणां महाचमूः
BR-06-03-016-039c	अग्रतः सर्वसैन्यानां यत्र शान्तनवोऽग्रणीः
BR-06-03-016-040a	श्वेतोष्णीषं श्वेतहयं श्वेतवर्माणमच्युतम्
BR-06-03-016-040c	अपश्याम महाराज भीष्मं चन्द्रमिवोदितम्
BR-06-03-016-041a	हेमतालध्वजं भीष्मं राजते स्यन्दने स्थितम्
BR-06-03-016-041c	श्वेताभ्र इव तीक्ष्णांशुं ददृशुः कुरुपाण्डवाः
BR-06-03-016-042a	दृष्ट्वा चमूमुखे भीष्मं समकम्पन्त पाण्डवाः
BR-06-03-016-042c	सृञ्जयाश्च महेष्वासा धृष्टद्युम्नपुरोगमाः
BR-06-03-016-043a	जृम्भमाणं महासिंहं दृष्ट्वा क्षुद्रमृगा यथा
BR-06-03-016-043c	धृष्टद्युम्नमुखाः सर्वे समुद्विविजिरे मुहुः
BR-06-03-016-044a	एकादशैताः श्रीजुष्टा वाहिन्यस्तव भारत
BR-06-03-016-044c	पाण्डवानां तथा सप्त महापुरुषपालिताः
BR-06-03-016-045a	उन्मत्तमकरावर्तौ महाग्राहसमाकुलौ
BR-06-03-016-045c	युगान्ते समुपेतौ द्वौ दृश्येते सागराविव
BR-06-03-016-046a	नैव नस्तादृशो राजन्दृष्टपूर्वो न च श्रुतः
BR-06-03-016-046c	अनीकानां समेतानां समवायस्तथाविधः
