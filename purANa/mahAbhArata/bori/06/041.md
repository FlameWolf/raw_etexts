001	सञ्जय उवाच
001a	ततो धनञ्जयं दृष्ट्वा बाणगाण्डीवधारिणम्
001c	पुनरेव महानादं व्यसृजन्त महारथाः
002a	पाण्डवाः सोमकाश्चैव ये चैषामनुयायिनः
002c	दध्मुश्च मुदिताः शङ्खान्वीराः सागरसम्भवान्
003a	ततो भेर्यश्च पेश्यश्च क्रकचा गोविषाणिकाः
003c	सहसैवाभ्यहन्यन्त ततः शब्दो महानभूत्
004a	अथ देवाः सगन्धर्वाः पितरश्च जनेश्वर
004c	सिद्धचारणसङ्घाश्च समीयुस्ते दिदृक्षया
005a	ऋषयश्च महाभागाः पुरस्कृत्य शतक्रतुम्
005c	समीयुस्तत्र सहिता द्रष्टुं तद्वैशसं महत्
006a	ततो युधिष्ठिरो दृष्ट्वा युद्धाय सुसमुद्यते
006c	ते सेने सागरप्रख्ये मुहुः प्रचलिते नृप
007a	विमुच्य कवचं वीरो निक्षिप्य च वरायुधम्
007c	अवरुह्य रथात्तूर्णं पद्भ्यामेव कृताञ्जलिः
008a	पितामहमभिप्रेक्ष्य धर्मराजो युधिष्ठिरः
008c	वाग्यतः प्रययौ येन प्राङ्मुखो रिपुवाहिनीम्
009a	तं प्रयान्तमभिप्रेक्ष्य कुन्तीपुत्रो धनञ्जयः
009c	अवतीर्य रथात्तूर्णं भ्रातृभिः सहितोऽन्वयात्
010a	वासुदेवश्च भगवान्पृष्ठतोऽनुजगाम ह
010c	यथामुख्याश्च राजानस्तमन्वाजग्मुरुत्सुकाः
011	अर्जुन उवाच
011a	किं ते व्यवसितं राजन्यदस्मानपहाय वै
011c	पद्भ्यामेव प्रयातोऽसि प्राङ्मुखो रिपुवाहिनीम्
012	भीमसेन उवाच
012a	क्व गमिष्यसि राजेन्द्र निक्षिप्तकवचायुधः
012c	दंशितेष्वरिसैन्येषु भ्रातॄनुत्सृज्य पार्थिव
013	नकुल उवाच
013a	एवङ्गते त्वयि ज्येष्ठे मम भ्रातरि भारत
013c	भीर्मे दुनोति हृदयं ब्रूहि गन्ता भवान्क्व नु
014	सहदेव उवाच
014a	अस्मिन्रणसमूहे वै वर्तमाने महाभये
014c	योद्धव्ये क्व नु गन्तासि शत्रूनभिमुखो नृप
015	सञ्जय उवाच
015a	एवमाभाष्यमाणोऽपि भ्रातृभिः कुरुनन्दन
015c	नोवाच वाग्यतः किञ्चिद्गच्छत्येव युधिष्ठिरः
016a	तानुवाच महाप्राज्ञो वासुदेवो महामनाः
016c	अभिप्रायोऽस्य विज्ञातो मयेति प्रहसन्निव
017a	एष भीष्मं तथा द्रोणं गौतमं शल्यमेव च
017c	अनुमान्य गुरून्सर्वान्योत्स्यते पार्थिवोऽरिभिः
018a	श्रूयते हि पुराकल्पे गुरूनननुमान्य यः
018c	युध्यते स भवेद्व्यक्तमपध्यातो महत्तरैः
019a	अनुमान्य यथाशास्त्रं यस्तु युध्येन्महत्तरैः
019c	ध्रुवस्तस्य जयो युद्धे भवेदिति मतिर्मम
020a	एवं ब्रुवति कृष्णे तु धार्तराष्ट्रचमूं प्रति
020c	हाहाकारो महानासीन्निःशब्दास्त्वपरेऽभवन्
021a	दृष्ट्वा युधिष्ठिरं दूराद्धार्तराष्ट्रस्य सैनिकाः
021c	मिथः सङ्कथयां चक्रुर्नेशोऽस्ति कुलपांसनः
022a	व्यक्तं भीत इवाभ्येति राजासौ भीष्ममन्तिकात्
022c	युधिष्ठिरः ससोदर्यः शरणार्थं प्रयाचकः
023a	धनञ्जये कथं नाथे पाण्डवे च वृकोदरे
023c	नकुले सहदेवे च भीतोऽभ्येति च पाण्डवः
024a	न नूनं क्षत्रियकुले जातः सम्प्रथिते भुवि
024c	यथास्य हृदयं भीतमल्पसत्त्वस्य संयुगे
025a	ततस्ते क्षत्रियाः सर्वे प्रशंसन्ति स्म कौरवान्
025c	हृष्टाः सुमनसो भूत्वा चैलानि दुधुवुः पृथक्
026a	व्यनिन्दन्त ततः सर्वे योधास्तत्र विशां पते
026c	युधिष्ठिरं ससोदर्यं सहितं केशवेन ह
027a	ततस्तत्कौरवं सैन्यं धिक्कृत्वा तु युधिष्ठिरम्
027c	निःशब्दमभवत्तूर्णं पुनरेव विशां पते
028a	किं नु वक्ष्यति राजासौ किं भीष्मः प्रतिवक्ष्यति
028c	किं भीमः समरश्लाघी किं नु कृष्णार्जुनाविति
029a	विवक्षितं किमस्येति संशयः सुमहानभूत्
029c	उभयोः सेनयो राजन्युधिष्ठिरकृते तदा
030a	स विगाह्य चमूं शत्रोः शरशक्तिसमाकुलाम्
030c	भीष्ममेवाभ्ययात्तूर्णं भ्रातृभिः परिवारितः
031a	तमुवाच ततः पादौ कराभ्यां पीड्य पाण्डवः
031c	भीष्मं शान्तनवं राजा युद्धाय समुपस्थितम्
032	युधिष्ठिर उवाच
032a	आमन्त्रये त्वां दुर्धर्ष योत्स्ये तात त्वया सह
032c	अनुजानीहि मां तात आशिषश्च प्रयोजय
033	भीष्म उवाच
033a	यद्येवं नाभिगच्छेथा युधि मां पृथिवीपते
033c	शपेयं त्वां महाराज पराभावाय भारत
034a	प्रीतोऽस्मि पुत्र युध्यस्व जयमाप्नुहि पाण्डव
034c	यत्तेऽभिलषितं चान्यत्तदवाप्नुहि संयुगे
035a	व्रियतां च वरः पार्थ किमस्मत्तोऽभिकाङ्क्षसि
035c	एवं गते महाराज न तवास्ति पराजयः
036a	अर्थस्य पुरुषो दासो दासस्त्वर्थो न कस्यचित्
036c	इति सत्यं महाराज बद्धोऽस्म्यर्थेन कौरवैः
037a	अतस्त्वां क्लीबवद्वाक्यं ब्रवीमि कुरुनन्दन
037c	हृतोऽस्म्यर्थेन कौरव्य युद्धादन्यत्किमिच्छसि
038	युधिष्ठिर उवाच
038a	मन्त्रयस्व महाप्राज्ञ हितैषी मम नित्यशः
038c	युध्यस्व कौरवस्यार्थे ममैष सततं वरः
039	भीष्म उवाच
039a	राजन्किमत्र साह्यं ते करोमि कुरुनन्दन
039c	कामं योत्स्ये परस्यार्थे ब्रूहि यत्ते विवक्षितम्
040	युधिष्ठिर उवाच
040a	कथं जयेयं सङ्ग्रामे भवन्तमपराजितम्
040c	एतन्मे मन्त्रय हितं यदि श्रेयः प्रपश्यसि
041	भीष्म उवाच
041a	न तं पश्यामि कौन्तेय यो मां युध्यन्तमाहवे
041c	विजयेत पुमान्कश्चिदपि साक्षाच्छतक्रतुः
042	युधिष्ठिर उवाच
042a	हन्त पृच्छामि तस्मात्त्वां पितामह नमोऽस्तु ते
042c	जयोपायं ब्रवीहि त्वमात्मनः समरे परैः
043	भीष्म उवाच
043a	न शत्रुं तात पश्यामि समरे यो जयेत माम्
043c	न तावन्मृत्युकालो मे पुनरागमनं कुरु
044	सञ्जय उवाच
044a	ततो युधिष्ठिरो वाक्यं भीष्मस्य कुरुनन्दन
044c	शिरसा प्रतिजग्राह भूयस्तमभिवाद्य च
045a	प्रायात्पुनर्महाबाहुराचार्यस्य रथं प्रति
045c	पश्यतां सर्वसैन्यानां मध्येन भ्रातृभिः सह
046a	स द्रोणमभिवाद्याथ कृत्वा चैव प्रदक्षिणम्
046c	उवाच वाचा दुर्धर्षमात्मनिःश्रेयसं वचः
047a	आमन्त्रये त्वां भगवन्योत्स्ये विगतकल्मषः
047c	जयेयं च रिपून्सर्वाननुज्ञातस्त्वया द्विज
048	द्रोण उवाच
048a	यदि मां नाभिगच्छेथा युद्धाय कृतनिश्चयः
048c	शपेयं त्वां महाराज पराभावाय सर्वशः
049a	तद्युधिष्ठिर तुष्टोऽस्मि पूजितश्च त्वयानघ
049c	अनुजानामि युध्यस्व विजयं समवाप्नुहि
050a	करवाणि च ते कामं ब्रूहि यत्तेऽभिकाङ्क्षितम्
050c	एवं गते महाराज युद्धादन्यत्किमिच्छसि
051a	अर्थस्य पुरुषो दासो दासस्त्वर्थो न कस्यचित्
051c	इति सत्यं महाराज बद्धोऽस्म्यर्थेन कौरवैः
052a	अतस्त्वां क्लीबवद्ब्रूमो युद्धादन्यत्किमिच्छसि
052c	योत्स्यामि कौरवस्यार्थे तवाशास्यो जयो मया
053	युधिष्ठिर उवाच
053a	जयमाशास्स्व मे ब्रह्मन्मन्त्रयस्व च मद्धितम्
053c	युध्यस्व कौरवस्यार्थे वर एष वृतो मया
054	द्रोण उवाच
054a	ध्रुवस्ते विजयो राजन्यस्य मन्त्री हरिस्तव
054c	अहं च त्वाभिजानामि रणे शत्रून्विजेष्यसि
055a	यतो धर्मस्ततः कृष्णो यतः कृष्णस्ततो जयः
055c	युध्यस्व गच्छ कौन्तेय पृच्छ मां किं ब्रवीमि ते
056	युधिष्ठिर उवाच
056a	पृच्छामि त्वां द्विजश्रेष्ठ शृणु मे यद्विवक्षितम्
056c	कथं जयेयं सङ्ग्रामे भवन्तमपराजितम्
057	द्रोण उवाच
057a	न तेऽस्ति विजयस्तावद्यावद्युध्याम्यहं रणे
057c	ममाशु निधने राजन्यतस्व सह सोदरैः
058	युधिष्ठिर उवाच
058a	हन्त तस्मान्महाबाहो वधोपायं वदात्मनः
058c	आचार्य प्रणिपत्यैष पृच्छामि त्वां नमोऽस्तु ते
059	द्रोण उवाच
059a	न शत्रुं तात पश्यामि यो मां हन्याद्रणे स्थितम्
059c	युध्यमानं सुसंरब्धं शरवर्षौघवर्षिणम्
060a	ऋते प्रायगतं राजन्न्यस्तशस्त्रमचेतनम्
060c	हन्यान्मां युधि योधानां सत्यमेतद्ब्रवीमि ते
061a	शस्त्रं चाहं रणे जह्यां श्रुत्वा सुमहदप्रियम्
061c	श्रद्धेयवाक्यात्पुरुषादेतत्सत्यं ब्रवीमि ते
062	सञ्जय उवाच
062a	एतच्छ्रुत्वा महाराज भारद्वाजस्य धीमतः
062c	अनुमान्य तमाचार्यं प्रायाच्छारद्वतं प्रति
063a	सोऽभिवाद्य कृपं राजा कृत्वा चापि प्रदक्षिणम्
063c	उवाच दुर्धर्षतमं वाक्यं वाक्यविशारदः
064a	अनुमानये त्वां योत्स्यामि गुरो विगतकल्मषः
064c	जयेयं च रिपून्सर्वाननुज्ञातस्त्वयानघ
065	कृप उवाच
065a	यदि मां नाभिगच्छेथा युद्धाय कृतनिश्चयः
065c	शपेयं त्वां महाराज पराभावाय सर्वशः
066a	अर्थस्य पुरुषो दासो दासस्त्वर्थो न कस्यचित्
066c	इति सत्यं महाराज बद्धोऽस्म्यर्थेन कौरवैः
067a	तेषामर्थे महाराज योद्धव्यमिति मे मतिः
067c	अतस्त्वां क्लीबवद्ब्रूमि युद्धादन्यत्किमिच्छसि
068	युधिष्ठिर उवाच
068a	हन्त पृच्छामि ते तस्मादाचार्य शृणु मे वचः
069	सञ्जय उवाच
069a	इत्युक्त्वा व्यथितो राजा नोवाच गतचेतनः
069c	तं गौतमः प्रत्युवाच विज्ञायास्य विवक्षितम्
069e	अवध्योऽहं महीपाल युध्यस्व जयमाप्नुहि
070a	प्रीतस्त्वभिगमेनाहं जयं तव नराधिप
070c	आशासिष्ये सदोत्थाय सत्यमेतद्ब्रवीमि ते
071a	एतच्छ्रुत्वा महाराज गौतमस्य वचस्तदा
071c	अनुमान्य कृपं राजा प्रययौ येन मद्रराट्
072a	स शल्यमभिवाद्याथ कृत्वा चाभिप्रदक्षिणम्
072c	उवाच राजा दुर्धर्षमात्मनिःश्रेयसं वचः
073a	अनुमानये त्वां योत्स्यामि गुरो विगतकल्मषः
073c	जयेयं च महाराज अनुज्ञातस्त्वया रिपून्
074	शल्य उवाच
074a	यदि मां नाभिगच्छेथा युद्धाय कृतनिश्चयः
074c	शपेयं त्वां महाराज पराभावाय वै रणे
075a	तुष्टोऽस्मि पूजितश्चास्मि यत्काङ्क्षसि तदस्तु ते
075c	अनुजानामि चैव त्वां युध्यस्व जयमाप्नुहि
076a	ब्रूहि चैव परं वीर केनार्थः किं ददामि ते
076c	एवं गते महाराज युद्धादन्यत्किमिच्छसि
077a	अर्थस्य पुरुषो दासो दासस्त्वर्थो न कस्यचित्
077c	इति सत्यं महाराज बद्धोऽस्म्यर्थेन कौरवैः
078a	करिष्यामि हि ते कामं भागिनेय यथेप्सितम्
078c	ब्रवीम्यतः क्लीबवत्त्वां युद्धादन्यत्किमिच्छसि
079	युधिष्ठिर उवाच
079a	मन्त्रयस्व महाराज नित्यं मद्धितमुत्तमम्
079c	कामं युध्य परस्यार्थे वरमेतद्वृणोम्यहम्
080	शल्य उवाच
080a	ब्रूहि किमत्र साह्यं ते करोमि नृपसत्तम
080c	कामं योत्स्ये परस्यार्थे वृतोऽस्म्यर्थेन कौरवैः
081	युधिष्ठिर उवाच
081a	स एव मे वरः सत्य उद्योगे यस्त्वया कृतः
081c	सूतपुत्रस्य सङ्ग्रामे कार्यस्तेजोवधस्त्वया
082	शल्य उवाच
082a	सम्पत्स्यत्येष ते कामः कुन्तीपुत्र यथेप्सितः
082c	गच्छ युध्यस्व विस्रब्धं प्रतिजाने जयं तव
083	सञ्जय उवाच
083a	अनुमान्याथ कौन्तेयो मातुलं मद्रकेश्वरम्
083c	निर्जगाम महासैन्याद्भ्रातृभिः परिवारितः
084a	वासुदेवस्तु राधेयमाहवेऽभिजगाम वै
084c	तत एनमुवाचेदं पाण्डवार्थे गदाग्रजः
085a	श्रुतं मे कर्ण भीष्मस्य द्वेषात्किल न योत्स्यसि
085c	अस्मान्वरय राधेय यावद्भीष्मो न हन्यते
086a	हते तु भीष्मे राधेय पुनरेष्यसि संयुगे
086c	धार्तराष्ट्रस्य साहाय्यं यदि पश्यसि चेत्समम्
087	कर्ण उवाच
087a	न विप्रियं करिष्यामि धार्तराष्ट्रस्य केशव
087c	त्यक्तप्राणं हि मां विद्धि दुर्योधनहितैषिणम्
088	सञ्जय उवाच
088a	तच्छ्रुत्वा वचनं कृष्णः संन्यवर्तत भारत
088c	युधिष्ठिरपुरोगैश्च पाण्डवैः सह सङ्गतः
089a	अथ सैन्यस्य मध्ये तु प्राक्रोशत्पाण्डवाग्रजः
089c	योऽस्मान्वृणोति तदहं वरये साह्यकारणात्
090a	अथ तान्समभिप्रेक्ष्य युयुत्सुरिदमब्रवीत्
090c	प्रीतात्मा धर्मराजानं कुन्तीपुत्रं युधिष्ठिरम्
091a	अहं योत्स्यामि मिषतः संयुगे धार्तराष्ट्रजान्
091c	युष्मदर्थे महाराज यदि मां वृणुषेऽनघ
092	युधिष्ठिर उवाच
092a	एह्येहि सर्वे योत्स्यामस्तव भ्रातॄनपण्डितान्
092c	युयुत्सो वासुदेवश्च वयं च ब्रूम सर्वशः
093a	वृणोमि त्वां महाबाहो युध्यस्व मम कारणात्
093c	त्वयि पिण्डश्च तन्तुश्च धृतराष्ट्रस्य दृश्यते
094a	भजस्वास्मान्राजपुत्र भजमानान्महाद्युते
094c	न भविष्यति दुर्बुद्धिर्धार्तराष्ट्रोऽत्यमर्षणः
095	सञ्जय उवाच
095a	ततो युयुत्सुः कौरव्यः परित्यज्य सुतांस्तव
095c	जगाम पाण्डुपुत्राणां सेनां विश्राव्य दुन्दुभिम्
096a	ततो युधिष्ठिरो राजा सम्प्रहृष्टः सहानुजैः
096c	जग्राह कवचं भूयो दीप्तिमत्कनकोज्ज्वलम्
097a	प्रत्यपद्यन्त ते सर्वे रथान्स्वान्पुरुषर्षभाः
097c	ततो व्यूहं यथापूर्वं प्रत्यव्यूहन्त ते पुनः
098a	अवादयन्दुन्दुभींश्च शतशश्चैव पुष्करान्
098c	सिंहनादांश्च विविधान्विनेदुः पुरुषर्षभाः
099a	रथस्थान्पुरुषव्याघ्रान्पाण्डवान्प्रेक्ष्य पार्थिवाः
099c	धृष्टद्युम्नादयः सर्वे पुनर्जहृषिरे मुदा
100a	गौरवं पाण्डुपुत्राणां मान्यान्मानयतां च तान्
100c	दृष्ट्वा महीक्षितस्तत्र पूजयाञ्चक्रिरे भृशम्
101a	सौहृदं च कृपां चैव प्राप्तकालं महात्मनाम्
101c	दयां च ज्ञातिषु परां कथयां चक्रिरे नृपाः
102a	साधु साध्विति सर्वत्र निश्चेरुः स्तुतिसंहिताः
102c	वाचः पुण्याः कीर्तिमतां मनोहृदयहर्षिणीः
103a	म्लेच्छाश्चार्याश्च ये तत्र ददृशुः शुश्रुवुस्तदा
103c	वृत्तं तत्पाण्डुपुत्राणां रुरुदुस्ते सगद्गदाः
104a	ततो जघ्नुर्महाभेरीः शतशश्चैव पुष्करान्
104c	शङ्खांश्च गोक्षीरनिभान्दध्मुर्हृष्टा मनस्विनः
