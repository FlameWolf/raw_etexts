001	श्रीभगवानुवाच
001a	इदं तु ते गुह्यतमं प्रवक्ष्याम्यनसूयवे
001c	ज्ञानं विज्ञानसहितं यज्ज्ञात्वा मोक्ष्यसेऽशुभात्
002a	राजविद्या राजगुह्यं पवित्रमिदमुत्तमम्
002c	प्रत्यक्षावगमं धर्म्यं सुसुखं कर्तुमव्ययम्
003a	अश्रद्दधानाः पुरुषा धर्मस्यास्य परन्तप
003c	अप्राप्य मां निवर्तन्ते मृत्युसंसारवर्त्मनि
004a	मया ततमिदं सर्वं जगदव्यक्तमूर्तिना
004c	मत्स्थानि सर्वभूतानि न चाहं तेष्ववस्थितः
005a	न च मत्स्थानि भूतानि पश्य मे योगमैश्वरम्
005c	भूतभृन्न च भूतस्थो ममात्मा भूतभावनः
006a	यथाकाशस्थितो नित्यं वायुः सर्वत्रगो महान्
006c	तथा सर्वाणि भूतानि मत्स्थानीत्युपधारय
007a	सर्वभूतानि कौन्तेय प्रकृतिं यान्ति मामिकाम्
007c	कल्पक्षये पुनस्तानि कल्पादौ विसृजाम्यहम्
008a	प्रकृतिं स्वामवष्टभ्य विसृजामि पुनः पुनः
008c	भूतग्राममिमं कृत्स्नमवशं प्रकृतेर्वशात्
009a	न च मां तानि कर्माणि निबध्नन्ति धनञ्जय
009c	उदासीनवदासीनमसक्तं तेषु कर्मसु
010a	मयाध्यक्षेण प्रकृतिः सूयते सचराचरम्
010c	हेतुनानेन कौन्तेय जगद्विपरिवर्तते
011a	अवजानन्ति मां मूढा मानुषीं तनुमाश्रितम्
011c	परं भावमजानन्तो मम भूतमहेश्वरम्
012a	मोघाशा मोघकर्माणो मोघज्ञाना विचेतसः
012c	राक्षसीमासुरीं चैव प्रकृतिं मोहिनीं श्रिताः
013a	महात्मानस्तु मां पार्थ दैवीं प्रकृतिमाश्रिताः
013c	भजन्त्यनन्यमनसो ज्ञात्वा भूतादिमव्ययम्
014a	सततं कीर्तयन्तो मां यतन्तश्च दृढव्रताः
014c	नमस्यन्तश्च मां भक्त्या नित्ययुक्ता उपासते
015a	ज्ञानयज्ञेन चाप्यन्ये यजन्तो मामुपासते
015c	एकत्वेन पृथक्त्वेन बहुधा विश्वतोमुखम्
016a	अहं क्रतुरहं यज्ञः स्वधाहमहमौषधम्
016c	मन्त्रोऽहमहमेवाज्यमहमग्निरहं हुतम्
017a	पिताहमस्य जगतो माता धाता पितामहः
017c	वेद्यं पवित्रमोङ्कार ऋक्साम यजुरेव च
018a	गतिर्भर्ता प्रभुः साक्षी निवासः शरणं सुहृत्
018c	प्रभवः प्रलयः स्थानं निधानं बीजमव्ययम्
019a	तपाम्यहमहं वर्षं निगृह्णाम्युत्सृजामि च
019c	अमृतं चैव मृत्युश्च सदसच्चाहमर्जुन
020a	त्रैविद्या मां सोमपाः पूतपापा यज्ञैरिष्ट्वा स्वर्गतिं प्रार्थयन्ते
020c	ते पुण्यमासाद्य सुरेन्द्रलोकमश्नन्ति दिव्यान्दिवि देवभोगान्
021a	ते तं भुक्त्वा स्वर्गलोकं विशालं क्षीणे पुण्ये मर्त्यलोकं विशन्ति
021c	एवं त्रयीधर्ममनुप्रपन्ना गतागतं कामकामा लभन्ते
022a	अनन्याश्चिन्तयन्तो मां ये जनाः पर्युपासते
022c	तेषां नित्याभियुक्तानां योगक्षेमं वहाम्यहम्
023a	येऽप्यन्यदेवता भक्ता यजन्ते श्रद्धयान्विताः
023c	तेऽपि मामेव कौन्तेय यजन्त्यविधिपूर्वकम्
024a	अहं हि सर्वयज्ञानां भोक्ता च प्रभुरेव च
024c	न तु मामभिजानन्ति तत्त्वेनातश्च्यवन्ति ते
025a	यान्ति देवव्रता देवान्पितॄन्यान्ति पितृव्रताः
025c	भूतानि यान्ति भूतेज्या यान्ति मद्याजिनोऽपि माम्
026a	पत्रं पुष्पं फलं तोयं यो मे भक्त्या प्रयच्छति
026c	तदहं भक्त्युपहृतमश्नामि प्रयतात्मनः
027a	यत्करोषि यदश्नासि यज्जुहोषि ददासि यत्
027c	यत्तपस्यसि कौन्तेय तत्कुरुष्व मदर्पणम्
028a	शुभाशुभफलैरेवं मोक्ष्यसे कर्मबन्धनैः
028c	संन्यासयोगयुक्तात्मा विमुक्तो मामुपैष्यसि
029a	समोऽहं सर्वभूतेषु न मे द्वेष्योऽस्ति न प्रियः
029c	ये भजन्ति तु मां भक्त्या मयि ते तेषु चाप्यहम्
030a	अपि चेत्सुदुराचारो भजते मामनन्यभाक्
030c	साधुरेव स मन्तव्यः सम्यग्व्यवसितो हि सः
031a	क्षिप्रं भवति धर्मात्मा शश्वच्छान्तिं निगच्छति
031c	कौन्तेय प्रतिजानीहि न मे भक्तः प्रणश्यति
032a	मां हि पार्थ व्यपाश्रित्य येऽपि स्युः पापयोनयः
032c	स्त्रियो वैश्यास्तथा शूद्रास्तेऽपि यान्ति परां गतिम्
033a	किं पुनर्ब्राह्मणाः पुण्या भक्ता राजर्षयस्तथा
033c	अनित्यमसुखं लोकमिमं प्राप्य भजस्व माम्
034a	मन्मना भव मद्भक्तो मद्याजी मां नमस्कुरु
034c	मामेवैष्यसि युक्त्वैवमात्मानं मत्परायणः
