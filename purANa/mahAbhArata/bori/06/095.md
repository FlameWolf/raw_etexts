BR-06-04-095-001  सञ्जय उवाच
BR-06-04-095-001a प्रभातायां तु शर्वर्यां प्रातरुत्थाय वै नृपः
BR-06-04-095-001c राज्ञः समाज्ञापयत सेनां योजयतेति ह
BR-06-04-095-001e अद्य भीष्मो रणे क्रुद्धो निहनिष्यति सोमकान्
BR-06-04-095-002a दुर्योधनस्य तच्छ्रुत्वा रात्रौ विलपितं बहु
BR-06-04-095-002c मन्यमानः स तं राजन्प्रत्यादेशमिवात्मनः
BR-06-04-095-003a निर्वेदं परमं गत्वा विनिन्द्य परवाच्यताम्
BR-06-04-095-003c दीर्घं दध्यौ शान्तनवो योद्धुकामोऽर्जुनं रणे
BR-06-04-095-004a इङ्गितेन तु तज्ज्ञात्वा गाङ्गेयेन विचिन्तितम्
BR-06-04-095-004c दुर्योधनो महाराज दुःशासनमचोदयत्
BR-06-04-095-005a दुःशासन रथास्तूर्णं युज्यन्तां भीष्मरक्षिणः
BR-06-04-095-005c द्वात्रिंशत्त्वमनीकानि सर्वाण्येवाभिचोदय
BR-06-04-095-006a इदं हि समनुप्राप्तं वर्षपूगाभिचिन्तितम्
BR-06-04-095-006c पाण्डवानां ससैन्यानां वधो राज्यस्य चागमः
BR-06-04-095-007a तत्र कार्यमहं मन्ये भीष्मस्यैवाभिरक्षणम्
BR-06-04-095-007c स नो गुप्तः सुखाय स्याद्धन्यात्पार्थांश्च संयुगे
BR-06-04-095-008a अब्रवीच्च विशुद्धात्मा नाहं हन्यां शिखण्डिनम्
BR-06-04-095-008c स्त्रीपूर्वको ह्यसौ जातस्तस्माद्वर्ज्यो रणे मया
BR-06-04-095-009a लोकस्तद्वेद यदहं पितुः प्रियचिकीर्षया
BR-06-04-095-009c राज्यं स्फीतं महाबाहो स्त्रियश्च त्यक्तवान्पुरा
BR-06-04-095-010a नैव चाहं स्त्रियं जातु न स्त्रीपूर्वं कथञ्चन
BR-06-04-095-010c हन्यां युधि नरश्रेष्ठ सत्यमेतद्ब्रवीमि ते
BR-06-04-095-011a अयं स्त्रीपूर्वको राजञ्शिखण्डी यदि ते श्रुतः
BR-06-04-095-011c उद्योगे कथितं यत्तत्तथा जाता शिखण्डिनी
BR-06-04-095-012a कन्या भूत्वा पुमाञ्जातः स च योत्स्यति भारत
BR-06-04-095-012c तस्याहं प्रमुखे बाणान्न मुञ्चेयं कथञ्चन
BR-06-04-095-013a युद्धे तु क्षत्रियांस्तात पाण्डवानां जयैषिणः
BR-06-04-095-013c सर्वानन्यान्हनिष्यामि सम्प्राप्तान्बाणगोचरान्
BR-06-04-095-014a एवं मां भरतश्रेष्ठो गाङ्गेयः प्राह शास्त्रवित्
BR-06-04-095-014c तत्र सर्वात्मना मन्ये भीष्मस्यैवाभिपालनम्
BR-06-04-095-015a अरक्ष्यमाणं हि वृको हन्यात्सिंहं महावने
BR-06-04-095-015c मा वृकेणेव शार्दूलं घातयेम शिखण्डिना
BR-06-04-095-016a मातुलः शकुनिः शल्यः कृपो द्रोणो विविंशतिः
BR-06-04-095-016c यत्ता रक्षन्तु गाङ्गेयं तस्मिन्गुप्ते ध्रुवो जयः
BR-06-04-095-017a एतच्छ्रुत्वा तु राजानो दुर्योधनवचस्तदा
BR-06-04-095-017c सर्वतो रथवंशेन गाङ्गेयं पर्यवारयन्
BR-06-04-095-018a पुत्राश्च तव गाङ्गेयं परिवार्य ययुर्मुदा
BR-06-04-095-018c कम्पयन्तो भुवं द्यां च क्षोभयन्तश्च पाण्डवान्
BR-06-04-095-019a तै रथैश्च सुसंयुक्तैर्दन्तिभिश्च महारथाः
BR-06-04-095-019c परिवार्य रणे भीष्मं दंशिताः समवस्थिताः
BR-06-04-095-020a यथा देवासुरे युद्धे त्रिदशा वज्रधारिणम्
BR-06-04-095-020c सर्वे ते स्म व्यतिष्ठन्त रक्षन्तस्तं महारथम्
BR-06-04-095-021a ततो दुर्योधनो राजा पुनर्भ्रातरमब्रवीत्
BR-06-04-095-021c सव्यञ्चक्रं युधामन्युरुत्तमौजाश्च दक्षिणम्
BR-06-04-095-021e गोप्तारावर्जुनस्यैतावर्जुनोऽपि शिखण्डिनः
BR-06-04-095-022a स रक्ष्यमाणः पार्थेन तथास्माभिर्विवर्जितः
BR-06-04-095-022c यथा भीष्मं न नो हन्याद्दुःशासन तथा कुरु
BR-06-04-095-023a भ्रातुस्तद्वचनं श्रुत्वा पुत्रो दुःशासनस्तव
BR-06-04-095-023c भीष्मं प्रमुखतः कृत्वा प्रययौ सेनया सह
BR-06-04-095-024a भीष्मं तु रथवंशेन दृष्ट्वा तमभिसंवृतम्
BR-06-04-095-024c अर्जुनो रथिनां श्रेष्ठो धृष्टद्युम्नमुवाच ह
BR-06-04-095-025a शिखण्डिनं नरव्याघ्र भीष्मस्य प्रमुखेऽनघ
BR-06-04-095-025c स्थापयस्वाद्य पाञ्चाल्य तस्य गोप्ताहमप्युत
BR-06-04-095-026a ततः शान्तनवो भीष्मो निर्ययौ सेनया सह
BR-06-04-095-026c व्यूहं चाव्यूहत महत्सर्वतोभद्रमाहवे
BR-06-04-095-027a कृपश्च कृतवर्मा च शैब्यश्चैव महारथः
BR-06-04-095-027c शकुनिः सैन्धवश्चैव काम्बोजश्च सुदक्षिणः
BR-06-04-095-028a भीष्मेण सहिताः सर्वे पुत्रैश्च तव भारत
BR-06-04-095-028c अग्रतः सर्वसैन्यानां व्यूहस्य प्रमुखे स्थिताः
BR-06-04-095-029a द्रोणो भूरिश्रवाः शल्यो भगदत्तश्च मारिष
BR-06-04-095-029c दक्षिणं पक्षमाश्रित्य स्थिता व्यूहस्य दंशिताः
BR-06-04-095-030a अश्वत्थामा सोमदत्त आवन्त्यौ च महारथौ
BR-06-04-095-030c महत्या सेनया युक्ता वामं पक्षमपालयन्
BR-06-04-095-031a दुर्योधनो महाराज त्रिगर्तैः सर्वतो वृतः
BR-06-04-095-031c व्यूहमध्ये स्थितो राजन्पाण्डवान्प्रति भारत
BR-06-04-095-032a अलम्बुसो रथश्रेष्ठः श्रुतायुश्च महारथः
BR-06-04-095-032c पृष्ठतः सर्वसैन्यानां स्थितौ व्यूहस्य दंशितौ
BR-06-04-095-033a एवमेते तदा व्यूहं कृत्वा भारत तावकाः
BR-06-04-095-033c संनद्धाः समदृश्यन्त प्रतपन्त इवाग्नयः
BR-06-04-095-034a तथा युधिष्ठिरो राजा भीमसेनश्च पाण्डवः
BR-06-04-095-034c नकुलः सहदेवश्च माद्रीपुत्रावुभावपि
BR-06-04-095-034e अग्रतः सर्वसैन्यानां स्थिता व्यूहस्य दंशिताः
BR-06-04-095-035a धृष्टद्युम्नो विराटश्च सात्यकिश्च महारथः
BR-06-04-095-035c स्थिताः सैन्येन महता परानीकविनाशनाः
BR-06-04-095-036a शिखण्डी विजयश्चैव राक्षसश्च घटोत्कचः
BR-06-04-095-036c चेकितानो महाबाहुः कुन्तिभोजश्च वीर्यवान्
BR-06-04-095-036e स्थिता रणे महाराज महत्या सेनया वृताः
BR-06-04-095-037a अभिमन्युर्महेष्वासो द्रुपदश्च महारथः
BR-06-04-095-037c केकया भ्रातरः पञ्च स्थिता युद्धाय दंशिताः
BR-06-04-095-038a एवं तेऽपि महाव्यूहं प्रतिव्यूह्य सुदुर्जयम्
BR-06-04-095-038c पाण्डवाः समरे शूराः स्थिता युद्धाय मारिष
BR-06-04-095-039a तावकास्तु रणे यत्ताः सहसेना नराधिपाः
BR-06-04-095-039c अभ्युद्ययू रणे पार्थान्भीष्मं कृत्वाग्रतो नृप
BR-06-04-095-040a तथैव पाण्डवा राजन्भीमसेनपुरोगमाः
BR-06-04-095-040c भीष्मं युद्धपरिप्रेप्सुं सङ्ग्रामे विजिगीषवः
BR-06-04-095-041a क्ष्वेडाः किलिकिलाशब्दान्क्रकचान्गोविषाणिकाः
BR-06-04-095-041c भेरीमृदङ्गपणवान्नादयन्तश्च पुष्करान्
BR-06-04-095-041e पाण्डवा अभ्यधावन्त नदन्तो भैरवान्रवान्
BR-06-04-095-042a भेरीमृदङ्गशङ्खानां दुन्दुभीनां च निस्वनैः
BR-06-04-095-042c उत्क्रुष्टसिंहनादैश्च वल्गितैश्च पृथग्विधैः
BR-06-04-095-043a वयं प्रतिनदन्तस्तानभ्यगच्छाम सत्वराः
BR-06-04-095-043c सहसैवाभिसङ्क्रुद्धास्तदासीत्तुमुलं महत्
BR-06-04-095-044a ततोऽन्योन्यं प्रधावन्तः सम्प्रहारं प्रचक्रिरे
BR-06-04-095-044c ततः शब्देन महता प्रचकम्पे वसुन्धरा
BR-06-04-095-045a पक्षिणश्च महाघोरं व्याहरन्तो विबभ्रमुः
BR-06-04-095-045c सप्रभश्चोदितः सूर्यो निष्प्रभः समपद्यत
BR-06-04-095-046a ववुश्च तुमुला वाताः शंसन्तः सुमहद्भयम्
BR-06-04-095-046c घोराश्च घोरनिर्ह्रादाः शिवास्तत्र ववाशिरे
BR-06-04-095-046e वेदयन्त्यो महाराज महद्वैशसमागतम्
BR-06-04-095-047a दिशः प्रज्वलिता राजन्पांसुवर्षं पपात च
BR-06-04-095-047c रुधिरेण समुन्मिश्रमस्थिवर्षं तथैव च
BR-06-04-095-048a रुदतां वाहनानां च नेत्रेभ्यः प्रापतज्जलम्
BR-06-04-095-048c सुस्रुवुश्च शकृन्मूत्रं प्रध्यायन्तो विशां पते
BR-06-04-095-049a अन्तर्हिता महानादाः श्रूयन्ते भरतर्षभ
BR-06-04-095-049c रक्षसां पुरुषादानां नदतां भैरवान्रवान्
BR-06-04-095-050a सम्पतन्तः स्म दृश्यन्ते गोमायुबकवायसाः
BR-06-04-095-050c श्वानश्च विविधैर्नादैर्भषन्तस्तत्र तस्थिरे
BR-06-04-095-051a ज्वलिताश्च महोल्का वै समाहत्य दिवाकरम्
BR-06-04-095-051c निपेतुः सहसा भूमौ वेदयाना महद्भयम्
BR-06-04-095-052a महान्त्यनीकानि महासमुच्छ्रये; समागमे पाण्डवधार्तराष्ट्रयोः
BR-06-04-095-052c प्रकाशिरे शङ्खमृदङ्गनिस्वनैः; प्रकम्पितानीव वनानि वायुना
BR-06-04-095-053a नरेन्द्रनागाश्वसमाकुलाना;मभ्यायतीनामशिवे मुहूर्ते
BR-06-04-095-053c बभूव घोषस्तुमुलश्चमूनां; वातोद्धुतानामिव सागराणाम्

