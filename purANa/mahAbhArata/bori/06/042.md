001	धृतराष्ट्र उवाच
001a	एवं व्यूढेष्वनीकेषु मामकेष्वितरेषु च
001c	के पूर्वं प्राहरंस्तत्र कुरवः पाण्डवास्तथा
002	सञ्जय उवाच
002a	भ्रातृभिः सहितो राजन्पुत्रो दुर्योधनस्तव
002c	भीष्मं प्रमुखतः कृत्वा प्रययौ सह सेनया
003a	तथैव पाण्डवाः सर्वे भीमसेनपुरोगमाः
003c	भीष्मेण युद्धमिच्छन्तः प्रययुर्हृष्टमानसाः
004a	क्ष्वेडाः किलकिलाशब्दाः क्रकचा गोविषाणिकाः
004c	भेरीमृदङ्गमुरजा हयकुञ्जरनिस्वनाः
005a	उभयोः सेनयो राजंस्ततस्तेऽस्मान्समाद्रवन्
005c	वयं प्रतिनदन्तश्च तदासीत्तुमुलं महत्
006a	महान्त्यनीकानि महासमुच्छ्रये समागमे पाण्डवधार्तराष्ट्रयोः
006c	चकम्पिरे शङ्खमृदङ्गनिस्वनैः प्रकम्पितानीव वनानि वायुना
007a	नरेन्द्रनागाश्वरथाकुलानामभ्यायतीनामशिवे मुहूर्ते
007c	बभूव घोषस्तुमुलश्चमूनां वातोद्धुतानामिव सागराणाम्
008a	तस्मिन्समुत्थिते शब्दे तुमुले लोमहर्षणे
008c	भीमसेनो महाबाहुः प्राणदद्गोवृषो यथा
009a	शङ्खदुन्दुभिनिर्घोषं वारणानां च बृंहितम्
009c	सिंहनादं च सैन्यानां भीमसेनरवोऽभ्यभूत्
010a	हयानां हेषमाणानामनीकेषु सहस्रशः
010c	सर्वानभ्यभवच्छब्दान्भीमसेनस्य निस्वनः
011a	तं श्रुत्वा निनदं तस्य सैन्यास्तव वितत्रसुः
011c	जीमूतस्येव नदतः शक्राशनिसमस्वनम्
012a	वाहनानि च सर्वाणि शकृन्मूत्रं प्रसुस्रुवुः
012c	शब्देन तस्य वीरस्य सिंहस्येवेतरे मृगाः
013a	दर्शयन्घोरमात्मानं महाभ्रमिव नादयन्
013c	विभीषयंस्तव सुतांस्तव सेनां समभ्ययात्
014a	तमायान्तं महेष्वासं सोदर्याः पर्यवारयन्
014c	छादयन्तः शरव्रातैर्मेघा इव दिवाकरम्
015a	दुर्योधनश्च पुत्रस्ते दुर्मुखो दुःसहः शलः
015c	दुःशासनश्चातिरथस्तथा दुर्मर्षणो नृप
016a	विविंशतिश्चित्रसेनो विकर्णश्च महारथः
016c	पुरुमित्रो जयो भोजः सौमदत्तिश्च वीर्यवान्
017a	महाचापानि धुन्वन्तो जलदा इव विद्युतः
017c	आददानाश्च नाराचान्निर्मुक्ताशीविषोपमान्
018a	अथ तान्द्रौपदीपुत्राः सौभद्रश्च महारथः
018c	नकुलः सहदेवश्च धृष्टद्युम्नश्च पार्षतः
019a	धार्तराष्ट्रान्प्रतिययुरर्दयन्तः शितैः शरैः
019c	वज्रैरिव महावेगैः शिखराणि धराभृताम्
020a	तस्मिन्प्रथमसम्मर्दे भीमज्यातलनिस्वने
020c	तावकानां परेषां च नासीत्कश्चित्पराङ्मुखः
021a	लाघवं द्रोणशिष्याणामपश्यं भरतर्षभ
021c	निमित्तवेधिनां राजञ्शरानुत्सृजतां भृशम्
022a	नोपशाम्यति निर्घोषो धनुषां कूजतां तथा
022c	विनिश्चेरुः शरा दीप्ता ज्योतींषीव नभस्तलात्
023a	सर्वे त्वन्ये महीपालाः प्रेक्षका इव भारत
023c	ददृशुर्दर्शनीयं तं भीमं ज्ञातिसमागमम्
024a	ततस्ते जातसंरम्भाः परस्परकृतागसः
024c	अन्योन्यस्पर्धया राजन्व्यायच्छन्त महारथाः
025a	कुरुपाण्डवसेने ते हस्त्यश्वरथसङ्कुले
025c	शुशुभाते रणेऽतीव पटे चित्रगते इव
026a	ततस्ते पार्थिवाः सर्वे प्रगृहीतशरासनाः
026c	सहसैन्याः समापेतुः पुत्रस्य तव शासनात्
027a	युधिष्ठिरेण चादिष्टाः पार्थिवास्ते सहस्रशः
027c	विनदन्तः समापेतुः पुत्रस्य तव वाहिनीम्
028a	उभयोः सेनयोस्तीव्रः सैन्यानां स समागमः
028c	अन्तर्धीयत चादित्यः सैन्येन रजसावृतः
029a	प्रयुद्धानां प्रभग्नानां पुनरावर्ततामपि
029c	नात्र स्वेषां परेषां वा विशेषः समजायत
030a	तस्मिंस्तु तुमुले युद्धे वर्तमाने महाभये
030c	अति सर्वाण्यनीकानि पिता तेऽभिव्यरोचत
