001	वैशम्पायन उवाच
001a	अथ गावल्गणिर्धीमान्समरादेत्य सञ्जयः
001c	प्रत्यक्षदर्शी सर्वस्य भूतभव्यभविष्यवित्
002a	ध्यायते धृतराष्ट्राय सहसोपेत्य दुःखितः
002c	आचष्ट निहतं भीष्मं भरतानाममध्यमम्
003a	सञ्जयोऽहं महाराज नमस्ते भरतर्षभ
003c	हतो भीष्मः शान्तनवो भरतानां पितामहः
004a	ककुदं सर्वयोधानां धाम सर्वधनुष्मताम्
004c	शरतल्पगतः सोऽद्य शेते कुरुपितामहः
005a	यस्य वीर्यं समाश्रित्य द्यूतं पुत्रस्तवाकरोत्
005c	स शेते निहतो राजन्सङ्ख्ये भीष्मः शिखण्डिना
006a	यः सर्वान्पृथिवीपालान्समवेतान्महामृधे
006c	जिगायैकरथेनैव काशिपुर्यां महारथः
007a	जामदग्न्यं रणे राममायोध्य वसुसम्भवः
007c	न हतो जामदग्न्येन स हतोऽद्य शिखण्डिना
008a	महेन्द्रसदृशः शौर्ये स्थैर्ये च हिमवानिव
008c	समुद्र इव गाम्भीर्ये सहिष्णुत्वे धरासमः
009a	शरदंष्ट्रो धनुर्वक्त्रः खड्गजिह्वो दुरासदः
009c	नरसिंहः पिता तेऽद्य पाञ्चाल्येन निपातितः
010a	पाण्डवानां महत्सैन्यं यं दृष्ट्वोद्यन्तमाहवे
010c	प्रवेपत भयोद्विग्नं सिंहं दृष्ट्वेव गोगणः
011a	परिरक्ष्य स सेनां ते दशरात्रमनीकहा
011c	जगामास्तमिवादित्यः कृत्वा कर्म सुदुष्करम्
012a	यः स शक्र इवाक्षोभ्यो वर्षन्बाणान्सहस्रशः
012c	जघान युधि योधानामर्बुदं दशभिर्दिनैः
013a	स शेते निष्टनन्भूमौ वातरुग्ण इव द्रुमः
013c	तव दुर्मन्त्रिते राजन्यथा नार्हः स भारत
