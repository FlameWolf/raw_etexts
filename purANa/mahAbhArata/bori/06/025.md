BR-06-03-025-001	अर्जुन उवाच
BR-06-03-025-001a	ज्यायसी चेत्कर्मणस्ते मता बुद्धिर्जनार्दन
BR-06-03-025-001c	तत्किं कर्मणि घोरे मां नियोजयसि केशव
BR-06-03-025-002a	व्यामिश्रेणैव वाक्येन बुद्धिं मोहयसीव मे
BR-06-03-025-002c	तदेकं वद निश्चित्य येन श्रेयोऽहमाप्नुयाम्
BR-06-03-025-003	श्रीभगवानुवाच
BR-06-03-025-003a	लोकेऽस्मिन्द्विविधा निष्ठा पुरा प्रोक्ता मयानघ
BR-06-03-025-003c	ज्ञानयोगेन साङ्ख्यानां कर्मयोगेन योगिनाम्
BR-06-03-025-004a	न कर्मणामनारम्भान्नैष्कर्म्यं पुरुषोऽश्नुते
BR-06-03-025-004c	न च संन्यसनादेव सिद्धिं समधिगच्छति
BR-06-03-025-005a	न हि कश्चित्क्षणमपि जातु तिष्ठत्यकर्मकृत्
BR-06-03-025-005c	कार्यते ह्यवशः कर्म सर्वः प्रकृतिजैर्गुणैः
BR-06-03-025-006a	कर्मेन्द्रियाणि संयम्य य आस्ते मनसा स्मरन्
BR-06-03-025-006c	इन्द्रियार्थान्विमूढात्मा मिथ्याचारः स उच्यते
BR-06-03-025-007a	यस्त्विन्द्रियाणि मनसा नियम्यारभतेऽर्जुन
BR-06-03-025-007c	कर्मेन्द्रियैः कर्मयोगमसक्तः स विशिष्यते
BR-06-03-025-008a	नियतं कुरु कर्म त्वं कर्म ज्यायो ह्यकर्मणः
BR-06-03-025-008c	शरीरयात्रापि च ते न प्रसिध्येदकर्मणः
BR-06-03-025-009a	यज्ञार्थात्कर्मणोऽन्यत्र लोकोऽयं कर्मबन्धनः
BR-06-03-025-009c	तदर्थं कर्म कौन्तेय मुक्तसङ्गः समाचर
BR-06-03-025-010a	सहयज्ञाः प्रजाः सृष्ट्वा पुरोवाच प्रजापतिः
BR-06-03-025-010c	अनेन प्रसविष्यध्वमेष वोऽस्त्विष्टकामधुक्
BR-06-03-025-011a	देवान्भावयतानेन ते देवा भावयन्तु वः
BR-06-03-025-011c	परस्परं भावयन्तः श्रेयः परमवाप्स्यथ
BR-06-03-025-012a	इष्टान्भोगान्हि वो देवा दास्यन्ते यज्ञभाविताः
BR-06-03-025-012c	तैर्दत्तानप्रदायैभ्यो यो भुङ्क्ते स्तेन एव सः
BR-06-03-025-013a	यज्ञशिष्टाशिनः सन्तो मुच्यन्ते सर्वकिल्बिषैः
BR-06-03-025-013c	भुञ्जते ते त्वघं पापा ये पचन्त्यात्मकारणात्
BR-06-03-025-014a	अन्नाद्भवन्ति भूतानि पर्जन्यादन्नसम्भवः
BR-06-03-025-014c	यज्ञाद्भवति पर्जन्यो यज्ञः कर्मसमुद्भवः
BR-06-03-025-015a	कर्म ब्रह्मोद्भवं विद्धि ब्रह्माक्षरसमुद्भवम्
BR-06-03-025-015c	तस्मात्सर्वगतं ब्रह्म नित्यं यज्ञे प्रतिष्ठितम्
BR-06-03-025-016a	एवं प्रवर्तितं चक्रं नानुवर्तयतीह यः
BR-06-03-025-016c	अघायुरिन्द्रियारामो मोघं पार्थ स जीवति
BR-06-03-025-017a	यस्त्वात्मरतिरेव स्यादात्मतृप्तश्च मानवः
BR-06-03-025-017c	आत्मन्येव च सन्तुष्टस्तस्य कार्यं न विद्यते
BR-06-03-025-018a	नैव तस्य कृतेनार्थो नाकृतेनेह कश्चन
BR-06-03-025-018c	न चास्य सर्वभूतेषु कश्चिदर्थव्यपाश्रयः
BR-06-03-025-019a	तस्मादसक्तः सततं कार्यं कर्म समाचर
BR-06-03-025-019c	असक्तो ह्याचरन्कर्म परमाप्नोति पूरुषः
BR-06-03-025-020a	कर्मणैव हि संसिद्धिमास्थिता जनकादयः
BR-06-03-025-020c	लोकसङ्ग्रहमेवापि सम्पश्यन्कर्तुमर्हसि
BR-06-03-025-021a	यद्यदाचरति श्रेष्ठस्तत्तदेवेतरो जनः
BR-06-03-025-021c	स यत्प्रमाणं कुरुते लोकस्तदनुवर्तते
BR-06-03-025-022a	न मे पार्थास्ति कर्तव्यं त्रिषु लोकेषु किञ्चन
BR-06-03-025-022c	नानवाप्तमवाप्तव्यं वर्त एव च कर्मणि
BR-06-03-025-023a	यदि ह्यहं न वर्तेयं जातु कर्मण्यतन्द्रितः
BR-06-03-025-023c	मम वर्त्मानुवर्तन्ते मनुष्याः पार्थ सर्वशः
BR-06-03-025-024a	उत्सीदेयुरिमे लोका न कुर्यां कर्म चेदहम्
BR-06-03-025-024c	सङ्करस्य च कर्ता स्यामुपहन्यामिमाः प्रजाः
BR-06-03-025-025a	सक्ताः कर्मण्यविद्वांसो यथा कुर्वन्ति भारत
BR-06-03-025-025c	कुर्याद्विद्वांस्तथासक्तश्चिकीर्षुर्लोकसङ्ग्रहम्
BR-06-03-025-026a	न बुद्धिभेदं जनयेदज्ञानां कर्मसङ्गिनाम्
BR-06-03-025-026c	जोषयेत्सर्वकर्माणि विद्वान्युक्तः समाचरन्
BR-06-03-025-027a	प्रकृतेः क्रियमाणानि गुणैः कर्माणि सर्वशः
BR-06-03-025-027c	अहङ्कारविमूढात्मा कर्ताहमिति मन्यते
BR-06-03-025-028a	तत्त्ववित्तु महाबाहो गुणकर्मविभागयोः
BR-06-03-025-028c	गुणा गुणेषु वर्तन्त इति मत्वा न सज्जते
BR-06-03-025-029a	प्रकृतेर्गुणसम्मूढाः सज्जन्ते गुणकर्मसु
BR-06-03-025-029c	तानकृत्स्नविदो मन्दान्कृत्स्नविन्न विचालयेत्
BR-06-03-025-030a	मयि सर्वाणि कर्माणि संन्यस्याध्यात्मचेतसा
BR-06-03-025-030c	निराशीर्निर्ममो भूत्वा युध्यस्व विगतज्वरः
BR-06-03-025-031a	ये मे मतमिदं नित्यमनुतिष्ठन्ति मानवाः
BR-06-03-025-031c	श्रद्धावन्तोऽनसूयन्तो मुच्यन्ते तेऽपि कर्मभिः
BR-06-03-025-032a	ये त्वेतदभ्यसूयन्तो नानुतिष्ठन्ति मे मतम्
BR-06-03-025-032c	सर्वज्ञानविमूढांस्तान्विद्धि नष्टानचेतसः
BR-06-03-025-033a	सदृशं चेष्टते स्वस्याः प्रकृतेर्ज्ञानवानपि
BR-06-03-025-033c	प्रकृतिं यान्ति भूतानि निग्रहः किं करिष्यति
BR-06-03-025-034a	इन्द्रियस्येन्द्रियस्यार्थे रागद्वेषौ व्यवस्थितौ
BR-06-03-025-034c	तयोर्न वशमागच्छेत्तौ ह्यस्य परिपन्थिनौ
BR-06-03-025-035a	श्रेयान्स्वधर्मो विगुणः परधर्मात्स्वनुष्ठितात्
BR-06-03-025-035c	स्वधर्मे निधनं श्रेयः परधर्मो भयावहः
BR-06-03-025-036	अर्जुन उवाच
BR-06-03-025-036a	अथ केन प्रयुक्तोऽयं पापं चरति पूरुषः
BR-06-03-025-036c	अनिच्छन्नपि वार्ष्णेय बलादिव नियोजितः
BR-06-03-025-037	श्रीभगवानुवाच
BR-06-03-025-037a	काम एष क्रोध एष रजोगुणसमुद्भवः
BR-06-03-025-037c	महाशनो महापाप्मा विद्ध्येनमिह वैरिणम्
BR-06-03-025-038a	धूमेनाव्रियते वह्निर्यथादर्शो मलेन च
BR-06-03-025-038c	यथोल्बेनावृतो गर्भस्तथा तेनेदमावृतम्
BR-06-03-025-039a	आवृतं ज्ञानमेतेन ज्ञानिनो नित्यवैरिणा
BR-06-03-025-039c	कामरूपेण कौन्तेय दुष्पूरेणानलेन च
BR-06-03-025-040a	इन्द्रियाणि मनो बुद्धिरस्याधिष्ठानमुच्यते
BR-06-03-025-040c	एतैर्विमोहयत्येष ज्ञानमावृत्य देहिनम्
BR-06-03-025-041a	तस्मात्त्वमिन्द्रियाण्यादौ नियम्य भरतर्षभ
BR-06-03-025-041c	पाप्मानं प्रजहिह्येनं ज्ञानविज्ञाननाशनम्
BR-06-03-025-042a	इन्द्रियाणि पराण्याहुरिन्द्रियेभ्यः परं मनः
BR-06-03-025-042c	मनसस्तु परा बुद्धिर्यो बुद्धेः परतस्तु सः
BR-06-03-025-043a	एवं बुद्धेः परं बुद्ध्वा संस्तभ्यात्मानमात्मना
BR-06-03-025-043c	जहि शत्रुं महाबाहो कामरूपं दुरासदम्
