001	धृतराष्ट्र उवाच
001a	वर्षाणां चैव नामानि पर्वतानां च सञ्जय
001c	आचक्ष्व मे यथातत्त्वं ये च पर्वतवासिनः
002	सञ्जय उवाच
002a	दक्षिणेन तु श्वेतस्य नीलस्यैवोत्तरेण तु
002c	वर्षं रमणकं नाम जायन्ते तत्र मानवाः
003a	शुक्लाभिजनसम्पन्नाः सर्वे सुप्रियदर्शनाः
003c	रतिप्रधानाश्च तथा जायन्ते तत्र मानवाः
004a	दश वर्षसहस्राणि शतानि दश पञ्च च
004c	जीवन्ति ते महाराज नित्यं मुदितमानसाः
005a	दक्षिणे शृङ्गिणश्चैव श्वेतस्याथोत्तरेण च
005c	वर्षं हैरण्वतं नाम यत्र हैरण्वती नदी
006a	यक्षानुगा महाराज धनिनः प्रियदर्शनाः
006c	महाबलास्तत्र सदा राजन्मुदितमानसाः
007a	एकादश सहस्राणि वर्षाणां ते जनाधिप
007c	आयुष्प्रमाणं जीवन्ति शतानि दश पञ्च च
008a	शृङ्गाणि वै शृङ्गवतस्त्रीण्येव मनुजाधिप
008c	एकं मणिमयं तत्र तथैकं रौक्ममद्भुतम्
009a	सर्वरत्नमयं चैकं भवनैरुपशोभितम्
009c	तत्र स्वयम्प्रभा देवी नित्यं वसति शाण्डिली
010a	उत्तरेण तु शृङ्गस्य समुद्रान्ते जनाधिप
010c	वर्षमैरावतं नाम तस्माच्छृङ्गवतः परम्
011a	न तत्र सूर्यस्तपति न ते जीर्यन्ति मानवाः
011c	चन्द्रमाश्च सनक्षत्रो ज्योतिर्भूत इवावृतः
012a	पद्मप्रभाः पद्मवर्णाः पद्मपत्रनिभेक्षणाः
012c	पद्मपत्रसुगन्धाश्च जायन्ते तत्र मानवाः
013a	अनिष्पन्दाः सुगन्धाश्च निराहारा जितेन्द्रियाः
013c	देवलोकच्युताः सर्वे तथा विरजसो नृप
014a	त्रयोदश सहस्राणि वर्षाणां ते जनाधिप
014c	आयुष्प्रमाणं जीवन्ति नरा भरतसत्तम
015a	क्षीरोदस्य समुद्रस्य तथैवोत्तरतः प्रभुः
015c	हरिर्वसति वैकुण्ठः शकटे कनकात्मके
016a	अष्टचक्रं हि तद्यानं भूतयुक्तं मनोजवम्
016c	अग्निवर्णं महावेगं जाम्बूनदपरिष्कृतम्
017a	स प्रभुः सर्वभूतानां विभुश्च भरतर्षभ
017c	सङ्क्षेपो विस्तरश्चैव कर्ता कारयिता च सः
018a	पृथिव्यापस्तथाकाशं वायुस्तेजश्च पार्थिव
018c	स यज्ञः सर्वभूतानामास्यं तस्य हुताशनः
019	वैशम्पायन उवाच
019a	एवमुक्तः सञ्जयेन धृतराष्ट्रो महामनाः
019c	ध्यानमन्वगमद्राजा पुत्रान्प्रति जनाधिप
020a	स विचिन्त्य महाराज पुनरेवाब्रवीद्वचः
020c	असंशयं सूतपुत्र कालः सङ्क्षिपते जगत्
020e	सृजते च पुनः सर्वं नेह विद्यति शाश्वतम्
021a	नरो नारायणश्चैव सर्वज्ञः सर्वभूतभृत्
021c	देवा वैकुण्ठ इत्याहुर्वेदा विष्णुरिति प्रभुम्
