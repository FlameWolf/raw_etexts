001	वैशम्पायन उवाच
001a	एवमुक्त्वा ययौ व्यासो धृतराष्ट्राय धीमते
001c	धृतराष्ट्रोऽपि तच्छ्रुत्वा ध्यानमेवान्वपद्यत
002a	स मुहूर्तमिव ध्यात्वा विनिःश्वस्य मुहुर्मुहुः
002c	सञ्जयं संशितात्मानमपृच्छद्भरतर्षभ
003a	सञ्जयेमे महीपालाः शूरा युद्धाभिनन्दिनः
003c	अन्योन्यमभिनिघ्नन्ति शस्त्रैरुच्चावचैरपि
004a	पार्थिवाः पृथिवीहेतोः समभित्यक्तजीविताः
004c	न च शाम्यन्ति निघ्नन्तो वर्धयन्तो यमक्षयम्
005a	भौममैश्वर्यमिच्छन्तो न मृष्यन्ते परस्परम्
005c	मन्ये बहुगुणा भूमिस्तन्ममाचक्ष्व सञ्जय
006a	बहूनि च सहस्राणि प्रयुतान्यर्बुदानि च
006c	कोट्यश्च लोकवीराणां समेताः कुरुजाङ्गले
007a	देशानां च परीमाणं नगराणां च सञ्जय
007c	श्रोतुमिच्छामि तत्त्वेन यत एते समागताः
008a	दिव्यबुद्धिप्रदीपेन युक्तस्त्वं ज्ञानचक्षुषा
008c	प्रसादात्तस्य विप्रर्षेर्व्यासस्यामिततेजसः
009	सञ्जय उवाच
009a	यथाप्रज्ञं महाप्राज्ञ भौमान्वक्ष्यामि ते गुणान्
009c	शास्त्रचक्षुरवेक्षस्व नमस्ते भरतर्षभ
010a	द्विविधानीह भूतानि त्रसानि स्थावराणि च
010c	त्रसानां त्रिविधा योनिरण्डस्वेदजरायुजाः
011a	त्रसानां खलु सर्वेषां श्रेष्ठा राजञ्जरायुजाः
011c	जरायुजानां प्रवरा मानवाः पशवश्च ये
012a	नानारूपाणि बिभ्राणास्तेषां भेदाश्चतुर्दश
012c	अरण्यवासिनः सप्त सप्तैषां ग्रामवासिनः
013a	सिंहव्याघ्रवराहाश्च महिषा वारणास्तथा
013c	ऋक्षाश्च वानराश्चैव सप्तारण्याः स्मृता नृप
014a	गौरजो मनुजो मेषो वाज्यश्वतरगर्दभाः
014c	एते ग्राम्याः समाख्याताः पशवः सप्त साधुभिः
015a	एते वै पशवो राजन्ग्राम्यारण्याश्चतुर्दश
015c	वेदोक्ताः पृथिवीपाल येषु यज्ञाः प्रतिष्ठिताः
016a	ग्राम्याणां पुरुषः श्रेष्ठः सिंहश्चारण्यवासिनाम्
016c	सर्वेषामेव भूतानामन्योन्येनाभिजीवनम्
017a	उद्भिज्जाः स्थावराः प्रोक्तास्तेषां पञ्चैव जातयः
017c	वृक्षगुल्मलतावल्ल्यस्त्वक्सारास्तृणजातयः
018a	एषां विंशतिरेकोना महाभूतेषु पञ्चसु
018c	चतुर्विंशतिरुद्दिष्टा गायत्री लोकसम्मता
019a	य एतां वेद गायत्रीं पुण्यां सर्वगुणान्विताम्
019c	तत्त्वेन भरतश्रेष्ठ स लोकान्न प्रणश्यति
020a	भूमौ हि जायते सर्वं भूमौ सर्वं प्रणश्यति
020c	भूमिः प्रतिष्ठा भूतानां भूमिरेव परायणम्
021a	यस्य भूमिस्तस्य सर्वं जगत्स्थावरजङ्गमम्
021c	तत्राभिगृद्धा राजानो विनिघ्नन्तीतरेतरम्
