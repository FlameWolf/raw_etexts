BR-06-04-110-001  सञ्जय उवाच
BR-06-04-110-001a अर्जुनस्तु रणे शल्यं यतमानं महारथम्
BR-06-04-110-001c छादयामास समरे शरैः सन्नतपर्वभिः
BR-06-04-110-002a सुशर्माणं कृपं चैव त्रिभिस्त्रिभिरविध्यत
BR-06-04-110-002c प्राग्ज्योतिषं च समरे सैन्धवं च जयद्रथम्
BR-06-04-110-003a चित्रसेनं विकर्णं च कृतवर्माणमेव च
BR-06-04-110-003c दुर्मर्षणं च राजेन्द्र आवन्त्यौ च महारथौ
BR-06-04-110-004a एकैकं त्रिभिरानर्छत्कङ्कबर्हिणवाजितैः
BR-06-04-110-004c शरैरतिरथो युद्धे पीडयन्वाहिनीं तव
BR-06-04-110-005a जयद्रथो रणे पार्थं भित्त्वा भारत सायकैः
BR-06-04-110-005c भीमं विव्याध तरसा चित्रसेनरथे स्थितः
BR-06-04-110-006a शल्यश्च समरे जिष्णुं कृपश्च रथिनां वरः
BR-06-04-110-006c विव्यधाते महाबाहुं बहुधा मर्मभेदिभिः
BR-06-04-110-007a चित्रसेनादयश्चैव पुत्रास्तव विशाम्पते
BR-06-04-110-007c पञ्चभिः पञ्चभिस्तूर्णं संयुगे निशितैः शरैः
BR-06-04-110-007e आजघ्नुरर्जुनं सङ्ख्ये भीमसेनं च मारिष
BR-06-04-110-008a तौ तत्र रथिनां श्रेष्ठौ कौन्तेयौ भरतर्षभौ
BR-06-04-110-008c अपीडयेतां समरे त्रिगर्तानां महद्बलम्
BR-06-04-110-009a सुशर्मापि रणे पार्थं विद्ध्वा बहुभिरायसैः
BR-06-04-110-009c ननाद बलवन्नादं नादयन्वै नभस्तलम्
BR-06-04-110-010a अन्ये च रथिनः शूरा भीमसेनधनञ्जयौ
BR-06-04-110-010c विव्यधुर्निशितैर्बाणै रुक्मपुङ्खैरजिह्मगैः
BR-06-04-110-011a तेषां तु रथिनां मध्ये कौन्तेयौ रथिनां वरौ
BR-06-04-110-011c क्रीडमानौ रथोदारौ चित्ररूपौ व्यरोचताम्
BR-06-04-110-011e आमिषेप्सू गवां मध्ये सिंहाविव बलोत्कटौ
BR-06-04-110-012a छित्त्वा धनूंषि वीराणां शरांश्च बहुधा रणे
BR-06-04-110-012c पातयामासतुर्वीरौ शिरांसि शतशो नृणाम्
BR-06-04-110-013a रथाश्च बहवो भग्ना हयाश्च शतशो हताः
BR-06-04-110-013c गजाश्च सगजारोहाः पेतुरुर्व्यां महामृधे
BR-06-04-110-014a रथिनः सादिनश्चैव तत्र तत्र निसूदिताः
BR-06-04-110-014c दृश्यन्ते बहुधा राजन्वेष्टमानाः समन्ततः
BR-06-04-110-015a हतैर्गजपदात्योघैर्वाजिभिश्च निसूदितैः
BR-06-04-110-015c रथैश्च बहुधा भग्नैः समास्तीर्यत मेदिनी
BR-06-04-110-016a छत्रैश्च बहुधा छिन्नैर्ध्वजैश्च विनिपातितैः
BR-06-04-110-016c अङ्कुशैरपविद्धैश्च परिस्तोमैश्च भारत
BR-06-04-110-017a केयूरैरङ्गदैर्हारै राङ्कवैर्मृदितैस्तथा
BR-06-04-110-017c उष्णीषैरपविद्धैश्च चामरव्यजनैरपि
BR-06-04-110-018a तत्र तत्रापविद्धैश्च बाहुभिश्चन्दनोक्षितैः
BR-06-04-110-018c ऊरुभिश्च नरेन्द्राणां समास्तीर्यत मेदिनी
BR-06-04-110-019a तत्राद्भुतमपश्याम रणे पार्थस्य विक्रमम्
BR-06-04-110-019c शरैः संवार्य तान्वीरान्निजघान बलं तव
BR-06-04-110-020a पुत्रस्तु तव तं दृष्ट्वा भीमार्जुनसमागमम्
BR-06-04-110-020c गाङ्गेयस्य रथाभ्याशमुपजग्मे महाभये
BR-06-04-110-021a कृपश्च कृतवर्मा च सैन्धवश्च जयद्रथः
BR-06-04-110-021c विन्दानुविन्दावावन्त्यावाजग्मुः संयुगं तदा
BR-06-04-110-022a ततो भीमो महेष्वासः फल्गुनश्च महारथः
BR-06-04-110-022c कौरवाणां चमूं घोरां भृशं दुद्रुवतू रणे
BR-06-04-110-023a ततो बर्हिणवाजानामयुतान्यर्बुदानि च
BR-06-04-110-023c धनञ्जयरथे तूर्णं पातयन्ति स्म संयुगे
BR-06-04-110-024a ततस्ताञ्शरजालेन सन्निवार्य महारथान्
BR-06-04-110-024c पार्थः समन्तात्समरे प्रेषयामास मृत्यवे
BR-06-04-110-025a शल्यस्तु समरे जिष्णुं क्रीडन्निव महारथः
BR-06-04-110-025c आजघानोरसि क्रुद्धो भल्लैः सन्नतपर्वभिः
BR-06-04-110-026a तस्य पार्थो धनुश्छित्त्वा हस्तावापं च पञ्चभिः
BR-06-04-110-026c अथैनं सायकैस्तीक्ष्णैर्भृशं विव्याध मर्मणि
BR-06-04-110-027a अथान्यद्धनुरादाय समरे भारसाधनम्
BR-06-04-110-027c मद्रेश्वरो रणे जिष्णुं ताडयामास रोषितः
BR-06-04-110-028a त्रिभिः शरैर्महाराज वासुदेवं च पञ्चभिः
BR-06-04-110-028c भीमसेनं च नवभिर्बाह्वोरुरसि चार्पयत्
BR-06-04-110-029a ततो द्रोणो महाराज मागधश्च महारथः
BR-06-04-110-029c दुर्योधनसमादिष्टौ तं देशमुपजग्मतुः
BR-06-04-110-030a यत्र पार्थो महाराज भीमसेनश्च पाण्डवः
BR-06-04-110-030c कौरव्यस्य महासेनां जघ्नतुस्तौ महारथौ
BR-06-04-110-031a जयत्सेनस्तु समरे भीमं भीमायुधं युवा
BR-06-04-110-031c विव्याध निशितैर्बाणैरष्टभिर्भरतर्षभ
BR-06-04-110-032a तं भीमो दशभिर्विद्ध्वा पुनर्विव्याध सप्तभिः
BR-06-04-110-032c सारथिं चास्य भल्लेन रथनीडादपाहरत्
BR-06-04-110-033a उद्भ्रान्तैस्तुरगैः सोऽथ द्रवमाणैः समन्ततः
BR-06-04-110-033c मागधोऽपहृतो राजा सर्वसैन्यस्य पश्यतः
BR-06-04-110-034a द्रोणस्तु विवरं लब्ध्वा भीमसेनं शिलीमुखैः
BR-06-04-110-034c विव्याध बाणैः सुशितैः पञ्चषष्ट्या तमायसैः
BR-06-04-110-035a तं भीमः समरश्लाघी गुरुं पितृसमं रणे
BR-06-04-110-035c विव्याध नवभिर्भल्लैस्तथा षष्ट्या च भारत
BR-06-04-110-036a अर्जुनस्तु सुशर्माणं विद्ध्वा बहुभिरायसैः
BR-06-04-110-036c व्यधमत्तस्य तत्सैन्यं महाभ्राणि यथानिलः
BR-06-04-110-037a ततो भीष्मश्च राजा च सौबलश्च बृहद्बलः
BR-06-04-110-037c अभ्यद्रवन्त सङ्क्रुद्धा भीमसेनधनञ्जयौ
BR-06-04-110-038a तथैव पाण्डवाः शूरा धृष्टद्युम्नश्च पार्षतः
BR-06-04-110-038c अभ्यद्रवन्रणे भीष्मं व्यादितास्यमिवान्तकम्
BR-06-04-110-039a शिखण्डी तु समासाद्य भारतानां पितामहम्
BR-06-04-110-039c अभ्यद्रवत संहृष्टो भयं त्यक्त्वा यतव्रतम्
BR-06-04-110-040a युधिष्ठिरमुखाः पार्थाः पुरस्कृत्य शिखण्डिनम्
BR-06-04-110-040c अयोधयन्रणे भीष्मं संहताः सह सृञ्जयैः
BR-06-04-110-041a तथैव तावकाः सर्वे पुरस्कृत्य यतव्रतम्
BR-06-04-110-041c शिखण्डिप्रमुखान्पार्थान्योधयन्ति स्म संयुगे
BR-06-04-110-042a ततः प्रववृते युद्धं कौरवाणां भयावहम्
BR-06-04-110-042c तत्र पाण्डुसुतैः सार्धं भीष्मस्य विजयं प्रति
BR-06-04-110-043a तावकानां रणे भीष्मो ग्लह आसीद्विशाम्पते
BR-06-04-110-043c तत्र हि द्यूतमायातं विजयायेतराय वा
BR-06-04-110-044a धृष्टद्युम्नो महाराज सर्वसैन्यान्यचोदयत्
BR-06-04-110-044c अभिद्रवत गाङ्गेयं मा भैष्ट नरसत्तमाः
BR-06-04-110-045a सेनापतिवचः श्रुत्वा पाण्डवानां वरूथिनी
BR-06-04-110-045c भीष्ममेवाभ्ययात्तूर्णं प्राणांस्त्यक्त्वा महाहवे
BR-06-04-110-046a भीष्मोऽपि रथिनां श्रेष्ठः प्रतिजग्राह तां चमूम्
BR-06-04-110-046c आपतन्तीं महाराज वेलामिव महोदधिः

