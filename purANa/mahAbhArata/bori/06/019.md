BR-06-03-019-001	धृतराष्ट्र उवाच
BR-06-03-019-001a	अक्षौहिण्यो दशैकां च व्यूढां दृष्ट्वा युधिष्ठिरः
BR-06-03-019-001c	कथमल्पेन सैन्येन प्रत्यव्यूहत पाण्डवः
BR-06-03-019-002a	यो वेद मानुषं व्यूहं दैवं गान्धर्वमासुरम्
BR-06-03-019-002c	कथं भीष्मं स कौन्तेयः प्रत्यव्यूहत पाण्डवः
BR-06-03-019-003	सञ्जय उवाच
BR-06-03-019-003a	धार्तराष्ट्राण्यनीकानि दृष्ट्वा व्यूढानि पाण्डवः
BR-06-03-019-003c	अभ्यभाषत धर्मात्मा धर्मराजो धनञ्जयम्
BR-06-03-019-004a	महर्षेर्वचनात्तात वेदयन्ति बृहस्पतेः
BR-06-03-019-004c	संहतान्योधयेदल्पान्कामं विस्तारयेद्बहून्
BR-06-03-019-005a	सूचीमुखमनीकं स्यादल्पानां बहुभिः सह
BR-06-03-019-005c	अस्माकं च तथा सैन्यमल्पीयः सुतरां परैः
BR-06-03-019-006a	एतद्वचनमाज्ञाय महर्षेर्व्यूह पाण्डव
BR-06-03-019-006c	तच्छ्रुत्वा धर्मराजस्य प्रत्यभाषत फल्गुणः
BR-06-03-019-007a	एष व्यूहामि ते राजन्व्यूहं परमदुर्जयम्
BR-06-03-019-007c	अचलं नाम वज्राख्यं विहितं वज्रपाणिना
BR-06-03-019-008a	यः स वात इवोद्धूतः समरे दुःसहः परैः
BR-06-03-019-008c	स नः पुरो योत्स्यति वै भीमः प्रहरतां वरः
BR-06-03-019-009a	तेजांसि रिपुसैन्यानां मृद्नन्पुरुषसत्तमः
BR-06-03-019-009c	अग्रेऽग्रणीर्यास्यति नो युद्धोपायविचक्षणः
BR-06-03-019-010a	यं दृष्ट्वा पार्थिवाः सर्वे दुर्योधनपुरोगमाः
BR-06-03-019-010c	निवर्तिष्यन्ति सम्भ्रान्ताः सिंहं क्षुद्रमृगा इव
BR-06-03-019-011a	तं सर्वे संश्रयिष्यामः प्राकारमकुतोभयम्
BR-06-03-019-011c	भीमं प्रहरतां श्रेष्ठं वज्रपाणिमिवामराः
BR-06-03-019-012a	न हि सोऽस्ति पुमाँल्लोके यः सङ्क्रुद्धं वृकोदरम्
BR-06-03-019-012c	द्रष्टुमत्युग्रकर्माणं विषहेत नरर्षभम्
BR-06-03-019-013a	भीमसेनो गदां बिभ्रद्वज्रसारमयीं दृढाम्
BR-06-03-019-013c	चरन्वेगेन महता समुद्रमपि शोषयेत्
BR-06-03-019-014a	केकया धृष्टकेतुश्च चेकितानश्च वीर्यवान्
BR-06-03-019-014c	एत तिष्ठन्ति सामात्याः प्रेक्षकास्ते नरेश्वर
BR-06-03-019-015a	धृतराष्ट्रस्य दायादा इति बीभत्सुरब्रवीत्
BR-06-03-019-015c	ब्रुवाणं तु तथा पार्थं सर्वसैन्यानि मारिष
BR-06-03-019-015e	अपूजयंस्तदा वाग्भिरनुकूलाभिराहवे
BR-06-03-019-016a	एवमुक्त्वा महाबाहुस्तथा चक्रे धनञ्जयः
BR-06-03-019-016c	व्यूह्य तानि बलान्याशु प्रययौ फल्गुनस्तदा
BR-06-03-019-017a	सम्प्रयातान्कुरून्दृष्ट्वा पाण्डवानां महाचमूः
BR-06-03-019-017c	गङ्गेव पूर्णा स्तिमिता स्यन्दमाना व्यदृश्यत
BR-06-03-019-018a	भीमसेनोऽग्रणीस्तेषां धृष्टद्युम्नश्च पार्षतः
BR-06-03-019-018c	नकुलः सहदेवश्च धृष्टकेतुश्च वीर्यवान्
BR-06-03-019-019a	समुद्योज्य ततः पश्चाद्राजाप्यक्षौहिणीवृतः
BR-06-03-019-019c	भ्रातृभिः सह पुत्रैश्च सोऽभ्यरक्षत पृष्ठतः
BR-06-03-019-020a	चक्ररक्षौ तु भीमस्य माद्रीपुत्रौ महाद्युती
BR-06-03-019-020c	द्रौपदेयाः ससौभद्राः पृष्ठगोपास्तरस्विनः
BR-06-03-019-021a	धृष्टद्युम्नश्च पाञ्चाल्यस्तेषां गोप्ता महारथः
BR-06-03-019-021c	सहितः पृतनाशूरै रथमुख्यैः प्रभद्रकैः
BR-06-03-019-022a	शिखण्डी तु ततः पश्चादर्जुनेनाभिरक्षितः
BR-06-03-019-022c	यत्तो भीष्मविनाशाय प्रययौ भरतर्षभ
BR-06-03-019-023a	पृष्ठगोपोऽर्जुनस्यापि युयुधानो महारथः
BR-06-03-019-023c	चक्ररक्षौ तु पाञ्चाल्यौ युधामन्यूत्तमौजसौ
BR-06-03-019-024a	राजा तु मध्यमानीके कुन्तीपुत्रो युधिष्ठिरः
BR-06-03-019-024c	बृहद्भिः कुञ्जरैर्मत्तैश्चलद्भिरचलैरिव
BR-06-03-019-025a	अक्षौहिण्या च पाञ्चाल्यो यज्ञसेनो महामनाः
BR-06-03-019-025c	विराटमन्वयात्पश्चात्पाण्डवार्थे पराक्रमी
BR-06-03-019-026a	तेषामादित्यचन्द्राभाः कनकोत्तमभूषणाः
BR-06-03-019-026c	नानाचिह्नधरा राजन्रथेष्वासन्महाध्वजाः
BR-06-03-019-027a	समुत्सर्प्य ततः पश्चाद्धृष्टद्युम्नो महारथः
BR-06-03-019-027c	भ्रातृभिः सह पुत्रैश्च सोऽभ्यरक्षद्युधिष्ठिरम्
BR-06-03-019-028a	त्वदीयानां परेषां च रथेषु विविधान्ध्वजान्
BR-06-03-019-028c	अभिभूयार्जुनस्यैको ध्वजस्तस्थौ महाकपिः
BR-06-03-019-029a	पादातास्त्वग्रतोऽगच्छन्नसिशक्त्यृष्टिपाणयः
BR-06-03-019-029c	अनेकशतसाहस्रा भीमसेनस्य रक्षिणः
BR-06-03-019-030a	वारणा दशसाहस्राः प्रभिन्नकरटामुखाः
BR-06-03-019-030c	शूरा हेममयैर्जालैर्दीप्यमाना इवाचलाः
BR-06-03-019-031a	क्षरन्त इव जीमूता मदार्द्राः पद्मगन्धिनः
BR-06-03-019-031c	राजानमन्वयुः पश्चाच्चलन्त इव पर्वताः
BR-06-03-019-032a	भीमसेनो गदां भीमां प्रकर्षन्परिघोपमाम्
BR-06-03-019-032c	प्रचकर्ष महत्सैन्यं दुराधर्षो महामनाः
BR-06-03-019-033a	तमर्कमिव दुष्प्रेक्ष्यं तपन्तं रश्मिमालिनम्
BR-06-03-019-033c	न शेकुः सर्वतो योधाः प्रतिवीक्षितुमन्तिके
BR-06-03-019-034a	वज्रो नामैष तु व्यूहो दुर्भिदः सर्वतोमुखः
BR-06-03-019-034c	चापविद्युद्ध्वजो घोरो गुप्तो गाण्डीवधन्वना
BR-06-03-019-035a	यं प्रतिव्यूह्य तिष्ठन्ति पाण्डवास्तव वाहिनीम्
BR-06-03-019-035c	अजेयो मानुषे लोके पाण्डवैरभिरक्षितः
BR-06-03-019-036a	सन्ध्यां तिष्ठत्सु सैन्येषु सूर्यस्योदयनं प्रति
BR-06-03-019-036c	प्रावात्सपृषतो वायुरनभ्रे स्तनयित्नुमान्
BR-06-03-019-037a	विष्वग्वाताश्च वान्त्युग्रा नीचैः शर्करकर्षिणः
BR-06-03-019-037c	रजश्चोद्धूयमानं तु तमसाच्छादयज्जगत्
BR-06-03-019-038a	पपात महती चोल्का प्राङ्मुखी भरतर्षभ
BR-06-03-019-038c	उद्यन्तं सूर्यमाहत्य व्यशीर्यत महास्वना
BR-06-03-019-039a	अथ सज्जीयमानेषु सैन्येषु भरतर्षभ
BR-06-03-019-039c	निष्प्रभोऽभ्युदियात्सूर्यः सघोषो भूश्चचाल ह
BR-06-03-019-039e	व्यशीर्यत सनादा च तदा भरतसत्तम
BR-06-03-019-040a	निर्घाता बहवो राजन्दिक्षु सर्वासु चाभवन्
BR-06-03-019-040c	प्रादुरासीद्रजस्तीव्रं न प्राज्ञायत किंचन
BR-06-03-019-041a	ध्वजानां धूयमानानां सहसा मातरिश्वना
BR-06-03-019-041c	किङ्किणीजालनद्धानां काञ्चनस्रग्वतां रवैः
BR-06-03-019-042a	महतां सपताकानामादित्यसमतेजसाम्
BR-06-03-019-042c	सर्वं झणझणीभूतमासीत्तालवनेष्विव
BR-06-03-019-043a	एवं ते पुरुषव्याघ्राः पाण्डवा युद्धनन्दिनः
BR-06-03-019-043c	व्यवस्थिताः प्रतिव्यूह्य तव पुत्रस्य वाहिनीम्
BR-06-03-019-044a	स्रंसन्त इव मज्जानो योधानां भरतर्षभ
BR-06-03-019-044c	दृष्ट्वाग्रतो भीमसेनं गदापाणिमवस्थितम्
