001	धृतराष्ट्र उवाच
001a	नदीनां पर्वतानां च नामधेयानि सञ्जय
001c	तथा जनपदानां च ये चान्ये भूमिमाश्रिताः
002a	प्रमाणं च प्रमाणज्ञ पृथिव्या अपि सर्वशः
002c	निखिलेन समाचक्ष्व काननानि च सञ्जय
003	सञ्जय उवाच
003a	पञ्चेमानि महाराज महाभूतानि सङ्ग्रहात्
003c	जगत्स्थितानि सर्वाणि समान्याहुर्मनीषिणः
004a	भूमिरापस्तथा वायुरग्निराकाशमेव च
004c	गुणोत्तराणि सर्वाणि तेषां भूमिः प्रधानतः
005a	शब्दः स्पर्शश्च रूपं च रसो गन्धश्च पञ्चमः
005c	भूमेरेते गुणाः प्रोक्ता ऋषिभिस्तत्त्ववेदिभिः
006a	चत्वारोऽप्सु गुणा राजन्गन्धस्तत्र न विद्यते
006c	शब्दः स्पर्शश्च रूपं च तेजसोऽथ गुणास्त्रयः
006e	शब्दः स्पर्शश्च वायोस्तु आकाशे शब्द एव च
007a	एते पञ्च गुणा राजन्महाभूतेषु पञ्चसु
007c	वर्तन्ते सर्वलोकेषु येषु लोकाः प्रतिष्ठिताः
008a	अन्योन्यं नाभिवर्तन्ते साम्यं भवति वै यदा
008c	यदा तु विषमीभावमाविशन्ति परस्परम्
008e	तदा देहैर्देहवन्तो व्यतिरोहन्ति नान्यथा
009a	आनुपूर्व्याद्विनश्यन्ति जायन्ते चानुपूर्वशः
009c	सर्वाण्यपरिमेयानि तदेषां रूपमैश्वरम्
010a	तत्र तत्र हि दृश्यन्ते धातवः पाञ्चभौतिकाः
010c	तेषां मनुष्यास्तर्केण प्रमाणानि प्रचक्षते
011a	अचिन्त्याः खलु ये भावा न तांस्तर्केण साधयेत्
011c	प्रकृतिभ्यः परं यत्तु तदचिन्त्यस्य लक्षणम्
012a	सुदर्शनं प्रवक्ष्यामि द्वीपं ते कुरुनन्दन
012c	परिमण्डलो महाराज द्वीपोऽसौ चक्रसंस्थितः
013a	नदीजलप्रतिच्छन्नः पर्वतैश्चाभ्रसन्निभैः
013c	पुरैश्च विविधाकारै रम्यैर्जनपदैस्तथा
014a	वृक्षैः पुष्पफलोपेतैः सम्पन्नधनधान्यवान्
014c	लावणेन समुद्रेण समन्तात्परिवारितः
015a	यथा च पुरुषः पश्येदादर्शे मुखमात्मनः
015c	एवं सुदर्शनद्वीपो दृश्यते चन्द्रमण्डले
016a	द्विरंशे पिप्पलस्तत्र द्विरंशे च शशो महान्
016c	सर्वौषधिसमावापैः सर्वतः परिबृंहितः
016e	आपस्ततोऽन्या विज्ञेया एष सङ्क्षेप उच्यते
