BR-06-03-027-001	अर्जुन उवाच
BR-06-03-027-001a	सन्न्यासं कर्मणां कृष्ण पुनर्योगं च शंससि
BR-06-03-027-001c	यच्छ्रेय एतयोरेकं तन्मे ब्रूहि सुनिश्चितम्
BR-06-03-027-002	श्रीभगवानुवाच
BR-06-03-027-002a	सन्न्यासः कर्मयोगश्च निःश्रेयसकरावुभौ
BR-06-03-027-002c	तयोस्तु कर्मसन्न्यासात्कर्मयोगो विशिष्यते
BR-06-03-027-003a	ज्ञेयः स नित्यसन्न्यासी यो न द्वेष्टि न काङ्क्षति
BR-06-03-027-003c	निर्द्वन्द्वो हि महाबाहो सुखं बन्धात्प्रमुच्यते
BR-06-03-027-004a	साङ्ख्ययोगौ पृथग्बालाः प्रवदन्ति न पण्डिताः
BR-06-03-027-004c	एकमप्यास्थितः सम्यगुभयोर्विन्दते फलम्
BR-06-03-027-005a	यत्साङ्ख्यैः प्राप्यते स्थानं तद्योगैरपि गम्यते
BR-06-03-027-005c	एकं साङ्ख्यं च योगं च यः पश्यति स पश्यति
BR-06-03-027-006a	सन्न्यासस्तु महाबाहो दुःखमाप्तुमयोगतः
BR-06-03-027-006c	योगयुक्तो मुनिर्ब्रह्म नचिरेणाधिगच्छति
BR-06-03-027-007a	योगयुक्तो विशुद्धात्मा विजितात्मा जितेन्द्रियः
BR-06-03-027-007c	सर्वभूतात्मभूतात्मा कुर्वन्नपि न लिप्यते
BR-06-03-027-008a	नैव किञ्चित्करोमीति युक्तो मन्येत तत्त्ववित्
BR-06-03-027-008c	पश्यञ्शृण्वन्स्पृशञ्जिघ्रन्नश्नन्गच्छन्स्वपञ्श्वसन्
BR-06-03-027-009a	प्रलपन्विसृजन्गृह्णन्नुन्मिषन्निमिषन्नपि
BR-06-03-027-009c	इन्द्रियाणीन्द्रियार्थेषु वर्तन्त इति धारयन्
BR-06-03-027-010a	ब्रह्मण्याधाय कर्माणि सङ्गं त्यक्त्वा करोति यः
BR-06-03-027-010c	लिप्यते न स पापेन पद्मपत्रमिवाम्भसा
BR-06-03-027-011a	कायेन मनसा बुद्ध्या केवलैरिन्द्रियैरपि
BR-06-03-027-011c	योगिनः कर्म कुर्वन्ति सङ्गं त्यक्त्वात्मशुद्धये
BR-06-03-027-012a	युक्तः कर्मफलं त्यक्त्वा शान्तिमाप्नोति नैष्ठिकीम्
BR-06-03-027-012c	अयुक्तः कामकारेण फले सक्तो निबध्यते
BR-06-03-027-013a	सर्वकर्माणि मनसा सन्न्यस्यास्ते सुखं वशी
BR-06-03-027-013c	नवद्वारे पुरे देही नैव कुर्वन्न कारयन्
BR-06-03-027-014a	न कर्तृत्वं न कर्माणि लोकस्य सृजति प्रभुः
BR-06-03-027-014c	न कर्मफलसंयोगं स्वभावस्तु प्रवर्तते
BR-06-03-027-015a	नादत्ते कस्यचित्पापं न चैव सुकृतं विभुः
BR-06-03-027-015c	अज्ञानेनावृतं ज्ञानं तेन मुह्यन्ति जन्तवः
BR-06-03-027-016a	ज्ञानेन तु तदज्ञानं येषां नाशितमात्मनः
BR-06-03-027-016c	तेषामादित्यवज्ज्ञानं प्रकाशयति तत्परम्
BR-06-03-027-017a	तद्बुद्धयस्तदात्मानस्तन्निष्ठास्तत्परायणाः
BR-06-03-027-017c	गच्छन्त्यपुनरावृत्तिं ज्ञाननिर्धूतकल्मषाः
BR-06-03-027-018a	विद्याविनयसम्पन्ने ब्राह्मणे गवि हस्तिनि
BR-06-03-027-018c	शुनि चैव श्वपाके च पण्डिताः समदर्शिनः
BR-06-03-027-019a	इहैव तैर्जितः सर्गो येषां साम्ये स्थितं मनः
BR-06-03-027-019c	निर्दोषं हि समं ब्रह्म तस्माद्ब्रह्मणि ते स्थिताः
BR-06-03-027-020a	न प्रहृष्येत्प्रियं प्राप्य नोद्विजेत्प्राप्य चाप्रियम्
BR-06-03-027-020c	स्थिरबुद्धिरसम्मूढो ब्रह्मविद्ब्रह्मणि स्थितः
BR-06-03-027-021a	बाह्यस्पर्शेष्वसक्तात्मा विन्दत्यात्मनि यत्सुखम्
BR-06-03-027-021c	स ब्रह्मयोगयुक्तात्मा सुखमक्षयमश्नुते
BR-06-03-027-022a	ये हि संस्पर्शजा भोगा दुःखयोनय एव ते
BR-06-03-027-022c	आद्यन्तवन्तः कौन्तेय न तेषु रमते बुधः
BR-06-03-027-023a	शक्नोतीहैव यः सोढुं प्राक्शरीरविमोक्षणात्
BR-06-03-027-023c	कामक्रोधोद्भवं वेगं स युक्तः स सुखी नरः
BR-06-03-027-024a	योऽन्तःसुखोऽन्तरारामस्तथान्तर्ज्योतिरेव यः
BR-06-03-027-024c	स योगी ब्रह्मनिर्वाणं ब्रह्मभूतोऽधिगच्छति
BR-06-03-027-025a	लभन्ते ब्रह्मनिर्वाणमृषयः क्षीणकल्मषाः
BR-06-03-027-025c	छिन्नद्वैधा यतात्मानः सर्वभूतहिते रताः
BR-06-03-027-026a	कामक्रोधवियुक्तानां यतीनां यतचेतसाम्
BR-06-03-027-026c	अभितो ब्रह्मनिर्वाणं वर्तते विदितात्मनाम्
BR-06-03-027-027a	स्पर्शान्कृत्वा बहिर्बाह्यांश्चक्षुश्चैवान्तरे भ्रुवोः
BR-06-03-027-027c	प्राणापानौ समौ कृत्वा नासाभ्यन्तरचारिणौ
BR-06-03-027-028a	यतेन्द्रियमनोबुद्धिर्मुनिर्मोक्षपरायणः
BR-06-03-027-028c	विगतेच्छाभयक्रोधो यः सदा मुक्त एव सः
BR-06-03-027-029a	भोक्तारं यज्ञतपसां सर्वलोकमहेश्वरम्
BR-06-03-027-029c	सुहृदं सर्वभूतानां ज्ञात्वा मां शान्तिमृच्छति
