001	सञ्जय उवाच
001a	यथा स भगवान्व्यासः कृष्णद्वैपायनोऽब्रवीत्
001c	तथैव सहिताः सर्वे समाजग्मुर्महीक्षितः
002a	मघाविषयगः सोमस्तद्दिनं प्रत्यपद्यत
002c	दीप्यमानाश्च सम्पेतुर्दिवि सप्त महाग्रहाः
003a	द्विधाभूत इवादित्य उदये प्रत्यदृश्यत
003c	ज्वलन्त्या शिखया भूयो भानुमानुदितो दिवि
004a	ववाशिरे च दीप्तायां दिशि गोमायुवायसाः
004c	लिप्समानाः शरीराणि मांसशोणितभोजनाः
005a	अहन्यहनि पार्थानां वृद्धः कुरुपितामहः
005c	भरद्वाजात्मजश्चैव प्रातरुत्थाय संयतौ
006a	जयोऽस्तु पाण्डुपुत्राणामित्यूचतुररिंदमौ
006c	युयुधाते तवार्थाय यथा स समयः कृतः
007a	सर्वधर्मविशेषज्ञः पिता देवव्रतस्तव
007c	समानीय महीपालानिदं वचनमब्रवीत्
008a	इदं वः क्षत्रिया द्वारं स्वर्गायापावृतं महत्
008c	गच्छध्वं तेन शक्रस्य ब्रह्मणश्च सलोकताम्
009a	एष वः शाश्वतः पन्थाः पूर्वैः पूर्वतरैर्गतः
009c	सम्भावयत चात्मानमव्यग्रमनसो युधि
010a	नाभागो हि ययातिश्च मान्धाता नहुषो नृगः
010c	संसिद्धाः परमं स्थानं गताः कर्मभिरीदृशैः
011a	अधर्मः क्षत्रियस्यैष यद्व्याधिमरणं गृहे
011c	यदाजौ निधनं याति सोऽस्य धर्मः सनातनः
012a	एवमुक्ता महीपाला भीष्मेण भरतर्षभ
012c	निर्ययुः स्वान्यनीकानि शोभयन्तो रथोत्तमैः
013a	स तु वैकर्तनः कर्णः सामात्यः सह बन्धुभिः
013c	न्यासितः समरे शस्त्रं भीष्मेण भरतर्षभ
014a	अपेतकर्णाः पुत्रास्ते राजानश्चैव तावकाः
014c	निर्ययुः सिंहनादेन नादयन्तो दिशो दश
015a	श्वेतैश्छत्रैः पताकाभिर्ध्वजवारणवाजिभिः
015c	तान्यनीकान्यशोभन्त रथैरथ पदातिभिः
016a	भेरीपणवशब्दैश्च पटहानां च निस्वनैः
016c	रथनेमिनिनादैश्च बभूवाकुलिता मही
017a	काञ्चनाङ्गदकेयूरैः कार्मुकैश्च महारथाः
017c	भ्राजमाना व्यदृश्यन्त जङ्गमाः पर्वता इव
018a	तालेन महता भीष्मः पञ्चतारेण केतुना
018c	विमलादित्यसङ्काशस्तस्थौ कुरुचमूपतिः
019a	ये त्वदीया महेष्वासा राजानो भरतर्षभ
019c	अवर्तन्त यथादेशं राजञ्शान्तनवस्य ते
020a	स तु गोवासनः शैब्यः सहितः सर्वराजभिः
020c	ययौ मातङ्गराजेन राजार्हेण पताकिना
020e	पद्मवर्णस्त्वनीकानां सर्वेषामग्रतः स्थितः
021a	अश्वत्थामा ययौ यत्तः सिंहलाङ्गूलकेतनः
021c	श्रुतायुश्चित्रसेनश्च पुरुमित्रो विविंशतिः
022a	शल्यो भूरिश्रवाश्चैव विकर्णश्च महारथः
022c	एते सप्त महेष्वासा द्रोणपुत्रपुरोगमाः
022e	स्यन्दनैर्वरवर्णाभैर्भीष्मस्यासन्पुरःसराः
023a	तेषामपि महोत्सेधाः शोभयन्तो रथोत्तमान्
023c	भ्राजमाना व्यदृश्यन्त जाम्बूनदमया ध्वजाः
024a	जाम्बूनदमयी वेदिः कमण्डलुविभूषिता
024c	केतुराचार्यमुख्यस्य द्रोणस्य धनुषा सह
025a	अनेकशतसाहस्रमनीकमनुकर्षतः
025c	महान्दुर्योधनस्यासीन्नागो मणिमयो ध्वजः
026a	तस्य पौरवकालिङ्गौ काम्बोजश्च सुदक्षिणः
026c	क्षेमधन्वा सुमित्रश्च तस्थुः प्रमुखतो रथाः
027a	स्यन्दनेन महार्हेण केतुना वृषभेण च
027c	प्रकर्षन्निव सेनाग्रं मागधश्च नृपो ययौ
028a	तदङ्गपतिना गुप्तं कृपेण च महात्मना
028c	शारदाभ्रचयप्रख्यं प्राच्यानामभवद्बलम्
029a	अनीकप्रमुखे तिष्ठन्वराहेण महायशाः
029c	शुशुभे केतुमुख्येन राजतेन जयद्रथः
030a	शतं रथसहस्राणां तस्यासन्वशवर्तिनः
030c	अष्टौ नागसहस्राणि सादिनामयुतानि षट्
031a	तत्सिन्धुपतिना राजन्पालितं ध्वजिनीमुखम्
031c	अनन्तरथनागाश्वमशोभत महद्बलम्
032a	षष्ट्या रथसहस्रैस्तु नागानामयुतेन च
032c	पतिः सर्वकलिङ्गानां ययौ केतुमता सह
033a	तस्य पर्वतसङ्काशा व्यरोचन्त महागजाः
033c	यन्त्रतोमरतूणीरैः पताकाभिश्च शोभिताः
034a	शुशुभे केतुमुख्येन पादपेन कलिङ्गपः
034c	श्वेतच्छत्रेण निष्केण चामरव्यजनेन च
035a	केतुमानपि मातङ्गं विचित्रपरमाङ्कुशम्
035c	आस्थितः समरे राजन्मेघस्थ इव भानुमान्
036a	तेजसा दीप्यमानस्तु वारणोत्तममास्थितः
036c	भगदत्तो ययौ राजा यथा वज्रधरस्तथा
037a	गजस्कन्धगतावास्तां भगदत्तेन सम्मितौ
037c	विन्दानुविन्दावावन्त्यौ केतुमन्तमनुव्रतौ
038a	स रथानीकवान्व्यूहो हस्त्यङ्गोत्तमशीर्षवान्
038c	वाजिपक्षः पतन्नुग्रः प्राहरत्सर्वतोमुखः
039a	द्रोणेन विहितो राजन्राज्ञा शान्तनवेन च
039c	तथैवाचार्यपुत्रेण बाह्लीकेन कृपेण च
