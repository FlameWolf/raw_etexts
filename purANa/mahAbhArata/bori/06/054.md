BR-06-04-054-001  सञ्जय उवाच
BR-06-04-054-001a ततस्ते पार्थिवाः क्रुद्धाः फल्गुनं वीक्ष्य संयुगे
BR-06-04-054-001c रथैरनेकसाहस्रैः समन्तात्पर्यवारयन्
BR-06-04-054-002a अथैनं रथवृन्देन कोष्टकीकृत्य भारत
BR-06-04-054-002c शरैः सुबहुसाहस्रैः समन्तादभ्यवारयन्
BR-06-04-054-003a शक्तीश्च विमलास्तीक्ष्णा गदाश्च परिघैः सह
BR-06-04-054-003c प्रासान्परश्वधांश्चैव मुद्गरान्मुसलानपि
BR-06-04-054-003e चिक्षिपुः समरे क्रुद्धाः फल्गुनस्य रथं प्रति
BR-06-04-054-004a शस्त्राणामथ तां वृष्टिं शलभानामिवायतिम्
BR-06-04-054-004c रुरोध सर्वतः पार्थः शरैः कनकभूषणैः
BR-06-04-054-005a तत्र तल्लाघवं दृष्ट्वा बीभत्सोरतिमानुषम्
BR-06-04-054-005c देवदानवगन्धर्वाः पिशाचोरगराक्षसाः
BR-06-04-054-005e साधु साध्विति राजेन्द्र फल्गुनं प्रत्यपूजयन्
BR-06-04-054-006a सात्यकिं चाभिमन्युं च महत्या सेनया सह
BR-06-04-054-006c गान्धाराः समरे शूरा रुरुधुः सहसौबलाः
BR-06-04-054-007a तत्र सौबलकाः क्रुद्धा वार्ष्णेयस्य रथोत्तमम्
BR-06-04-054-007c तिलशश्चिच्छिदुः क्रोधाच्छस्त्रैर्नानाविधैर्युधि
BR-06-04-054-008a सात्यकिस्तु रथं त्यक्त्वा वर्तमाने महाभये
BR-06-04-054-008c अभिमन्यो रथं तूर्णमारुरोह परन्तपः
BR-06-04-054-009a तावेकरथसंयुक्तौ सौबलेयस्य वाहिनीम्
BR-06-04-054-009c व्यधमेतां शितैस्तूर्णं शरैः सन्नतपर्वभिः
BR-06-04-054-010a द्रोणभीष्मौ रणे यत्तौ धर्मराजस्य वाहिनीम्
BR-06-04-054-010c नाशयेतां शरैस्तीक्ष्णैः कङ्कपत्रपरिच्छदैः
BR-06-04-054-011a ततो धर्मसुतो राजा माद्रीपुत्रौ च पाण्डवौ
BR-06-04-054-011c मिषतां सर्वसैन्यानां द्रोणानीकमुपाद्रवन्
BR-06-04-054-012a तत्रासीत्सुमहद्युद्धं तुमुलं लोमहर्षणम्
BR-06-04-054-012c यथा देवासुरं युद्धं पूर्वमासीत्सुदारुणम्
BR-06-04-054-013a कुर्वाणौ तु महत्कर्म भीमसेनघटोत्कचौ
BR-06-04-054-013c दुर्योधनस्ततोऽभ्येत्य तावुभावभ्यवारयत्
BR-06-04-054-014a तत्राद्भुतमपश्याम हैडिम्बस्य पराक्रमम्
BR-06-04-054-014c अतीत्य पितरं युद्धे यदयुध्यत भारत
BR-06-04-054-015a भीमसेनस्तु सङ्क्रुद्धो दुर्योधनममर्षणम्
BR-06-04-054-015c हृद्यविध्यत्पृषत्केन प्रहसन्निव पाण्डवः
BR-06-04-054-016a ततो दुर्योधनो राजा प्रहारवरमोहितः
BR-06-04-054-016c निषसाद रथोपस्थे कश्मलं च जगाम ह
BR-06-04-054-017a तं विसञ्ज्ञमथो ज्ञात्वा त्वरमाणोऽस्य सारथिः
BR-06-04-054-017c अपोवाह रणाद्राजंस्ततः सैन्यमभिद्यत
BR-06-04-054-018a ततस्तां कौरवीं सेनां द्रवमाणां समन्ततः
BR-06-04-054-018c निघ्नन्भीमः शरैस्तीक्ष्णैरनुवव्राज पृष्ठतः
BR-06-04-054-019a पार्षतश्च रथश्रेष्ठो धर्मपुत्रश्च पाण्डवः
BR-06-04-054-019c द्रोणस्य पश्यतः सैन्यं गाङ्गेयस्य च पश्यतः
BR-06-04-054-019e जघ्नतुर्विशिखैस्तीक्ष्णैः परानीकविशातनैः
BR-06-04-054-020a द्रवमाणं तु तत्सैन्यं तव पुत्रस्य संयुगे
BR-06-04-054-020c नाशक्नुतां वारयितुं भीष्मद्रोणौ महारथौ
BR-06-04-054-021a वार्यमाणं हि भीष्मेण द्रोणेन च विशाम्पते
BR-06-04-054-021c विद्रवत्येव तत्सैन्यं पश्यतोर्द्रोणभीष्मयोः
BR-06-04-054-022a ततो रथसहस्रेषु विद्रवत्सु ततस्ततः
BR-06-04-054-022c तावास्थितावेकरथं सौभद्रशिनिपुङ्गवौ
BR-06-04-054-022e सौबलीं समरे सेनां शातयेतां समन्ततः
BR-06-04-054-023a शुशुभाते तदा तौ तु शैनेयकुरुपुङ्गवौ
BR-06-04-054-023c अमावास्यां गतौ यद्वत्सोमसूर्यौ नभस्तले
BR-06-04-054-024a अर्जुनस्तु ततः क्रुद्धस्तव सैन्यं विशाम्पते
BR-06-04-054-024c ववर्ष शरवर्षेण धाराभिरिव तोयदः
BR-06-04-054-025a वध्यमानं ततस्तत्तु शरैः पार्थस्य संयुगे
BR-06-04-054-025c दुद्राव कौरवं सैन्यं विषादभयकम्पितम्
BR-06-04-054-026a द्रवतस्तान्समालोक्य भीष्मद्रोणौ महारथौ
BR-06-04-054-026c न्यवारयेतां संरब्धौ दुर्योधनहितैषिणौ
BR-06-04-054-027a ततो दुर्योधनो राजा समाश्वस्य विशाम्पते
BR-06-04-054-027c न्यवर्तयत तत्सैन्यं द्रवमाणं समन्ततः
BR-06-04-054-028a यत्र यत्र सुतं तुभ्यं यो यः पश्यति भारत
BR-06-04-054-028c तत्र तत्र न्यवर्तन्त क्षत्रियाणां महारथाः
BR-06-04-054-029a तान्निवृत्तान्समीक्ष्यैव ततोऽन्येऽपीतरे जनाः
BR-06-04-054-029c अन्योन्यस्पर्धया राजँल्लज्जयान्येऽवतस्थिरे
BR-06-04-054-030a पुनरावर्ततां तेषां वेग आसीद्विशाम्पते
BR-06-04-054-030c पूर्यतः सागरस्येव चन्द्रस्योदयनं प्रति
BR-06-04-054-031a सन्निवृत्तांस्ततस्तांस्तु दृष्ट्वा राजा सुयोधनः
BR-06-04-054-031c अब्रवीत्त्वरितो गत्वा भीष्मं शान्तनवं वचः
BR-06-04-054-032a पितामह निबोधेदं यत्त्वा वक्ष्यामि भारत
BR-06-04-054-032c नानुरूपमहं मन्ये त्वयि जीवति कौरव
BR-06-04-054-033a द्रोणे चास्त्रविदां श्रेष्ठे सपुत्रे ससुहृज्जने
BR-06-04-054-033c कृपे चैव महेष्वासे द्रवतीयं वरूथिनी
BR-06-04-054-034a न पाण्डवाः प्रतिबलास्तव राजन्कथञ्चन
BR-06-04-054-034c तथा द्रोणस्य सङ्ग्रामे द्रौणेश्चैव कृपस्य च
BR-06-04-054-035a अनुग्राह्याः पाण्डुसुता नूनं तव पितामह
BR-06-04-054-035c यथेमां क्षमसे वीर वध्यमानां वरूथिनीम्
BR-06-04-054-036a सोऽस्मि वाच्यस्त्वया राजन्पूर्वमेव समागमे
BR-06-04-054-036c न योत्स्ये पाण्डवान्सङ्ख्ये नापि पार्षतसात्यकी
BR-06-04-054-037a श्रुत्वा तु वचनं तुभ्यमाचार्यस्य कृपस्य च
BR-06-04-054-037c कर्णेन सहितः कृत्यं चिन्तयानस्तदैव हि
BR-06-04-054-038a यदि नाहं परित्याज्यो युवाभ्यामिह संयुगे
BR-06-04-054-038c विक्रमेणानुरूपेण युध्येतां पुरुषर्षभौ
BR-06-04-054-039a एतच्छ्रुत्वा वचो भीष्मः प्रहसन्वै मुहुर्मुहुः
BR-06-04-054-039c अब्रवीत्तनयं तुभ्यं क्रोधादुद्वृत्य चक्षुषी
BR-06-04-054-040a बहुशो हि मया राजंस्तथ्यमुक्तं हितं वचः
BR-06-04-054-040c अजेयाः पाण्डवा युद्धे देवैरपि सवासवैः
BR-06-04-054-041a यत्तु शक्यं मया कर्तुं वृद्धेनाद्य नृपोत्तम
BR-06-04-054-041c करिष्यामि यथाशक्ति प्रेक्षेदानीं सबान्धवः
BR-06-04-054-042a अद्य पाण्डुसुतान्सर्वान्ससैन्यान्सह बन्धुभिः
BR-06-04-054-042c मिषतो वारयिष्यामि सर्वलोकस्य पश्यतः
BR-06-04-054-043a एवमुक्ते तु भीष्मेण पुत्रास्तव जनेश्वर
BR-06-04-054-043c दध्मुः शङ्खान्मुदा युक्ता भेरीश्च जघ्निरे भृशम्
BR-06-04-054-044a पाण्डवापि ततो राजञ्श्रुत्वा तं निनदं महत्
BR-06-04-054-044c दध्मुः शङ्खांश्च भेरीश्च मुरजांश्च व्यनादयन्

