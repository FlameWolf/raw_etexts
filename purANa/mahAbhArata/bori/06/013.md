001	सञ्जय उवाच
001a	उत्तरेषु तु कौरव्य द्वीपेषु श्रूयते कथा
001c	यथाश्रुतं महाराज ब्रुवतस्तन्निबोध मे
002a	घृततोयः समुद्रोऽत्र दधिमण्डोदकोऽपरः
002c	सुरोदः सागरश्चैव तथान्यो घर्मसागरः
003a	परस्परेण द्विगुणाः सर्वे द्वीपा नराधिप
003c	सर्वतश्च महाराज पर्वतैः परिवारिताः
004a	गौरस्तु मध्यमे द्वीपे गिरिर्मानःशिलो महान्
004c	पर्वतः पश्चिमः कृष्णो नारायणनिभो नृप
005a	तत्र रत्नानि दिव्यानि स्वयं रक्षति केशवः
005c	प्रजापतिमुपासीनः प्रजानां विदधे सुखम्
006a	कुशद्वीपे कुशस्तम्बो मध्ये जनपदस्य ह
006c	सम्पूज्यते शल्मलिश्च द्वीपे शाल्मलिके नृप
007a	क्रौञ्चद्वीपे महाक्रौञ्चो गिरी रत्नचयाकरः
007c	सम्पूज्यते महाराज चातुर्वर्ण्येन नित्यदा
008a	गोमन्दः पर्वतो राजन्सुमहान्सर्वधातुमान्
008c	यत्र नित्यं निवसति श्रीमान्कमललोचनः
008e	मोक्षिभिः संस्तुतो नित्यं प्रभुर्नारायणो हरिः
009a	कुशद्वीपे तु राजेन्द्र पर्वतो विद्रुमैश्चितः
009c	सुधामा नाम दुर्धर्षो द्वितीयो हेमपर्वतः
010a	द्युतिमान्नाम कौरव्य तृतीयः कुमुदो गिरिः
010c	चतुर्थः पुष्पवान्नाम पञ्चमस्तु कुशेशयः
011a	षष्ठो हरिगिरिर्नाम षडेते पर्वतोत्तमाः
011c	तेषामन्तरविष्कम्भो द्विगुणः प्रविभागशः
012a	औद्भिदं प्रथमं वर्षं द्वितीयं वेणुमण्डलम्
012c	तृतीयं वै रथाकारं चतुर्थं पालनं स्मृतम्
013a	धृतिमत्पञ्चमं वर्षं षष्ठं वर्षं प्रभाकरम्
013c	सप्तमं कापिलं वर्षं सप्तैते वर्षपुञ्जकाः
014a	एतेषु देवगन्धर्वाः प्रजाश्च जगतीश्वर
014c	विहरन्ति रमन्ते च न तेषु म्रियते जनः
015a	न तेषु दस्यवः सन्ति म्लेच्छजात्योऽपि वा नृप
015c	गौरप्रायो जनः सर्वः सुकुमारश्च पार्थिव
016a	अवशिष्टेषु वर्षेषु वक्ष्यामि मनुजेश्वर
016c	यथाश्रुतं महाराज तदव्यग्रमनाः शृणु
017a	क्रौञ्चद्वीपे महाराज क्रौञ्चो नाम महागिरिः
017c	क्रौञ्चात्परो वामनको वामनादन्धकारकः
018a	अन्धकारात्परो राजन्मैनाकः पर्वतोत्तमः
018c	मैनाकात्परतो राजन्गोविन्दो गिरिरुत्तमः
019a	गोविन्दात्तु परो राजन्निबिडो नाम पर्वतः
019c	परस्तु द्विगुणस्तेषां विष्कम्भो वंशवर्धन
020a	देशांस्तत्र प्रवक्ष्यामि तन्मे निगदतः शृणु
020c	क्रौञ्चस्य कुशलो देशो वामनस्य मनोनुगः
021a	मनोनुगात्परश्चोष्णो देशः कुरुकुलोद्वह
021c	उष्णात्परः प्रावरकः प्रावरादन्धकारकः
022a	अन्धकारकदेशात्तु मुनिदेशः परः स्मृतः
022c	मुनिदेशात्परश्चैव प्रोच्यते दुन्दुभिस्वनः
023a	सिद्धचारणसङ्कीर्णो गौरप्रायो जनाधिप
023c	एते देशा महाराज देवगन्धर्वसेविताः
024a	पुष्करे पुष्करो नाम पर्वतो मणिरत्नमान्
024c	तत्र नित्यं निवसति स्वयं देवः प्रजापतिः
025a	तं पर्युपासते नित्यं देवाः सर्वे महर्षिभिः
025c	वाग्भिर्मनोनुकूलाभिः पूजयन्तो जनाधिप
026a	जम्बूद्वीपात्प्रवर्तन्ते रत्नानि विविधान्युत
026c	द्वीपेषु तेषु सर्वेषु प्रजानां कुरुनन्दन
027a	विप्राणां ब्रह्मचर्येण सत्येन च दमेन च
027c	आरोग्यायुःप्रमाणाभ्यां द्विगुणं द्विगुणं ततः
028a	एको जनपदो राजन्द्वीपेष्वेतेषु भारत
028c	उक्ता जनपदा येषु धर्मश्चैकः प्रदृश्यते
029a	ईश्वरो दण्डमुद्यम्य स्वयमेव प्रजापतिः
029c	द्वीपानेतान्महाराज रक्षंस्तिष्ठति नित्यदा
030a	स राजा स शिवो राजन्स पिता स पितामहः
030c	गोपायति नरश्रेष्ठ प्रजाः सजडपण्डिताः
031a	भोजनं चात्र कौरव्य प्रजाः स्वयमुपस्थितम्
031c	सिद्धमेव महाराज भुञ्जते तत्र नित्यदा
032a	ततः परं समा नाम दृश्यते लोकसंस्थितिः
032c	चतुरश्रा महाराज त्रयस्त्रिंशत्तु मण्डलम्
033a	तत्र तिष्ठन्ति कौरव्य चत्वारो लोकसम्मताः
033c	दिग्गजा भरतश्रेष्ठ वामनैरावतादयः
033e	सुप्रतीकस्तथा राजन्प्रभिन्नकरटामुखः
034a	तस्याहं परिमाणं तु न सङ्ख्यातुमिहोत्सहे
034c	असङ्ख्यातः स नित्यं हि तिर्यगूर्ध्वमधस्तथा
035a	तत्र वै वायवो वान्ति दिग्भ्यः सर्वाभ्य एव च
035c	असम्बाधा महाराज तान्निगृह्णन्ति ते गजाः
036a	पुष्करैः पद्मसङ्काशैर्वर्ष्मवद्भिर्महाप्रभैः
036c	ते शनैः पुनरेवाशु वायून्मुञ्चन्ति नित्यशः
037a	श्वसद्भिर्मुच्यमानास्तु दिग्गजैरिह मारुताः
037c	आगच्छन्ति महाराज ततस्तिष्ठन्ति वै प्रजाः
038	धृतराष्ट्र उवाच
038a	परो वै विस्तरोऽत्यर्थं त्वया सञ्जय कीर्तितः
038c	दर्शितं द्वीपसंस्थानमुत्तरं ब्रूहि सञ्जय
039	सञ्जय उवाच
039a	उक्ता द्वीपा महाराज ग्रहान्मे शृणु तत्त्वतः
039c	स्वर्भानुः कौरवश्रेष्ठ यावदेष प्रभावतः
040a	परिमण्डलो महाराज स्वर्भानुः श्रूयते ग्रहः
040c	योजनानां सहस्राणि विष्कम्भो द्वादशास्य वै
041a	परिणाहेन षट्त्रिंशद्विपुलत्वेन चानघ
041c	षष्टिमाहुः शतान्यस्य बुधाः पौराणिकास्तथा
042a	चन्द्रमास्तु सहस्राणि राजन्नेकादश स्मृतः
042c	विष्कम्भेण कुरुश्रेष्ठ त्रयस्त्रिंशत्तु मण्डलम्
042e	एकोनषष्टिर्वैपुल्याच्छीतरश्मेर्महात्मनः
043a	सूर्यस्त्वष्टौ सहस्राणि द्वे चान्ये कुरुनन्दन
043c	विष्कम्भेण ततो राजन्मण्डलं त्रिंशतं समम्
044a	अष्टपञ्चाशतं राजन्विपुलत्वेन चानघ
044c	श्रूयते परमोदारः पतङ्गोऽसौ विभावसुः
044e	एतत्प्रमाणमर्कस्य निर्दिष्टमिह भारत
045a	स राहुश्छादयत्येतौ यथाकालं महत्तया
045c	चन्द्रादित्यौ महाराज सङ्क्षेपोऽयमुदाहृतः
046a	इत्येतत्ते महाराज पृच्छतः शास्त्रचक्षुषा
046c	सर्वमुक्तं यथातत्त्वं तस्माच्छममवाप्नुहि
047a	यथादृष्टं मया प्रोक्तं सनिर्याणमिदं जगत्
047c	तस्मादाश्वस कौरव्य पुत्रं दुर्योधनं प्रति
048a	श्रुत्वेदं भरतश्रेष्ठ भूमिपर्व मनोनुगम्
048c	श्रीमान्भवति राजन्यः सिद्धार्थः साधुसम्मतः
048e	आयुर्बलं च वीर्यं च तस्य तेजश्च वर्धते
049a	यः शृणोति महीपाल पर्वणीदं यतव्रतः
049c	प्रीयन्ते पितरस्तस्य तथैव च पितामहाः
050a	इदं तु भारतं वर्षं यत्र वर्तामहे वयम्
050c	पूर्वं प्रवर्तते पुण्यं तत्सर्वं श्रुतवानसि
