BR-06-02-013-001	सञ्जय उवाच
BR-06-02-013-001a	उत्तरेषु तु कौरव्य द्वीपेषु श्रूयते कथा
BR-06-02-013-001c	यथाश्रुतं महाराज ब्रुवतस्तन्निबोध मे
BR-06-02-013-002a	घृततोयः समुद्रोऽत्र दधिमण्डोदकोऽपरः
BR-06-02-013-002c	सुरोदः सागरश्चैव तथान्यो घर्मसागरः
BR-06-02-013-003a	परस्परेण द्विगुणाः सर्वे द्वीपा नराधिप
BR-06-02-013-003c	सर्वतश्च महाराज पर्वतैः परिवारिताः
BR-06-02-013-004a	गौरस्तु मध्यमे द्वीपे गिरिर्मानःशिलो महान्
BR-06-02-013-004c	पर्वतः पश्चिमः कृष्णो नारायणनिभो नृप
BR-06-02-013-005a	तत्र रत्नानि दिव्यानि स्वयं रक्षति केशवः
BR-06-02-013-005c	प्रजापतिमुपासीनः प्रजानां विदधे सुखम्
BR-06-02-013-006a	कुशद्वीपे कुशस्तम्बो मध्ये जनपदस्य ह
BR-06-02-013-006c	सम्पूज्यते शल्मलिश्च द्वीपे शाल्मलिके नृप
BR-06-02-013-007a	क्रौञ्चद्वीपे महाक्रौञ्चो गिरी रत्नचयाकरः
BR-06-02-013-007c	सम्पूज्यते महाराज चातुर्वर्ण्येन नित्यदा
BR-06-02-013-008a	गोमन्दः पर्वतो राजन्सुमहान्सर्वधातुमान्
BR-06-02-013-008c	यत्र नित्यं निवसति श्रीमान्कमललोचनः
BR-06-02-013-008e	मोक्षिभिः संस्तुतो नित्यं प्रभुर्नारायणो हरिः
BR-06-02-013-009a	कुशद्वीपे तु राजेन्द्र पर्वतो विद्रुमैश्चितः
BR-06-02-013-009c	सुधामा नाम दुर्धर्षो द्वितीयो हेमपर्वतः
BR-06-02-013-010a	द्युतिमान्नाम कौरव्य तृतीयः कुमुदो गिरिः
BR-06-02-013-010c	चतुर्थः पुष्पवान्नाम पञ्चमस्तु कुशेशयः
BR-06-02-013-011a	षष्ठो हरिगिरिर्नाम षडेते पर्वतोत्तमाः
BR-06-02-013-011c	तेषामन्तरविष्कम्भो द्विगुणः प्रविभागशः
BR-06-02-013-012a	औद्भिदं प्रथमं वर्षं द्वितीयं वेणुमण्डलम्
BR-06-02-013-012c	तृतीयं वै रथाकारं चतुर्थं पालनं स्मृतम्
BR-06-02-013-013a	धृतिमत्पञ्चमं वर्षं षष्ठं वर्षं प्रभाकरम्
BR-06-02-013-013c	सप्तमं कापिलं वर्षं सप्तैते वर्षपुञ्जकाः
BR-06-02-013-014a	एतेषु देवगन्धर्वाः प्रजाश्च जगतीश्वर
BR-06-02-013-014c	विहरन्ति रमन्ते च न तेषु म्रियते जनः
BR-06-02-013-015a	न तेषु दस्यवः सन्ति म्लेच्छजात्योऽपि वा नृप
BR-06-02-013-015c	गौरप्रायो जनः सर्वः सुकुमारश्च पार्थिव
BR-06-02-013-016a	अवशिष्टेषु वर्षेषु वक्ष्यामि मनुजेश्वर
BR-06-02-013-016c	यथाश्रुतं महाराज तदव्यग्रमनाः शृणु
BR-06-02-013-017a	क्रौञ्चद्वीपे महाराज क्रौञ्चो नाम महागिरिः
BR-06-02-013-017c	क्रौञ्चात्परो वामनको वामनादन्धकारकः
BR-06-02-013-018a	अन्धकारात्परो राजन्मैनाकः पर्वतोत्तमः
BR-06-02-013-018c	मैनाकात्परतो राजन्गोविन्दो गिरिरुत्तमः
BR-06-02-013-019a	गोविन्दात्तु परो राजन्निबिडो नाम पर्वतः
BR-06-02-013-019c	परस्तु द्विगुणस्तेषां विष्कम्भो वंशवर्धन
BR-06-02-013-020a	देशांस्तत्र प्रवक्ष्यामि तन्मे निगदतः शृणु
BR-06-02-013-020c	क्रौञ्चस्य कुशलो देशो वामनस्य मनोनुगः
BR-06-02-013-021a	मनोनुगात्परश्चोष्णो देशः कुरुकुलोद्वह
BR-06-02-013-021c	उष्णात्परः प्रावरकः प्रावरादन्धकारकः
BR-06-02-013-022a	अन्धकारकदेशात्तु मुनिदेशः परः स्मृतः
BR-06-02-013-022c	मुनिदेशात्परश्चैव प्रोच्यते दुन्दुभिस्वनः
BR-06-02-013-023a	सिद्धचारणसङ्कीर्णो गौरप्रायो जनाधिप
BR-06-02-013-023c	एते देशा महाराज देवगन्धर्वसेविताः
BR-06-02-013-024a	पुष्करे पुष्करो नाम पर्वतो मणिरत्नमान्
BR-06-02-013-024c	तत्र नित्यं निवसति स्वयं देवः प्रजापतिः
BR-06-02-013-025a	तं पर्युपासते नित्यं देवाः सर्वे महर्षिभिः
BR-06-02-013-025c	वाग्भिर्मनोनुकूलाभिः पूजयन्तो जनाधिप
BR-06-02-013-026a	जम्बूद्वीपात्प्रवर्तन्ते रत्नानि विविधान्युत
BR-06-02-013-026c	द्वीपेषु तेषु सर्वेषु प्रजानां कुरुनन्दन
BR-06-02-013-027a	विप्राणां ब्रह्मचर्येण सत्येन च दमेन च
BR-06-02-013-027c	आरोग्यायुःप्रमाणाभ्यां द्विगुणं द्विगुणं ततः
BR-06-02-013-028a	एको जनपदो राजन्द्वीपेष्वेतेषु भारत
BR-06-02-013-028c	उक्ता जनपदा येषु धर्मश्चैकः प्रदृश्यते
BR-06-02-013-029a	ईश्वरो दण्डमुद्यम्य स्वयमेव प्रजापतिः
BR-06-02-013-029c	द्वीपानेतान्महाराज रक्षंस्तिष्ठति नित्यदा
BR-06-02-013-030a	स राजा स शिवो राजन्स पिता स पितामहः
BR-06-02-013-030c	गोपायति नरश्रेष्ठ प्रजाः सजडपण्डिताः
BR-06-02-013-031a	भोजनं चात्र कौरव्य प्रजाः स्वयमुपस्थितम्
BR-06-02-013-031c	सिद्धमेव महाराज भुञ्जते तत्र नित्यदा
BR-06-02-013-032a	ततः परं समा नाम दृश्यते लोकसंस्थितिः
BR-06-02-013-032c	चतुरश्रा महाराज त्रयस्त्रिंशत्तु मण्डलम्
BR-06-02-013-033a	तत्र तिष्ठन्ति कौरव्य चत्वारो लोकसम्मताः
BR-06-02-013-033c	दिग्गजा भरतश्रेष्ठ वामनैरावतादयः
BR-06-02-013-033e	सुप्रतीकस्तथा राजन्प्रभिन्नकरटामुखः
BR-06-02-013-034a	तस्याहं परिमाणं तु न सङ्ख्यातुमिहोत्सहे
BR-06-02-013-034c	असङ्ख्यातः स नित्यं हि तिर्यगूर्ध्वमधस्तथा
BR-06-02-013-035a	तत्र वै वायवो वान्ति दिग्भ्यः सर्वाभ्य एव च
BR-06-02-013-035c	असम्बाधा महाराज तान्निगृह्णन्ति ते गजाः
BR-06-02-013-036a	पुष्करैः पद्मसङ्काशैर्वर्ष्मवद्भिर्महाप्रभैः
BR-06-02-013-036c	ते शनैः पुनरेवाशु वायून्मुञ्चन्ति नित्यशः
BR-06-02-013-037a	श्वसद्भिर्मुच्यमानास्तु दिग्गजैरिह मारुताः
BR-06-02-013-037c	आगच्छन्ति महाराज ततस्तिष्ठन्ति वै प्रजाः
BR-06-02-013-038	धृतराष्ट्र उवाच
BR-06-02-013-038a	परो वै विस्तरोऽत्यर्थं त्वया सञ्जय कीर्तितः
BR-06-02-013-038c	दर्शितं द्वीपसंस्थानमुत्तरं ब्रूहि सञ्जय
BR-06-02-013-039	सञ्जय उवाच
BR-06-02-013-039a	उक्ता द्वीपा महाराज ग्रहान्मे शृणु तत्त्वतः
BR-06-02-013-039c	स्वर्भानुः कौरवश्रेष्ठ यावदेष प्रभावतः
BR-06-02-013-040a	परिमण्डलो महाराज स्वर्भानुः श्रूयते ग्रहः
BR-06-02-013-040c	योजनानां सहस्राणि विष्कम्भो द्वादशास्य वै
BR-06-02-013-041a	परिणाहेन षट्त्रिंशद्विपुलत्वेन चानघ
BR-06-02-013-041c	षष्टिमाहुः शतान्यस्य बुधाः पौराणिकास्तथा
BR-06-02-013-042a	चन्द्रमास्तु सहस्राणि राजन्नेकादश स्मृतः
BR-06-02-013-042c	विष्कम्भेण कुरुश्रेष्ठ त्रयस्त्रिंशत्तु मण्डलम्
BR-06-02-013-042e	एकोनषष्टिर्वैपुल्याच्छीतरश्मेर्महात्मनः
BR-06-02-013-043a	सूर्यस्त्वष्टौ सहस्राणि द्वे चान्ये कुरुनन्दन
BR-06-02-013-043c	विष्कम्भेण ततो राजन्मण्डलं त्रिंशतं समम्
BR-06-02-013-044a	अष्टपञ्चाशतं राजन्विपुलत्वेन चानघ
BR-06-02-013-044c	श्रूयते परमोदारः पतङ्गोऽसौ विभावसुः
BR-06-02-013-044e	एतत्प्रमाणमर्कस्य निर्दिष्टमिह भारत
BR-06-02-013-045a	स राहुश्छादयत्येतौ यथाकालं महत्तया
BR-06-02-013-045c	चन्द्रादित्यौ महाराज सङ्क्षेपोऽयमुदाहृतः
BR-06-02-013-046a	इत्येतत्ते महाराज पृच्छतः शास्त्रचक्षुषा
BR-06-02-013-046c	सर्वमुक्तं यथातत्त्वं तस्माच्छममवाप्नुहि
BR-06-02-013-047a	यथादृष्टं मया प्रोक्तं सनिर्याणमिदं जगत्
BR-06-02-013-047c	तस्मादाश्वस कौरव्य पुत्रं दुर्योधनं प्रति
BR-06-02-013-048a	श्रुत्वेदं भरतश्रेष्ठ भूमिपर्व मनोनुगम्
BR-06-02-013-048c	श्रीमान्भवति राजन्यः सिद्धार्थः साधुसम्मतः
BR-06-02-013-048e	आयुर्बलं च वीर्यं च तस्य तेजश्च वर्धते
BR-06-02-013-049a	यः शृणोति महीपाल पर्वणीदं यतव्रतः
BR-06-02-013-049c	प्रीयन्ते पितरस्तस्य तथैव च पितामहाः
BR-06-02-013-050a	इदं तु भारतं वर्षं यत्र वर्तामहे वयम्
BR-06-02-013-050c	पूर्वं प्रवर्तते पुण्यं तत्सर्वं श्रुतवानसि
