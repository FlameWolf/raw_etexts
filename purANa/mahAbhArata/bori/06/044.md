001	सञ्जय उवाच
001a	राजञ्शतसहस्राणि तत्र तत्र तदा तदा
001c	निर्मर्यादं प्रयुद्धानि तत्ते वक्ष्यामि भारत
002a	न पुत्रः पितरं जज्ञे न पिता पुत्रमौरसम्
002c	न भ्राता भ्रातरं तत्र स्वस्रीयं न च मातुलः
003a	मातुलं न च स्वस्रीयो न सखायं सखा तथा
003c	आविष्टा इव युध्यन्ते पाण्डवाः कुरुभिः सह
004a	रथानीकं नरव्याघ्राः केचिदभ्यपतन्रथैः
004c	अभज्यन्त युगैरेव युगानि भरतर्षभ
005a	रथेषाश्च रथेषाभिः कूबरा रथकूबरैः
005c	संहताः संहतैः केचित्परस्परजिघांसवः
006a	न शेकुश्चलितुं केचित्सन्निपत्य रथा रथैः
006c	प्रभिन्नास्तु महाकायाः सन्निपत्य गजा गजैः
007a	बहुधादारयन्क्रुद्धा विषाणैरितरेतरम्
007c	सतोमरपताकैश्च वारणाः परवारणैः
008a	अभिसृत्य महाराज वेगवद्भिर्महागजैः
008c	दन्तैरभिहतास्तत्र चुक्रुशुः परमातुराः
009a	अभिनीताश्च शिक्षाभिस्तोत्त्राङ्कुशसमाहताः
009c	सुप्रभिन्नाः प्रभिन्नानां सम्मुखाभिमुखा ययुः
010a	प्रभिन्नैरपि संसक्ताः केचित्तत्र महागजाः
010c	क्रौञ्चवन्निनदं मुक्त्वा प्राद्रवन्त ततस्ततः
011a	सम्यक्प्रणीता नागाश्च प्रभिन्नकरटामुखाः
011c	ऋष्टितोमरनाराचैर्निर्विद्धा वरवारणाः
012a	विनेदुर्भिन्नमर्माणो निपेतुश्च गतासवः
012c	प्राद्रवन्त दिशः केचिन्नदन्तो भैरवान्रवान्
013a	गजानां पादरक्षास्तु व्यूढोरस्काः प्रहारिणः
013c	ऋष्टिभिश्च धनुर्भिश्च विमलैश्च परश्वधैः
014a	गदाभिर्मुसलैश्चैव भिण्डिपालैः सतोमरैः
014c	आयसैः परिघैश्चैव निस्त्रिंशैर्विमलैः शितैः
015a	प्रगृहीतैः सुसंरब्धा धावमानास्ततस्ततः
015c	व्यदृश्यन्त महाराज परस्परजिघांसवः
016a	राजमानाश्च निस्त्रिंशाः संसिक्ता नरशोणितैः
016c	प्रत्यदृश्यन्त शूराणामन्योन्यमभिधावताम्
017a	अवक्षिप्तावधूतानामसीनां वीरबाहुभिः
017c	सञ्जज्ञे तुमुलः शब्दः पततां परमर्मसु
018a	गदामुसलरुग्णानां भिन्नानां च वरासिभिः
018c	दन्तिदन्तावभिन्नानां मृदितानां च दन्तिभिः
019a	तत्र तत्र नरौघाणां क्रोशतामितरेतरम्
019c	शुश्रुवुर्दारुणा वाचः प्रेतानामिव भारत
020a	हयैरपि हयारोहाश्चामरापीडधारिभिः
020c	हंसैरिव महावेगैरन्योन्यमभिदुद्रुवुः
021a	तैर्विमुक्ता महाप्रासा जाम्बूनदविभूषणाः
021c	आशुगा विमलास्तीक्ष्णाः सम्पेतुर्भुजगोपमाः
022a	अश्वैरग्र्यजवैः केचिदाप्लुत्य महतो रथान्
022c	शिरांस्याददिरे वीरा रथिनामश्वसादिनः
023a	बहूनपि हयारोहान्भल्लैः सन्नतपर्वभिः
023c	रथी जघान सम्प्राप्य बाणगोचरमागतान्
024a	नगमेघप्रतीकाशाश्चाक्षिप्य तुरगान्गजाः
024c	पादैरेवावमृद्नन्त मत्ताः कनकभूषणाः
025a	पाट्यमानेषु कुम्भेषु पार्श्वेष्वपि च वारणाः
025c	प्रासैर्विनिहताः केचिद्विनेदुः परमातुराः
026a	साश्वारोहान्हयान्केचिदुन्मथ्य वरवारणाः
026c	सहसा चिक्षिपुस्तत्र सङ्कुले भैरवे सति
027a	साश्वारोहान्विषाणाग्रैरुत्क्षिप्य तुरगान्द्विपाः
027c	रथौघानवमृद्नन्तः सध्वजान्परिचक्रमुः
028a	पुंस्त्वादभिमदत्वाच्च केचिदत्र महागजाः
028c	साश्वारोहान्हयाञ्जघ्नुः करैः सचरणैस्तथा
029a	केचिदाक्षिप्य करिणः साश्वानपि रथान्करैः
029c	विकर्षन्तो दिशः सर्वाः समीयुः सर्वशब्दगाः
030a	आशुगा विमलास्तीक्ष्णाः सम्पेतुर्भुजगोपमाः
030c	नराश्वकायान्निर्भिद्य लौहानि कवचानि च
031a	निपेतुर्विमलाः शक्त्यो वीरबाहुभिरर्पिताः
031c	महोल्काप्रतिमा घोरास्तत्र तत्र विशां पते
032a	द्वीपिचर्मावनद्धैश्च व्याघ्रचर्मशयैरपि
032c	विकोशैर्विमलैः खड्गैरभिजघ्नुः परान्रणे
033a	अभिप्लुतमभिक्रुद्धमेकपार्श्वावदारितम्
033c	विदर्शयन्तः सम्पेतुः खड्गचर्मपरश्वधैः
034a	शक्तिभिर्दारिताः केचित्सञ्छिन्नाश्च परश्वधैः
034c	हस्तिभिर्मृदिताः केचित्क्षुण्णाश्चान्ये तुरङ्गमैः
035a	रथनेमिनिकृत्ताश्च निकृत्ता निशितैः शरैः
035c	विक्रोशन्ति नरा राजंस्तत्र तत्र स्म बान्धवान्
036a	पुत्रानन्ये पितॄनन्ये भ्रातॄंश्च सह बान्धवैः
036c	मातुलान्भागिनेयांश्च परानपि च संयुगे
037a	विकीर्णान्त्राः सुबहवो भग्नसक्थाश्च भारत
037c	बाहुभिः सुभुजाच्छिन्नैः पार्श्वेषु च विदारिताः
037e	क्रन्दन्तः समदृश्यन्त तृषिता जीवितेप्सवः
038a	तृष्णापरिगताः केचिदल्पसत्त्वा विशां पते
038c	भूमौ निपतिताः सङ्ख्ये जलमेव ययाचिरे
039a	रुधिरौघपरिक्लिन्नाः क्लिश्यमानाश्च भारत
039c	व्यनिन्दन्भृशमात्मानं तव पुत्रांश्च सङ्गतान्
040a	अपरे क्षत्रियाः शूराः कृतवैराः परस्परम्
040c	नैव शस्त्रं विमुञ्चन्ति नैव क्रन्दन्ति मारिष
040e	तर्जयन्ति च संहृष्टास्तत्र तत्र परस्परम्
041a	निर्दश्य दशनैश्चापि क्रोधात्स्वदशनच्छदान्
041c	भ्रुकुटीकुटिलैर्वक्त्रैः प्रेक्षन्ते च परस्परम्
042a	अपरे क्लिश्यमानास्तु व्रणार्ताः शरपीडिताः
042c	निष्कूजाः समपद्यन्त दृढसत्त्वा महाबलाः
043a	अन्ये तु विरथाः शूरा रथमन्यस्य संयुगे
043c	प्रार्थयाना निपतिताः सङ्क्षुण्णा वरवारणैः
043e	अशोभन्त महाराज पुष्पिता इव किंशुकाः
044a	सम्बभूवुरनीकेषु बहवो भैरवस्वनाः
044c	वर्तमाने महाभीमे तस्मिन्वीरवरक्षये
045a	अहनत्तु पिता पुत्रं पुत्रश्च पितरं रणे
045c	स्वस्रीयो मातुलं चापि स्वस्रीयं चापि मातुलः
046a	सखायं च सखा राजन्सम्बन्धी बान्धवं तथा
046c	एवं युयुधिरे तत्र कुरवः पाण्डवैः सह
047a	वर्तमाने भये तस्मिन्निर्मर्यादे महाहवे
047c	भीष्ममासाद्य पार्थानां वाहिनी समकम्पत
048a	केतुना पञ्चतारेण तालेन भरतर्षभ
048c	राजतेन महाबाहुरुच्छ्रितेन महारथे
048e	बभौ भीष्मस्तदा राजंश्चन्द्रमा इव मेरुणा
