001	धृतराष्ट्र उवाच
001a	जम्बूखण्डस्त्वया प्रोक्तो यथावदिह सञ्जय
001c	विष्कम्भमस्य प्रब्रूहि परिमाणं च तत्त्वतः
002a	समुद्रस्य प्रमाणं च सम्यगच्छिद्रदर्शन
002c	शाकद्वीपं च मे ब्रूहि कुशद्वीपं च सञ्जय
003a	शाल्मलं चैव तत्त्वेन क्रौञ्चद्वीपं तथैव च
003c	ब्रूहि गावल्गणे सर्वं राहोः सोमार्कयोस्तथा
004	सञ्जय उवाच
004a	राजन्सुबहवो द्वीपा यैरिदं सन्ततं जगत्
004c	सप्त त्वहं प्रवक्ष्यामि चन्द्रादित्यौ ग्रहांस्तथा
005a	अष्टादश सहस्राणि योजनानां विशां पते
005c	षट्शतानि च पूर्णानि विष्कम्भो जम्बुपर्वतः
006a	लावणस्य समुद्रस्य विष्कम्भो द्विगुणः स्मृतः
006c	नानाजनपदाकीर्णो मणिविद्रुमचित्रितः
007a	नैकधातुविचित्रैश्च पर्वतैरुपशोभितः
007c	सिद्धचारणसङ्कीर्णः सागरः परिमण्डलः
008a	शाकद्वीपं च वक्ष्यामि यथावदिह पार्थिव
008c	शृणु मे त्वं यथान्यायं ब्रुवतः कुरुनन्दन
009a	जम्बूद्वीपप्रमाणेन द्विगुणः स नराधिप
009c	विष्कम्भेण महाराज सागरोऽपि विभागशः
009e	क्षीरोदो भरतश्रेष्ठ येन सम्परिवारितः
010a	तत्र पुण्या जनपदा न तत्र म्रियते जनः
010c	कुत एव हि दुर्भिक्षं क्षमातेजोयुता हि ते
011a	शाकद्वीपस्य सङ्क्षेपो यथावद्भरतर्षभ
011c	उक्त एष महाराज किमन्यच्छ्रोतुमिच्छसि
012	धृतराष्ट्र उवाच
012a	शाकद्वीपस्य सङ्क्षेपो यथावदिह सञ्जय
012c	उक्तस्त्वया महाभाग विस्तरं ब्रूहि तत्त्वतः
013	सञ्जय उवाच
013a	तथैव पर्वता राजन्सप्तात्र मणिभूषिताः
013c	रत्नाकरास्तथा नद्यस्तेषां नामानि मे शृणु
013e	अतीवगुणवत्सर्वं तत्र पुण्यं जनाधिप
014a	देवर्षिगन्धर्वयुतः परमो मेरुरुच्यते
014c	प्रागायतो महाराज मलयो नाम पर्वतः
014e	यतो मेघाः प्रवर्तन्ते प्रभवन्ति च सर्वशः
015a	ततः परेण कौरव्य जलधारो महागिरिः
015c	यत्र नित्यमुपादत्ते वासवः परमं जलम्
015e	यतो वर्षं प्रभवति वर्षाकाले जनेश्वर
016a	उच्चैर्गिरी रैवतको यत्र नित्यं प्रतिष्ठितः
016c	रेवती दिवि नक्षत्रं पितामहकृतो विधिः
017a	उत्तरेण तु राजेन्द्र श्यामो नाम महागिरिः
017c	यतः श्यामत्वमापन्नाः प्रजा जनपदेश्वर
018	धृतराष्ट्र उवाच
018a	सुमहान्संशयो मेऽद्य प्रोक्तं सञ्जय यत्त्वया
018c	प्रजाः कथं सूतपुत्र सम्प्राप्ताः श्यामतामिह
019	सञ्जय उवाच
019a	सर्वेष्वेव महाप्राज्ञ द्वीपेषु कुरुनन्दन
019c	गौरः कृष्णश्च वर्णौ द्वौ तयोर्वर्णान्तरं नृप
020a	श्यामो यस्मात्प्रवृत्तो वै तत्ते वक्ष्यामि भारत
020c	आस्तेऽत्र भगवान्कृष्णस्तत्कान्त्या श्यामतां गतः
021a	ततः परं कौरवेन्द्र दुर्गशैलो महोदयः
021c	केसरी केसरयुतो यतो वातः प्रवायति
022a	तेषां योजनविष्कम्भो द्विगुणः प्रविभागशः
022c	वर्षाणि तेषु कौरव्य सम्प्रोक्तानि मनीषिभिः
023a	महामेरुर्महाकाशो जलदः कुमुदोत्तरः
023c	जलधारात्परो राजन्सुकुमार इति स्मृतः
024a	रैवतस्य तु कौमारः श्यामस्य तु मणीचकः
024c	केसरस्याथ मोदाकी परेण तु महापुमान्
025a	परिवार्य तु कौरव्य दैर्घ्यं ह्रस्वत्वमेव च
025c	जम्बूद्वीपेन विख्यातस्तस्य मध्ये महाद्रुमः
026a	शाको नाम महाराज तस्य द्वीपस्य मध्यगः
026c	तत्र पुण्या जनपदाः पूज्यते तत्र शङ्करः
027a	तत्र गच्छन्ति सिद्धाश्च चारणा दैवतानि च
027c	धार्मिकाश्च प्रजा राजंश्चत्वारोऽतीव भारत
028a	वर्णाः स्वकर्मनिरता न च स्तेनोऽत्र दृश्यते
028c	दीर्घायुषो महाराज जरामृत्युविवर्जिताः
029a	प्रजास्तत्र विवर्धन्ते वर्षास्विव समुद्रगाः
029c	नद्यः पुण्यजलास्तत्र गङ्गा च बहुधागतिः
030a	सुकुमारी कुमारी च सीता कावेरका तथा
030c	महानदी च कौरव्य तथा मणिजला नदी
030e	इक्षुवर्धनिका चैव तथा भरतसत्तम
031a	ततः प्रवृत्ताः पुण्योदा नद्यः कुरुकुलोद्वह
031c	सहस्राणां शतान्येव यतो वर्षति वासवः
032a	न तासां नामधेयानि परिमाणं तथैव च
032c	शक्यते परिसङ्ख्यातुं पुण्यास्ता हि सरिद्वराः
033a	तत्र पुण्या जनपदाश्चत्वारो लोकसम्मताः
033c	मगाश्च मशकाश्चैव मानसा मन्दगास्तथा
034a	मगा ब्राह्मणभूयिष्ठाः स्वकर्मनिरता नृप
034c	मशकेषु तु राजन्या धार्मिकाः सर्वकामदाः
035a	मानसेषु महाराज वैश्याः कर्मोपजीविनः
035c	सर्वकामसमायुक्ताः शूरा धर्मार्थनिश्चिताः
035e	शूद्रास्तु मन्दगे नित्यं पुरुषा धर्मशीलिनः
036a	न तत्र राजा राजेन्द्र न दण्डो न च दण्डिकाः
036c	स्वधर्मेणैव धर्मं च ते रक्षन्ति परस्परम्
037a	एतावदेव शक्यं तु तस्मिन्द्वीपे प्रभाषितुम्
037c	एतावदेव श्रोतव्यं शाकद्वीपे महौजसि
