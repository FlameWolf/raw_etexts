BR-06-03-028-001	श्रीभगवानुवाच
BR-06-03-028-001a	अनाश्रितः कर्मफलं कार्यं कर्म करोति यः
BR-06-03-028-001c	स सन्न्यासी च योगी च न निरग्निर्न चाक्रियः
BR-06-03-028-002a	यं सन्न्यासमिति प्राहुर्योगं तं विद्धि पाण्डव
BR-06-03-028-002c	न ह्यसन्न्यस्तसङ्कल्पो योगी भवति कश्चन
BR-06-03-028-003a	आरुरुक्षोर्मुनेर्योगं कर्म कारणमुच्यते
BR-06-03-028-003c	योगारूढस्य तस्यैव शमः कारणमुच्यते
BR-06-03-028-004a	यदा हि नेन्द्रियार्थेषु न कर्मस्वनुषज्जते
BR-06-03-028-004c	सर्वसङ्कल्पसन्न्यासी योगारूढस्तदोच्यते
BR-06-03-028-005a	उद्धरेदात्मनात्मानं नात्मानमवसादयेत्
BR-06-03-028-005c	आत्मैव ह्यात्मनो बन्धुरात्मैव रिपुरात्मनः
BR-06-03-028-006a	बन्धुरात्मात्मनस्तस्य येनात्मैवात्मना जितः
BR-06-03-028-006c	अनात्मनस्तु शत्रुत्वे वर्तेतात्मैव शत्रुवत्
BR-06-03-028-007a	जितात्मनः प्रशान्तस्य परमात्मा समाहितः
BR-06-03-028-007c	शीतोष्णसुखदुःखेषु तथा मानावमानयोः
BR-06-03-028-008a	ज्ञानविज्ञानतृप्तात्मा कूटस्थो विजितेन्द्रियः
BR-06-03-028-008c	युक्त इत्युच्यते योगी समलोष्टाश्मकाञ्चनः
BR-06-03-028-009a	सुहृन्मित्रार्युदासीनमध्यस्थद्वेष्यबन्धुषु
BR-06-03-028-009c	साधुष्वपि च पापेषु समबुद्धिर्विशिष्यते
BR-06-03-028-010a	योगी युञ्जीत सततमात्मानं रहसि स्थितः
BR-06-03-028-010c	एकाकी यतचित्तात्मा निराशीरपरिग्रहः
BR-06-03-028-011a	शुचौ देशे प्रतिष्ठाप्य स्थिरमासनमात्मनः
BR-06-03-028-011c	नात्युच्छ्रितं नातिनीचं चैलाजिनकुशोत्तरम्
BR-06-03-028-012a	तत्रैकाग्रं मनः कृत्वा यतचित्तेन्द्रियक्रियः
BR-06-03-028-012c	उपविश्यासने युञ्ज्याद्योगमात्मविशुद्धये
BR-06-03-028-013a	समं कायशिरोग्रीवं धारयन्नचलं स्थिरः
BR-06-03-028-013c	सम्प्रेक्ष्य नासिकाग्रं स्वं दिशश्चानवलोकयन्
BR-06-03-028-014a	प्रशान्तात्मा विगतभीर्ब्रह्मचारिव्रते स्थितः
BR-06-03-028-014c	मनः संयम्य मच्चित्तो युक्त आसीत मत्परः
BR-06-03-028-015a	युञ्जन्नेवं सदात्मानं योगी नियतमानसः
BR-06-03-028-015c	शान्तिं निर्वाणपरमां मत्संस्थामधिगच्छति
BR-06-03-028-016a	नात्यश्नतस्तु योगोऽस्ति न चैकान्तमनश्नतः
BR-06-03-028-016c	न चातिस्वप्नशीलस्य जाग्रतो नैव चार्जुन
BR-06-03-028-017a	युक्ताहारविहारस्य युक्तचेष्टस्य कर्मसु
BR-06-03-028-017c	युक्तस्वप्नावबोधस्य योगो भवति दुःखहा
BR-06-03-028-018a	यदा विनियतं चित्तमात्मन्येवावतिष्ठते
BR-06-03-028-018c	निःस्पृहः सर्वकामेभ्यो युक्त इत्युच्यते तदा
BR-06-03-028-019a	यथा दीपो निवातस्थो नेङ्गते सोपमा स्मृता
BR-06-03-028-019c	योगिनो यतचित्तस्य युञ्जतो योगमात्मनः
BR-06-03-028-020a	यत्रोपरमते चित्तं निरुद्धं योगसेवया
BR-06-03-028-020c	यत्र चैवात्मनात्मानं पश्यन्नात्मनि तुष्यति
BR-06-03-028-021a	सुखमात्यन्तिकं यत्तद्बुद्धिग्राह्यमतीन्द्रियम्
BR-06-03-028-021c	वेत्ति यत्र न चैवायं स्थितश्चलति तत्त्वतः
BR-06-03-028-022a	यं लब्ध्वा चापरं लाभं मन्यते नाधिकं ततः
BR-06-03-028-022c	यस्मिन्स्थितो न दुःखेन गुरुणापि विचाल्यते
BR-06-03-028-023a	तं विद्याद्दुःखसंयोगवियोगं योगसञ्ज्ञितम्
BR-06-03-028-023c	स निश्चयेन योक्तव्यो योगोऽनिर्विण्णचेतसा
BR-06-03-028-024a	सङ्कल्पप्रभवान्कामांस्त्यक्त्वा सर्वानशेषतः
BR-06-03-028-024c	मनसैवेन्द्रियग्रामं विनियम्य समन्ततः
BR-06-03-028-025a	शनैः शनैरुपरमेद्बुद्ध्या धृतिगृहीतया
BR-06-03-028-025c	आत्मसंस्थं मनः कृत्वा न किञ्चिदपि चिन्तयेत्
BR-06-03-028-026a	यतो यतो निश्चरति मनश्चञ्चलमस्थिरम्
BR-06-03-028-026c	ततस्ततो नियम्यैतदात्मन्येव वशं नयेत्
BR-06-03-028-027a	प्रशान्तमनसं ह्येनं योगिनं सुखमुत्तमम्
BR-06-03-028-027c	उपैति शान्तरजसं ब्रह्मभूतमकल्मषम्
BR-06-03-028-028a	युञ्जन्नेवं सदात्मानं योगी विगतकल्मषः
BR-06-03-028-028c	सुखेन ब्रह्मसंस्पर्शमत्यन्तं सुखमश्नुते
BR-06-03-028-029a	सर्वभूतस्थमात्मानं सर्वभूतानि चात्मनि
BR-06-03-028-029c	ईक्षते योगयुक्तात्मा सर्वत्र समदर्शनः
BR-06-03-028-030a	यो मां पश्यति सर्वत्र सर्वं च मयि पश्यति
BR-06-03-028-030c	तस्याहं न प्रणश्यामि स च मे न प्रणश्यति
BR-06-03-028-031a	सर्वभूतस्थितं यो मां भजत्येकत्वमास्थितः
BR-06-03-028-031c	सर्वथा वर्तमानोऽपि स योगी मयि वर्तते
BR-06-03-028-032a	आत्मौपम्येन सर्वत्र समं पश्यति योऽर्जुन
BR-06-03-028-032c	सुखं वा यदि वा दुःखं स योगी परमो मतः
BR-06-03-028-033	अर्जुन उवाच
BR-06-03-028-033a	योऽयं योगस्त्वया प्रोक्तः साम्येन मधुसूदन
BR-06-03-028-033c	एतस्याहं न पश्यामि चञ्चलत्वात्स्थितिं स्थिराम्
BR-06-03-028-034a	चञ्चलं हि मनः कृष्ण प्रमाथि बलवद्दृढम्
BR-06-03-028-034c	तस्याहं निग्रहं मन्ये वायोरिव सुदुष्करम्
BR-06-03-028-035	श्रीभगवानुवाच
BR-06-03-028-035a	असंशयं महाबाहो मनो दुर्निग्रहं चलम्
BR-06-03-028-035c	अभ्यासेन तु कौन्तेय वैराग्येण च गृह्यते
BR-06-03-028-036a	असंयतात्मना योगो दुष्प्राप इति मे मतिः
BR-06-03-028-036c	वश्यात्मना तु यतता शक्योऽवाप्तुमुपायतः
BR-06-03-028-037	अर्जुन उवाच
BR-06-03-028-037a	अयतिः श्रद्धयोपेतो योगाच्चलितमानसः
BR-06-03-028-037c	अप्राप्य योगसंसिद्धिं कां गतिं कृष्ण गच्छति
BR-06-03-028-038a	कच्चिन्नोभयविभ्रष्टश्छिन्नाभ्रमिव नश्यति
BR-06-03-028-038c	अप्रतिष्ठो महाबाहो विमूढो ब्रह्मणः पथि
BR-06-03-028-039a	एतन्मे संशयं कृष्ण छेत्तुमर्हस्यशेषतः
BR-06-03-028-039c	त्वदन्यः संशयस्यास्य छेत्ता न ह्युपपद्यते
BR-06-03-028-040	श्रीभगवानुवाच
BR-06-03-028-040a	पार्थ नैवेह नामुत्र विनाशस्तस्य विद्यते
BR-06-03-028-040c	न हि कल्याणकृत्कश्चिद्दुर्गतिं तात गच्छति
BR-06-03-028-041a	प्राप्य पुण्यकृताँल्लोकानुषित्वा शाश्वतीः समाः
BR-06-03-028-041c	शुचीनां श्रीमतां गेहे योगभ्रष्टोऽभिजायते
BR-06-03-028-042a	अथ वा योगिनामेव कुले भवति धीमताम्
BR-06-03-028-042c	एतद्धि दुर्लभतरं लोके जन्म यदीदृशम्
BR-06-03-028-043a	तत्र तं बुद्धिसंयोगं लभते पौर्वदेहिकम्
BR-06-03-028-043c	यतते च ततो भूयः संसिद्धौ कुरुनन्दन
BR-06-03-028-044a	पूर्वाभ्यासेन तेनैव ह्रियते ह्यवशोऽपि सः
BR-06-03-028-044c	जिज्ञासुरपि योगस्य शब्दब्रह्मातिवर्तते
BR-06-03-028-045a	प्रयत्नाद्यतमानस्तु योगी संशुद्धकिल्बिषः
BR-06-03-028-045c	अनेकजन्मसंसिद्धस्ततो याति परां गतिम्
BR-06-03-028-046a	तपस्विभ्योऽधिको योगी ज्ञानिभ्योऽपि मतोऽधिकः
BR-06-03-028-046c	कर्मिभ्यश्चाधिको योगी तस्माद्योगी भवार्जुन
BR-06-03-028-047a	योगिनामपि सर्वेषां मद्गतेनान्तरात्मना
BR-06-03-028-047c	श्रद्धावान्भजते यो मां स मे युक्ततमो मतः
