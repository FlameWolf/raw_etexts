001	श्रीभगवानुवाच
001a	अनाश्रितः कर्मफलं कार्यं कर्म करोति यः
001c	स सन्न्यासी च योगी च न निरग्निर्न चाक्रियः
002a	यं सन्न्यासमिति प्राहुर्योगं तं विद्धि पाण्डव
002c	न ह्यसन्न्यस्तसङ्कल्पो योगी भवति कश्चन
003a	आरुरुक्षोर्मुनेर्योगं कर्म कारणमुच्यते
003c	योगारूढस्य तस्यैव शमः कारणमुच्यते
004a	यदा हि नेन्द्रियार्थेषु न कर्मस्वनुषज्जते
004c	सर्वसङ्कल्पसन्न्यासी योगारूढस्तदोच्यते
005a	उद्धरेदात्मनात्मानं नात्मानमवसादयेत्
005c	आत्मैव ह्यात्मनो बन्धुरात्मैव रिपुरात्मनः
006a	बन्धुरात्मात्मनस्तस्य येनात्मैवात्मना जितः
006c	अनात्मनस्तु शत्रुत्वे वर्तेतात्मैव शत्रुवत्
007a	जितात्मनः प्रशान्तस्य परमात्मा समाहितः
007c	शीतोष्णसुखदुःखेषु तथा मानावमानयोः
008a	ज्ञानविज्ञानतृप्तात्मा कूटस्थो विजितेन्द्रियः
008c	युक्त इत्युच्यते योगी समलोष्टाश्मकाञ्चनः
009a	सुहृन्मित्रार्युदासीनमध्यस्थद्वेष्यबन्धुषु
009c	साधुष्वपि च पापेषु समबुद्धिर्विशिष्यते
010a	योगी युञ्जीत सततमात्मानं रहसि स्थितः
010c	एकाकी यतचित्तात्मा निराशीरपरिग्रहः
011a	शुचौ देशे प्रतिष्ठाप्य स्थिरमासनमात्मनः
011c	नात्युच्छ्रितं नातिनीचं चैलाजिनकुशोत्तरम्
012a	तत्रैकाग्रं मनः कृत्वा यतचित्तेन्द्रियक्रियः
012c	उपविश्यासने युञ्ज्याद्योगमात्मविशुद्धये
013a	समं कायशिरोग्रीवं धारयन्नचलं स्थिरः
013c	सम्प्रेक्ष्य नासिकाग्रं स्वं दिशश्चानवलोकयन्
014a	प्रशान्तात्मा विगतभीर्ब्रह्मचारिव्रते स्थितः
014c	मनः संयम्य मच्चित्तो युक्त आसीत मत्परः
015a	युञ्जन्नेवं सदात्मानं योगी नियतमानसः
015c	शान्तिं निर्वाणपरमां मत्संस्थामधिगच्छति
016a	नात्यश्नतस्तु योगोऽस्ति न चैकान्तमनश्नतः
016c	न चातिस्वप्नशीलस्य जाग्रतो नैव चार्जुन
017a	युक्ताहारविहारस्य युक्तचेष्टस्य कर्मसु
017c	युक्तस्वप्नावबोधस्य योगो भवति दुःखहा
018a	यदा विनियतं चित्तमात्मन्येवावतिष्ठते
018c	निःस्पृहः सर्वकामेभ्यो युक्त इत्युच्यते तदा
019a	यथा दीपो निवातस्थो नेङ्गते सोपमा स्मृता
019c	योगिनो यतचित्तस्य युञ्जतो योगमात्मनः
020a	यत्रोपरमते चित्तं निरुद्धं योगसेवया
020c	यत्र चैवात्मनात्मानं पश्यन्नात्मनि तुष्यति
021a	सुखमात्यन्तिकं यत्तद्बुद्धिग्राह्यमतीन्द्रियम्
021c	वेत्ति यत्र न चैवायं स्थितश्चलति तत्त्वतः
022a	यं लब्ध्वा चापरं लाभं मन्यते नाधिकं ततः
022c	यस्मिन्स्थितो न दुःखेन गुरुणापि विचाल्यते
023a	तं विद्याद्दुःखसंयोगवियोगं योगसञ्ज्ञितम्
023c	स निश्चयेन योक्तव्यो योगोऽनिर्विण्णचेतसा
024a	सङ्कल्पप्रभवान्कामांस्त्यक्त्वा सर्वानशेषतः
024c	मनसैवेन्द्रियग्रामं विनियम्य समन्ततः
025a	शनैः शनैरुपरमेद्बुद्ध्या धृतिगृहीतया
025c	आत्मसंस्थं मनः कृत्वा न किञ्चिदपि चिन्तयेत्
026a	यतो यतो निश्चरति मनश्चञ्चलमस्थिरम्
026c	ततस्ततो नियम्यैतदात्मन्येव वशं नयेत्
027a	प्रशान्तमनसं ह्येनं योगिनं सुखमुत्तमम्
027c	उपैति शान्तरजसं ब्रह्मभूतमकल्मषम्
028a	युञ्जन्नेवं सदात्मानं योगी विगतकल्मषः
028c	सुखेन ब्रह्मसंस्पर्शमत्यन्तं सुखमश्नुते
029a	सर्वभूतस्थमात्मानं सर्वभूतानि चात्मनि
029c	ईक्षते योगयुक्तात्मा सर्वत्र समदर्शनः
030a	यो मां पश्यति सर्वत्र सर्वं च मयि पश्यति
030c	तस्याहं न प्रणश्यामि स च मे न प्रणश्यति
031a	सर्वभूतस्थितं यो मां भजत्येकत्वमास्थितः
031c	सर्वथा वर्तमानोऽपि स योगी मयि वर्तते
032a	आत्मौपम्येन सर्वत्र समं पश्यति योऽर्जुन
032c	सुखं वा यदि वा दुःखं स योगी परमो मतः
033	अर्जुन उवाच
033a	योऽयं योगस्त्वया प्रोक्तः साम्येन मधुसूदन
033c	एतस्याहं न पश्यामि चञ्चलत्वात्स्थितिं स्थिराम्
034a	चञ्चलं हि मनः कृष्ण प्रमाथि बलवद्दृढम्
034c	तस्याहं निग्रहं मन्ये वायोरिव सुदुष्करम्
035	श्रीभगवानुवाच
035a	असंशयं महाबाहो मनो दुर्निग्रहं चलम्
035c	अभ्यासेन तु कौन्तेय वैराग्येण च गृह्यते
036a	असंयतात्मना योगो दुष्प्राप इति मे मतिः
036c	वश्यात्मना तु यतता शक्योऽवाप्तुमुपायतः
037	अर्जुन उवाच
037a	अयतिः श्रद्धयोपेतो योगाच्चलितमानसः
037c	अप्राप्य योगसंसिद्धिं कां गतिं कृष्ण गच्छति
038a	कच्चिन्नोभयविभ्रष्टश्छिन्नाभ्रमिव नश्यति
038c	अप्रतिष्ठो महाबाहो विमूढो ब्रह्मणः पथि
039a	एतन्मे संशयं कृष्ण छेत्तुमर्हस्यशेषतः
039c	त्वदन्यः संशयस्यास्य छेत्ता न ह्युपपद्यते
040	श्रीभगवानुवाच
040a	पार्थ नैवेह नामुत्र विनाशस्तस्य विद्यते
040c	न हि कल्याणकृत्कश्चिद्दुर्गतिं तात गच्छति
041a	प्राप्य पुण्यकृताँल्लोकानुषित्वा शाश्वतीः समाः
041c	शुचीनां श्रीमतां गेहे योगभ्रष्टोऽभिजायते
042a	अथ वा योगिनामेव कुले भवति धीमताम्
042c	एतद्धि दुर्लभतरं लोके जन्म यदीदृशम्
043a	तत्र तं बुद्धिसंयोगं लभते पौर्वदेहिकम्
043c	यतते च ततो भूयः संसिद्धौ कुरुनन्दन
044a	पूर्वाभ्यासेन तेनैव ह्रियते ह्यवशोऽपि सः
044c	जिज्ञासुरपि योगस्य शब्दब्रह्मातिवर्तते
045a	प्रयत्नाद्यतमानस्तु योगी संशुद्धकिल्बिषः
045c	अनेकजन्मसंसिद्धस्ततो याति परां गतिम्
046a	तपस्विभ्योऽधिको योगी ज्ञानिभ्योऽपि मतोऽधिकः
046c	कर्मिभ्यश्चाधिको योगी तस्माद्योगी भवार्जुन
047a	योगिनामपि सर्वेषां मद्गतेनान्तरात्मना
047c	श्रद्धावान्भजते यो मां स मे युक्ततमो मतः
