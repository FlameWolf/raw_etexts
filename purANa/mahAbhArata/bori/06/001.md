001	जनमेजय उवाच
001a	कथं युयुधिरे वीराः कुरुपाण्डवसोमकाः
001c	पार्थिवाश्च महाभागा नानादेशसमागताः
002	वैशम्पायन उवाच
002a	यथा युयुधिरे वीराः कुरुपाण्डवसोमकाः
002c	कुरुक्षेत्रे तपःक्षेत्रे शृणु तत्पृथिवीपते
003a	अवतीर्य कुरुक्षेत्रं पाण्डवाः सहसोमकाः
003c	कौरवानभ्यवर्तन्त जिगीषन्तो महाबलाः
004a	वेदाध्ययनसम्पन्नाः सर्वे युद्धाभिनन्दिनः
004c	आशंसन्तो जयं युद्धे वधं वाभिमुखा रणे
005a	अभियाय च दुर्धर्षां धार्तराष्ट्रस्य वाहिनीम्
005c	प्राङ्मुखाः पश्चिमे भागे न्यविशन्त ससैनिकाः
006a	समन्तपञ्चकाद्बाह्यं शिबिराणि सहस्रशः
006c	कारयामास विधिवत्कुन्तीपुत्रो युधिष्ठिरः
007a	शून्येव पृथिवी सर्वा बालवृद्धावशेषिता
007c	निरश्वपुरुषा चासीद्रथकुञ्जरवर्जिता
008a	यावत्तपति सूर्यो हि जम्बूद्वीपस्य मण्डलम्
008c	तावदेव समावृत्तं बलं पार्थिवसत्तम
009a	एकस्थाः सर्ववर्णास्ते मण्डलं बहुयोजनम्
009c	पर्याक्रामन्त देशांश्च नदीः शैलान्वनानि च
010a	तेषां युधिष्ठिरो राजा सर्वेषां पुरुषर्षभ
010c	आदिदेश सवाहानां भक्ष्यभोज्यमनुत्तमम्
011a	सञ्ज्ञाश्च विविधास्तास्तास्तेषां चक्रे युधिष्ठिरः
011c	एवंवादी वेदितव्यः पाण्डवेयोऽयमित्युत
012a	अभिज्ञानानि सर्वेषां सञ्ज्ञाश्चाभरणानि च
012c	योजयामास कौरव्यो युद्धकाल उपस्थिते
013a	दृष्ट्वा ध्वजाग्रं पार्थानां धार्तराष्ट्रो महामनाः
013c	सह सर्वैर्महीपालैः प्रत्यव्यूहत पाण्डवान्
014a	पाण्डुरेणातपत्रेण ध्रियमाणेन मूर्धनि
014c	मध्ये नागसहस्रस्य भ्रातृभिः परिवारितम्
015a	दृष्ट्वा दुर्योधनं हृष्टाः सर्वे पाण्डवसैनिकाः
015c	दध्मुः सर्वे महाशङ्खान्भेरीर्जघ्नुः सहस्रशः
016a	ततः प्रहृष्टां स्वां सेनामभिवीक्ष्याथ पाण्डवाः
016c	बभूवुर्हृष्टमनसो वासुदेवश्च वीर्यवान्
017a	ततो योधान्हर्षयन्तौ वासुदेवधनञ्जयौ
017c	दध्मतुः पुरुषव्याघ्रौ दिव्यौ शङ्खौ रथे स्थितौ
018a	पाञ्चजन्यस्य निर्घोषं देवदत्तस्य चोभयोः
018c	श्रुत्वा सवाहना योधाः शकृन्मूत्रं प्रसुस्रुवुः
019a	यथा सिंहस्य नदतः स्वनं श्रुत्वेतरे मृगाः
019c	त्रसेयुस्तद्वदेवासीद्धार्तराष्ट्रबलं तदा
020a	उदतिष्ठद्रजो भौमं न प्राज्ञायत किञ्चन
020c	अन्तर्धीयत चादित्यः सैन्येन रजसावृतः
021a	ववर्ष चात्र पर्जन्यो मांसशोणितवृष्टिमान्
021c	व्युक्षन्सर्वाण्यनीकानि तदद्भुतमिवाभवत्
022a	वायुस्ततः प्रादुरभून्नीचैः शर्करकर्षणः
022c	विनिघ्नंस्तान्यनीकानि विधमंश्चैव तद्रजः
023a	उभे सेने तदा राजन्युद्धाय मुदिते भृशम्
023c	कुरुक्षेत्रे स्थिते यत्ते सागरक्षुभितोपमे
024a	तयोस्तु सेनयोरासीदद्भुतः स समागमः
024c	युगान्ते समनुप्राप्ते द्वयोः सागरयोरिव
025a	शून्यासीत्पृथिवी सर्वा बालवृद्धावशेषिता
025c	तेन सेनासमूहेन समानीतेन कौरवैः
026a	ततस्ते समयं चक्रुः कुरुपाण्डवसोमकाः
026c	धर्मांश्च स्थापयामासुर्युद्धानां भरतर्षभ
027a	निवृत्ते चैव नो युद्धे प्रीतिश्च स्यात्परस्परम्
027c	यथापुरं यथायोगं न च स्याच्छलनं पुनः
028a	वाचा युद्धे प्रवृत्ते नो वाचैव प्रतियोधनम्
028c	निष्क्रान्तः पृतनामध्यान्न हन्तव्यः कथञ्चन
029a	रथी च रथिना योध्यो गजेन गजधूर्गतः
029c	अश्वेनाश्वी पदातिश्च पदातेनैव भारत
030a	यथायोगं यथावीर्यं यथोत्साहं यथावयः
030c	समाभाष्य प्रहर्तव्यं न विश्वस्ते न विह्वले
031a	परेण सह संयुक्तः प्रमत्तो विमुखस्तथा
031c	क्षीणशस्त्रो विवर्मा च न हन्तव्यः कथञ्चन
032a	न सूतेषु न धुर्येषु न च शस्त्रोपनायिषु
032c	न भेरीशङ्खवादेषु प्रहर्तव्यं कथञ्चन
033a	एवं ते समयं कृत्वा कुरुपाण्डवसोमकाः
033c	विस्मयं परमं जग्मुः प्रेक्षमाणाः परस्परम्
034a	निविश्य च महात्मानस्ततस्ते पुरुषर्षभाः
034c	हृष्टरूपाः सुमनसो बभूवुः सहसैनिकाः
