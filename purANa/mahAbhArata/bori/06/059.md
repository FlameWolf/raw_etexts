BR-06-04-059-001  सञ्जय उवाच
BR-06-04-059-001a तस्मिन्हते गजानीके पुत्रो दुर्योधनस्तव
BR-06-04-059-001c भीमसेनं घ्नतेत्येवं सर्वसैन्यान्यचोदयत्
BR-06-04-059-002a ततः सर्वाण्यनीकानि तव पुत्रस्य शासनात्
BR-06-04-059-002c अभ्यद्रवन्भीमसेनं नदन्तं भैरवान्रवान्
BR-06-04-059-003a तं बलौघमपर्यन्तं देवैरपि दुरुत्सहम्
BR-06-04-059-003c आपतन्तं सुदुष्पारं समुद्रमिव पर्वणि
BR-06-04-059-004a रथनागाश्वकलिलं शङ्खदुन्दुभिनादितम्
BR-06-04-059-004c अथानन्तमपारं च नरेन्द्रस्तिमितह्रदम्
BR-06-04-059-005a तं भीमसेनः समरे महोदधिमिवापरम्
BR-06-04-059-005c सेनासागरमक्षोभ्यं वेलेव समवारयत्
BR-06-04-059-006a तदाश्चर्यमपश्याम श्रद्धेयमपि चाद्भुतम्
BR-06-04-059-006c भीमसेनस्य समरे राजन्कर्मातिमानुषम्
BR-06-04-059-007a उदीर्णां पृथिवीं सर्वां साश्वां सरथकुञ्जराम्
BR-06-04-059-007c असम्भ्रमं भीमसेनो गदया समताडयत्
BR-06-04-059-008a स संवार्य बलौघांस्तान्गदया रथिनां वरः
BR-06-04-059-008c अतिष्ठत्तुमुले भीमो गिरिर्मेरुरिवाचलः
BR-06-04-059-009a तस्मिन्सुतुमुले घोरे काले परमदारुणे
BR-06-04-059-009c भ्रातरश्चैव पुत्राश्च धृष्टद्युम्नश्च पार्षतः
BR-06-04-059-010a द्रौपदेयाभिमन्युश्च शिखण्डी च महारथः
BR-06-04-059-010c न प्राजहन्भीमसेनं भये जाते महाबलम्
BR-06-04-059-011a ततः शैक्यायसीं गुर्वीं प्रगृह्य महतीं गदाम्
BR-06-04-059-011c अवधीत्तावकान्योधान्दण्डपाणिरिवान्तकः
BR-06-04-059-011e पोथयन्रथवृन्दानि वाजिवृन्दानि चाभिभूः
BR-06-04-059-012a व्यचरत्समरे भीमो युगान्ते पावको यथा
BR-06-04-059-012c विनिघ्नन्समरे सर्वान्युगान्ते कालवद्विभुः
BR-06-04-059-013a ऊरुवेगेन सङ्कर्षन्रथजालानि पाण्डवः
BR-06-04-059-013c प्रमर्दयन्गजान्सर्वान्नड्वलानीव कुञ्जरः
BR-06-04-059-014a मृद्नन्रथेभ्यो रथिनो गजेभ्यो गजयोधिनः
BR-06-04-059-014c सादिनश्चाश्वपृष्ठेभ्यो भूमौ चैव पदातिनः
BR-06-04-059-015a तत्र तत्र हतैश्चापि मनुष्यगजवाजिभिः
BR-06-04-059-015c रणाङ्गणं तदभवन्मृत्योराघातसमन्निभम्
BR-06-04-059-016a पिनाकमिव रुद्रस्य क्रुद्धस्याभिघ्नतः पशून्
BR-06-04-059-016c यमदण्डोपमामुग्रामिन्द्राशनिसमस्वनाम्
BR-06-04-059-016e ददृशुर्भीमसेनस्य रौद्रां विशसनीं गदाम्
BR-06-04-059-017a आविध्यतो गदां तस्य कौन्तेयस्य महात्मनः
BR-06-04-059-017c बभौ रूपं महाघोरं कालस्येव युगक्षये
BR-06-04-059-018a तं तथा महतीं सेनां द्रावयन्तं पुनः पुनः
BR-06-04-059-018c दृष्ट्वा मृत्युमिवायान्तं सर्वे विमनसोऽभवन्
BR-06-04-059-019a यतो यतः प्रेक्षते स्म गदामुद्यम्य पाण्डवः
BR-06-04-059-019c तेन तेन स्म दीर्यन्ते सर्वसैन्यानि भारत
BR-06-04-059-020a प्रदारयन्तं सैन्यानि बलौघेनापराजितम्
BR-06-04-059-020c ग्रसमानमनीकानि व्यादितास्यमिवान्तकम्
BR-06-04-059-021a तं तथा भीमकर्माणं प्रगृहीतमहागदम्
BR-06-04-059-021c दृष्ट्वा वृकोदरं भीष्मः सहसैव समभ्ययात्
BR-06-04-059-022a महता मेघघोषेण रथेनादित्यवर्चसा
BR-06-04-059-022c छादयञ्शरवर्षेण पर्जन्य इव वृष्टिमान्
BR-06-04-059-023a तमायान्तं तथा दृष्ट्वा व्यात्ताननमिवान्तकम्
BR-06-04-059-023c भीष्मं भीमो महाबाहुः प्रत्युदीयादमर्षणः
BR-06-04-059-024a तस्मिन्क्षणे सात्यकिः सत्यसन्धः शिनिप्रवीरोऽभ्यपतत्पितामहम्
BR-06-04-059-024c निघ्नन्नमित्रान्धनुषा दृढेन स कम्पयंस्तव पुत्रस्य सेनाम्
BR-06-04-059-025a तं यान्तमश्वै रजतप्रकाशैः शरान्धमन्तं धनुषा दृढेन
BR-06-04-059-025c नाशक्नुवन्वारयितुं तदानीं सर्वे गणा भारत ये त्वदीयाः
BR-06-04-059-026a अविध्यदेनं निशितैः शराग्रैरलम्बुसो राजवरार्श्यशृङ्गिः
BR-06-04-059-026c तं वै चतुर्भिः प्रतिविध्य वीरो नप्ता शिनेरभ्यपतद्रथेन
BR-06-04-059-027a अन्वागतं वृष्णिवरं निशम्य मध्ये रिपूणां परिवर्तमानम्
BR-06-04-059-027c प्रावर्तयन्तं कुरुपुङ्गवांश्च पुनः पुनश्च प्रणदन्तमाजौ
BR-06-04-059-028a नाशक्नुवन्वारयितुं वरिष्ठं मध्यंदिने सूर्यमिवातपन्तम्
BR-06-04-059-028c न तत्र कश्चिन्नविषण्ण आसीदृते राजन्सोमदत्तस्य पुत्रात्
BR-06-04-059-029a स ह्याददानो धनुरुग्रवेगं भूरिश्रवा भारत सौमदत्तिः
BR-06-04-059-029c दृष्ट्वा रथान्स्वान्व्यपनीयमानान्प्रत्युद्ययौ सात्यकिं योद्धुमिच्छन्

