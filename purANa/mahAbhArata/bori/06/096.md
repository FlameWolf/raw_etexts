BR-06-04-096-001  सञ्जय उवाच
BR-06-04-096-001a अभिमन्यू रथोदारः पिशङ्गैस्तुरगोत्तमैः
BR-06-04-096-001c अभिदुद्राव तेजस्वी दुर्योधनबलं महत्
BR-06-04-096-001e विकिरञ्शरवर्षाणि वारिधारा इवाम्बुदः
BR-06-04-096-002a न शेकुः समरे क्रुद्धं सौभद्रमरिसूदनम्
BR-06-04-096-002c शस्त्रौघिणं गाहमानं सेनासागरमक्षयम्
BR-06-04-096-002e निवारयितुमप्याजौ त्वदीयाः कुरुपुङ्गवाः
BR-06-04-096-003a तेन मुक्ता रणे राजञ्शराः शत्रुनिबर्हणाः
BR-06-04-096-003c क्षत्रियाननयञ्शूरान्प्रेतराजनिवेशनम्
BR-06-04-096-004a यमदण्डोपमान्घोराञ्ज्वलनाशीविषोपमान्
BR-06-04-096-004c सौभद्रः समरे क्रुद्धः प्रेषयामास सायकान्
BR-06-04-096-005a रथिनं च रथात्तूर्णं हयपृष्ठाच्च सादिनम्
BR-06-04-096-005c गजारोहांश्च सगजान्पातयामास फाल्गुनिः
BR-06-04-096-006a तस्य तत्कुर्वतः कर्म महत्सङ्ख्येऽद्भुतं नृपाः
BR-06-04-096-006c पूजयाञ्चक्रिरे हृष्टाः प्रशशंसुश्च फाल्गुनिम्
BR-06-04-096-007a तान्यनीकानि सौभद्रो द्रावयन्बह्वशोभत
BR-06-04-096-007c तूलराशिमिवाधूय मारुतः सर्वतोदिशम्
BR-06-04-096-008a तेन विद्राव्यमाणानि तव सैन्यानि भारत
BR-06-04-096-008c त्रातारं नाध्यगच्छन्त पङ्के मग्ना इव द्विपाः
BR-06-04-096-009a विद्राव्य सर्वसैन्यानि तावकानि नरोत्तमः
BR-06-04-096-009c अभिमन्युः स्थितो राजन्विधूमोऽग्निरिव ज्वलन्
BR-06-04-096-010a न चैनं तावकाः सर्वे विषेहुररिघातिनम्
BR-06-04-096-010c प्रदीप्तं पावकं यद्वत्पतङ्गाः कालचोदिताः
BR-06-04-096-011a प्रहरन्सर्वशत्रुभ्यः पाण्डवानां महारथः
BR-06-04-096-011c अदृश्यत महेष्वासः सवज्र इव वज्रभृत्
BR-06-04-096-012a हेमपृष्ठं धनुश्चास्य ददृशे चरतो दिशः
BR-06-04-096-012c तोयदेषु यथा राजन्भ्राजमानाः शतह्रदाः
BR-06-04-096-013a शराश्च निशिताः पीता निश्चरन्ति स्म संयुगे
BR-06-04-096-013c वनात्फुल्लद्रुमाद्राजन्भ्रमराणामिव व्रजाः
BR-06-04-096-014a तथैव चरतस्तस्य सौभद्रस्य महात्मनः
BR-06-04-096-014c रथेन मेघघोषेण ददृशुर्नान्तरं जनाः
BR-06-04-096-015a मोहयित्वा कृपं द्रोणं द्रौणिं च स बृहद्बलम्
BR-06-04-096-015c सैन्धवं च महेष्वासं व्यचरल्लघु सुष्ठु च
BR-06-04-096-016a मण्डलीकृतमेवास्य धनुः पश्याम मारिष
BR-06-04-096-016c सूर्यमण्डलसङ्काशं तपतस्तव वाहिनीम्
BR-06-04-096-017a तं दृष्ट्वा क्षत्रियाः शूराः प्रतपन्तं शरार्चिभिः
BR-06-04-096-017c द्विफल्गुनमिमं लोकं मेनिरे तस्य कर्मभिः
BR-06-04-096-018a तेनार्दिता महाराज भारती सा महाचमूः
BR-06-04-096-018c बभ्राम तत्र तत्रैव योषिन्मदवशादिव
BR-06-04-096-019a द्रावयित्वा च तत्सैन्यं कम्पयित्वा महारथान्
BR-06-04-096-019c नन्दयामास सुहृदो मयं जित्वेव वासवः
BR-06-04-096-020a तेन विद्राव्यमाणानि तव सैन्यानि संयुगे
BR-06-04-096-020c चक्रुरार्तस्वरं घोरं पर्जन्यनिनदोपमम्
BR-06-04-096-021a तं श्रुत्वा निनदं घोरं तव सैन्यस्य मारिष
BR-06-04-096-021c मारुतोद्धूतवेगस्य समुद्रस्येव पर्वणि
BR-06-04-096-021e दुर्योधनस्तदा राजा आर्श्यशृङ्गिमभाषत
BR-06-04-096-022a एष कार्ष्णिर्महेष्वासो द्वितीय इव फल्गुनः
BR-06-04-096-022c चमूं द्रावयते क्रोधाद्वृत्रो देवचमूमिव
BR-06-04-096-023a तस्य नान्यं प्रपश्यामि संयुगे भेषजं महत्
BR-06-04-096-023c ऋते त्वां राक्षसश्रेष्ठ सर्वविद्यासु पारगम्
BR-06-04-096-024a स गत्वा त्वरितं वीरं जहि सौभद्रमाहवे
BR-06-04-096-024c वयं पार्थान्हनिष्यामो भीष्मद्रोणपुरःसराः
BR-06-04-096-025a स एवमुक्तो बलवान्राक्षसेन्द्रः प्रतापवान्
BR-06-04-096-025c प्रययौ समरे तूर्णं तव पुत्रस्य शासनात्
BR-06-04-096-025e नर्दमानो महानादं प्रावृषीव बलाहकः
BR-06-04-096-026a तस्य शब्देन महता पाण्डवानां महद्बलम्
BR-06-04-096-026c प्राचलत्सर्वतो राजन्पूर्यमाण इवार्णवः
BR-06-04-096-027a बहवश्च नरा राजंस्तस्य नादेन भीषिताः
BR-06-04-096-027c प्रियान्प्राणान्परित्यज्य निपेतुर्धरणीतले
BR-06-04-096-028a कार्ष्णिश्चापि मुदा युक्तः प्रगृहीतशरासनः
BR-06-04-096-028c नृत्यन्निव रथोपस्थे तद्रक्षः समुपाद्रवत्
BR-06-04-096-029a ततः स राक्षसः क्रुद्धः सम्प्राप्यैवार्जुनिं रणे
BR-06-04-096-029c नातिदूरे स्थितस्तस्य द्रावयामास वै चमूम्
BR-06-04-096-030a सा वध्यमाना समरे पाण्डवानां महाचमूः
BR-06-04-096-030c प्रत्युद्ययौ रणे रक्षो देवसेना यथा बलिम्
BR-06-04-096-031a विमर्दः सुमहानासीत्तस्य सैन्यस्य मारिष
BR-06-04-096-031c रक्षसा घोररूपेण वध्यमानस्य संयुगे
BR-06-04-096-032a ततः शरसहस्रैस्तां पाण्डवानां महाचमूम्
BR-06-04-096-032c व्यद्रावयद्रणे रक्षो दर्शयद्वै पराक्रमम्
BR-06-04-096-033a सा वध्यमाना च तथा पाण्डवानामनीकिनी
BR-06-04-096-033c रक्षसा घोररूपेण प्रदुद्राव रणे भयात्
BR-06-04-096-034a तां प्रमृद्य ततः सेनां पद्मिनीं वारणो यथा
BR-06-04-096-034c ततोऽभिदुद्राव रणे द्रौपदेयान्महाबलान्
BR-06-04-096-035a ते तु क्रुद्धा महेष्वासा द्रौपदेयाः प्रहारिणः
BR-06-04-096-035c राक्षसं दुद्रुवुः सर्वे ग्रहाः पञ्च यथा रविम्
BR-06-04-096-036a वीर्यवद्भिस्ततस्तैस्तु पीडितो राक्षसोत्तमः
BR-06-04-096-036c यथा युगक्षये घोरे चन्द्रमाः पञ्चभिर्ग्रहैः
BR-06-04-096-037a प्रतिविन्ध्यस्ततो रक्षो बिभेद निशितैः शरैः
BR-06-04-096-037c सर्वपारशवैस्तूर्णमकुण्ठाग्रैर्महाबलः
BR-06-04-096-038a स तैर्भिन्नतनुत्राणः शुशुभे राक्षसोत्तमः
BR-06-04-096-038c मरीचिभिरिवार्कस्य संस्यूतो जलदो महान्
BR-06-04-096-039a विषक्तैः स शरैश्चापि तपनीयपरिच्छदैः
BR-06-04-096-039c आर्श्यशृङ्गिर्बभौ राजन्दीप्तशृङ्ग इवाचलः
BR-06-04-096-040a ततस्ते भ्रातरः पञ्च राक्षसेन्द्रं महाहवे
BR-06-04-096-040c विव्यधुर्निशितैर्बाणैस्तपनीयविभूषितैः
BR-06-04-096-041a स निर्भिन्नः शरैर्घोरैर्भुजगैः कोपितैरिव
BR-06-04-096-041c अलम्बुसो भृशं राजन्नागेन्द्र इव चुक्रुधे
BR-06-04-096-042a सोऽतिविद्धो महाराज मुहूर्तमथ मारिष
BR-06-04-096-042c प्रविवेश तमो दीर्घं पीडितस्तैर्महारथैः
BR-06-04-096-043a प्रतिलभ्य ततः संज्ञां क्रोधेन द्विगुणीकृतः
BR-06-04-096-043c चिच्छेद सायकैस्तेषां ध्वजांश्चैव धनूंषि च
BR-06-04-096-044a एकैकं च त्रिभिर्बाणैराजघान स्मयन्निव
BR-06-04-096-044c अलम्बुसो रथोपस्थे नृत्यन्निव महारथः
BR-06-04-096-045a त्वरमाणश्च सङ्क्रुद्धो हयांस्तेषां महात्मनाम्
BR-06-04-096-045c जघान राक्षसः क्रुद्धः सारथींश्च महाबलः
BR-06-04-096-046a बिभेद च सुसंहृष्टः पुनश्चैनान्सुसंशितैः
BR-06-04-096-046c शरैर्बहुविधाकारैः शतशोऽथ सहस्रशः
BR-06-04-096-047a विरथांश्च महेष्वासान्कृत्वा तत्र स राक्षसः
BR-06-04-096-047c अभिदुद्राव वेगेन हन्तुकामो निशाचरः
BR-06-04-096-048a तानर्दितान्रणे तेन राक्षसेन दुरात्मना
BR-06-04-096-048c दृष्ट्वार्जुनसुतः सङ्ख्ये राक्षसं समुपाद्रवत्
BR-06-04-096-049a तयोः समभवद्युद्धं वृत्रवासवयोरिव
BR-06-04-096-049c ददृशुस्तावकाः सर्वे पाण्डवाश्च महारथाः
BR-06-04-096-050a तौ समेतौ महायुद्धे क्रोधदीप्तौ परस्परम्
BR-06-04-096-050c महाबलौ महाराज क्रोधसंरक्तलोचनौ
BR-06-04-096-050e परस्परमवेक्षेतां कालानलसमौ युधि
BR-06-04-096-051a तयोः समागमो घोरो बभूव कटुकोदयः
BR-06-04-096-051c यथा देवासुरे युद्धे शक्रशम्बरयोरिव

