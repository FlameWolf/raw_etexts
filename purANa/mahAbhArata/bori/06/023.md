BR-06-03-023-001	धृतराष्ट्र उवाच
BR-06-03-023-001a	धर्मक्षेत्रे कुरुक्षेत्रे समवेता युयुत्सवः
BR-06-03-023-001c	मामकाः पाण्डवाश्चैव किमकुर्वत सञ्जय
BR-06-03-023-002	सञ्जय उवाच
BR-06-03-023-002a	दृष्ट्वा तु पाण्डवानीकं व्यूढं दुर्योधनस्तदा
BR-06-03-023-002c	आचार्यमुपसङ्गम्य राजा वचनमब्रवीत्
BR-06-03-023-003a	पश्यैतां पाण्डुपुत्राणामाचार्य महतीं चमूम्
BR-06-03-023-003c	व्यूढां द्रुपदपुत्रेण तव शिष्येण धीमता
BR-06-03-023-004a	अत्र शूरा महेष्वासा भीमार्जुनसमा युधि
BR-06-03-023-004c	युयुधानो विराटश्च द्रुपदश्च महारथः
BR-06-03-023-005a	धृष्टकेतुश्चेकितानः काशिराजश्च वीर्यवान्
BR-06-03-023-005c	पुरुजित्कुन्तिभोजश्च शैब्यश्च नरपुङ्गवः
BR-06-03-023-006a	युधामन्युश्च विक्रान्त उत्तमौजाश्च वीर्यवान्
BR-06-03-023-006c	सौभद्रो द्रौपदेयाश्च सर्व एव महारथाः
BR-06-03-023-007a	अस्माकं तु विशिष्टा ये तान्निबोध द्विजोत्तम
BR-06-03-023-007c	नायका मम सैन्यस्य सञ्ज्ञार्थं तान्ब्रवीमि ते
BR-06-03-023-008a	भवान्भीष्मश्च कर्णश्च कृपश्च समितिञ्जयः
BR-06-03-023-008c	अश्वत्थामा विकर्णश्च सौमदत्तिस्तथैव च
BR-06-03-023-009a	अन्ये च बहवः शूरा मदर्थे त्यक्तजीविताः
BR-06-03-023-009c	नानाशस्त्रप्रहरणाः सर्वे युद्धविशारदाः
BR-06-03-023-010a	अपर्याप्तं तदस्माकं बलं भीष्माभिरक्षितम्
BR-06-03-023-010c	पर्याप्तं त्विदमेतेषां बलं भीमाभिरक्षितम्
BR-06-03-023-011a	अयनेषु च सर्वेषु यथाभागमवस्थिताः
BR-06-03-023-011c	भीष्ममेवाभिरक्षन्तु भवन्तः सर्व एव हि
BR-06-03-023-012a	तस्य सञ्जनयन्हर्षं कुरुवृद्धः पितामहः
BR-06-03-023-012c	सिंहनादं विनद्योच्चैः शङ्खं दध्मौ प्रतापवान्
BR-06-03-023-013a	ततः शङ्खाश्च भेर्यश्च पणवानकगोमुखाः
BR-06-03-023-013c	सहसैवाभ्यहन्यन्त स शब्दस्तुमुलोऽभवत्
BR-06-03-023-014a	ततः श्वेतैर्हयैर्युक्ते महति स्यन्दने स्थितौ
BR-06-03-023-014c	माधवः पाण्डवश्चैव दिव्यौ शङ्खौ प्रदध्मतुः
BR-06-03-023-015a	पाञ्चजन्यं हृषीकेशो देवदत्तं धनञ्जयः
BR-06-03-023-015c	पौण्ड्रं दध्मौ महाशङ्खं भीमकर्मा वृकोदरः
BR-06-03-023-016a	अनन्तविजयं राजा कुन्तीपुत्रो युधिष्ठिरः
BR-06-03-023-016c	नकुलः सहदेवश्च सुघोषमणिपुष्पकौ
BR-06-03-023-017a	काश्यश्च परमेष्वासः शिखण्डी च महारथः
BR-06-03-023-017c	धृष्टद्युम्नो विराटश्च सात्यकिश्चापराजितः
BR-06-03-023-018a	द्रुपदो द्रौपदेयाश्च सर्वशः पृथिवीपते
BR-06-03-023-018c	सौभद्रश्च महाबाहुः शङ्खान्दध्मुः पृथक्पृथक्
BR-06-03-023-019a	स घोषो धार्तराष्ट्राणां हृदयानि व्यदारयत्
BR-06-03-023-019c	नभश्च पृथिवीं चैव तुमुलो व्यनुनादयन्
BR-06-03-023-020a	अथ व्यवस्थितान्दृष्ट्वा धार्तराष्ट्रान्कपिध्वजः
BR-06-03-023-020c	प्रवृत्ते शस्त्रसम्पाते धनुरुद्यम्य पाण्डवः
BR-06-03-023-021a	हृषीकेशं तदा वाक्यमिदमाह महीपते
BR-06-03-023-021c	सेनयोरुभयोर्मध्ये रथं स्थापय मेऽच्युत
BR-06-03-023-022a	यावदेतान्निरीक्षेऽहं योद्धुकामानवस्थितान्
BR-06-03-023-022c	कैर्मया सह योद्धव्यमस्मिन्रणसमुद्यमे
BR-06-03-023-023a	योत्स्यमानानवेक्षेऽहं य एतेऽत्र समागताः
BR-06-03-023-023c	धार्तराष्ट्रस्य दुर्बुद्धेर्युद्धे प्रियचिकीर्षवः
BR-06-03-023-024a	एवमुक्तो हृषीकेशो गुडाकेशेन भारत
BR-06-03-023-024c	सेनयोरुभयोर्मध्ये स्थापयित्वा रथोत्तमम्
BR-06-03-023-025a	भीष्मद्रोणप्रमुखतः सर्वेषां च महीक्षिताम्
BR-06-03-023-025c	उवाच पार्थ पश्यैतान्समवेतान्कुरूनिति
BR-06-03-023-026a	तत्रापश्यत्स्थितान्पार्थः पितॄनथ पितामहान्
BR-06-03-023-026c	आचार्यान्मातुलान्भ्रातॄन्पुत्रान्पौत्रान्सखींस्तथा
BR-06-03-023-027a	श्वशुरान्सुहृदश्चैव सेनयोरुभयोरपि
BR-06-03-023-027c	तान्समीक्ष्य स कौन्तेयः सर्वान्बन्धूनवस्थितान्
BR-06-03-023-028a	कृपया परयाविष्टो विषीदन्निदमब्रवीत्
BR-06-03-023-028c	दृष्ट्वेमान्स्वजनान्कृष्ण युयुत्सून्समवस्थितान्
BR-06-03-023-029a	सीदन्ति मम गात्राणि मुखं च परिशुष्यति
BR-06-03-023-029c	वेपथुश्च शरीरे मे रोमहर्षश्च जायते
BR-06-03-023-030a	गाण्डीवं स्रंसते हस्तात्त्वक्चैव परिदह्यते
BR-06-03-023-030c	न च शक्नोम्यवस्थातुं भ्रमतीव च मे मनः
BR-06-03-023-031a	निमित्तानि च पश्यामि विपरीतानि केशव
BR-06-03-023-031c	न च श्रेयोऽनुपश्यामि हत्वा स्वजनमाहवे
BR-06-03-023-032a	न काङ्क्षे विजयं कृष्ण न च राज्यं सुखानि च
BR-06-03-023-032c	किं नो राज्येन गोविन्द किं भोगैर्जीवितेन वा
BR-06-03-023-033a	येषामर्थे काङ्क्षितं नो राज्यं भोगाः सुखानि च
BR-06-03-023-033c	त इमेऽवस्थिता युद्धे प्राणांस्त्यक्त्वा धनानि च
BR-06-03-023-034a	आचार्याः पितरः पुत्रास्तथैव च पितामहाः
BR-06-03-023-034c	मातुलाः श्वशुराः पौत्राः स्यालाः सम्बन्धिनस्तथा
BR-06-03-023-035a	एतान्न हन्तुमिच्छामि घ्नतोऽपि मधुसूदन
BR-06-03-023-035c	अपि त्रैलोक्यराज्यस्य हेतोः किं नु महीकृते
BR-06-03-023-036a	निहत्य धार्तराष्ट्रान्नः का प्रीतिः स्याज्जनार्दन
BR-06-03-023-036c	पापमेवाश्रयेदस्मान्हत्वैतानाततायिनः
BR-06-03-023-037a	तस्मान्नार्हा वयं हन्तुं धार्तराष्ट्रान्सबान्धवान्
BR-06-03-023-037c	स्वजनं हि कथं हत्वा सुखिनः स्याम माधव
BR-06-03-023-038a	यद्यप्येते न पश्यन्ति लोभोपहतचेतसः
BR-06-03-023-038c	कुलक्षयकृतं दोषं मित्रद्रोहे च पातकम्
BR-06-03-023-039a	कथं न ज्ञेयमस्माभिः पापादस्मान्निवर्तितुम्
BR-06-03-023-039c	कुलक्षयकृतं दोषं प्रपश्यद्भिर्जनार्दन
BR-06-03-023-040a	कुलक्षये प्रणश्यन्ति कुलधर्माः सनातनाः
BR-06-03-023-040c	धर्मे नष्टे कुलं कृत्स्नमधर्मोऽभिभवत्युत
BR-06-03-023-041a	अधर्माभिभवात्कृष्ण प्रदुष्यन्ति कुलस्त्रियः
BR-06-03-023-041c	स्त्रीषु दुष्टासु वार्ष्णेय जायते वर्णसङ्करः
BR-06-03-023-042a	सङ्करो नरकायैव कुलघ्नानां कुलस्य च
BR-06-03-023-042c	पतन्ति पितरो ह्येषां लुप्तपिण्डोदकक्रियाः
BR-06-03-023-043a	दोषैरेतैः कुलघ्नानां वर्णसंकरकारकैः
BR-06-03-023-043c	उत्साद्यन्ते जातिधर्माः कुलधर्माश्च शाश्वताः
BR-06-03-023-044a	उत्सन्नकुलधर्माणां मनुष्याणां जनार्दन
BR-06-03-023-044c	नरके नियतं वासो भवतीत्यनुशुश्रुम
BR-06-03-023-045a	अहो बत महत्पापं कर्तुं व्यवसिता वयम्
BR-06-03-023-045c	यद्राज्यसुखलोभेन हन्तुं स्वजनमुद्यताः
BR-06-03-023-046a	यदि मामप्रतीकारमशस्त्रं शस्त्रपाणयः
BR-06-03-023-046c	धार्तराष्ट्रा रणे हन्युस्तन्मे क्षेमतरं भवेत्
BR-06-03-023-047a	एवमुक्त्वार्जुनः सङ्ख्ये रथोपस्थ उपाविशत्
BR-06-03-023-047c	विसृज्य सशरं चापं शोकसंविग्नमानसः
