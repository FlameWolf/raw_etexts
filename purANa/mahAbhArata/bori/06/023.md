001	धृतराष्ट्र उवाच
001a	धर्मक्षेत्रे कुरुक्षेत्रे समवेता युयुत्सवः
001c	मामकाः पाण्डवाश्चैव किमकुर्वत सञ्जय
002	सञ्जय उवाच
002a	दृष्ट्वा तु पाण्डवानीकं व्यूढं दुर्योधनस्तदा
002c	आचार्यमुपसङ्गम्य राजा वचनमब्रवीत्
003a	पश्यैतां पाण्डुपुत्राणामाचार्य महतीं चमूम्
003c	व्यूढां द्रुपदपुत्रेण तव शिष्येण धीमता
004a	अत्र शूरा महेष्वासा भीमार्जुनसमा युधि
004c	युयुधानो विराटश्च द्रुपदश्च महारथः
005a	धृष्टकेतुश्चेकितानः काशिराजश्च वीर्यवान्
005c	पुरुजित्कुन्तिभोजश्च शैब्यश्च नरपुङ्गवः
006a	युधामन्युश्च विक्रान्त उत्तमौजाश्च वीर्यवान्
006c	सौभद्रो द्रौपदेयाश्च सर्व एव महारथाः
007a	अस्माकं तु विशिष्टा ये तान्निबोध द्विजोत्तम
007c	नायका मम सैन्यस्य सञ्ज्ञार्थं तान्ब्रवीमि ते
008a	भवान्भीष्मश्च कर्णश्च कृपश्च समितिञ्जयः
008c	अश्वत्थामा विकर्णश्च सौमदत्तिस्तथैव च
009a	अन्ये च बहवः शूरा मदर्थे त्यक्तजीविताः
009c	नानाशस्त्रप्रहरणाः सर्वे युद्धविशारदाः
010a	अपर्याप्तं तदस्माकं बलं भीष्माभिरक्षितम्
010c	पर्याप्तं त्विदमेतेषां बलं भीमाभिरक्षितम्
011a	अयनेषु च सर्वेषु यथाभागमवस्थिताः
011c	भीष्ममेवाभिरक्षन्तु भवन्तः सर्व एव हि
012a	तस्य सञ्जनयन्हर्षं कुरुवृद्धः पितामहः
012c	सिंहनादं विनद्योच्चैः शङ्खं दध्मौ प्रतापवान्
013a	ततः शङ्खाश्च भेर्यश्च पणवानकगोमुखाः
013c	सहसैवाभ्यहन्यन्त स शब्दस्तुमुलोऽभवत्
014a	ततः श्वेतैर्हयैर्युक्ते महति स्यन्दने स्थितौ
014c	माधवः पाण्डवश्चैव दिव्यौ शङ्खौ प्रदध्मतुः
015a	पाञ्चजन्यं हृषीकेशो देवदत्तं धनञ्जयः
015c	पौण्ड्रं दध्मौ महाशङ्खं भीमकर्मा वृकोदरः
016a	अनन्तविजयं राजा कुन्तीपुत्रो युधिष्ठिरः
016c	नकुलः सहदेवश्च सुघोषमणिपुष्पकौ
017a	काश्यश्च परमेष्वासः शिखण्डी च महारथः
017c	धृष्टद्युम्नो विराटश्च सात्यकिश्चापराजितः
018a	द्रुपदो द्रौपदेयाश्च सर्वशः पृथिवीपते
018c	सौभद्रश्च महाबाहुः शङ्खान्दध्मुः पृथक्पृथक्
019a	स घोषो धार्तराष्ट्राणां हृदयानि व्यदारयत्
019c	नभश्च पृथिवीं चैव तुमुलो व्यनुनादयन्
020a	अथ व्यवस्थितान्दृष्ट्वा धार्तराष्ट्रान्कपिध्वजः
020c	प्रवृत्ते शस्त्रसम्पाते धनुरुद्यम्य पाण्डवः
021a	हृषीकेशं तदा वाक्यमिदमाह महीपते
021c	सेनयोरुभयोर्मध्ये रथं स्थापय मेऽच्युत
022a	यावदेतान्निरीक्षेऽहं योद्धुकामानवस्थितान्
022c	कैर्मया सह योद्धव्यमस्मिन्रणसमुद्यमे
023a	योत्स्यमानानवेक्षेऽहं य एतेऽत्र समागताः
023c	धार्तराष्ट्रस्य दुर्बुद्धेर्युद्धे प्रियचिकीर्षवः
024a	एवमुक्तो हृषीकेशो गुडाकेशेन भारत
024c	सेनयोरुभयोर्मध्ये स्थापयित्वा रथोत्तमम्
025a	भीष्मद्रोणप्रमुखतः सर्वेषां च महीक्षिताम्
025c	उवाच पार्थ पश्यैतान्समवेतान्कुरूनिति
026a	तत्रापश्यत्स्थितान्पार्थः पितॄनथ पितामहान्
026c	आचार्यान्मातुलान्भ्रातॄन्पुत्रान्पौत्रान्सखींस्तथा
027a	श्वशुरान्सुहृदश्चैव सेनयोरुभयोरपि
027c	तान्समीक्ष्य स कौन्तेयः सर्वान्बन्धूनवस्थितान्
028a	कृपया परयाविष्टो विषीदन्निदमब्रवीत्
028c	दृष्ट्वेमान्स्वजनान्कृष्ण युयुत्सून्समवस्थितान्
029a	सीदन्ति मम गात्राणि मुखं च परिशुष्यति
029c	वेपथुश्च शरीरे मे रोमहर्षश्च जायते
030a	गाण्डीवं स्रंसते हस्तात्त्वक्चैव परिदह्यते
030c	न च शक्नोम्यवस्थातुं भ्रमतीव च मे मनः
031a	निमित्तानि च पश्यामि विपरीतानि केशव
031c	न च श्रेयोऽनुपश्यामि हत्वा स्वजनमाहवे
032a	न काङ्क्षे विजयं कृष्ण न च राज्यं सुखानि च
032c	किं नो राज्येन गोविन्द किं भोगैर्जीवितेन वा
033a	येषामर्थे काङ्क्षितं नो राज्यं भोगाः सुखानि च
033c	त इमेऽवस्थिता युद्धे प्राणांस्त्यक्त्वा धनानि च
034a	आचार्याः पितरः पुत्रास्तथैव च पितामहाः
034c	मातुलाः श्वशुराः पौत्राः स्यालाः सम्बन्धिनस्तथा
035a	एतान्न हन्तुमिच्छामि घ्नतोऽपि मधुसूदन
035c	अपि त्रैलोक्यराज्यस्य हेतोः किं नु महीकृते
036a	निहत्य धार्तराष्ट्रान्नः का प्रीतिः स्याज्जनार्दन
036c	पापमेवाश्रयेदस्मान्हत्वैतानाततायिनः
037a	तस्मान्नार्हा वयं हन्तुं धार्तराष्ट्रान्सबान्धवान्
037c	स्वजनं हि कथं हत्वा सुखिनः स्याम माधव
038a	यद्यप्येते न पश्यन्ति लोभोपहतचेतसः
038c	कुलक्षयकृतं दोषं मित्रद्रोहे च पातकम्
039a	कथं न ज्ञेयमस्माभिः पापादस्मान्निवर्तितुम्
039c	कुलक्षयकृतं दोषं प्रपश्यद्भिर्जनार्दन
040a	कुलक्षये प्रणश्यन्ति कुलधर्माः सनातनाः
040c	धर्मे नष्टे कुलं कृत्स्नमधर्मोऽभिभवत्युत
041a	अधर्माभिभवात्कृष्ण प्रदुष्यन्ति कुलस्त्रियः
041c	स्त्रीषु दुष्टासु वार्ष्णेय जायते वर्णसङ्करः
042a	सङ्करो नरकायैव कुलघ्नानां कुलस्य च
042c	पतन्ति पितरो ह्येषां लुप्तपिण्डोदकक्रियाः
043a	दोषैरेतैः कुलघ्नानां वर्णसंकरकारकैः
043c	उत्साद्यन्ते जातिधर्माः कुलधर्माश्च शाश्वताः
044a	उत्सन्नकुलधर्माणां मनुष्याणां जनार्दन
044c	नरके नियतं वासो भवतीत्यनुशुश्रुम
045a	अहो बत महत्पापं कर्तुं व्यवसिता वयम्
045c	यद्राज्यसुखलोभेन हन्तुं स्वजनमुद्यताः
046a	यदि मामप्रतीकारमशस्त्रं शस्त्रपाणयः
046c	धार्तराष्ट्रा रणे हन्युस्तन्मे क्षेमतरं भवेत्
047a	एवमुक्त्वार्जुनः सङ्ख्ये रथोपस्थ उपाविशत्
047c	विसृज्य सशरं चापं शोकसंविग्नमानसः
