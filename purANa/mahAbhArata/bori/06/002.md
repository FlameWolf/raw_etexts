001	वैशम्पायन उवाच
001a	ततः पूर्वापरे सन्ध्ये समीक्ष्य भगवानृषिः
001c	सर्ववेदविदां श्रेष्ठो व्यासः सत्यवतीसुतः
002a	भविष्यति रणे घोरे भरतानां पितामहः
002c	प्रत्यक्षदर्शी भगवान्भूतभव्यभविष्यवित्
003a	वैचित्रवीर्यं राजानं स रहस्यं ब्रवीदिदम्
003c	शोचन्तमार्तं ध्यायन्तं पुत्राणामनयं तदा
004	व्यास उवाच
004a	राजन्परीतकालास्ते पुत्राश्चान्ये च भूमिपाः
004c	ते हनिष्यन्ति सङ्ग्रामे समासाद्येतरेतरम्
005a	तेषु कालपरीतेषु विनश्यत्सु च भारत
005c	कालपर्यायमाज्ञाय मा स्म शोके मनः कृथाः
006a	यदि त्विच्छसि सङ्ग्रामे द्रष्टुमेनं विशां पते
006c	चक्षुर्ददानि ते हन्त युद्धमेतन्निशामय
007	धृतराष्ट्र उवाच
007a	न रोचये ज्ञातिवधं द्रष्टुं ब्रह्मर्षिसत्तम
007c	युद्धमेतत्त्वशेषेण शृणुयां तव तेजसा
008	वैशम्पायन उवाच
008a	तस्मिन्ननिच्छति द्रष्टुं सङ्ग्रामं श्रोतुमिच्छति
008c	वराणामीश्वरो दाता सञ्जयाय वरं ददौ
009	व्यास उवाच
009a	एष ते सञ्जयो राजन्युद्धमेतद्वदिष्यति
009c	एतस्य सर्वं सङ्ग्रामे नपरोक्षं भविष्यति
010a	चक्षुषा सञ्जयो राजन्दिव्येनैष समन्वितः
010c	कथयिष्यति ते युद्धं सर्वज्ञश्च भविष्यति
011a	प्रकाशं वा रहस्यं वा रात्रौ वा यदि वा दिवा
011c	मनसा चिन्तितमपि सर्वं वेत्स्यति सञ्जयः
012a	नैनं शस्त्राणि भेत्स्यन्ति नैनं बाधिष्यते श्रमः
012c	गावल्गणिरयं जीवन्युद्धादस्माद्विमोक्ष्यते
013a	अहं च कीर्तिमेतेषां कुरूणां भरतर्षभ
013c	पाण्डवानां च सर्वेषां प्रथयिष्यामि मा शुचः
014a	दिष्टमेतत्पुरा चैव नात्र शोचितुमर्हसि
014c	न चैव शक्यं संयन्तुं यतो धर्मस्ततो जयः
015	वैशम्पायन उवाच
015a	एवमुक्त्वा स भगवान्कुरूणां प्रपितामहः
015c	पुनरेव महाबाहुं धृतराष्ट्रमुवाच ह
016a	इह युद्धे महाराज भविष्यति महान्क्षयः
016c	यथेमानि निमित्तानि भयायाद्योपलक्षये
017a	श्येना गृध्राश्च काकाश्च कङ्काश्च सहिता बलैः
017c	सम्पतन्ति वनान्तेषु समवायांश्च कुर्वते
018a	अत्युग्रं च प्रपश्यन्ति युद्धमानन्दिनो द्विजाः
018c	क्रव्यादा भक्षयिष्यन्ति मांसानि गजवाजिनाम्
019a	खटाखटेति वाशन्तो भैरवं भयवेदिनः
019c	कह्वाः प्रयान्ति मध्येन दक्षिणामभितो दिशम्
020a	उभे पूर्वापरे सन्ध्ये नित्यं पश्यामि भारत
020c	उदयास्तमने सूर्यं कबन्धैः परिवारितम्
021a	श्वेतलोहितपर्यन्ताः कृष्णग्रीवाः सविद्युतः
021c	त्रिवर्णाः परिघाः सन्धौ भानुमावारयन्त्युत
022a	ज्वलितार्केन्दुनक्षत्रं निर्विशेषदिनक्षपम्
022c	अहोरात्रं मया दृष्टं तत्क्षयाय भविष्यति
023a	अलक्ष्यः प्रभया हीनः पौर्णमासीं च कार्त्तिकीम्
023c	चन्द्रोऽभूदग्निवर्णश्च समवर्णे नभस्तले
024a	स्वप्स्यन्ति निहता वीरा भूमिमावृत्य पार्थिवाः
024c	राजानो राजपुत्राश्च शूराः परिघबाहवः
025a	अन्तरिक्षे वराहस्य वृषदंशस्य चोभयोः
025c	प्रणादं युध्यतो रात्रौ रौद्रं नित्यं प्रलक्षये
026a	देवताप्रतिमाश्चापि कम्पन्ति च हसन्ति च
026c	वमन्ति रुधिरं चास्यैः स्विद्यन्ति प्रपतन्ति च
027a	अनाहता दुन्दुभयः प्रणदन्ति विशां पते
027c	अयुक्ताश्च प्रवर्तन्ते क्षत्रियाणां महारथाः
028a	कोकिलाः शतपत्राश्च चाषा भासाः शुकास्तथा
028c	सारसाश्च मयूराश्च वाचो मुञ्चन्ति दारुणाः
029a	गृहीतशस्त्राभरणा वर्मिणो वाजिपृष्ठगाः
029c	अरुणोदयेषु दृश्यन्ते शतशः शलभव्रजाः
030a	उभे सन्ध्ये प्रकाशेते दिशां दाहसमन्विते
030c	आसीद्रुधिरवर्षं च अस्थिवर्षं च भारत
031a	या चैषा विश्रुता राजंस्त्रैलोक्ये साधुसम्मता
031c	अरुन्धती तयाप्येष वसिष्ठः पृष्ठतः कृतः
032a	रोहिणीं पीडयन्नेष स्थितो राजञ्शनैश्चरः
032c	व्यावृत्तं लक्ष्म सोमस्य भविष्यति महद्भयम्
033a	अनभ्रे च महाघोरं स्तनितं श्रूयतेऽनिशम्
033c	वाहनानां च रुदतां प्रपतन्त्यश्रुबिन्दवः
