BR-06-03-030-001	अर्जुन उवाच
BR-06-03-030-001a	किं तद्ब्रह्म किमध्यात्मं किं कर्म पुरुषोत्तम
BR-06-03-030-001c	अधिभूतं च किं प्रोक्तमधिदैवं किमुच्यते
BR-06-03-030-002a	अधियज्ञः कथं कोऽत्र देहेऽस्मिन्मधुसूदन
BR-06-03-030-002c	प्रयाणकाले च कथं ज्ञेयोऽसि नियतात्मभिः
BR-06-03-030-003	श्रीभगवानुवाच
BR-06-03-030-003a	अक्षरं ब्रह्म परमं स्वभावोऽध्यात्ममुच्यते
BR-06-03-030-003c	भूतभावोद्भवकरो विसर्गः कर्मसञ्ज्ञितः
BR-06-03-030-004a	अधिभूतं क्षरो भावः पुरुषश्चाधिदैवतम्
BR-06-03-030-004c	अधियज्ञोऽहमेवात्र देहे देहभृतां वर
BR-06-03-030-005a	अन्तकाले च मामेव स्मरन्मुक्त्वा कलेवरम्
BR-06-03-030-005c	यः प्रयाति स मद्भावं याति नास्त्यत्र संशयः
BR-06-03-030-006a	यं यं वापि स्मरन्भावं त्यजत्यन्ते कलेवरम्
BR-06-03-030-006c	तं तमेवैति कौन्तेय सदा तद्भावभावितः
BR-06-03-030-007a	तस्मात्सर्वेषु कालेषु मामनुस्मर युध्य च
BR-06-03-030-007c	मय्यर्पितमनोबुद्धिर्मामेवैष्यस्यसंशयः
BR-06-03-030-008a	अभ्यासयोगयुक्तेन चेतसा नान्यगामिना
BR-06-03-030-008c	परमं पुरुषं दिव्यं याति पार्थानुचिन्तयन्
BR-06-03-030-009a	कविं पुराणमनुशासितारमणोरणीयांसमनुस्मरेद्यः
BR-06-03-030-009c	सर्वस्य धातारमचिन्त्यरूपमादित्यवर्णं तमसः परस्तात्
BR-06-03-030-010a	प्रयाणकाले मनसाचलेन भक्त्या युक्तो योगबलेन चैव
BR-06-03-030-010c	भ्रुवोर्मध्ये प्राणमावेश्य सम्यक्स तं परं पुरुषमुपैति दिव्यम्
BR-06-03-030-011a	यदक्षरं वेदविदो वदन्ति विशन्ति यद्यतयो वीतरागाः
BR-06-03-030-011c	यदिच्छन्तो ब्रह्मचर्यं चरन्ति तत्ते पदं सङ्ग्रहेण प्रवक्ष्ये
BR-06-03-030-012a	सर्वद्वाराणि संयम्य मनो हृदि निरुध्य च
BR-06-03-030-012c	मूर्ध्न्याधायात्मनः प्राणमास्थितो योगधारणाम्
BR-06-03-030-013a	ओमित्येकाक्षरं ब्रह्म व्याहरन्मामनुस्मरन्
BR-06-03-030-013c	यः प्रयाति त्यजन्देहं स याति परमां गतिम्
BR-06-03-030-014a	अनन्यचेताः सततं यो मां स्मरति नित्यशः
BR-06-03-030-014c	तस्याहं सुलभः पार्थ नित्ययुक्तस्य योगिनः
BR-06-03-030-015a	मामुपेत्य पुनर्जन्म दुःखालयमशाश्वतम्
BR-06-03-030-015c	नाप्नुवन्ति महात्मानः संसिद्धिं परमां गताः
BR-06-03-030-016a	आ ब्रह्मभुवनाल्लोकाः पुनरावर्तिनोऽर्जुन
BR-06-03-030-016c	मामुपेत्य तु कौन्तेय पुनर्जन्म न विद्यते
BR-06-03-030-017a	सहस्रयुगपर्यन्तमहर्यद्ब्रह्मणो विदुः
BR-06-03-030-017c	रात्रिं युगसहस्रान्तां तेऽहोरात्रविदो जनाः
BR-06-03-030-018a	अव्यक्ताद्व्यक्तयः सर्वाः प्रभवन्त्यहरागमे
BR-06-03-030-018c	रात्र्यागमे प्रलीयन्ते तत्रैवाव्यक्तसंज्ञके
BR-06-03-030-019a	भूतग्रामः स एवायं भूत्वा भूत्वा प्रलीयते
BR-06-03-030-019c	रात्र्यागमेऽवशः पार्थ प्रभवत्यहरागमे
BR-06-03-030-020a	परस्तस्मात्तु भावोऽन्योऽव्यक्तोऽव्यक्तात्सनातनः
BR-06-03-030-020c	यः स सर्वेषु भूतेषु नश्यत्सु न विनश्यति
BR-06-03-030-021a	अव्यक्तोऽक्षर इत्युक्तस्तमाहुः परमां गतिम्
BR-06-03-030-021c	यं प्राप्य न निवर्तन्ते तद्धाम परमं मम
BR-06-03-030-022a	पुरुषः स परः पार्थ भक्त्या लभ्यस्त्वनन्यया
BR-06-03-030-022c	यस्यान्तःस्थानि भूतानि येन सर्वमिदं ततम्
BR-06-03-030-023a	यत्र काले त्वनावृत्तिमावृत्तिं चैव योगिनः
BR-06-03-030-023c	प्रयाता यान्ति तं कालं वक्ष्यामि भरतर्षभ
BR-06-03-030-024a	अग्निर्ज्योतिरहः शुक्लः षण्मासा उत्तरायणम्
BR-06-03-030-024c	तत्र प्रयाता गच्छन्ति ब्रह्म ब्रह्मविदो जनाः
BR-06-03-030-025a	धूमो रात्रिस्तथा कृष्णः षण्मासा दक्षिणायनम्
BR-06-03-030-025c	तत्र चान्द्रमसं ज्योतिर्योगी प्राप्य निवर्तते
BR-06-03-030-026a	शुक्लकृष्णे गती ह्येते जगतः शाश्वते मते
BR-06-03-030-026c	एकया यात्यनावृत्तिमन्ययावर्तते पुनः
BR-06-03-030-027a	नैते सृती पार्थ जानन्योगी मुह्यति कश्चन
BR-06-03-030-027c	तस्मात्सर्वेषु कालेषु योगयुक्तो भवार्जुन
BR-06-03-030-028a	वेदेषु यज्ञेषु तपःसु चैव दानेषु यत्पुण्यफलं प्रदिष्टम्
BR-06-03-030-028c	अत्येति तत्सर्वमिदं विदित्वा योगी परं स्थानमुपैति चाद्यम्सस
