BR-06-04-081-001  सञ्जय उवाच
BR-06-04-081-001a स तुद्यमानस्तु शरैर्धनञ्जयः; पदा हतो नाग इव श्वसन्बली
BR-06-04-081-001c बाणेन बाणेन महारथानां; चिच्छेद चापानि रणे प्रसह्य
BR-06-04-081-002a सञ्छिद्य चापानि च तानि राज्ञां; तेषां रणे वीर्यवतां क्षणेन
BR-06-04-081-002c विव्याध बाणैर्युगपन्महात्मा; निःशेषतां तेष्वथ मन्यमानः
BR-06-04-081-003a निपेतुराजौ रुधिरप्रदिग्धा;स्ते ताडिताः शक्रसुतेन राजन्
BR-06-04-081-003c विभिन्नगात्राः पतितोत्तमाङ्गा; गतासवश्छिन्नतनुत्रकायाः
BR-06-04-081-004a महीं गताः पार्थबलाभिभूता; विचित्ररूपा युगपद्विनेशुः
BR-06-04-081-004c दृष्ट्वा हतांस्तान्युधि राजपुत्रां;स्त्रिगर्तराजः प्रययौ क्षणेन
BR-06-04-081-005a तेषां रथानामथ पृष्ठगोपा; द्वात्रिंशदन्येऽब्यपतन्त पार्थम्
BR-06-04-081-005c तथैव ते सम्परिवार्य पार्थं; विकृष्य चापानि महारवाणि
BR-06-04-081-005e अवीवृषन्बाणमहौघवृष्ट्या; यथा गिरिं तोयधरा जलौघैः
BR-06-04-081-006a सम्पीड्यमानस्तु शरौघवृष्ट्या; धनञ्जयस्तान्युधि जातरोषः
BR-06-04-081-006c षष्ट्या शरैः संयति तैलधौतै;र्जघान तानप्यथ पृष्ठगोपान्
BR-06-04-081-007a षष्टिं रथांस्तानवजित्य सङ्ख्ये; धनञ्जयः प्रीतमना यशस्वी
BR-06-04-081-007c अथात्वरद्भीष्मवधाय जिष्णु;र्बलानि राज्ञां समरे निहत्य
BR-06-04-081-008a त्रिगर्तराजो निहतान्समीक्ष्य; महारथांस्तानथ बन्धुवर्गान्
BR-06-04-081-008c रणे पुरस्कृत्य नराधिपांस्ता;ञ्जगाम पार्थं त्वरितो वधाय
BR-06-04-081-009a अभिद्रुतं चास्त्रभृतां वरिष्ठं; धनञ्जयं वीक्ष्य शिखण्डिमुख्याः
BR-06-04-081-009c अभ्युद्ययुस्ते शितशस्त्रहस्ता; रिरक्षिषन्तो रथमर्जुनस्य
BR-06-04-081-010a पार्थोऽपि तानापततः समीक्ष्य; त्रिगर्तराज्ञा सहितान्नृवीरान्
BR-06-04-081-010c विध्वंसयित्वा समरे धनुष्मा;न्गाण्डीवमुक्तैर्निशितैः पृषत्कैः
BR-06-04-081-010e भीष्मं यियासुर्युधि सन्ददर्श; दुर्योधनं सैन्धवादींश्च राज्ञः
BR-06-04-081-011a आवारयिष्णूनभिसम्प्रयाय; मुहूर्तमायोध्य बलेन वीरः
BR-06-04-081-011c उत्सृज्य राजानमनन्तवीर्यो; जयद्रथादींश्च नृपान्महौजाः
BR-06-04-081-011e ययौ ततो भीमबलो मनस्वी; गाङ्गेयमाजौ शरचापपाणिः
BR-06-04-081-012a युधिष्ठिरश्चोग्रबलो महात्मा; समाययौ त्वरितो जातकोपः
BR-06-04-081-012c मद्राधिपं समभित्यज्य सङ्ख्ये; स्वभागमाप्तं तमनन्तकीर्तिः
BR-06-04-081-012e सार्धं स माद्रीसुतभीमसेनै;र्भीष्मं ययौ शांतनवं रणाय
BR-06-04-081-013a तैः सम्प्रयुक्तः स महारथाग्र्यै;र्गङ्गासुतः समरे चित्रयोधी
BR-06-04-081-013c न विव्यथे शान्तनवो महात्मा; समागतैः पाण्डुसुतैः समस्तैः
BR-06-04-081-014a अथैत्य राजा युधि सत्यसन्धो; जयद्रथोऽत्युग्रबलो मनस्वी
BR-06-04-081-014c चिच्छेद चापानि महारथानां; प्रसह्य तेषां धनुषा वरेण
BR-06-04-081-015a युधिष्ठिरं भीमसेनं यमौ च; पार्थं तथा युधि सञ्जातकोपः
BR-06-04-081-015c दुर्योधनः क्रोधविषो महात्मा; जघान बाणैरनलप्रकाशैः
BR-06-04-081-016a कृपेण शल्येन शलेन चैव; तथा विभो चित्रसेनेन चाजौ
BR-06-04-081-016c विद्धाः शरैस्तेऽतिविवृद्धकोपै;र्देवा यथा दैत्यगणैः समेतैः
BR-06-04-081-017a छिन्नायुधं शान्तनवेन राजा; शिखण्डिनं प्रेक्ष्य च जातकोपः
BR-06-04-081-017c अजातशत्रुः समरे महात्मा; शिखण्डिनं क्रुद्ध उवाच वाक्यम्
BR-06-04-081-018a उक्त्वा तथा त्वं पितुरग्रतो मा;महं हनिष्यामि महाव्रतं तम्
BR-06-04-081-018c भीष्मं शरौघैर्विमलार्कवर्णैः; सत्यं वदामीति कृता प्रतिज्ञा
BR-06-04-081-019a त्वया न चैनां सफलां करोषि; देवव्रतं यन्न निहंसि युद्धे
BR-06-04-081-019c मिथ्याप्रतिज्ञो भव मा नृवीर; रक्षस्व धर्मं च कुलं यशश्च
BR-06-04-081-020a प्रेक्षस्व भीष्मं युधि भीमवेगं; सर्वांस्तपन्तं मम सैन्यसङ्घान्
BR-06-04-081-020c शरौघजालैरतितिग्मतेजैः; कालं यथा मृत्युकृतं क्षणेन
BR-06-04-081-021a निकृत्तचापः समरानपेक्षः; पराजितः शान्तनवेन राज्ञा
BR-06-04-081-021c विहाय बन्धूनथ सोदरांश्च; क्व यास्यसे नानुरूपं तवेदम्
BR-06-04-081-022a दृष्ट्वा हि भीष्मं तमनन्तवीर्यं; भग्नं च सैन्यं द्रवमाणमेवम्
BR-06-04-081-022c भीतोऽसि नूनं द्रुपदस्य पुत्र; तथा हि ते मुखवर्णोऽप्रहृष्टः
BR-06-04-081-023a आज्ञायमानेऽपि धनञ्जयेन; महाहवे सम्प्रसक्ते नृवीर
BR-06-04-081-023c कथं हि भीष्मात्प्रथितः पृथिव्यां; भयं त्वमद्य प्रकरोषि वीर
BR-06-04-081-024a स धर्मराजस्य वचो निशम्य; रूक्षाक्षरं विप्रलापानुबद्धम्
BR-06-04-081-024c प्रत्यादेशं मन्यमानो महात्मा; प्रतत्वरे भीष्मवधाय राजन्
BR-06-04-081-025a तमापतन्तं महता जवेन; शिखण्डिनं भीष्ममभिद्रवन्तम्
BR-06-04-081-025c आवारयामास हि शल्य एनं; शस्त्रेण घोरेण सुदुर्जयेन
BR-06-04-081-026a स चापि दृष्ट्वा समुदीर्यमाण;मस्त्रं युगान्ताग्निसमप्रभावम्
BR-06-04-081-026c नासौ व्यमुह्यद्द्रुपदस्य पुत्रो; राजन्महेन्द्रप्रतिमप्रभावः
BR-06-04-081-027a तस्थौ च तत्रैव महाधनुष्मा;ञ्शरैस्तदस्त्रं प्रतिबाधमानः
BR-06-04-081-027c अथाददे वारुणमन्यदस्त्रं; शिखण्ड्यथोग्रं प्रतिघाताय तस्य
BR-06-04-081-027e तदस्त्रमस्त्रेण विदार्यमाणं; खस्थाः सुरा ददृशुः पार्थिवाश्च
BR-06-04-081-028a भीष्मस्तु राजन्समरे महात्मा; धनुः सुचित्रं ध्वजमेव चापि
BR-06-04-081-028c छित्त्वानदत्पाण्डुसुतस्य वीरो; युधिष्ठिरस्याजमीढस्य राज्ञः
BR-06-04-081-029a ततः समुत्सृज्य धनुः सबाणं; युधिष्ठिरं वीक्ष्य भयाभिभूतम्
BR-06-04-081-029c गदां प्रगृह्याभिपपात सङ्ख्ये; जयद्रथं भीमसेनः पदातिः
BR-06-04-081-030a तमापतन्तं महता जवेन; जयद्रथः सगदं भीमसेनम्
BR-06-04-081-030c विव्याध घोरैर्यमदण्डकल्पैः; शितैः शरैः पञ्चशतैः समन्तात्
BR-06-04-081-031a अचिन्तयित्वा स शरांस्तरस्वी; वृकोदरः क्रोधपरीतचेताः
BR-06-04-081-031c जघान वाहान्समरे समस्ता;नारट्टजान्सिन्धुराजस्य सङ्ख्ये
BR-06-04-081-032a ततोऽभिवीक्ष्याप्रतिमप्रभाव;स्तवात्मजस्त्वरमाणो रथेन
BR-06-04-081-032c अभ्याययौ भीमसेनं निहन्तुं; समुद्यतास्त्रः सुरराजकल्पः
BR-06-04-081-033a भीमोऽप्यथैनं सहसा विनद्य; प्रत्युद्ययौ गदया तर्जमानः
BR-06-04-081-033c समुद्यतां तां यमदण्डकल्पां; दृष्ट्वा गदां ते कुरवः समन्तात्
BR-06-04-081-034a विहाय सर्वे तव पुत्रमुग्रं; पातं गदायाः परिहर्तुकामाः
BR-06-04-081-034c अपक्रान्तास्तुमुले संविमर्दे; सुदारुणे भारत मोहनीये
BR-06-04-081-035a अमूढचेतास्त्वथ चित्रसेनो; महागदामापतन्तीं निरीक्ष्य
BR-06-04-081-035c रथं समुत्सृज्य पदातिराजौ; प्रगृह्य खड्गं विमलं च चर्म
BR-06-04-081-035e अवप्लुतः सिंह इवाचलाग्रा;ज्जगाम चान्यं भुवि भूमिदेशम्
BR-06-04-081-036a गदापि सा प्राप्य रथं सुचित्रं; साश्वं ससूतं विनिहत्य सङ्ख्ये
BR-06-04-081-036c जगाम भूमिं ज्वलिता महोल्का; भ्रष्टाम्बराद्गामिव सम्पतन्ती
BR-06-04-081-037a आश्चर्यभूतं सुमहत्त्वदीया; दृष्ट्वैव तद्भारत सम्प्रहृष्टाः
BR-06-04-081-037c सर्वे विनेदुः सहिताः समन्ता;त्पुपूजिरे तव पुत्रं ससैन्याः

