001	सञ्जय उवाच
001a	गतपूर्वाह्णभूयिष्ठे तस्मिन्नहनि दारुणे
001c	वर्तमाने महारौद्रे महावीरवरक्षये
002a	दुर्मुखः कृतवर्मा च कृपः शल्यो विविंशतिः
002c	भीष्मं जुगुपुरासाद्य तव पुत्रेण चोदिताः
003a	एतैरतिरथैर्गुप्तः पञ्चभिर्भरतर्षभ
003c	पाण्डवानामनीकानि विजगाहे महारथः
004a	चेदिकाशिकरूषेषु पाञ्चालेषु च भारत
004c	भीष्मस्य बहुधा तालश्चरन्केतुरदृश्यत
005a	शिरांसि च तदा भीष्मो बाहूंश्चापि सहायुधान्
005c	निचकर्त महावेगैर्भल्लैः सन्नतपर्वभिः
006a	नृत्यतो रथमार्गेषु भीष्मस्य भरतर्षभ
006c	केचिदार्तस्वरं चक्रुर्नागा मर्मणि ताडिताः
007a	अभिमन्युः सुसङ्क्रुद्धः पिशङ्गैस्तुरगोत्तमैः
007c	संयुक्तं रथमास्थाय प्रायाद्भीष्मरथं प्रति
008a	जाम्बूनदविचित्रेण कर्णिकारेण केतुना
008c	अभ्यवर्षत भीष्मं च तांश्चैव रथसत्तमान्
009a	स तालकेतोस्तीक्ष्णेन केतुमाहत्य पत्रिणा
009c	भीष्मेण युयुधे वीरस्तस्य चानुचरैः सह
010a	कृतवर्माणमेकेन शल्यं पञ्चभिरायसैः
010c	विद्ध्वा नवभिरानर्छच्छिताग्रैः प्रपितामहम्
011a	पूर्णायतविसृष्टेन सम्यक्प्रणिहितेन च
011c	ध्वजमेकेन विव्याध जाम्बूनदविभूषितम्
012a	दुर्मुखस्य तु भल्लेन सर्वावरणभेदिना
012c	जहार सारथेः कायाच्छिरः सन्नतपर्वणा
013a	धनुश्चिच्छेद भल्लेन कार्तस्वरविभूषितम्
013c	कृपस्य निशिताग्रेण तांश्च तीक्ष्णमुखैः शरैः
014a	जघान परमक्रुद्धो नृत्यन्निव महारथः
014c	तस्य लाघवमुद्वीक्ष्य तुतुषुर्देवता अपि
015a	लब्धलक्ष्यतया कार्ष्णेः सर्वे भीष्ममुखा रथाः
015c	सत्त्ववन्तममन्यन्त साक्षादिव धनञ्जयम्
016a	तस्य लाघवमार्गस्थमलातसदृशप्रभम्
016c	दिशः पर्यपतच्चापं गाण्डीवमिव घोषवत्
017a	तमासाद्य महावेगैर्भीष्मो नवभिराशुगैः
017c	विव्याध समरे तूर्णमार्जुनिं परवीरहा
018a	ध्वजं चास्य त्रिभिर्भल्लैश्चिच्छेद परमौजसः
018c	सारथिं च त्रिभिर्बाणैराजघान यतव्रतः
019a	तथैव कृतवर्मा च कृपः शल्यश्च मारिष
019c	विद्ध्वा नाकम्पयत्कार्ष्णिं मैनाकमिव पर्वतम्
020a	स तैः परिवृतः शूरो धार्तराष्ट्रैर्महारथैः
020c	ववर्ष शरवर्षाणि कार्ष्णिः पञ्चरथान्प्रति
021a	ततस्तेषां महास्त्राणि संवार्य शरवृष्टिभिः
021c	ननाद बलवान्कार्ष्णिर्भीष्माय विसृजञ्शरान्
022a	तत्रास्य सुमहद्राजन्बाह्वोर्बलमदृश्यत
022c	यतमानस्य समरे भीष्ममर्दयतः शरैः
023a	पराक्रान्तस्य तस्यैव भीष्मोऽपि प्राहिणोच्छरान्
023c	स तांश्चिच्छेद समरे भीष्मचापच्युताञ्शरान्
024a	ततो ध्वजममोघेषुर्भीष्मस्य नवभिः शरैः
024c	चिच्छेद समरे वीरस्तत उच्चुक्रुशुर्जनाः
025a	स राजतो महास्कन्धस्तालो हेमविभूषितः
025c	सौभद्रविशिखैश्छिन्नः पपात भुवि भारत
026a	ध्वजं सौभद्रविशिखैः पतितं भरतर्षभ
026c	दृष्ट्वा भीमोऽनदद्धृष्टः सौभद्रमभिहर्षयन्
027a	अथ भीष्मो महास्त्राणि दिव्यानि च बहूनि च
027c	प्रादुश्चक्रे महारौद्रः क्षणे तस्मिन्महाबलः
028a	ततः शतसहस्रेण सौभद्रं प्रपितामहः
028c	अवाकिरदमेयात्मा शराणां नतपर्वणाम्
029a	ततो दश महेष्वासाः पाण्डवानां महारथाः
029c	रक्षार्थमभ्यधावन्त सौभद्रं त्वरिता रथैः
030a	विराटः सह पुत्रेण धृष्टद्युम्नश्च पार्षतः
030c	भीमश्च केकयाश्चैव सात्यकिश्च विशां पते
031a	जवेनापततां तेषां भीष्मः शान्तनवो रणे
031c	पाञ्चाल्यं त्रिभिरानर्छत्सात्यकिं निशितैः शरैः
032a	पूर्णायतविसृष्टेन क्षुरेण निशितेन च
032c	ध्वजमेकेन चिच्छेद भीमसेनस्य पत्रिणा
033a	जाम्बूनदमयः केतुः केसरी नरसत्तम
033c	पपात भीमसेनस्य भीष्मेण मथितो रथात्
034a	भीमसेनस्त्रिभिर्विद्ध्वा भीष्मं शान्तनवं रणे
034c	कृपमेकेन विव्याध कृतवर्माणमष्टभिः
035a	प्रगृहीताग्रहस्तेन वैराटिरपि दन्तिना
035c	अभ्यद्रवत राजानं मद्राधिपतिमुत्तरः
036a	तस्य वारणराजस्य जवेनापततो रथी
036c	शल्यो निवारयामास वेगमप्रतिमं रणे
037a	तस्य क्रुद्धः स नागेन्द्रो बृहतः साधुवाहिनः
037c	पदा युगमधिष्ठाय जघान चतुरो हयान्
038a	स हताश्वे रथे तिष्ठन्मद्राधिपतिरायसीम्
038c	उत्तरान्तकरीं शक्तिं चिक्षेप भुजगोपमाम्
039a	तया भिन्नतनुत्राणः प्रविश्य विपुलं तमः
039c	स पपात गजस्कन्धात्प्रमुक्ताङ्कुशतोमरः
040a	समादाय च शल्योऽसिमवप्लुत्य रथोत्तमात्
040c	वारणेन्द्रस्य विक्रम्य चिच्छेदाथ महाकरम्
041a	भिन्नमर्मा शरव्रातैश्छिन्नहस्तः स वारणः
041c	भीममार्तस्वरं कृत्वा पपात च ममार च
042a	एतदीदृशकं कृत्वा मद्रराजो महारथः
042c	आरुरोह रथं तूर्णं भास्वरं कृतवर्मणः
043a	उत्तरं निहतं दृष्ट्वा वैराटिर्भ्रातरं शुभम्
043c	कृतवर्मणा च सहितं दृष्ट्वा शल्यमवस्थितम्
043e	शङ्खः क्रोधात्प्रजज्वाल हविषा हव्यवाडिव
044a	स विस्फार्य महच्चापं कार्तस्वरविभूषितम्
044c	अभ्यधावज्जिघांसन्वै शल्यं मद्राधिपं बली
045a	महता रथवंशेन समन्तात्परिवारितः
045c	सृजन्बाणमयं वर्षं प्रायाच्छल्यरथं प्रति
046a	तमापतन्तं सम्प्रेक्ष्य मत्तवारणविक्रमम्
046c	तावकानां रथाः सप्त समन्तात्पर्यवारयन्
046e	मद्रराजं परीप्सन्तो मृत्योर्दंष्ट्रान्तरं गतम्
047a	ततो भीष्मो महाबाहुर्विनद्य जलदो यथा
047c	तालमात्रं धनुर्गृह्य शङ्खमभ्यद्रवद्रणे
048a	तमुद्यतमुदीक्ष्याथ महेष्वासं महाबलम्
048c	सन्त्रस्ता पाण्डवी सेना वातवेगहतेव नौः
049a	तत्रार्जुनः सन्त्वरितः शङ्खस्यासीत्पुरःसरः
049c	भीष्माद्रक्ष्योऽयमद्येति ततो युद्धमवर्तत
050a	हाहाकारो महानासीद्योधानां युधि युध्यताम्
050c	तेजस्तेजसि सम्पृक्तमित्येवं विस्मयं ययुः
051a	अथ शल्यो गदापाणिरवतीर्य महारथात्
051c	शङ्खस्य चतुरो वाहानहनद्भरतर्षभ
052a	स हताश्वाद्रथात्तूर्णं खड्गमादाय विद्रुतः
052c	बीभत्सोः स्यन्दनं प्राप्य ततः शान्तिमविन्दत
053a	ततो भीष्मरथात्तूर्णमुत्पतन्ति पतत्रिणः
053c	यैरन्तरिक्षं भूमिश्च सर्वतः समवस्तृतम्
054a	पाञ्चालानथ मत्स्यांश्च केकयांश्च प्रभद्रकान्
054c	भीष्मः प्रहरतां श्रेष्ठः पातयामास मार्गणैः
055a	उत्सृज्य समरे तूर्णं पाण्डवं सव्यसाचिनम्
055c	अभ्यद्रवत पाञ्चाल्यं द्रुपदं सेनया वृतम्
055e	प्रियं सम्बन्धिनं राजञ्शरानवकिरन्बहून्
056a	अग्निनेव प्रदग्धानि वनानि शिशिरात्यये
056c	शरदग्धान्यदृश्यन्त सैन्यानि द्रुपदस्य ह
056e	अतिष्ठत रणे भीष्मो विधूम इव पावकः
057a	मध्यन्दिने यथादित्यं तपन्तमिव तेजसा
057c	न शेकुः पाण्डवेयस्य योधा भीष्मं निरीक्षितुम्
058a	वीक्षां चक्रुः समन्तात्ते पाण्डवा भयपीडिताः
058c	त्रातारं नाध्यगच्छन्त गावः शीतार्दिता इव
059a	हतविप्रद्रुते सैन्ये निरुत्साहे विमर्दिते
059c	हाहाकारो महानासीत्पाण्डुसैन्येषु भारत
060a	ततो भीष्मः शान्तनवो नित्यं मण्डलकार्मुकः
060c	मुमोच बाणान्दीप्ताग्रानहीनाशीविषानिव
061a	शरैरेकायनीकुर्वन्दिशः सर्वा यतव्रतः
061c	जघान पाण्डवरथानादिश्यादिश्य भारत
062a	ततः सैन्येषु भग्नेषु मथितेषु च सर्वशः
062c	प्राप्ते चास्तं दिनकरे न प्राज्ञायत किञ्चन
063a	भीष्मं च समुदीर्यन्तं दृष्ट्वा पार्था महाहवे
063c	अवहारमकुर्वन्त सैन्यानां भरतर्षभ
