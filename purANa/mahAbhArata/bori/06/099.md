BR-06-04-099-001  सञ्जय उवाच
BR-06-04-099-001a मध्याह्ने तु महाराज सङ्ग्रामः समपद्यत
BR-06-04-099-001c लोकक्षयकरो रौद्रो भीष्मस्य सह सोमकैः
BR-06-04-099-002a गाङ्गेयो रथिनां श्रेष्ठः पाण्डवानामनीकिनीम्
BR-06-04-099-002c व्यधमन्निशितैर्बाणैः शतशोऽथ सहस्रशः
BR-06-04-099-003a संममर्द च तत्सैन्यं पिता देवव्रतस्तव
BR-06-04-099-003c धान्यानामिव लूनानां प्रकरं गोगणा इव
BR-06-04-099-004a धृष्टद्युम्नः शिखण्डी च विराटो द्रुपदस्तथा
BR-06-04-099-004c भीष्ममासाद्य समरे शरैर्जघ्नुर्महारथम्
BR-06-04-099-005a धृष्टद्युम्नं ततो विद्ध्वा विराटं च त्रिभिः शरैः
BR-06-04-099-005c द्रुपदस्य च नाराचं प्रेषयामास भारत
BR-06-04-099-006a तेन विद्धा महेष्वासा भीष्मेणामित्रकर्शिना
BR-06-04-099-006c चुक्रुधुः समरे राजन्पादस्पृष्टा इवोरगाः
BR-06-04-099-007a शिखण्डी तं च विव्याध भरतानां पितामहम्
BR-06-04-099-007c स्त्रीमयं मनसा ध्यात्वा नास्मै प्राहरदच्युतः
BR-06-04-099-008a धृष्टद्युम्नस्तु समरे क्रोधादग्निरिव ज्वलन्
BR-06-04-099-008c पितामहं त्रिभिर्बाणैर्बाह्वोरुरसि चार्पयत्
BR-06-04-099-009a द्रुपदः पञ्चविंशत्या विराटो दशभिः शरैः
BR-06-04-099-009c शिखण्डी पञ्चविंशत्या भीष्मं विव्याध सायकैः
BR-06-04-099-010a सोऽतिविद्धो महाराज भीष्मः सङ्ख्ये महात्मभिः
BR-06-04-099-010c वसन्ते पुष्पशबलो रक्ताशोक इवाबभौ
BR-06-04-099-011a तान्प्रत्यविध्यद्गाङ्गेयस्त्रिभिस्त्रिभिरजिह्मगैः
BR-06-04-099-011c द्रुपदस्य च भल्लेन धनुश्चिच्छेद मारिष
BR-06-04-099-012a सोऽन्यत्कार्मुकमादाय भीष्मं विव्याध पञ्चभिः
BR-06-04-099-012c सारथिं च त्रिभिर्बाणैः सुशितै रणमूर्धनि
BR-06-04-099-013a ततो भीमो महाराज द्रौपद्याः पञ्च चात्मजाः
BR-06-04-099-013c केकया भ्रातरः पञ्च सात्यकिश्चैव सात्वतः
BR-06-04-099-014a अभ्यद्रवन्त गाङ्गेयं युधिष्ठिरहितेप्सया
BR-06-04-099-014c रिरक्षिषन्तः पाञ्चाल्यं धृष्टद्युम्नमुखान्रणे
BR-06-04-099-015a तथैव तावकाः सर्वे भीष्मरक्षार्थमुद्यताः
BR-06-04-099-015c प्रत्युद्ययुः पाण्डुसेनां सहसैन्या नराधिप
BR-06-04-099-016a तत्रासीत्सुमहद्युद्धं तव तेषां च सङ्कुलम्
BR-06-04-099-016c नराश्वरथनागानां यमराष्ट्रविवर्धनम्
BR-06-04-099-017a रथी रथिनमासाद्य प्राहिणोद्यमसादनम्
BR-06-04-099-017c तथेतरान्समासाद्य नरनागाश्वसादिनः
BR-06-04-099-018a अनयन्परलोकाय शरैः सन्नतपर्वभिः
BR-06-04-099-018c अस्त्रैश्च विविधैर्घोरैस्तत्र तत्र विशाम्पते
BR-06-04-099-019a रथाश्च रथिभिर्हीना हतसारथयस्तथा
BR-06-04-099-019c विप्रद्रुताश्वाः समरे दिशो जग्मुः समन्ततः
BR-06-04-099-020a मर्दमाना नरान्राजन्हयांश्च सुबहून्रणे
BR-06-04-099-020c वातायमाना दृश्यन्ते गन्धर्वनगरोपमाः
BR-06-04-099-021a रथिनश्च रथैर्हीना वर्मिणस्तेजसा युताः
BR-06-04-099-021c कुण्डलोष्णीषिणः सर्वे निष्काङ्गदविभूषिताः
BR-06-04-099-022a देवपुत्रसमा रूपे शौर्ये शक्रसमा युधि
BR-06-04-099-022c ऋद्ध्या वैश्रवणं चाति नयेन च बृहस्पतिम्
BR-06-04-099-023a सर्वलोकेश्वराः शूरास्तत्र तत्र विशाम्पते
BR-06-04-099-023c विप्रद्रुता व्यदृश्यन्त प्राकृता इव मानवाः
BR-06-04-099-024a दन्तिनश्च नरश्रेष्ठ विहीना वरसादिभिः
BR-06-04-099-024c मृद्नन्तः स्वान्यनीकानि सम्पेतुः सर्वशब्दगाः
BR-06-04-099-025a वर्मभिश्चामरैश्छत्रैः पताकाभिश्च मारिष
BR-06-04-099-025c कक्ष्याभिरथ तोत्त्रैश्च घण्टाभिस्तोमरैस्तथा
BR-06-04-099-026a विशीर्णैर्विप्रधावन्तो दृश्यन्ते स्म दिशो दश
BR-06-04-099-026c नगमेघप्रतीकाशैर्जलदोदयनिस्वनैः
BR-06-04-099-027a तथैव दन्तिभिर्हीनान्गजारोहान्विशाम्पते
BR-06-04-099-027c प्रधावन्तोऽन्वपश्याम तव तेषाञ्च सङ्कुले
BR-06-04-099-028a नानादेशसमुत्थांश्च तुरगान्हेमभूषितान्
BR-06-04-099-028c वातायमानानद्राक्षं शतशोऽथ सहस्रशः
BR-06-04-099-029a अश्वारोहान्हतैरश्वैर्गृहीतासीन्समन्ततः
BR-06-04-099-029c द्रवमाणानपश्याम द्राव्यमाणांश्च संयुगे
BR-06-04-099-030a गजो गजं समासाद्य द्रवमाणं महारणे
BR-06-04-099-030c ययौ विमृद्नंस्तरसा पदातीन्वाजिनस्तथा
BR-06-04-099-031a तथैव च रथान्राजन्संममर्द रणे गजः
BR-06-04-099-031c रथश्चैव समासाद्य पदातिं तुरगं तथा
BR-06-04-099-032a व्यमृद्नात्समरे राजंस्तुरगांश्च नरान्रणे
BR-06-04-099-032c एवं ते बहुधा राजन्प्रमृद्नन्तः परस्परम्
BR-06-04-099-033a तस्मिन्रौद्रे तथा युद्धे वर्तमाने महाभये
BR-06-04-099-033c प्रावर्तत नदी घोरा शोणितान्त्रतरङ्गिणी
BR-06-04-099-034a अस्थिसञ्चयसङ्घाटा केशशैवलशाद्वला
BR-06-04-099-034c रथह्रदा शरावर्ता हयमीना दुरासदा
BR-06-04-099-035a शीर्षोपलसमाकीर्णा हस्तिग्राहसमाकुला
BR-06-04-099-035c कवचोष्णीषफेनाढ्या धनुर्द्वीपासिकच्छपा
BR-06-04-099-036a पताकाध्वजवृक्षाढ्या मर्त्यकूलापहारिणी
BR-06-04-099-036c क्रव्यादसङ्घसङ्कीर्णा यमराष्ट्रविवर्धिनी
BR-06-04-099-037a तां नदीं क्षत्रियाः शूरा हयनागरथप्लवैः
BR-06-04-099-037c प्रतेरुर्बहवो राजन्भयं त्यक्त्वा महाहवे
BR-06-04-099-038a अपोवाह रणे भीरून्कश्मलेनाभिसंवृतान्
BR-06-04-099-038c यथा वैतरणी प्रेतान्प्रेतराजपुरं प्रति
BR-06-04-099-039a प्राक्रोशन्क्षत्रियास्तत्र दृष्ट्वा तद्वैशसं महत्
BR-06-04-099-039c दुर्योधनापराधेन क्षयं गच्छन्ति कौरवाः
BR-06-04-099-040a गुणवत्सु कथं द्वेषं धार्तराष्ट्रो जनेश्वरः
BR-06-04-099-040c कृतवान्पाण्डुपुत्रेषु पापात्मा लोभमोहितः
BR-06-04-099-041a एवं बहुविधा वाचः श्रूयन्ते स्मात्र भारत
BR-06-04-099-041c पाण्डवस्तवसंयुक्ताः पुत्राणां ते सुदारुणाः
BR-06-04-099-042a ता निशम्य तदा वाचः सर्वयोधैरुदाहृताः
BR-06-04-099-042c आगस्कृत्सर्वलोकस्य पुत्रो दुर्योधनस्तव
BR-06-04-099-043a भीष्मं द्रोणं कृपं चैव शल्यं चोवाच भारत
BR-06-04-099-043c युध्यध्वमनहङ्काराः किं चिरं कुरुथेति च
BR-06-04-099-044a ततः प्रववृते युद्धं कुरूणां पाण्डवैः सह
BR-06-04-099-044c अक्षद्यूतकृतं राजन्सुघोरं वैशसं तदा
BR-06-04-099-045a यत्पुरा न निगृह्णीषे वार्यमाणो महात्मभिः
BR-06-04-099-045c वैचित्रवीर्य तस्येदं फलं पश्य तथाविधम्
BR-06-04-099-046a न हि पाण्डुसुता राजन्ससैन्याः सपदानुगाः
BR-06-04-099-046c रक्षन्ति समरे प्राणान्कौरवा वा विशाम्पते
BR-06-04-099-047a एतस्मात्कारणाद्घोरो वर्तते स्म जनक्षयः
BR-06-04-099-047c दैवाद्वा पुरुषव्याघ्र तव चापनयान्नृप

