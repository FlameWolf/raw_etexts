BR-06-04-104-001  धृतराष्ट्र उवाच
BR-06-04-104-001a कथं शिखण्डी गाङ्गेयमभ्यवर्तत संयुगे
BR-06-04-104-001c पाण्डवाश्च तथा भीष्मं तन्ममाचक्ष्व सञ्जय
BR-06-04-104-002  सञ्जय उवाच
BR-06-04-104-002a ततः प्रभाते विमले सूर्यस्योदयनं प्रति
BR-06-04-104-002c वाद्यमानासु भेरीषु मृदङ्गेष्वानकेषु च
BR-06-04-104-003a ध्मायत्सु दधिवर्णेषु जलजेषु समन्ततः
BR-06-04-104-003c शिखण्डिनं पुरस्कृत्य निर्याताः पाण्डवा युधि
BR-06-04-104-004a कृत्वा व्यूहं महाराज सर्वशत्रुनिबर्हणम्
BR-06-04-104-004c शिखण्डी सर्वसैन्यानामग्र आसीद्विशाम्पते
BR-06-04-104-005a चक्ररक्षौ ततस्तस्य भीमसेनधनञ्जयौ
BR-06-04-104-005c पृष्ठतो द्रौपदेयाश्च सौभद्रश्चैव वीर्यवान्
BR-06-04-104-006a सात्यकिश्चेकितानश्च तेषां गोप्ता महारथः
BR-06-04-104-006c धृष्टद्युम्नस्ततः पश्चात्पाञ्चालैरभिरक्षितः
BR-06-04-104-007a ततो युधिष्ठिरो राजा यमाभ्यां सहितः प्रभुः
BR-06-04-104-007c प्रययौ सिंहनादेन नादयन्भरतर्षभ
BR-06-04-104-008a विराटस्तु ततः पश्चात्स्वेन सैन्येन संवृतः
BR-06-04-104-008c द्रुपदश्च महाराज ततः पश्चादुपाद्रवत्
BR-06-04-104-009a केकया भ्रातरः पञ्च धृष्टकेतुश्च वीर्यवान्
BR-06-04-104-009c जघनं पालयामास पाण्डुसैन्यस्य भारत
BR-06-04-104-010a एवं व्यूह्य महत्सैन्यं पाण्डवास्तव वाहिनीम्
BR-06-04-104-010c अभ्यद्रवन्त सङ्ग्रामे त्यक्त्वा जीवितमात्मनः
BR-06-04-104-011a तथैव कुरवो राजन्भीष्मं कृत्वा महाबलम्
BR-06-04-104-011c अग्रतः सर्वसैन्यानां प्रययुः पाण्डवान्प्रति
BR-06-04-104-012a पुत्रैस्तव दुराधर्षै रक्षितः सुमहाबलैः
BR-06-04-104-012c ततो द्रोणो महेष्वासः पुत्रश्चास्य महारथः
BR-06-04-104-013a भगदत्तस्ततः पश्चाद्गजानीकेन संवृतः
BR-06-04-104-013c कृपश्च कृतवर्मा च भगदत्तमनुव्रतौ
BR-06-04-104-014a काम्बोजराजो बलवांस्ततः पश्चात्सुदक्षिणः
BR-06-04-104-014c मागधश्च जयत्सेनः सौबलश्च बृहद्बलः
BR-06-04-104-015a तथेतरे महेष्वासाः सुशर्मप्रमुखा नृपाः
BR-06-04-104-015c जघनं पालयामासुस्तव सैन्यस्य भारत
BR-06-04-104-016a दिवसे दिवसे प्राप्ते भीष्मः शान्तनवो युधि
BR-06-04-104-016c आसुरानकरोद्व्यूहान्पैशाचानथ राक्षसान्
BR-06-04-104-017a ततः प्रववृते युद्धं तव तेषां च भारत
BR-06-04-104-017c अन्योन्यं निघ्नतां राजन्यमराष्ट्रविवर्धनम्
BR-06-04-104-018a अर्जुनप्रमुखाः पार्थाः पुरस्कृत्य शिखण्डिनम्
BR-06-04-104-018c भीष्मं युद्धेऽभ्यवर्तन्त किरन्तो विविधाञ्शरान्
BR-06-04-104-019a तत्र भारत भीमेन पीडितास्तावकाः शरैः
BR-06-04-104-019c रुधिरौघपरिक्लिन्नाः परलोकं ययुस्तदा
BR-06-04-104-020a नकुलः सहदेवश्च सात्यकिश्च महारथः
BR-06-04-104-020c तव सैन्यं समासाद्य पीडयामासुरोजसा
BR-06-04-104-021a ते वध्यमानाः समरे तावका भरतर्षभ
BR-06-04-104-021c नाशक्नुवन्वारयितुं पाण्डवानां महद्बलम्
BR-06-04-104-022a ततस्तु तावकं सैन्यं वध्यमानं समन्ततः
BR-06-04-104-022c सम्प्राद्रवद्दिशो राजन्काल्यमानं महारथैः
BR-06-04-104-023a त्रातारं नाध्यगच्छन्त तावका भरतर्षभ
BR-06-04-104-023c वध्यमानाः शितैर्बाणैः पाण्डवैः सहसृञ्जयैः
BR-06-04-104-024  धृतराष्ट्र उवाच
BR-06-04-104-024a पीड्यमानं बलं पार्थैर्दृष्ट्वा भीष्मः पराक्रमी
BR-06-04-104-024c यदकार्षीद्रणे क्रुद्धस्तन्ममाचक्ष्व सञ्जय
BR-06-04-104-025a कथं वा पाण्डवान्युद्धे प्रत्युद्यातः परन्तपः
BR-06-04-104-025c विनिघ्नन्सोमकान्वीरांस्तन्ममाचक्ष्व सञ्जय
BR-06-04-104-026  सञ्जय उवाच
BR-06-04-104-026a आचक्षे ते महाराज यदकार्षीत्पितामहः
BR-06-04-104-026c पीडिते तव पुत्रस्य सैन्ये पाण्डवसृञ्जयैः
BR-06-04-104-027a प्रहृष्टमनसः शूराः पाण्डवाः पाण्डुपूर्वज
BR-06-04-104-027c अभ्यवर्तन्त निघ्नन्तस्तव पुत्रस्य वाहिनीम्
BR-06-04-104-028a तं विनाशं मनुष्येन्द्र नरवारणवाजिनाम्
BR-06-04-104-028c नामृष्यत तदा भीष्मः सैन्यघातं रणे परैः
BR-06-04-104-029a स पाण्डवान्महेष्वासः पाञ्चालांश्च ससृञ्जयान्
BR-06-04-104-029c अभ्यद्रवत दुर्धर्षस्त्यक्त्वा जीवितमात्मनः
BR-06-04-104-030a स पाण्डवानां प्रवरान्पञ्च राजन्महारथान्
BR-06-04-104-030c आत्तशस्त्रान्रणे यत्तान्वारयामास सायकैः
BR-06-04-104-030e नाराचैर्वत्सदन्तैश्च शितैरञ्जलिकैस्तथा
BR-06-04-104-031a निजघ्ने समरे क्रुद्धो हस्त्यश्वममितं बहु
BR-06-04-104-031c रथिनोऽपातयद्राजन्रथेभ्यः पुरुषर्षभः
BR-06-04-104-032a सादिनश्चाश्वपृष्ठेभ्यः पदातींश्च समागतान्
BR-06-04-104-032c गजारोहान्गजेभ्यश्च परेषां विदधद्भयम्
BR-06-04-104-033a तमेकं समरे भीष्मं त्वरमाणं महारथम्
BR-06-04-104-033c पाण्डवाः समवर्तन्त वज्रपाणिमिवासुराः
BR-06-04-104-034a शक्राशनिसमस्पर्शान्विमुञ्चन्निशिताञ्शरान्
BR-06-04-104-034c दिक्ष्वदृश्यत सर्वासु घोरं सन्धारयन्वपुः
BR-06-04-104-035a मण्डलीकृतमेवास्य नित्यं धनुरदृश्यत
BR-06-04-104-035c सङ्ग्रामे युध्यमानस्य शक्रचापनिभं महत्
BR-06-04-104-036a तद्दृष्ट्वा समरे कर्म तव पुत्रा विशाम्पते
BR-06-04-104-036c विस्मयं परमं प्राप्ताः पितामहमपूजयन्
BR-06-04-104-037a पार्था विमनसो भूत्वा प्रैक्षन्त पितरं तव
BR-06-04-104-037c युध्यमानं रणे शूरं विप्रचित्तिमिवामराः
BR-06-04-104-037e न चैनं वारयामासुर्व्यात्ताननमिवान्तकम्
BR-06-04-104-038a दशमेऽहनि सम्प्राप्ते रथानीकं शिखण्डिनः
BR-06-04-104-038c अदहन्निशितैर्बाणैः कृष्णवर्त्मेव काननम्
BR-06-04-104-039a तं शिखण्डी त्रिभिर्बाणैरभ्यविध्यत्स्तनान्तरे
BR-06-04-104-039c आशीविषमिव क्रुद्धं कालसृष्टमिवान्तकम्
BR-06-04-104-040a स तेनातिभृशं विद्धः प्रेक्ष्य भीष्मः शिखण्डिनम्
BR-06-04-104-040c अनिच्छन्नपि सङ्क्रुद्धः प्रहसन्निदमब्रवीत्
BR-06-04-104-041a काममभ्यस वा मा वा न त्वां योत्स्ये कथञ्चन
BR-06-04-104-041c यैव हि त्वं कृता धात्रा सैव हि त्वं शिखण्डिनी
BR-06-04-104-042a तस्य तद्वचनं श्रुत्वा शिखण्डी क्रोधमूर्छितः
BR-06-04-104-042c उवाच भीष्मं समरे सृक्किणी परिलेलिहन्
BR-06-04-104-043a जानामि त्वां महाबाहो क्षत्रियाणां क्षयङ्करम्
BR-06-04-104-043c मया श्रुतं च ते युद्धं जामदग्न्येन वै सह
BR-06-04-104-044a दिव्यश्च ते प्रभावोऽयं स मया बहुशः श्रुतः
BR-06-04-104-044c जानन्नपि प्रभावं ते योत्स्येऽद्याहं त्वया सह
BR-06-04-104-045a पाण्डवानां प्रियं कुर्वन्नात्मनश्च नरोत्तम
BR-06-04-104-045c अद्य त्वा योधयिष्यामि रणे पुरुषसत्तम
BR-06-04-104-046a ध्रुवं च त्वा हनिष्यामि शपे सत्येन तेऽग्रतः
BR-06-04-104-046c एतच्छ्रुत्वा वचो मह्यं यत्क्षमं तत्समाचर
BR-06-04-104-047a काममभ्यस वा मा वा न मे जीवन्विमोक्ष्यसे
BR-06-04-104-047c सुदृष्टः क्रियतां भीष्म लोकोऽयं समितिञ्जय
BR-06-04-104-048a एवमुक्त्वा ततो भीष्मं पञ्चभिर्नतपर्वभिः
BR-06-04-104-048c अविध्यत रणे राजन्प्रणुन्नं वाक्यसायकैः
BR-06-04-104-049a तस्य तद्वचनं श्रुत्वा सव्यसाची परन्तपः
BR-06-04-104-049c कालोऽयमिति सञ्चिन्त्य शिखण्डिनमचोदयत्
BR-06-04-104-050a अहं त्वामनुयास्यामि परान्विद्रावयञ्शरैः
BR-06-04-104-050c अभिद्रव सुसंरब्धो भीष्मं भीमपराक्रमम्
BR-06-04-104-051a न हि ते संयुगे पीडां शक्तः कर्तुं महाबलः
BR-06-04-104-051c तस्मादद्य महाबाहो वीर भीष्ममभिद्रव
BR-06-04-104-052a अहत्वा समरे भीष्मं यदि यास्यसि मारिष
BR-06-04-104-052c अवहास्योऽस्य लोकस्य भविष्यसि मया सह
BR-06-04-104-053a नावहास्या यथा वीर भवेम परमाहवे
BR-06-04-104-053c तथा कुरु रणे यत्नं साधयस्व पितामहम्
BR-06-04-104-054a अहं ते रक्षणं युद्धे करिष्यामि परन्तप
BR-06-04-104-054c वारयन्रथिनः सर्वान्साधयस्व पितामहम्
BR-06-04-104-055a द्रोणं च द्रोणपुत्रं च कृपं चाथ सुयोधनम्
BR-06-04-104-055c चित्रसेनं विकर्णं च सैन्धवं च जयद्रथम्
BR-06-04-104-056a विन्दानुविन्दावावन्त्यौ काम्बोजं च सुदक्षिणम्
BR-06-04-104-056c भगदत्तं तथा शूरं मागधं च महारथम्
BR-06-04-104-057a सौमदत्तिं रणे शूरमार्श्यशृङ्गिं च राक्षसम्
BR-06-04-104-057c त्रिगर्तराजं च रणे सह सर्वैर्महारथैः
BR-06-04-104-057e अहमावारयिष्यामि वेलेव मकरालयम्
BR-06-04-104-058a कुरूंश्च सहितान्सर्वान्ये चैषां सैनिकाः स्थिताः
BR-06-04-104-058c निवारयिष्यामि रणे साधयस्व पितामहम्

