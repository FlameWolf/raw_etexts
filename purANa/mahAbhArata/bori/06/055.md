BR-06-04-055-001  धृतराष्ट्र उवाच
BR-06-04-055-001a प्रतिज्ञाते तु भीष्मेण तस्मिन्युद्धे सुदारुणे
BR-06-04-055-001c क्रोधितो मम पुत्रेण दुःखितेन विशेषतः
BR-06-04-055-002a भीष्मः किमकरोत्तत्र पाण्डवेयेषु सञ्जय
BR-06-04-055-002c पितामहे वा पाञ्चालास्तन्ममाचक्ष्व सञ्जय
BR-06-04-055-003  सञ्जय उवाच
BR-06-04-055-003a गतपूर्वाह्णभूयिष्ठे तस्मिन्नहनि भारत
BR-06-04-055-003c जयं प्राप्तेषु हृष्टेषु पाण्डवेषु महात्मसु
BR-06-04-055-004a सर्वधर्मविशेषज्ञः पिता देवव्रतस्तव
BR-06-04-055-004c अभ्ययाज्जवनैरश्वैः पाण्डवानामनीकिनीम्
BR-06-04-055-004e महत्या सेनया गुप्तस्तव पुत्रैश्च सर्वशः
BR-06-04-055-005a प्रावर्तत ततो युद्धं तुमुलं लोमहर्षणम्
BR-06-04-055-005c अस्माकं पाण्डवैः सार्धमनयात्तव भारत
BR-06-04-055-006a धनुषां कूजतां तत्र तलानां चाभिहन्यताम्
BR-06-04-055-006c महान्समभवच्छब्दो गिरीणामिव दीर्यताम्
BR-06-04-055-007a तिष्ठ स्थितोऽस्मि विद्ध्येनं निवर्तस्व स्थिरो भव
BR-06-04-055-007c स्थितोऽस्मि प्रहरस्वेति शब्दाः श्रूयन्त सर्वशः
BR-06-04-055-008a काञ्चनेषु तनुत्रेषु किरीटेषु ध्वजेषु च
BR-06-04-055-008c शिलानामिव शैलेषु पतितानामभूत्स्वनः
BR-06-04-055-009a पतितान्युत्तमाङ्गानि बाहवश्च विभूषिताः
BR-06-04-055-009c व्यचेष्टन्त महीं प्राप्य शतशोऽथ सहस्रशः
BR-06-04-055-010a हृतोत्तमाङ्गाः केचित्तु तथैवोद्यतकार्मुकाः
BR-06-04-055-010c प्रगृहीतायुधाश्चापि तस्थुः पुरुषसत्तमाः
BR-06-04-055-011a प्रावर्तत महावेगा नदी रुधिरवाहिनी
BR-06-04-055-011c मातङ्गाङ्गशिलारौद्रा मांसशोणितकर्दमा
BR-06-04-055-012a वराश्वनरनागानां शरीरप्रभवा तदा
BR-06-04-055-012c परलोकार्णवमुखी गृध्रगोमायुमोदिनी
BR-06-04-055-013a न दृष्टं न श्रुतं चापि युद्धमेतादृशं नृप
BR-06-04-055-013c यथा तव सुतानां च पाण्डवानां च भारत
BR-06-04-055-014a नासीद्रथपथस्तत्र योधैर्युधि निपातितैः
BR-06-04-055-014c गजैश्च पतितैर्नीलैर्गिरिशृङ्गैरिवावृतम्
BR-06-04-055-015a विकीर्णैः कवचैश्चित्रैर्ध्वजैश्छत्रैश्च मारिष
BR-06-04-055-015c शुशुभे तद्रणस्थानं शरदीव नभस्तलम्
BR-06-04-055-016a विनिर्भिन्नाः शरैः केचिदन्तपीडाविकर्षिणः
BR-06-04-055-016c अभीताः समरे शत्रूनभ्यधावन्त दंशिताः
BR-06-04-055-017a तात भ्रातः सखे बन्धो वयस्य मम मातुल
BR-06-04-055-017c मा मां परित्यजेत्यन्ये चुक्रुशुः पतिता रणे
BR-06-04-055-018a आधावाभ्येहि मा गच्छ किं भीतोऽसि क्व यास्यसि
BR-06-04-055-018c स्थितोऽहं समरे मा भैरिति चान्ये विचुक्रुशुः
BR-06-04-055-019a तत्र भीष्मः शान्तनवो नित्यं मण्डलकार्मुकः
BR-06-04-055-019c मुमोच बाणान्दीप्ताग्रानहीनाशीविषानिव
BR-06-04-055-020a शरैरेकायनीकुर्वन्दिशः सर्वा यतव्रतः
BR-06-04-055-020c जघान पाण्डवरथानादिश्यादिश्य भारत
BR-06-04-055-021a स नृत्यन्वै रथोपस्थे दर्शयन्पाणिलाघवम्
BR-06-04-055-021c अलातचक्रवद्राजंस्तत्र तत्र स्म दृश्यते
BR-06-04-055-022a तमेकं समरे शूरं पाण्डवाः सृञ्जयास्तथा
BR-06-04-055-022c अनेकशतसाहस्रं समपश्यन्त लाघवात्
BR-06-04-055-023a मायाकृतात्मानमिव भीष्मं तत्र स्म मेनिरे
BR-06-04-055-023c पूर्वस्यां दिशि तं दृष्ट्वा प्रतीच्यां ददृशुर्जनाः
BR-06-04-055-024a उदीच्यां चैनमालोक्य दक्षिणस्यां पुनः प्रभो
BR-06-04-055-024c एवं स समरे वीरो गाङ्गेयः प्रत्यदृश्यत
BR-06-04-055-025a न चैनं पाण्डवेयानां कश्चिच्छक्नोति वीक्षितुम्
BR-06-04-055-025c विशिखानेव पश्यन्ति भीष्मचापच्युतान्बहून्
BR-06-04-055-026a कुर्वाणं समरे कर्म सूदयानं च वाहिनीम्
BR-06-04-055-026c व्याक्रोशन्त रणे तत्र वीरा बहुविधं बहु
BR-06-04-055-026e अमानुषेण रूपेण चरन्तं पितरं तव
BR-06-04-055-027a शलभा इव राजानः पतन्ति विधिचोदिताः
BR-06-04-055-027c भीष्माग्निमभि सङ्क्रुद्धं विनाशाय सहस्रशः
BR-06-04-055-028a न हि मोघः शरः कश्चिदासीद्भीष्मस्य संयुगे
BR-06-04-055-028c नरनागाश्वकायेषु बहुत्वाल्लघुवेधिनः
BR-06-04-055-029a भिनत्त्येकेन बाणेन सुमुक्तेन पतत्रिणा
BR-06-04-055-029c गजकङ्कटसन्नाहं वज्रेणेवाचलोत्तमम्
BR-06-04-055-030a द्वौ त्रीनपि गजारोहान्पिण्डितान्वर्मितानपि
BR-06-04-055-030c नाराचेन सुतीक्ष्णेन निजघान पिता तव
BR-06-04-055-031a यो यो भीष्मं नरव्याघ्रमभ्येति युधि कश्चन
BR-06-04-055-031c मुहूर्तदृष्टः स मया पातितो भुवि दृश्यते
BR-06-04-055-032a एवं सा धर्मराजस्य वध्यमाना महाचमूः
BR-06-04-055-032c भीष्मेणातुलवीर्येण व्यशीर्यत सहस्रधा
BR-06-04-055-033a प्रकीर्यत महासेना शरवर्षाभितापिता
BR-06-04-055-033c पश्यतो वासुदेवस्य पार्थस्य च महात्मनः
BR-06-04-055-034a यतमानापि ते वीरा द्रवमाणान्महारथान्
BR-06-04-055-034c नाशक्नुवन्वारयितुं भीष्मबाणप्रपीडिताः
BR-06-04-055-035a महेन्द्रसमवीर्येण वध्यमाना महाचमूः
BR-06-04-055-035c अभज्यत महाराज न च द्वौ सह धावतः
BR-06-04-055-036a आविद्धनरनागाश्वं पतितध्वजकूबरम्
BR-06-04-055-036c अनीकं पाण्डुपुत्राणां हाहाभूतमचेतनम्
BR-06-04-055-037a जघानात्र पिता पुत्रं पुत्रश्च पितरं तथा
BR-06-04-055-037c प्रियं सखायं चाक्रन्दे सखा दैवबलात्कृतः
BR-06-04-055-038a विमुच्य कवचानन्ये पाण्डुपुत्रस्य सैनिकाः
BR-06-04-055-038c प्रकीर्य केशान्धावन्तः प्रत्यदृश्यन्त भारत
BR-06-04-055-039a तद्गोकुलमिवोद्भ्रान्तमुद्भ्रान्तरथयूथपम्
BR-06-04-055-039c ददृशे पाण्डुपुत्रस्य सैन्यमार्तस्वरं तदा
BR-06-04-055-040a प्रभज्यमानं तत्सैन्यं दृष्ट्वा देवकिनन्दनः
BR-06-04-055-040c उवाच पार्थं बीभत्सुं निगृह्य रथमुत्तमम्
BR-06-04-055-041a अयं स कालः सम्प्राप्तः पार्थ यः काङ्क्षितस्त्वया
BR-06-04-055-041c प्रहरास्मै नरव्याघ्र न चेन्मोहाद्विमुह्यसे
BR-06-04-055-042a यत्त्वया कथितं वीर पुरा राज्ञां समागमे
BR-06-04-055-042c भीष्मद्रोणमुखान्सर्वान्धार्तराष्ट्रस्य सैनिकान्
BR-06-04-055-043a सानुबन्धान्हनिष्यामि ये मां योत्स्यन्ति संयुगे
BR-06-04-055-043c इति तत्कुरु कौन्तेय सत्यं वाक्यमरिंदम
BR-06-04-055-044a बीभत्सो पश्य सैन्यं स्वं भज्यमानं समन्ततः
BR-06-04-055-044c द्रवतश्च महीपालान्सर्वान्यौधिष्ठिरे बले
BR-06-04-055-045a दृष्ट्वा हि समरे भीष्मं व्यात्ताननमिवान्तकम्
BR-06-04-055-045c भयार्ताः सम्प्रणश्यन्ति सिंहं क्षुद्रमृगा इव
BR-06-04-055-046a एवमुक्तः प्रत्युवाच वासुदेवं धनञ्जयः
BR-06-04-055-046c चोदयाश्वान्यतो भीष्मो विगाह्यैतद्बलार्णवम्
BR-06-04-055-047a ततोऽश्वान्रजतप्रख्यांश्चोदयामास माधवः
BR-06-04-055-047c यतो भीष्मरथो राजन्दुष्प्रेक्ष्यो रश्मिमानिव
BR-06-04-055-048a ततस्तत्पुनरावृत्तं युधिष्ठिरबलं महत्
BR-06-04-055-048c दृष्ट्वा पार्थं महाबाहुं भीष्मायोद्यन्तमाहवे
BR-06-04-055-049a ततो भीष्मः कुरुश्रेष्ठः सिंहवद्विनदन्मुहुः
BR-06-04-055-049c धनञ्जयरथं तूर्णं शरवर्षैरवाकिरत्
BR-06-04-055-050a क्षणेन स रथस्तस्य सहयः सहसारथिः
BR-06-04-055-050c शरवर्षेण महता सञ्छन्नो न प्रकाशते
BR-06-04-055-051a वासुदेवस्त्वसम्भ्रान्तो धैर्यमास्थाय सत्त्ववान्
BR-06-04-055-051c चोदयामास तानश्वान्वितुन्नान्भीष्मसायकैः
BR-06-04-055-052a ततः पार्थो धनुर्गृह्य दिव्यं जलदनिस्वनम्
BR-06-04-055-052c पातयामास भीष्मस्य धनुश्छित्त्वा त्रिभिः शरैः
BR-06-04-055-053a स च्छिन्नधन्वा कौरव्यः पुनरन्यन्महद्धनुः
BR-06-04-055-053c निमेषान्तरमात्रेण सज्यं चक्रे पिता तव
BR-06-04-055-054a विचकर्ष ततो दोर्भ्यां धनुर्जलदनिस्वनम्
BR-06-04-055-054c अथास्य तदपि क्रुद्धश्चिच्छेद धनुरर्जुनः
BR-06-04-055-055a तस्य तत्पूजयामास लाघवं शन्तनोः सुतः
BR-06-04-055-055c साधु पार्थ महाबाहो साधु भो पाण्डुनन्दन
BR-06-04-055-056a त्वय्येवैतद्युक्तरूपं महत्कर्म धनञ्जय
BR-06-04-055-056c प्रीतोऽस्मि सुदृढं पुत्र कुरु युद्धं मया सह
BR-06-04-055-057a इति पार्थं प्रशस्याथ प्रगृह्यान्यन्महद्धनुः
BR-06-04-055-057c मुमोच समरे वीरः शरान्पार्थरथं प्रति
BR-06-04-055-058a अदर्शयद्वासुदेवो हययाने परं बलम्
BR-06-04-055-058c मोघान्कुर्वञ्शरांस्तस्य मण्डलान्यचरल्लघु
BR-06-04-055-059a तथापि भीष्मः सुदृढं वासुदेवधनञ्जयौ
BR-06-04-055-059c विव्याध निशितैर्बाणैः सर्वगात्रेषु मारिष
BR-06-04-055-060a शुशुभाते नरव्याघ्रौ तौ भीष्मशरविक्षतौ
BR-06-04-055-060c गोवृषाविव नर्दन्तौ विषाणोल्लिखिताङ्कितौ
BR-06-04-055-061a पुनश्चापि सुसङ्क्रुद्धः शरैः सन्नतपर्वभिः
BR-06-04-055-061c कृष्णयोर्युधि संरब्धो भीष्मो व्यावारयद्दिशः
BR-06-04-055-062a वार्ष्णेयं च शरैस्तीक्ष्णैः कम्पयामास रोषितः
BR-06-04-055-062c मुहुरभ्युत्स्मयन्भीष्मः प्रहस्य स्वनवत्तदा
BR-06-04-055-063a ततः कृष्णस्तु समरे दृष्ट्वा भीष्मपराक्रमम्
BR-06-04-055-063c सम्प्रेक्ष्य च महाबाहुः पार्थस्य मृदुयुद्धताम्
BR-06-04-055-064a भीष्मं च शरवर्षाणि सृजन्तमनिशं युधि
BR-06-04-055-064c प्रतपन्तमिवादित्यं मध्यमासाद्य सेनयोः
BR-06-04-055-065a वरान्वरान्विनिघ्नन्तं पाण्डुपुत्रस्य सैनिकान्
BR-06-04-055-065c युगान्तमिव कुर्वाणं भीष्मं यौधिष्ठिरे बले
BR-06-04-055-066a अमृष्यमाणो भगवान्केशवः परवीरहा
BR-06-04-055-066c अचिन्तयदमेयात्मा नास्ति यौधिष्ठिरं बलम्
BR-06-04-055-067a एकाह्ना हि रणे भीष्मो नाशयेद्देवदानवान्
BR-06-04-055-067c किमु पाण्डुसुतान्युद्धे सबलान्सपदानुगान्
BR-06-04-055-068a द्रवते च महत्सैन्यं पाण्डवस्य महात्मनः
BR-06-04-055-068c एते च कौरवास्तूर्णं प्रभग्नान्दृश्य सोमकान्
BR-06-04-055-068e आद्रवन्ति रणे हृष्टा हर्षयन्तः पितामहम्
BR-06-04-055-069a सोऽहं भीष्मं निहन्म्यद्य पाण्डवार्थाय दंशितः
BR-06-04-055-069c भारमेतं विनेष्यामि पाण्डवानां महात्मनाम्
BR-06-04-055-070a अर्जुनोऽपि शरैस्तीक्ष्णैर्वध्यमानो हि संयुगे
BR-06-04-055-070c कर्तव्यं नाभिजानाति रणे भीष्मस्य गौरवात्
BR-06-04-055-071a तथा चिन्तयतस्तस्य भूय एव पितामहः
BR-06-04-055-071c प्रेषयामास सङ्क्रुद्धः शरान्पार्थरथं प्रति
BR-06-04-055-072a तेषां बहुत्वाद्धि भृशं शराणां दिशोऽथ सर्वाः पिहिता बभूवुः
BR-06-04-055-072c न चान्तरिक्षं न दिशो न भूमिर्न भास्करोऽदृश्यत रश्मिमाली
BR-06-04-055-072e ववुश्च वातास्तुमुलाः सधूमा दिशश्च सर्वाः क्षुभिता बभूवुः
BR-06-04-055-073a द्रोणो विकर्णोऽथ जयद्रथश्च भूरिश्रवाः कृतवर्मा कृपश्च
BR-06-04-055-073c श्रुतायुरम्बष्ठपतिश्च राजा विन्दानुविन्दौ च सुदक्षिणश्च
BR-06-04-055-074a प्राच्याश्च सौवीरगणाश्च सर्वे वसातयः क्षुद्रकमालवाश्च
BR-06-04-055-074c किरीटिनं त्वरमाणाभिसस्रुर्निदेशगाः शान्तनवस्य राज्ञः
BR-06-04-055-075a तं वाजिपादातरथौघजालैरनेकसाहस्रशतैर्ददर्श
BR-06-04-055-075c किरीटिनं सम्परिवार्यमाणं शिनेर्नप्ता वारणयूथपैश्च
BR-06-04-055-076a ततस्तु दृष्ट्वार्जुनवासुदेवौ पदातिनागाश्वरथैः समन्तात्
BR-06-04-055-076c अभिद्रुतौ शस्त्रभृतां वरिष्ठौ शिनिप्रवीरोऽभिससार तूर्णम्
BR-06-04-055-077a स तान्यनीकानि महाधनुष्माञ्शिनिप्रवीरः सहसाभिपत्य
BR-06-04-055-077c चकार साहाय्यमथार्जुनस्य विष्णुर्यथा वृत्रनिषूदनस्य
BR-06-04-055-078a विशीर्णनागाश्वरथध्वजौघं भीष्मेण वित्रासितसर्वयोधम्
BR-06-04-055-078c युधिष्ठिरानीकमभिद्रवन्तं प्रोवाच सन्दृश्य शिनिप्रवीरः
BR-06-04-055-079a क्व क्षत्रिया यास्यथ नैष धर्मः सतां पुरस्तात्कथितः पुराणैः
BR-06-04-055-079c मा स्वां प्रतिज्ञां जहत प्रवीराः स्वं वीरधर्मं परिपालयध्वम्
BR-06-04-055-080a तान्वासवानन्तरजो निशम्य नरेन्द्रमुख्यान्द्रवतः समन्तात्
BR-06-04-055-080c पार्थस्य दृष्ट्वा मृदुयुद्धतां च भीष्मं च सङ्ख्ये समुदीर्यमाणम्
BR-06-04-055-081a अमृष्यमाणः स ततो महात्मा यशस्विनं सर्वदशार्हभर्ता
BR-06-04-055-081c उवाच शैनेयमभिप्रशंसन्दृष्ट्वा कुरूनापततः समन्तात्
BR-06-04-055-082a ये यान्ति यान्त्वेव शिनिप्रवीर येऽपि स्थिताः सात्वत तेऽपि यान्तु
BR-06-04-055-082c भीष्मं रथात्पश्य निपात्यमानं द्रोणं च सङ्ख्ये सगणं मयाद्य
BR-06-04-055-083a नासौ रथः सात्वत कौरवाणां क्रुद्धस्य मुच्येत रणेऽद्य कश्चित्
BR-06-04-055-083c तस्मादहं गृह्य रथाङ्गमुग्रं प्राणं हरिष्यामि महाव्रतस्य
BR-06-04-055-084a निहत्य भीष्मं सगणं तथाजौ द्रोणञ्च शैनेय रथप्रवीरम्
BR-06-04-055-084c प्रीतिं करिष्यामि धनञ्जयस्य राज्ञश्च भीमस्य तथाश्विनोश्च
BR-06-04-055-085a निहत्य सर्वान्धृतराष्ट्रपुत्रांस्तत्पक्षिणो ये च नरेन्द्रमुख्याः
BR-06-04-055-085c राज्येन राजानमजातशत्रुं सम्पादयिष्याम्यहमद्य हृष्टः
BR-06-04-055-086a ततः सुनाभं वसुदेवपुत्रः सूर्यप्रभं वज्रसमप्रभावम्
BR-06-04-055-086c क्षुरान्तमुद्यम्य भुजेन चक्रं रथादवप्लुत्य विसृज्य वाहान्
BR-06-04-055-087a सङ्कम्पयन्गां चरणैर्महात्मा वेगेन कृष्णः प्रससार भीष्मम्
BR-06-04-055-087c मदान्धमाजौ समुदीर्णदर्पः सिंहो जिघांसन्निव वारणेन्द्रम्
BR-06-04-055-088a सोऽभ्यद्रवद्भीष्ममनीकमध्ये क्रुद्धो महेन्द्रावरजः प्रमाथी
BR-06-04-055-088c व्यालम्बिपीतान्तपटश्चकाशे घनो यथा खेऽचिरभापिनद्धः
BR-06-04-055-089a सुदर्शनं चास्य रराज शौरेस्तच्चक्रपद्मं सुभुजोरुनालम्
BR-06-04-055-089c यथादिपद्मं तरुणार्कवर्णं रराज नारायणनाभिजातम्
BR-06-04-055-090a तत्कृष्णकोपोदयसूर्यबुद्धं क्षुरान्ततीक्ष्णाग्रसुजातपत्रम्
BR-06-04-055-090c तस्यैव देहोरुसरःप्ररूढं रराज नारायणबाहुनालम्
BR-06-04-055-091a तमात्तचक्रं प्रणदन्तमुच्चैः क्रुद्धं महेन्द्रावरजं समीक्ष्य
BR-06-04-055-091c सर्वाणि भूतानि भृशं विनेदुः क्षयं कुरूणामिति चिन्तयित्वा
BR-06-04-055-092a स वासुदेवः प्रगृहीतचक्रः संवर्तयिष्यन्निव जीवलोकम्
BR-06-04-055-092c अभ्युत्पतँल्लोकगुरुर्बभासे भूतानि धक्ष्यन्निव कालवह्निः
BR-06-04-055-093a तमापतन्तं प्रगृहीतचक्रं समीक्ष्य देवं द्विपदां वरिष्ठम्
BR-06-04-055-093c असम्भ्रमात्कार्मुकबाणपाणी रथे स्थितः शान्तनवोऽभ्युवाच
BR-06-04-055-094a एह्येहि देवेश जगन्निवास नमोऽस्तु ते शार्ङ्गरथाङ्गपाणे
BR-06-04-055-094c प्रसह्य मां पातय लोकनाथ रथोत्तमाद्भूतशरण्य सङ्ख्ये
BR-06-04-055-095a त्वया हतस्येह ममाद्य कृष्ण श्रेयः परस्मिन्निह चैव लोके
BR-06-04-055-095c सम्भावितोऽस्म्यन्धकवृष्णिनाथ लोकैस्त्रिभिर्वीर तवाभियानात्
BR-06-04-055-096a रथादवप्लुत्य ततस्त्वरावान्पार्थोऽप्यनुद्रुत्य यदुप्रवीरम्
BR-06-04-055-096c जग्राह पीनोत्तमलम्बबाहुं बाह्वोर्हरिं व्यायतपीनबाहुः
BR-06-04-055-097a निगृह्यमाणश्च तदादिदेवो भृशं सरोषः किल नाम योगी
BR-06-04-055-097c आदाय वेगेन जगाम विष्णुर्जिष्णुं महावात इवैकवृक्षम्
BR-06-04-055-098a पार्थस्तु विष्टभ्य बलेन पादौ भीष्मान्तिकं तूर्णमभिद्रवन्तम्
BR-06-04-055-098c बलान्निजग्राह किरीटमाली पदेऽथ राजन्दशमे कथञ्चित्
BR-06-04-055-099a अवस्थितं च प्रणिपत्य कृष्णं प्रीतोऽर्जुनः काञ्चनचित्रमाली
BR-06-04-055-099c उवाच कोपं प्रतिसंहरेति गतिर्भवान्केशव पाण्डवानाम्
BR-06-04-055-100a न हास्यते कर्म यथाप्रतिज्ञं पुत्रैः शपे केशव सोदरैश्च
BR-06-04-055-100c अन्तं करिष्यामि यथा कुरूणां त्वयाहमिन्द्रानुज सम्प्रयुक्तः
BR-06-04-055-101a ततः प्रतिज्ञां समयं च तस्मै जनार्दनः प्रीतमना निशम्य
BR-06-04-055-101c स्थितः प्रिये कौरवसत्तमस्य रथं सचक्रः पुनरारुरोह
BR-06-04-055-102a स तानभीषून्पुनराददानः प्रगृह्य शङ्खं द्विषतां निहन्ता
BR-06-04-055-102c विनादयामास ततो दिशश्च स पाञ्चजन्यस्य रवेण शौरिः
BR-06-04-055-103a व्याविद्धनिष्काङ्गदकुण्डलं तं रजोविकीर्णाञ्चितपक्ष्मनेत्रम्
BR-06-04-055-103c विशुद्धदंष्ट्रं प्रगृहीतशङ्खं विचुक्रुशुः प्रेक्ष्य कुरुप्रवीराः
BR-06-04-055-104a मृदङ्गभेरीपटहप्रणादा नेमिस्वना दुन्दुभिनिस्वनाश्च
BR-06-04-055-104c ससिंहनादाश्च बभूवुरुग्राः सर्वेष्वनीकेषु ततः कुरूणाम्
BR-06-04-055-105a गाण्डीवघोषः स्तनयित्नुकल्पो जगाम पार्थस्य नभो दिशश्च
BR-06-04-055-105c जग्मुश्च बाणा विमलाः प्रसन्नाः सर्वा दिशः पाण्डवचापमुक्ताः
BR-06-04-055-106a तं कौरवाणामधिपो बलेन भीष्मेण भूरिश्रवसा च सार्धम्
BR-06-04-055-106c अभ्युद्ययावुद्यतबाणपाणिः कक्षं दिधक्षन्निव धूमकेतुः
BR-06-04-055-107a अथार्जुनाय प्रजहार भल्लान्भूरिश्रवाः सप्त सुवर्णपुङ्खान्
BR-06-04-055-107c दुर्योधनस्तोमरमुग्रवेगं शल्यो गदां शान्तनवश्च शक्तिम्
BR-06-04-055-108a स सप्तभिः सप्त शरप्रवेकान्संवार्य भूरिश्रवसा विसृष्टान्
BR-06-04-055-108c शितेन दुर्योधनबाहुमुक्तं क्षुरेण तत्तोमरमुन्ममाथ
BR-06-04-055-109a ततः शुभामापततीं स शक्तिं विद्युत्प्रभां शान्तनवेन मुक्ताम्
BR-06-04-055-109c गदां च मद्राधिपबाहुमुक्तां द्वाभ्यां शराभ्यां निचकर्त वीरः
BR-06-04-055-110a ततो भुजाभ्यां बलवद्विकृष्य चित्रं धनुर्गाण्डिवमप्रमेयम्
BR-06-04-055-110c माहेन्द्रमस्त्रं विधिवत्सुघोरं प्रादुश्चकाराद्भुतमन्तरिक्षे
BR-06-04-055-111a तेनोत्तमास्त्रेण ततो महात्मा सर्वाण्यनीकानि महाधनुष्मान्
BR-06-04-055-111c शरौघजालैर्विमलाग्निवर्णैर्निवारयामास किरीटमाली
BR-06-04-055-112a शिलीमुखाः पार्थधनुःप्रमुक्ता रथान्ध्वजाग्राणि धनूंषि बाहून्
BR-06-04-055-112c निकृत्य देहान्विविशुः परेषां नरेन्द्रनागेन्द्रतुरङ्गमाणाम्
BR-06-04-055-113a ततो दिशश्चानुदिशश्च पार्थः शरैः सुधारैर्निशितैर्वितत्य
BR-06-04-055-113c गाण्डीवशब्देन मनांसि तेषां किरीटमाली व्यथयां चकार
BR-06-04-055-114a तस्मिंस्तथा घोरतमे प्रवृत्ते शङ्खस्वना दुन्दुभिनिस्वनाश्च
BR-06-04-055-114c अन्तर्हिता गाण्डिवनिस्वनेन भभूवुरुग्राश्च रणप्रणादाः
BR-06-04-055-115a गाण्डीवशब्दं तमथो विदित्वा विराटराजप्रमुखा नृवीराः
BR-06-04-055-115c पाञ्चालराजो द्रुपदश्च वीरस्तं देशमाजग्मुरदीनसत्त्वाः
BR-06-04-055-116a सर्वाणि सैन्यानि तु तावकानि यतो यतो गाण्डिवजः प्रणादः
BR-06-04-055-116c ततस्ततः सन्नतिमेव जग्मुर्न तं प्रतीपोऽभिससार कश्चित्
BR-06-04-055-117a तस्मिन्सुघोरे नृपसम्प्रहारे हताः प्रवीराः सरथाः ससूताः
BR-06-04-055-117c गजाश्च नाराचनिपाततप्ता महापताकाः शुभरुक्मकक्ष्याः
BR-06-04-055-118a परीतसत्त्वाः सहसा निपेतुः किरीटिना भिन्नतनुत्रकायाः
BR-06-04-055-118c दृढाहताः पत्रिभिरुग्रवेगैः पार्थेन भल्लैर्निशितैः शिताग्रैः
BR-06-04-055-119a निकृत्तयन्त्रा निहतेन्द्रकीला ध्वजा महान्तो ध्वजिनीमुखेषु
BR-06-04-055-119c पदातिसङ्घाश्च रथाश्च सङ्ख्ये हयाश्च नागाश्च धनञ्जयेन
BR-06-04-055-120a बाणाहतास्तूर्णमपेतसत्त्वा विष्टभ्य गात्राणि निपेतुरुर्व्याम्
BR-06-04-055-120c ऐन्द्रेण तेनास्त्रवरेण राजन्महाहवे भिन्नतनुत्रदेहाः
BR-06-04-055-121a ततः शरौघैर्निशितैः किरीटिना नृदेहशस्त्रक्षतलोहितोदा
BR-06-04-055-121c नदी सुघोरा नरदेहफेना प्रवर्तिता तत्र रणाजिरे वै
BR-06-04-055-122a वेगेन सातीव पृथुप्रवाहा प्रसुस्रुता भैरवारावरूपा
BR-06-04-055-122c परेतनागाश्वशरीररोधा नरान्त्रमज्जाभृतमांसपङ्का
BR-06-04-055-123a प्रभूतरक्षोगणभूतसेविता शिरःकपालाकुलकेशशाद्वला
BR-06-04-055-123c शरीरसङ्घातसहस्रवाहिनी विशीर्णनानाकवचोर्मिसङ्कुला
BR-06-04-055-124a नराश्वनागास्थिनिकृत्तशर्करा विनाशपातालवती भयावहा
BR-06-04-055-124c तां कङ्कमालावृतगृध्रकह्वैः क्रव्यादसङ्घैश्च तरक्षुभिश्च
BR-06-04-055-125a उपेतकूलां ददृशुः समन्तात्क्रूरां महावैतरणीप्रकाशाम्
BR-06-04-055-125c प्रवर्तितामर्जुनबाणसङ्घैर्मेदोवसासृक्प्रवहां सुभीमाम्
BR-06-04-055-126a ते चेदिपाञ्चालकरूषमत्स्याः पार्थाश्च सर्वे सहिताः प्रणेदुः
BR-06-04-055-126c वित्रास्य सेनां ध्वजिनीपतीनां सिंहो मृगाणामिव यूथसङ्घान्
BR-06-04-055-126e विनेदतुस्तावतिहर्षयुक्तौ गाण्डीवधन्वा च जनार्दनश्च
BR-06-04-055-127a ततो रविं संहृतरश्मिजालं दृष्ट्वा भृशं शस्त्रपरिक्षताङ्गाः
BR-06-04-055-127c तदैन्द्रमस्त्रं विततं सुघोरमसह्यमुद्वीक्ष्य युगान्तकल्पम्
BR-06-04-055-128a अथापयानं कुरवः सभीष्माः सद्रोणदुर्योधनबाह्लिकाश्च
BR-06-04-055-128c चक्रुर्निशां सन्धिगतां समीक्ष्य विभावसोर्लोहितराजियुक्ताम्
BR-06-04-055-129a अवाप्य कीर्तिं च यशश्च लोके विजित्य शत्रूंश्च धनञ्जयोऽपि
BR-06-04-055-129c ययौ नरेन्द्रैः सह सोदरैश्च समाप्तकर्मा शिबिरं निशायाम्
BR-06-04-055-129e ततः प्रजज्ञे तुमुलः कुरूणां निशामुखे घोरतरः प्रणादः
BR-06-04-055-130a रणे रथानामयुतं निहत्य हता गजाः सप्तशतार्जुनेन
BR-06-04-055-130c प्राच्याश्च सौवीरगणाश्च सर्वे निपातिताः क्षुद्रकमालवाश्च
BR-06-04-055-130e महत्कृतं कर्म धनञ्जयेन कर्तुं यथा नार्हति कश्चिदन्यः
BR-06-04-055-131a श्रुतायुरम्बष्ठपतिश्च राजा तथैव दुर्मर्षणचित्रसेनौ
BR-06-04-055-131c द्रोणः कृपः सैन्धवबाह्लिकौ च भूरिश्रवाः शल्यशलौ च राजन्
BR-06-04-055-131e स्वबाहुवीर्येण जिताः सभीष्माः किरीटिना लोकमहारथेन
BR-06-04-055-132a इति ब्रुवन्तः शिबिराणि जग्मुः सर्वे गणा भारत ये त्वदीयाः
BR-06-04-055-132c उल्कासहस्रैश्च सुसम्प्रदीप्तैर्विभ्राजमानैश्च तथा प्रदीपैः
BR-06-04-055-132e किरीटिवित्रासितसर्वयोधा चक्रे निवेशं ध्वजिनी कुरूणाम्

