001	श्रीभगवानुवाच
001a	भूय एव महाबाहो शृणु मे परमं वचः
001c	यत्तेऽहं प्रीयमाणाय वक्ष्यामि हितकाम्यया
002a	न मे विदुः सुरगणाः प्रभवं न महर्षयः
002c	अहमादिर्हि देवानां महर्षीणां च सर्वशः
003a	यो मामजमनादिं च वेत्ति लोकमहेश्वरम्
003c	असम्मूढः स मर्त्येषु सर्वपापैः प्रमुच्यते
004a	बुद्धिर्ज्ञानमसंमोहः क्षमा सत्यं दमः शमः
004c	सुखं दुःखं भवोऽभावो भयं चाभयमेव च
005a	अहिंसा समता तुष्टिस्तपो दानं यशोऽयशः
005c	भवन्ति भावा भूतानां मत्त एव पृथग्विधाः
006a	महर्षयः सप्त पूर्वे चत्वारो मनवस्तथा
006c	मद्भावा मानसा जाता येषां लोक इमाः प्रजाः
007a	एतां विभूतिं योगं च मम यो वेत्ति तत्त्वतः
007c	सोऽविकम्पेन योगेन युज्यते नात्र संशयः
008a	अहं सर्वस्य प्रभवो मत्तः सर्वं प्रवर्तते
008c	इति मत्वा भजन्ते मां बुधा भावसमन्विताः
009a	मच्चित्ता मद्गतप्राणा बोधयन्तः परस्परम्
009c	कथयन्तश्च मां नित्यं तुष्यन्ति च रमन्ति च
010a	तेषां सततयुक्तानां भजतां प्रीतिपूर्वकम्
010c	ददामि बुद्धियोगं तं येन मामुपयान्ति ते
011a	तेषामेवानुकम्पार्थमहमज्ञानजं तमः
011c	नाशयाम्यात्मभावस्थो ज्ञानदीपेन भास्वता
012	अर्जुन उवाच
012a	परं ब्रह्म परं धाम पवित्रं परमं भवान्
012c	पुरुषं शाश्वतं दिव्यमादिदेवमजं विभुम्
013a	आहुस्त्वामृषयः सर्वे देवर्षिर्नारदस्तथा
013c	असितो देवलो व्यासः स्वयं चैव ब्रवीषि मे
014a	सर्वमेतदृतं मन्ये यन्मां वदसि केशव
014c	न हि ते भगवन्व्यक्तिं विदुर्देवा न दानवाः
015a	स्वयमेवात्मनात्मानं वेत्थ त्वं पुरुषोत्तम
015c	भूतभावन भूतेश देवदेव जगत्पते
016a	वक्तुमर्हस्यशेषेण दिव्या ह्यात्मविभूतयः
016c	याभिर्विभूतिभिर्लोकानिमांस्त्वं व्याप्य तिष्ठसि
017a	कथं विद्यामहं योगिंस्त्वां सदा परिचिन्तयन्
017c	केषु केषु च भावेषु चिन्त्योऽसि भगवन्मया
018a	विस्तरेणात्मनो योगं विभूतिं च जनार्दन
018c	भूयः कथय तृप्तिर्हि शृण्वतो नास्ति मेऽमृतम्
019	श्रीभगवानुवाच
019a	हन्त ते कथयिष्यामि दिव्या ह्यात्मविभूतयः
019c	प्राधान्यतः कुरुश्रेष्ठ नास्त्यन्तो विस्तरस्य मे
020a	अहमात्मा गुडाकेश सर्वभूताशयस्थितः
020c	अहमादिश्च मध्यं च भूतानामन्त एव च
021a	आदित्यानामहं विष्णुर्ज्योतिषां रविरंशुमान्
021c	मरीचिर्मरुतामस्मि नक्षत्राणामहं शशी
022a	वेदानां सामवेदोऽस्मि देवानामस्मि वासवः
022c	इन्द्रियाणां मनश्चास्मि भूतानामस्मि चेतना
023a	रुद्राणां शङ्करश्चास्मि वित्तेशो यक्षरक्षसाम्
023c	वसूनां पावकश्चास्मि मेरुः शिखरिणामहम्
024a	पुरोधसां च मुख्यं मां विद्धि पार्थ बृहस्पतिम्
024c	सेनानीनामहं स्कन्दः सरसामस्मि सागरः
025a	महर्षीणां भृगुरहं गिरामस्म्येकमक्षरम्
025c	यज्ञानां जपयज्ञोऽस्मि स्थावराणां हिमालयः
026a	अश्वत्थः सर्ववृक्षाणां देवर्षीणां च नारदः
026c	गन्धर्वाणां चित्ररथः सिद्धानां कपिलो मुनिः
027a	उच्चैःश्रवसमश्वानां विद्धि माममृतोद्भवम्
027c	ऐरावतं गजेन्द्राणां नराणां च नराधिपम्
028a	आयुधानामहं वज्रं धेनूनामस्मि कामधुक्
028c	प्रजनश्चास्मि कन्दर्पः सर्पाणामस्मि वासुकिः
029a	अनन्तश्चास्मि नागानां वरुणो यादसामहम्
029c	पितॄणामर्यमा चास्मि यमः संयमतामहम्
030a	प्रह्लादश्चास्मि दैत्यानां कालः कलयतामहम्
030c	मृगाणां च मृगेन्द्रोऽहं वैनतेयश्च पक्षिणाम्
031a	पवनः पवतामस्मि रामः शस्त्रभृतामहम्
031c	झषाणां मकरश्चास्मि स्रोतसामस्मि जाह्नवी
032a	सर्गाणामादिरन्तश्च मध्यं चैवाहमर्जुन
032c	अध्यात्मविद्या विद्यानां वादः प्रवदतामहम्
033a	अक्षराणामकारोऽस्मि द्वन्द्वः सामासिकस्य च
033c	अहमेवाक्षयः कालो धाताहं विश्वतोमुखः
034a	मृत्युः सर्वहरश्चाहमुद्भवश्च भविष्यताम्
034c	कीर्तिः श्रीर्वाक्च नारीणां स्मृतिर्मेधा धृतिः क्षमा
035a	बृहत्साम तथा साम्नां गायत्री छन्दसामहम्
035c	मासानां मार्गशीर्षोऽहमृतूनां कुसुमाकरः
036a	द्यूतं छलयतामस्मि तेजस्तेजस्विनामहम्
036c	जयोऽस्मि व्यवसायोऽस्मि सत्त्वं सत्त्ववतामहम्
037a	वृष्णीनां वासुदेवोऽस्मि पाण्डवानां धनञ्जयः
037c	मुनीनामप्यहं व्यासः कवीनामुशना कविः
038a	दण्डो दमयतामस्मि नीतिरस्मि जिगीषताम्
038c	मौनं चैवास्मि गुह्यानां ज्ञानं ज्ञानवतामहम्
039a	यच्चापि सर्वभूतानां बीजं तदहमर्जुन
039c	न तदस्ति विना यत्स्यान्मया भूतं चराचरम्
040a	नान्तोऽस्ति मम दिव्यानां विभूतीनां परन्तप
040c	एष तूद्देशतः प्रोक्तो विभूतेर्विस्तरो मया
041a	यद्यद्विभूतिमत्सत्त्वं श्रीमदूर्जितमेव वा
041c	तत्तदेवावगच्छ त्वं मम तेजोंशसम्भवम्
042a	अथ वा बहुनैतेन किं ज्ञातेन तवार्जुन
042c	विष्टभ्याहमिदं कृत्स्नमेकांशेन स्थितो जगत्
