BR-06-04-106-001  सञ्जय उवाच
BR-06-04-106-001a अर्जुनस्तु रणे राजन्दृष्ट्वा भीष्मस्य विक्रमम्
BR-06-04-106-001c शिखण्डिनमथोवाच समभ्येहि पितामहम्
BR-06-04-106-002a न चापि भीस्त्वया कार्या भीष्मादद्य कथञ्चन
BR-06-04-106-002c अहमेनं शरैस्तीक्ष्णैः पातयिष्ये रथोत्तमात्
BR-06-04-106-003a एवमुक्तस्तु पार्थेन शिखण्डी भरतर्षभ
BR-06-04-106-003c अभ्यद्रवत गाङ्गेयं श्रुत्वा पार्थस्य भाषितम्
BR-06-04-106-004a धृष्टद्युम्नस्तथा राजन्सौभद्रश्च महारथः
BR-06-04-106-004c हृष्टावाद्रवतां भीष्मं श्रुत्वा पार्थस्य भाषितम्
BR-06-04-106-005a विराटद्रुपदौ वृद्धौ कुन्तिभोजश्च दंशितः
BR-06-04-106-005c अभ्यद्रवत गाङ्गेयं पुत्रस्य तव पश्यतः
BR-06-04-106-006a नकुलः सहदेवश्च धर्मराजश्च वीर्यवान्
BR-06-04-106-006c तथेतराणि सैन्यानि सर्वाण्येव विशाम्पते
BR-06-04-106-006e समाद्रवन्त गाङ्गेयं श्रुत्वा पार्थस्य भाषितम्
BR-06-04-106-007a प्रत्युद्ययुस्तावकाश्च समेतास्तान्महारथान्
BR-06-04-106-007c यथाशक्ति यथोत्साहं तन्मे निगदतः शृणु
BR-06-04-106-008a चित्रसेनो महाराज चेकितानं समभ्ययात्
BR-06-04-106-008c भीष्मप्रेप्सुं रणे यान्तं वृषं व्याघ्रशिशुर्यथा
BR-06-04-106-009a धृष्टद्युम्नं महाराज भीष्मान्तिकमुपागतम्
BR-06-04-106-009c त्वरमाणो रणे यत्तं कृतवर्मा न्यवारयत्
BR-06-04-106-010a भीमसेनं सुसङ्क्रुद्धं गाङ्गेयस्य वधैषिणम्
BR-06-04-106-010c त्वरमाणो महाराज सौमदत्तिर्न्यवारयत्
BR-06-04-106-011a तथैव नकुलं वीरं किरन्तं सायकान्बहून्
BR-06-04-106-011c विकर्णो वारयामास इच्छन्भीष्मस्य जीवितम्
BR-06-04-106-012a सहदेवं तथा यान्तं यत्तं भीष्मरथं प्रति
BR-06-04-106-012c वारयामास सङ्क्रुद्धः कृपः शारद्वतो युधि
BR-06-04-106-013a राक्षसं क्रूरकर्माणं भैमसेनिं महाबलम्
BR-06-04-106-013c भीष्मस्य निधनं प्रेप्सुं दुर्मुखोऽभ्यद्रवद्बली
BR-06-04-106-014a सात्यकिं समरे क्रुद्धमार्श्यशृङ्गिरवारयत्
BR-06-04-106-014c अभिमन्युं महाराज यान्तं भीष्मरथं प्रति
BR-06-04-106-014e सुदक्षिणो महाराज काम्बोजः प्रत्यवारयत्
BR-06-04-106-015a विराटद्रुपदौ वृद्धौ समेतावरिमर्दनौ
BR-06-04-106-015c अश्वत्थामा ततः क्रुद्धो वारयामास भारत
BR-06-04-106-016a तथा पाण्डुसुतं ज्येष्ठं भीष्मस्य वधकाङ्क्षिणम्
BR-06-04-106-016c भारद्वाजो रणे यत्तो धर्मपुत्रमवारयत्
BR-06-04-106-017a अर्जुनं रभसं युद्धे पुरस्कृत्य शिखण्डिनम्
BR-06-04-106-017c भीष्मप्रेप्सुं महाराज तापयन्तं दिशो दश
BR-06-04-106-017e दुःशासनो महेष्वासो वारयामास संयुगे
BR-06-04-106-018a अन्ये च तावका योधाः पाण्डवानां महारथान्
BR-06-04-106-018c भीष्मायाभिमुखं यातान्वारयामासुराहवे
BR-06-04-106-019a धृष्टद्युम्नस्तु सैन्यानि प्राक्रोशत पुनः पुनः
BR-06-04-106-019c अभिद्रवत संरब्धा भीष्ममेकं महाबलम्
BR-06-04-106-020a एषोऽर्जुनो रणे भीष्मं प्रयाति कुरुनन्दनः
BR-06-04-106-020c अभिद्रवत मा भैष्ट भीष्मो न प्राप्स्यते हि वः
BR-06-04-106-021a अर्जुनं समरे योद्धुं नोत्सहेतापि वासवः
BR-06-04-106-021c किमु भीष्मो रणे वीरा गतसत्त्वोऽल्पजीवितः
BR-06-04-106-022a इति सेनापतेः श्रुत्वा पाण्डवानां महारथाः
BR-06-04-106-022c अभ्यद्रवन्त संहृष्टा गाङ्गेयस्य रथं प्रति
BR-06-04-106-023a आगच्छतस्तान्समरे वार्योघान्प्रबलानिव
BR-06-04-106-023c न्यवारयन्त संहृष्टास्तावकाः पुरुषर्षभाः
BR-06-04-106-024a दुःशासनो महाराज भयं त्यक्त्वा महारथः
BR-06-04-106-024c भीष्मस्य जीविताकाङ्क्षी धनञ्जयमुपाद्रवत्
BR-06-04-106-025a तथैव पाण्डवाः शूरा गाङ्गेयस्य रथं प्रति
BR-06-04-106-025c अभ्यद्रवन्त सङ्ग्रामे तव पुत्रान्महारथान्
BR-06-04-106-026a तत्राद्भुतमपश्याम चित्ररूपं विशाम्पते
BR-06-04-106-026c दुःशासनरथं प्राप्तो यत्पार्थो नात्यवर्तत
BR-06-04-106-027a यथा वारयते वेला क्षुभितं वै महार्णवम्
BR-06-04-106-027c तथैव पाण्डवं क्रुद्धं तव पुत्रो न्यवारयत्
BR-06-04-106-028a उभौ हि रथिनां श्रेष्ठावुभौ भारत दुर्जयौ
BR-06-04-106-028c उभौ चन्द्रार्कसदृशौ कान्त्या दीप्त्या च भारत
BR-06-04-106-029a तौ तथा जातसंरम्भावन्योन्यवधकाङ्क्षिणौ
BR-06-04-106-029c समीयतुर्महासंख्ये मयशक्रौ यथा पुरा
BR-06-04-106-030a दुःशासनो महाराज पाण्डवं विशिखैस्त्रिभिः
BR-06-04-106-030c वासुदेवं च विंशत्या ताडयामास संयुगे
BR-06-04-106-031a ततोऽर्जुनो जातमन्युर्वार्ष्णेयं वीक्ष्य पीडितम्
BR-06-04-106-031c दुःशासनं शतेनाजौ नाराचानां समार्पयत्
BR-06-04-106-031e ते तस्य कवचं भित्त्वा पपुः शोणितमाहवे
BR-06-04-106-032a दुःशासनस्ततः क्रुद्धः पार्थं विव्याध पञ्चभिः
BR-06-04-106-032c ललाटे भरतश्रेष्ठ शरैः सन्नतपर्वभिः
BR-06-04-106-033a ललाटस्थैस्तु तैर्बाणैः शुशुभे पाण्डवोत्तमः
BR-06-04-106-033c यथा मेरुर्महाराज शृङ्गैरत्यर्थमुच्छ्रितैः
BR-06-04-106-034a सोऽतिविद्धो महेष्वासः पुत्रेण तव धन्विना
BR-06-04-106-034c व्यराजत रणे पार्थः किंशुकः पुष्पवानिव
BR-06-04-106-035a दुःशासनं ततः क्रुद्धः पीडयामास पाण्डवः
BR-06-04-106-035c पर्वणीव सुसङ्क्रुद्धो राहुरुग्रो निशाकरम्
BR-06-04-106-036a पीड्यमानो बलवता पुत्रस्तव विशाम्पते
BR-06-04-106-036c विव्याध समरे पार्थं कङ्कपत्रैः शिलाशितैः
BR-06-04-106-037a तस्य पार्थो धनुश्छित्त्वा त्वरमाणः पराक्रमी
BR-06-04-106-037c आजघान ततः पश्चात्पुत्रं ते नवभिः शरैः
BR-06-04-106-038a सोऽन्यत्कार्मुकमादाय भीष्मस्य प्रमुखे स्थितः
BR-06-04-106-038c अर्जुनं पञ्चविंशत्या बाह्वोरुरसि चार्पयत्
BR-06-04-106-039a तस्य क्रुद्धो महाराज पाण्डवः शत्रुकर्शनः
BR-06-04-106-039c अप्रैषीद्विशिखान्घोरान्यमदण्डोपमान्बहून्
BR-06-04-106-040a अप्राप्तानेव तान्बाणांश्चिच्छेद तनयस्तव
BR-06-04-106-040c यतमानस्य पार्थस्य तदद्भुतमिवाभवत्
BR-06-04-106-040e पार्थं च निशितैर्बाणैरविध्यत्तनयस्तव
BR-06-04-106-041a ततः क्रुद्धो रणे पार्थः शरान्सन्धाय कार्मुके
BR-06-04-106-041c प्रेषयामास समरे स्वर्णपुङ्खाञ्शिलाशितान्
BR-06-04-106-042a न्यमज्जंस्ते महाराज तस्य काये महात्मनः
BR-06-04-106-042c यथा हंसा महाराज तडागं प्राप्य भारत
BR-06-04-106-043a पीडितश्चैव पुत्रस्ते पाण्डवेन महात्मना
BR-06-04-106-043c हित्वा पार्थं रणे तूर्णं भीष्मस्य रथमाश्रयत्
BR-06-04-106-043e अगाधे मज्जतस्तस्य द्वीपो भीष्मोऽभवत्तदा
BR-06-04-106-044a प्रतिलभ्य ततः संज्ञां पुत्रस्तव विशाम्पते
BR-06-04-106-044c अवारयत्ततः शूरो भूय एव पराक्रमी
BR-06-04-106-045a शरैः सुनिशितैः पार्थं यथा वृत्रः पुरन्दरम्
BR-06-04-106-045c निर्बिभेद महावीर्यो विव्यथे नैव चार्जुनात्

