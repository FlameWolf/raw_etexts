001	धृतराष्ट्र उवाच
001a	मेरोरथोत्तरं पार्श्वं पूर्वं चाचक्ष्व सञ्जय
001c	निखिलेन महाबुद्धे माल्यवन्तं च पर्वतम्
002	सञ्जय उवाच
002a	दक्षिणेन तु नीलस्य मेरोः पार्श्वे तथोत्तरे
002c	उत्तराः कुरवो राजन्पुण्याः सिद्धनिषेविताः
003a	तत्र वृक्षा मधुफला नित्यपुष्पफलोपगाः
003c	पुष्पाणि च सुगन्धीनि रसवन्ति फलानि च
004a	सर्वकामफलास्तत्र केचिद्वृक्षा जनाधिप
004c	अपरे क्षीरिणो नाम वृक्षास्तत्र नराधिप
005a	ये क्षरन्ति सदा क्षीरं षड्रसं ह्यमृतोपमम्
005c	वस्त्राणि च प्रसूयन्ते फलेष्वाभरणानि च
006a	सर्वा मणिमयी भूमिः सूक्ष्मकाञ्चनवालुका
006c	सर्वत्र सुखसंस्पर्शा निष्पङ्का च जनाधिप
007a	देवलोकच्युताः सर्वे जायन्ते तत्र मानवाः
007c	तुल्यरूपगुणोपेताः समेषु विषमेषु च
008a	मिथुनानि च जायन्ते स्त्रियश्चाप्सरसोपमाः
008c	तेषां ते क्षीरिणां क्षीरं पिबन्त्यमृतसन्निभम्
009a	मिथुनं जायमानं वै समं तच्च प्रवर्धते
009c	तुल्यरूपगुणोपेतं समवेषं तथैव च
009e	एकैकमनुरक्तं च चक्रवाकसमं विभो
010a	निरामया वीतशोका नित्यं मुदितमानसाः
010c	दश वर्षसहस्राणि दश वर्षशतानि च
010e	जीवन्ति ते महाराज न चान्योन्यं जहत्युत
011a	भारुण्डा नाम शकुनास्तीक्ष्णतुण्डा महाबलाः
011c	ते निर्हरन्ति हि मृतान्दरीषु प्रक्षिपन्ति च
012a	उत्तराः कुरवो राजन्व्याख्यातास्ते समासतः
012c	मेरोः पार्श्वमहं पूर्वं वक्ष्याम्यथ यथातथम्
013a	तस्य पूर्वाभिषेकस्तु भद्राश्वस्य विशां पते
013c	भद्रसालवनं यत्र कालाम्रश्च महाद्रुमः
014a	कालाम्रश्च महाराज नित्यपुष्पफलः शुभः
014c	द्वीपश्च योजनोत्सेधः सिद्धचारणसेवितः
015a	तत्र ते पुरुषाः श्वेतास्तेजोयुक्ता महाबलाः
015c	स्त्रियः कुमुदवर्णाश्च सुन्दर्यः प्रियदर्शनाः
016a	चन्द्रप्रभाश्चन्द्रवर्णाः पूर्णचन्द्रनिभाननाः
016c	चन्द्रशीतलगात्र्यश्च नृत्तगीतविशारदाः
017a	दश वर्षसहस्राणि तत्रायुर्भरतर्षभ
017c	कालाम्ररसपीतास्ते नित्यं संस्थितयौवनाः
018a	दक्षिणेन तु नीलस्य निषधस्योत्तरेण तु
018c	सुदर्शनो नाम महाञ्जम्बूवृक्षः सनातनः
019a	सर्वकामफलः पुण्यः सिद्धचारणसेवितः
019c	तस्य नाम्ना समाख्यातो जम्बूद्वीपः सनातनः
020a	योजनानां सहस्रं च शतं च भरतर्षभ
020c	उत्सेधो वृक्षराजस्य दिवस्पृङ्मनुजेश्वर
021a	अरत्नीनां सहस्रं च शतानि दश पञ्च च
021c	परिणाहस्तु वृक्षस्य फलानां रसभेदिनाम्
022a	पतमानानि तान्युर्व्यां कुर्वन्ति विपुलं स्वनम्
022c	मुञ्चन्ति च रसं राजंस्तस्मिन्रजतसन्निभम्
023a	तस्या जम्ब्वाः फलरसो नदी भूत्वा जनाधिप
023c	मेरुं प्रदक्षिणं कृत्वा सम्प्रयात्युत्तरान्कुरून्
024a	पिबन्ति तद्रसं हृष्टा जना नित्यं जनाधिप
024c	तस्मिन्फलरसे पीते न जरा बाधते च तान्
025a	तत्र जाम्बूनदं नाम कनकं देवभूषणम्
025c	तरुणादित्यवर्णाश्च जायन्ते तत्र मानवाः
026a	तथा माल्यवतः शृङ्गे दीप्यते तत्र हव्यवाट्
026c	नाम्ना संवर्तको नाम कालाग्निर्भरतर्षभ
027a	तथा माल्यवतः शृङ्गे पूर्वे पूर्वान्तगण्डिका
027c	योजनानां सहस्राणि पञ्चाशन्माल्यवान्स्थितः
028a	महारजतसङ्काशा जायन्ते तत्र मानवाः
028c	ब्रह्मलोकाच्च्युताः सर्वे सर्वे च ब्रह्मवादिनः
029a	तपस्तु तप्यमानास्ते भवन्ति ह्यूर्ध्वरेतसः
029c	रक्षणार्थं तु भूतानां प्रविशन्ति दिवाकरम्
030a	षष्टिस्तानि सहस्राणि षष्टिरेव शतानि च
030c	अरुणस्याग्रतो यान्ति परिवार्य दिवाकरम्
031a	षष्टिं वर्षसहस्राणि षष्टिमेव शतानि च
031c	आदित्यतापतप्तास्ते विशन्ति शशिमण्डलम
