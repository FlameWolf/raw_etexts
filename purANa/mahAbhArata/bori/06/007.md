001	धृतराष्ट्र उवाच
001a	उक्तो द्वीपस्य सङ्क्षेपो विस्तरं ब्रूहि सञ्जय
001c	यावद्भूम्यवकाशोऽयं दृश्यते शशलक्षणे
001e	तस्य प्रमाणं प्रब्रूहि ततो वक्ष्यसि पिप्पलम्
002	वैशम्पायन उवाच
002a	एवमुक्तः स राज्ञा तु सञ्जयो वाक्यमब्रवीत्
002c	प्रागायता महाराज षडेते रत्नपर्वताः
002e	अवगाढा ह्युभयतः समुद्रौ पूर्वपश्चिमौ
003a	हिमवान्हेमकूटश्च निषधश्च नगोत्तमः
003c	नीलश्च वैडूर्यमयः श्वेतश्च रजतप्रभः
003e	सर्वधातुविनद्धश्च शृङ्गवान्नाम पर्वतः
004a	एते वै पर्वता राजन्सिद्धचारणसेविताः
004c	तेषामन्तरविष्कम्भो योजनानि सहस्रशः
005a	तत्र पुण्या जनपदास्तानि वर्षाणि भारत
005c	वसन्ति तेषु सत्त्वानि नानाजातीनि सर्वशः
006a	इदं तु भारतं वर्षं ततो हैमवतं परम्
006c	हेमकूटात्परं चैव हरिवर्षं प्रचक्षते
007a	दक्षिणेन तु नीलस्य निषधस्योत्तरेण च
007c	प्रागायतो महाराज माल्यवान्नाम पर्वतः
008a	ततः परं माल्यवतः पर्वतो गन्धमादनः
008c	परिमण्डलस्तयोर्मध्ये मेरुः कनकपर्वतः
009a	आदित्यतरुणाभासो विधूम इव पावकः
009c	योजनानां सहस्राणि षोडशाधः किल स्मृतः
010a	उच्चैश्च चतुराशीतिर्योजनानां महीपते
010c	ऊर्ध्वमन्तश्च तिर्यक्च लोकानावृत्य तिष्ठति
011a	तस्य पार्श्वे त्विमे द्वीपाश्चत्वारः संस्थिताः प्रभो
011c	भद्राश्वः केतुमालश्च जम्बूद्वीपश्च भारत
011e	उत्तराश्चैव कुरवः कृतपुण्यप्रतिश्रयाः
012a	विहगः सुमुखो यत्र सुपर्णस्यात्मजः किल
012c	स वै विचिन्तयामास सौवर्णान्प्रेक्ष्य वायसान्
013a	मेरुरुत्तममध्यानामधमानां च पक्षिणाम्
013c	अविशेषकरो यस्मात्तस्मादेनं त्यजाम्यहम्
014a	तमादित्योऽनुपर्येति सततं ज्योतिषां पतिः
014c	चन्द्रमाश्च सनक्षत्रो वायुश्चैव प्रदक्षिणम्
015a	स पर्वतो महाराज दिव्यपुष्पफलान्वितः
015c	भवनैरावृतः सर्वैर्जाम्बूनदमयैः शुभैः
016a	तत्र देवगणा राजन्गन्धर्वासुरराक्षसाः
016c	अप्सरोगणसंयुक्ताः शैले क्रीडन्ति नित्यशः
017a	तत्र ब्रह्मा च रुद्रश्च शक्रश्चापि सुरेश्वरः
017c	समेत्य विविधैर्यज्ञैर्यजन्तेऽनेकदक्षिणैः
018a	तुम्बुरुर्नारदश्चैव विश्वावसुर्हहा हुहूः
018c	अभिगम्यामरश्रेष्ठाः स्तवै स्तुन्वन्ति चाभिभो
019a	सप्तर्षयो महात्मानः कश्यपश्च प्रजापतिः
019c	तत्र गच्छन्ति भद्रं ते सदा पर्वणि पर्वणि
020a	तस्यैव मूर्धन्युशनाः काव्यो दैत्यैर्महीपते
020c	तस्य हीमानि रत्नानि तस्येमे रत्नपर्वताः
021a	तस्मात्कुबेरो भगवांश्चतुर्थं भागमश्नुते
021c	ततः कलांशं वित्तस्य मनुष्येभ्यः प्रयच्छति
022a	पार्श्वे तस्योत्तरे दिव्यं सर्वर्तुकुसुमं शिवम्
022c	कर्णिकारवनं रम्यं शिलाजालसमुद्गतम्
023a	तत्र साक्षात्पशुपतिर्दिव्यैर्भूतैः समावृतः
023c	उमासहायो भगवान्रमते भूतभावनः
024a	कर्णिकारमयीं मालां बिभ्रत्पादावलम्बिनीम्
024c	त्रिभिर्नेत्रैः कृतोद्द्योतस्त्रिभिः सूर्यैरिवोदितैः
025a	तमुग्रतपसः सिद्धाः सुव्रताः सत्यवादिनः
025c	पश्यन्ति न हि दुर्वृत्तैः शक्यो द्रष्टुं महेश्वरः
026a	तस्य शैलस्य शिखरात्क्षीरधारा नरेश्वर
026c	त्रिंशद्बाहुपरिग्राह्या भीमनिर्घातनिस्वना
027a	पुण्या पुण्यतमैर्जुष्टा गङ्गा भागीरथी शुभा
027c	पतत्यजस्रवेगेन ह्रदे चान्द्रमसे शुभे
027e	तया ह्युत्पादितः पुण्यः स ह्रदः सागरोपमः
028a	तां धारयामास पुरा दुर्धरां पर्वतैरपि
028c	शतं वर्षसहस्राणां शिरसा वै महेश्वरः
029a	मेरोस्तु पश्चिमे पार्श्वे केतुमालो महीपते
029c	जम्बूषण्डश्च तत्रैव सुमहान्नन्दनोपमः
030a	आयुर्दश सहस्राणि वर्षाणां तत्र भारत
030c	सुवर्णवर्णाश्च नराः स्त्रियश्चाप्सरसोपमाः
031a	अनामया वीतशोका नित्यं मुदितमानसाः
031c	जायन्ते मानवास्तत्र निष्टप्तकनकप्रभाः
032a	गन्धमादनशृङ्गेषु कुबेरः सह राक्षसैः
032c	संवृतोऽप्सरसां सङ्घैर्मोदते गुह्यकाधिपः
033a	गन्धमादनपादेषु परेष्वपरगण्डिकाः
033c	एकादश सहस्राणि वर्षाणां परमायुषः
034a	तत्र कृष्णा नरा राजंस्तेजोयुक्ता महाबलाः
034c	स्त्रियश्चोत्पलपत्राभाः सर्वाः सुप्रियदर्शनाः
035a	नीलात्परतरं श्वेतं श्वेताद्धैरण्यकं परम्
035c	वर्षमैरावतं नाम ततः शृङ्गवतः परम्
036a	धनुःसंस्थे महाराज द्वे वर्षे दक्षिणोत्तरे
036c	इलावृतं मध्यमं तु पञ्च वर्षाणि चैव ह
037a	उत्तरोत्तरमेतेभ्यो वर्षमुद्रिच्यते गुणैः
037c	आयुष्प्रमाणमारोग्यं धर्मतः कामतोऽर्थतः
038a	समन्वितानि भूतानि तेषु वर्षेषु भारत
038c	एवमेषा महाराज पर्वतैः पृथिवी चिता
039a	हेमकूटस्तु सुमहान्कैलासो नाम पर्वतः
039c	यत्र वैश्रवणो राजा गुह्यकैः सह मोदते
040a	अस्त्युत्तरेण कैलासं मैनाकं पर्वतं प्रति
040c	हिरण्यशृङ्गः सुमहान्दिव्यो मणिमयो गिरिः
041a	तस्य पार्श्वे महद्दिव्यं शुभं काञ्चनवालुकम्
041c	रम्यं बिन्दुसरो नाम यत्र राजा भगीरथः
041e	दृष्ट्वा भागीरथीं गङ्गामुवास बहुलाः समाः
042a	यूपा मणिमयास्तत्र चित्याश्चापि हिरण्मयाः
042c	तत्रेष्ट्वा तु गतः सिद्धिं सहस्राक्षो महायशाः
043a	सृष्ट्वा भूतपतिर्यत्र सर्वलोकान्सनातनः
043c	उपास्यते तिग्मतेजा वृतो भूतैः समागतैः
043e	नरनारायणौ ब्रह्मा मनुः स्थाणुश्च पञ्चमः
044a	तत्र त्रिपथगा देवी प्रथमं तु प्रतिष्ठिता
044c	ब्रह्मलोकादपक्रान्ता सप्तधा प्रतिपद्यते
045a	वस्वोकसारा नलिनी पावना च सरस्वती
045c	जम्बूनदी च सीता च गङ्गा सिन्धुश्च सप्तमी
046a	अचिन्त्या दिव्यसङ्कल्पा प्रभोरेषैव संविधिः
046c	उपासते यत्र सत्रं सहस्रयुगपर्यये
047a	दृश्यादृश्या च भवति तत्र तत्र सरस्वती
047c	एता दिव्याः सप्त गङ्गास्त्रिषु लोकेषु विश्रुताः
048a	रक्षांसि वै हिमवति हेमकूटे तु गुह्यकाः
048c	सर्पा नागाश्च निषधे गोकर्णे च तपोधनाः
049a	देवासुराणां च गृहं श्वेतः पर्वत उच्यते
049c	गन्धर्वा निषधे शैले नीले ब्रह्मर्षयो नृप
049e	शृङ्गवांस्तु महाराज पितॄणां प्रतिसञ्चरः
050a	इत्येतानि महाराज सप्त वर्षाणि भागशः
050c	भूतान्युपनिविष्टानि गतिमन्ति ध्रुवाणि च
051a	तेषामृद्धिर्बहुविधा दृश्यते दैवमानुषी
051c	अशक्या परिसङ्ख्यातुं श्रद्धेया तु बुभूषता
052a	यां तु पृच्छसि मा राजन्दिव्यामेतां शशाकृतिम्
052c	पार्श्वे शशस्य द्वे वर्षे उभये दक्षिणोत्तरे
052e	कर्णौ तु नागद्वीपं च कश्यपद्वीपमेव च
053a	ताम्रवर्णः शिरो राजञ्श्रीमान्मलयपर्वतः
053c	एतद्द्वितीयं द्वीपस्य दृश्यते शशसंस्थितम्
