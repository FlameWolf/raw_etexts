001	सञ्जय उवाच
001a	पूर्वाह्णे तस्य रौद्रस्य युद्धमह्नो विशां पते
001c	प्रावर्तत महाघोरं राज्ञां देहावकर्तनम्
002a	कुरूणां पाण्डवानां च संग्रामे विजिगीषताम्
002c	सिंहानामिव संह्रादो दिवमुर्वीं च नादयन्
003a	आसीत्किलकिलाशब्दस्तलशङ्खरवैः सह
003c	जज्ञिरे सिंहनादाश्च शूराणां प्रतिगर्जताम्
004a	तलत्राभिहताश्चैव ज्याशब्दा भरतर्षभ
004c	पत्तीनां पादशब्दाश्च वाजिनां च महास्वनाः
005a	तोत्त्राङ्कुशनिपाताश्च आयुधानां च निस्वनाः
005c	घण्टाशब्दाश्च नागानामन्योन्यमभिधावताम्
006a	तस्मिन्समुदिते शब्दे तुमुले लोमहर्षणे
006c	बभूव रथनिर्घोषः पर्जन्यनिनदोपमः
007a	ते मनः क्रूरमाधाय समभित्यक्तजीविताः
007c	पाण्डवानभ्यवर्तन्त सर्व एवोच्छ्रितध्वजाः
008a	स्वयं शान्तनवो राजन्नभ्यधावद्धनञ्जयम्
008c	प्रगृह्य कार्मुकं घोरं कालदण्डोपमं रणे
009a	अर्जुनोऽपि धनुर्गृह्य गाण्डीवं लोकविश्रुतम्
009c	अभ्यधावत तेजस्वी गाङ्गेयं रणमूर्धनि
010a	तावुभौ कुरुशार्दूलौ परस्परवधैषिणौ
010c	गाङ्गेयस्तु रणे पार्थं विद्ध्वा नाकम्पयद्बली
010e	तथैव पाण्डवो राजन्भीष्मं नाकम्पयद्युधि
011a	सात्यकिश्च महेष्वासः कृतवर्माणमभ्ययात्
011c	तयोः समभवद्युद्धं तुमुलं लोमहर्षणम्
012a	सात्यकिः कृतवर्माणं कृतवर्मा च सात्यकिम्
012c	आनर्छतुः शरैर्घोरैस्तक्षमाणौ परस्परम्
013a	तौ शराचितसर्वाङ्गौ शुशुभाते महाबलौ
013c	वसन्ते पुष्पशबलौ पुष्पिताविव किंशुकौ
014a	अभिमन्युर्महेष्वासो बृहद्बलमयोधयत्
014c	ततः कोसलको राजा सौभद्रस्य विशां पते
014e	ध्वजं चिच्छेद समरे सारथिं च न्यपातयत्
015a	सौभद्रस्तु ततः क्रुद्धः पातिते रथसारथौ
015c	बृहद्बलं महाराज विव्याध नवभिः शरैः
016a	अथापराभ्यां भल्लाभ्यां पीताभ्यामरिमर्दनः
016c	ध्वजमेकेन चिच्छेद पार्ष्णिमेकेन सारथिम्
016e	अन्योन्यं च शरैस्तीक्ष्णैः क्रुद्धौ राजंस्ततक्षतुः
017a	मानिनं समरे दृप्तं कृतवैरं महारथम्
017c	भीमसेनस्तव सुतं दुर्योधनमयोधयत्
018a	तावुभौ नरशार्दूलौ कुरुमुख्यौ महाबलौ
018c	अन्योन्यं शरवर्षाभ्यां ववृषाते रणाजिरे
019a	तौ तु वीक्ष्य महात्मानौ कृतिनौ चित्रयोधिनौ
019c	विस्मयः सर्वभूतानां समपद्यत भारत
020a	दुःशासनस्तु नकुलं प्रत्युद्याय महारथम्
020c	अविध्यन्निशितैर्बाणैर्बहुभिर्मर्मभेदिभिः
021a	तस्य माद्रीसुतः केतुं सशरं च शरासनम्
021c	चिच्छेद निशितैर्बाणैः प्रहसन्निव भारत
021e	अथैनं पञ्चविंशत्या क्षुद्रकाणां समार्दयत्
022a	पुत्रस्तु तव दुर्धर्षो नकुलस्य महाहवे
022c	युगेषां चिच्छिदे बाणैर्ध्वजं चैव न्यपातयत्
023a	दुर्मुखः सहदेवं तु प्रत्युद्याय महाबलम्
023c	विव्याध शरवर्षेण यतमानं महाहवे
024a	सहदेवस्ततो वीरो दुर्मुखस्य महाहवे
024c	शरेण भृशतीक्ष्णेन पातयामास सारथिम्
025a	तावन्योन्यं समासाद्य समरे युद्धदुर्मदौ
025c	त्रासयेतां शरैर्घोरैः कृतप्रतिकृतैषिणौ
026a	युधिष्ठिरः स्वयं राजा मद्रराजानमभ्ययात्
026c	तस्य मद्राधिपश्चापं द्विधा चिच्छेद मारिष
027a	तदपास्य धनुश्छिन्नं कुन्तीपुत्रो युधिष्ठिरः
027c	अन्यत्कार्मुकमादाय वेगवद्बलवत्तरम्
028a	ततो मद्रेश्वरं राजा शरैः सन्नतपर्वभिः
028c	छादयामास सङ्क्रुद्धस्तिष्ठ तिष्ठेति चाब्रवीत्
029a	धृष्टद्युम्नस्ततो द्रोणमभ्यद्रवत भारत
029c	तस्य द्रोणः सुसङ्क्रुद्धः परासुकरणं दृढम्
029e	त्रिधा चिच्छेद समरे यतमानस्य कार्मुकम्
030a	शरं चैव महाघोरं कालदण्डमिवापरम्
030c	प्रेषयामास समरे सोऽस्य काये न्यमज्जत
031a	अथान्यद्धनुरादाय सायकांश्च चतुर्दश
031c	द्रोणं द्रुपदपुत्रस्तु प्रतिविव्याध संयुगे
031e	तावन्योन्यं सुसङ्क्रुद्धौ चक्रतुः सुभृशं रणम्
032a	सौमदत्तिं रणे शङ्खो रभसं रभसो युधि
032c	प्रत्युद्ययौ महाराज तिष्ठ तिष्ठेति चाब्रवीत्
033a	तस्य वै दक्षिणं वीरो निर्बिभेद रणे भुजम्
033c	सौमदत्तिस्तथा शङ्खं जत्रुदेशे समाहनत्
034a	तयोः समभवद्युद्धं घोररूपं विशां पते
034c	दृप्तयोः समरे तूर्णं वृत्रवासवयोरिव
035a	बाह्लीकं तु रणे क्रुद्धं क्रुद्धरूपो विशां पते
035c	अभ्यद्रवदमेयात्मा धृष्टकेतुर्महारथः
036a	बाह्लीकस्तु ततो राजन्धृष्टकेतुममर्षणम्
036c	शरैर्बहुभिरानर्छत्सिंहनादमथानदत्
037a	चेदिराजस्तु सङ्क्रुद्धो बाह्लीकं नवभिः शरैः
037c	विव्याध समरे तूर्णं मत्तो मत्तमिव द्विपम्
038a	तौ तत्र समरे क्रुद्धौ नर्दन्तौ च मुहुर्मुहुः
038c	समीयतुः सुसङ्क्रुद्धावङ्गारकबुधाविव
039a	राक्षसं क्रूरकर्माणं क्रूरकर्मा घटोत्कचः
039c	अलम्बुसं प्रत्युदियाद्बलं शक्र इवाहवे
040a	घटोत्कचस्तु सङ्क्रुद्धो राक्षसं तं महाबलम्
040c	नवत्या सायकैस्तीक्ष्णैर्दारयामास भारत
041a	अलम्बुसस्तु समरे भैमसेनिं महाबलम्
041c	बहुधा वारयामास शरैः सन्नतपर्वभिः
042a	व्यभ्राजेतां ततस्तौ तु संयुगे शरविक्षतौ
042c	यथा देवासुरे युद्धे बलशक्रौ महाबलौ
043a	शिखण्डी समरे राजन्द्रौणिमभ्युद्ययौ बली
043c	अश्वत्थामा ततः क्रुद्धः शिखण्डिनमवस्थितम्
044a	नाराचेन सुतीक्ष्णेन भृशं विद्ध्वा व्यकम्पयत्
044c	शिखण्ड्यपि ततो राजन्द्रोणपुत्रमताडयत्
045a	सायकेन सुपीतेन तीक्ष्णेन निशितेन च
045c	तौ जघ्नतुस्तदान्योन्यं शरैर्बहुविधैर्मृधे
046a	भगदत्तं रणे शूरं विराटो वाहिनीपतिः
046c	अभ्ययात्त्वरितो राजंस्ततो युद्धमवर्तत
047a	विराटो भगदत्तेन शरवर्षेण ताडितः
047c	अभ्यवर्षत्सुसङ्क्रुद्धो मेघो वृष्ट्या इवाचलम्
048a	भगदत्तस्ततस्तूर्णं विराटं पृथिवीपतिम्
048c	छादयामास समरे मेघः सूर्यमिवोदितम्
049a	बृहत्क्षत्रं तु कैकेयं कृपः शारद्वतो ययौ
049c	तं कृपः शरवर्षेण छादयामास भारत
050a	गौतमं केकयः क्रुद्धः शरवृष्ट्याभ्यपूरयत्
050c	तावन्योन्यं हयान्हत्वा धनुषी विनिकृत्य वै
051a	विरथावसियुद्धाय समीयतुरमर्षणौ
051c	तयोस्तदभवद्युद्धं घोररूपं सुदारुणम्
052a	द्रुपदस्तु ततो राजा सैन्धवं वै जयद्रथम्
052c	अभ्युद्ययौ सम्प्रहृष्टो हृष्टरूपं परन्तप
053a	ततः सैन्धवको राजा द्रुपदं विशिखैस्त्रिभिः
053c	ताडयामास समरे स च तं प्रत्यविध्यत
054a	तयोः समभवद्युद्धं घोररूपं सुदारुणम्
054c	ईक्षितृप्रीतिजननं शुक्राङ्गारकयोरिव
055a	विकर्णस्तु सुतस्तुभ्यं सुतसोमं महाबलम्
055c	अभ्ययाज्जवनैरश्वैस्ततो युद्धमवर्तत
056a	विकर्णः सुतसोमं तु विद्ध्वा नाकम्पयच्छरैः
056c	सुतसोमो विकर्णं च तदद्भुतमिवाभवत्
057a	सुशर्माणं नरव्याघ्रं चेकितानो महारथः
057c	अभ्यद्रवत्सुसङ्क्रुद्धः पाण्डवार्थे पराक्रमी
058a	सुशर्मा तु महाराज चेकितानं महारथम्
058c	महता शरवर्षेण वारयामास संयुगे
059a	चेकितानोऽपि संरब्धः सुशर्माणं महाहवे
059c	प्राच्छादयत्तमिषुभिर्महामेघ इवाचलम्
060a	शकुनिः प्रतिविन्ध्यं तु पराक्रान्तं पराक्रमी
060c	अभ्यद्रवत राजेन्द्र मत्तो मत्तमिव द्विपम्
061a	यौधिष्ठिरस्तु सङ्क्रुद्धः सौबलं निशितैः शरैः
061c	व्यदारयत सङ्ग्रामे मघवानिव दानवम्
062a	शकुनिः प्रतिविन्ध्यं तु प्रतिविध्यन्तमाहवे
062c	व्यदारयन्महाप्राज्ञः शरैः सन्नतपर्वभिः
063a	सुदक्षिणं तु राजेन्द्र काम्बोजानां महारथम्
063c	श्रुतकर्मा पराक्रान्तमभ्यद्रवत संयुगे
064a	सुदक्षिणस्तु समरे साहदेविं महारथम्
064c	विद्ध्वा नाकम्पयत वै मैनाकमिव पर्वतम्
065a	श्रुतकर्मा ततः क्रुद्धः काम्बोजानां महारथम्
065c	शरैर्बहुभिरानर्छद्दारयन्निव सर्वशः
066a	इरावानथ सङ्क्रुद्धः श्रुतायुषममर्षणम्
066c	प्रत्युद्ययौ रणे यत्तो यत्तरूपतरं ततः
067a	आर्जुनिस्तस्य समरे हयान्हत्वा महारथः
067c	ननाद सुमहन्नादं तत्सैन्यं प्रत्यपूरयत्
068a	श्रुतायुस्त्वथ सङ्क्रुद्धः फाल्गुनेः समरे हयान्
068c	निजघान गदाग्रेण ततो युद्धमवर्तत
069a	विन्दानुविन्दावावन्त्यौ कुन्तिभोजं महारथम्
069c	ससेनं ससुतं वीरं संससज्जतुराहवे
070a	तत्राद्भुतमपश्याम आवन्त्यानां पराक्रमम्
070c	यदयुध्यन्स्थिरा भूत्वा महत्या सेनया सह
071a	अनुविन्दस्तु गदया कुन्तिभोजमताडयत्
071c	कुन्तिभोजस्ततस्तूर्णं शरव्रातैरवाकिरत्
072a	कुन्तिभोजसुतश्चापि विन्दं विव्याध सायकैः
072c	स च तं प्रतिविव्याध तदद्भुतमिवाभवत्
073a	केकया भ्रातरः पञ्च गान्धारान्पञ्च मारिष
073c	ससैन्यास्ते ससैन्यांश्च योधयामासुराहवे
074a	वीरबाहुश्च ते पुत्रो वैराटिं रथसत्तमम्
074c	उत्तरं योधयामास विव्याध निशितैः शरैः
074e	उत्तरश्चापि तं धीरं विव्याध निशितैः शरैः
075a	चेदिराट्समरे राजन्नुलूकं समभिद्रवत्
075c	उलूकश्चापि तं बाणैर्निशितैर्लोमवाहिभिः
076a	तयोर्युद्धं समभवद्घोररूपं विशां पते
076c	दारयेतां सुसङ्क्रुद्धावन्योन्यमपराजितौ
077a	एवं द्वन्द्वसहस्राणि रथवारणवाजिनाम्
077c	पदातीनां च समरे तव तेषां च सङ्कुलम्
078a	मुहूर्तमिव तद्युद्धमासीन्मधुरदर्शनम्
078c	तत उन्मत्तवद्राजन्न प्राज्ञायत किञ्चन
079a	गजो गजेन समरे रथी च रथिनं ययौ
079c	अश्वोऽश्वं समभिप्रेत्य पदातिश्च पदातिनम्
080a	ततो युद्धं सुदुर्धर्षं व्याकुलं समपद्यत
080c	शूराणां समरे तत्र समासाद्य परस्परम्
081a	तत्र देवर्षयः सिद्धाश्चारणाश्च समागताः
081c	प्रैक्षन्त तद्रणं घोरं देवासुररणोपमम्
082a	ततो दन्तिसहस्राणि रथानां चापि मारिष
082c	अश्वौघाः पुरुषौघाश्च विपरीतं समाययुः
083a	तत्र तत्रैव दृश्यन्ते रथवारणपत्तयः
083c	सादिनश्च नरव्याघ्र युध्यमाना मुहुर्मुहुः
