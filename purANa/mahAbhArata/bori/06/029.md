001	श्रीभगवानुवाच
001a	मय्यासक्तमनाः पार्थ योगं युञ्जन्मदाश्रयः
001c	असंशयं समग्रं मां यथा ज्ञास्यसि तच्छृणु
002a	ज्ञानं तेऽहं सविज्ञानमिदं वक्ष्याम्यशेषतः
002c	यज्ज्ञात्वा नेह भूयोऽन्यज्ज्ञातव्यमवशिष्यते
003a	मनुष्याणां सहस्रेषु कश्चिद्यतति सिद्धये
003c	यततामपि सिद्धानां कश्चिन्मां वेत्ति तत्त्वतः
004a	भूमिरापोऽनलो वायुः खं मनो बुद्धिरेव च
004c	अहङ्कार इतीयं मे भिन्ना प्रकृतिरष्टधा
005a	अपरेयमितस्त्वन्यां प्रकृतिं विद्धि मे पराम्
005c	जीवभूतां महाबाहो ययेदं धार्यते जगत्
006a	एतद्योनीनि भूतानि सर्वाणीत्युपधारय
006c	अहं कृत्स्नस्य जगतः प्रभवः प्रलयस्तथा
007a	मत्तः परतरं नान्यत्किंचिदस्ति धनञ्जय
007c	मयि सर्वमिदं प्रोतं सूत्रे मणिगणा इव
008a	रसोऽहमप्सु कौन्तेय प्रभास्मि शशिसूर्ययोः
008c	प्रणवः सर्ववेदेषु शब्दः खे पौरुषं नृषु
009a	पुण्यो गन्धः पृथिव्यां च तेजश्चास्मि विभावसौ
009c	जीवनं सर्वभूतेषु तपश्चास्मि तपस्विषु
010a	बीजं मां सर्वभूतानां विद्धि पार्थ सनातनम्
010c	बुद्धिर्बुद्धिमतामस्मि तेजस्तेजस्विनामहम्
011a	बलं बलवतां चाहं कामरागविवर्जितम्
011c	धर्माविरुद्धो भूतेषु कामोऽस्मि भरतर्षभ
012a	ये चैव सात्त्विका भावा राजसास्तामसाश्च ये
012c	मत्त एवेति तान्विद्धि न त्वहं तेषु ते मयि
013a	त्रिभिर्गुणमयैर्भावैरेभिः सर्वमिदं जगत्
013c	मोहितं नाभिजानाति मामेभ्यः परमव्ययम्
014a	दैवी ह्येषा गुणमयी मम माया दुरत्यया
014c	मामेव ये प्रपद्यन्ते मायामेतां तरन्ति ते
015a	न मां दुष्कृतिनो मूढाः प्रपद्यन्ते नराधमाः
015c	माययापहृतज्ञाना आसुरं भावमाश्रिताः
016a	चतुर्विधा भजन्ते मां जनाः सुकृतिनोऽर्जुन
016c	आर्तो जिज्ञासुरर्थार्थी ज्ञानी च भरतर्षभ
017a	तेषां ज्ञानी नित्ययुक्त एकभक्तिर्विशिष्यते
017c	प्रियो हि ज्ञानिनोऽत्यर्थमहं स च मम प्रियः
018a	उदाराः सर्व एवैते ज्ञानी त्वात्मैव मे मतम्
018c	आस्थितः स हि युक्तात्मा मामेवानुत्तमां गतिम्
019a	बहूनां जन्मनामन्ते ज्ञानवान्मां प्रपद्यते
019c	वासुदेवः सर्वमिति स महात्मा सुदुर्लभः
020a	कामैस्तैस्तैर्हृतज्ञानाः प्रपद्यन्तेऽन्यदेवताः
020c	तं तं नियममास्थाय प्रकृत्या नियताः स्वया
021a	यो यो यां यां तनुं भक्तः श्रद्धयार्चितुमिच्छति
021c	तस्य तस्याचलां श्रद्धां तामेव विदधाम्यहम्
022a	स तया श्रद्धया युक्तस्तस्या राधनमीहते
022c	लभते च ततः कामान्मयैव विहितान्हि तान्
023a	अन्तवत्तु फलं तेषां तद्भवत्यल्पमेधसाम्
023c	देवान्देवयजो यान्ति मद्भक्ता यान्ति मामपि
024a	अव्यक्तं व्यक्तिमापन्नं मन्यन्ते मामबुद्धयः
024c	परं भावमजानन्तो ममाव्ययमनुत्तमम्
025a	नाहं प्रकाशः सर्वस्य योगमायासमावृतः
025c	मूढोऽयं नाभिजानाति लोको मामजमव्ययम्
026a	वेदाहं समतीतानि वर्तमानानि चार्जुन
026c	भविष्याणि च भूतानि मां तु वेद न कश्चन
027a	इच्छाद्वेषसमुत्थेन द्वन्द्वमोहेन भारत
027c	सर्वभूतानि सम्मोहं सर्गे यान्ति परन्तप
028a	येषां त्वन्तगतं पापं जनानां पुण्यकर्मणाम्
028c	ते द्वन्द्वमोहनिर्मुक्ता भजन्ते मां दृढव्रताः
029a	जरामरणमोक्षाय मामाश्रित्य यतन्ति ये
029c	ते ब्रह्म तद्विदुः कृत्स्नमध्यात्मं कर्म चाखिलम्
030a	साधिभूताधिदैवं मां साधियज्ञं च ये विदुः
030c	प्रयाणकालेऽपि च मां ते विदुर्युक्तचेतसः
