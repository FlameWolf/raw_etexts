BR-06-04-061-001  धृतराष्ट्र उवाच 
BR-06-04-061-001a भयं मे सुमहज्जातं विस्मयश्चैव संजय
BR-06-04-061-001c श्रुत्वा पाण्डुकुमाराणां कर्म देवैः सुदुष्करम्
BR-06-04-061-002a पुत्राणाञ्च पराभवं श्रुत्वा सञ्जय सर्वशः
BR-06-04-061-002c चिन्ता मे महती सूत भविष्यति कथं त्विति
BR-06-04-061-003a ध्रुवं विदुरवाक्यानि धक्ष्यन्ति हृदयं मम
BR-06-04-061-003c यथा हि दृश्यते सर्वं दैवयोगेन सञ्जय
BR-06-04-061-004a यत्र भीष्ममुखाञ्शूरानस्त्रज्ञान्योधसत्तमान्
BR-06-04-061-004c पाण्डवानामनीकानि योधयन्ति प्रहारिणः
BR-06-04-061-005a केनावध्या महात्मानः पाण्डुपुत्रा महाबलाः
BR-06-04-061-005c केन दत्तवरास्तात किं वा ज्ञानं विदन्ति ते
BR-06-04-061-005e येन क्षयं न गच्छन्ति दिवि तारागणा इव
BR-06-04-061-006a पुनः पुनर्न मृष्यामि हतं सैन्यं स्म पाण्डवैः
BR-06-04-061-006c मय्येव दण्डः पतति दैवात्परमदारुणः
BR-06-04-061-007a यथावध्याः पाण्डुसुता यथा वध्याश्च मे सुताः
BR-06-04-061-007c एतन्मे सर्वमाचक्ष्व यथातत्त्वेन सञ्जय
BR-06-04-061-008a न हि पारम्प्रपश्यामि दुःखस्यास्य कथञ्चन
BR-06-04-061-008c समुद्रस्येव महतो भुजाभ्याम्प्रतरन्नरः
BR-06-04-061-009a पुत्राणां व्यसनम्मन्ये ध्रुवम्प्राप्तं सुदारुणम्
BR-06-04-061-009c घातयिष्यति मे पुत्रान्सर्वान्भीमो न संशयः
BR-06-04-061-010a न हि पश्यामि तं वीरं यो मे रक्षेत्सुतान्रणे
BR-06-04-061-010c ध्रुवं विनाशः समरे पुत्राणाम्मम सञ्जय
BR-06-04-061-011a तस्मान्मे कारणं सूत युक्तिं चैव विशेषतः
BR-06-04-061-011c पृच्छतोऽद्य यथातत्त्वं सर्वमाख्यातुमर्हसि
BR-06-04-061-012a दुर्योधनोऽपि यच्चक्रे दृष्ट्वा स्वान्विमुखान्रणे
BR-06-04-061-012c भीष्मद्रोणौ कृपश्चैव सौबलेयो जयद्रथः
BR-06-04-061-012e द्रौणिर्वापि महेष्वासो विकर्णो वा महाबलः
BR-06-04-061-013a निश्चयो वापि कस्तेषां तदा ह्यासीन्महात्मनाम्
BR-06-04-061-013c विमुखेषु महाप्राज्ञ मम पुत्रेषु सञ्जय
BR-06-04-061-014  सञ्जय उवाच
BR-06-04-061-014a शृणु राजन्नवहितः श्रुत्वा चैवावधारय
BR-06-04-061-014c नैव मन्त्रकृतं किञ्चिन्नैव मायां तथाविधाम्
BR-06-04-061-014e न वै विभीषिकां काञ्चिद्राजन्कुर्वन्ति पाण्डवाः
BR-06-04-061-015a युध्यन्ति ते यथान्यायं शक्तिमन्तश्च संयुगे
BR-06-04-061-015c धर्मेण सर्वकार्याणि कीर्तितानीति भारत
BR-06-04-061-015e आरभन्ते सदा पार्थाः प्रार्थयाना महद्यशः
BR-06-04-061-016a न ते युद्धान्निवर्तन्ते धर्मोपेता महाबलाः
BR-06-04-061-016c श्रिया परमया युक्ता यतो धर्मस्ततो जयः
BR-06-04-061-016e तेनावध्या रणे पार्था जययुक्ताश्च पार्थिव
BR-06-04-061-017a तव पुत्रा दुरात्मानः पापेष्वभिरताः सदा
BR-06-04-061-017c निष्ठुरा हीनकर्माणस्तेन हीयन्ति संयुगे
BR-06-04-061-018a सुबहूनि नृशंसानि पुत्रैस्तव जनेश्वर
BR-06-04-061-018c निकृतानीह पाण्डूनां नीचैरिव यथा नरैः
BR-06-04-061-019a सर्वञ्च तदनादृत्य पुत्राणां तव किल्बिषम्
BR-06-04-061-019c सापह्नवाः सदैवासन्पाण्डवाः पाण्डुपूर्वज
BR-06-04-061-019e न चैनान्बहु मन्यन्ते पुत्रास्तव विशाम्पते
BR-06-04-061-020a तस्य पापस्य सततं क्रियमाणस्य कर्मणः
BR-06-04-061-020c सम्प्राप्तं सुमहद्घोरं फलं किम्पाकसन्निभम्
BR-06-04-061-020e स तद्भुङ्क्ष्व महाराज सपुत्रः ससुहृज्जनः
BR-06-04-061-021a नावबुध्यसि यद्राजन्वार्यमाणः सुहृज्जनैः
BR-06-04-061-021c विदुरेणाथ भीष्मेण द्रोणेन च महात्मना
BR-06-04-061-022a तथा मया चाप्यसकृद्वार्यमाणो न गृह्णसि
BR-06-04-061-022c वाक्यं हितञ्च पथ्यञ्च मर्त्यः पथ्यमिवौषधम्
BR-06-04-061-022e पुत्राणाम्मतमास्थाय जितान्मन्यसि पाण्डवान्
BR-06-04-061-023a शृणु भूयो यथातत्त्वं यन्मां त्वं परिपृच्छसि
BR-06-04-061-023c कारणं भरतश्रेष्ठ पाण्डवानां जयं प्रति
BR-06-04-061-023e तत्तेऽहं कथयिष्यामि यथाश्रुतमरिंदम
BR-06-04-061-024a दुर्योधनेन सम्पृष्ट एतमर्थम्पितामहः
BR-06-04-061-024c दृष्ट्वा भ्रातॄन्रणे सर्वान्निर्जितान्सुमहारथान्
BR-06-04-061-025a शोकसंमूढहृदयो निशाकाले स्म कौरवः
BR-06-04-061-025c पितामहं महाप्राज्ञं विनयेनोपगम्य ह
BR-06-04-061-025e यदब्रवीत्सुतस्तेऽसौ तन्मे शृणु जनेश्वर
BR-06-04-061-026  दुर्योधन उवाच
BR-06-04-061-026a त्वञ्च द्रोणश्च शल्यश्च कृपो द्रौणिस्तथैव च
BR-06-04-061-026c कृतवर्मा च हार्दिक्यः काम्बोजश्च सुदक्षिणः
BR-06-04-061-027a भूरिश्रवा विकर्णश्च भगदत्तश्च वीर्यवान्
BR-06-04-061-027c महारथाः समाख्याताः कुलपुत्रास्तनुत्यजः
BR-06-04-061-028a त्रयाणामपि लोकानां पर्याप्ता इति मे मतिः
BR-06-04-061-028c पाण्डवानां समस्ताश्च न तिष्ठन्ति पराक्रमे
BR-06-04-061-029a तत्र मे संशयो जातस्तन्ममाचक्ष्व पृच्छतः
BR-06-04-061-029c यं समाश्रित्य कौन्तेया जयन्त्यस्मान्पदे पदे
BR-06-04-061-030  भीष्म उवाच
BR-06-04-061-030a शृणु राजन्वचो मह्यं यत्त्वां वक्ष्यामि कौरव
BR-06-04-061-030c बहुशश्च ममोक्तोऽसि न च मे तत्त्वया कृतम्
BR-06-04-061-031a क्रियतां पाण्डवैः सार्धं शमो भरतसत्तम
BR-06-04-061-031c एतत्क्षममहम् मन्ये पृथिव्यास्तव चाभिभो
BR-06-04-061-032a भुञ्जेमाम् पृथिवीं राजन्भ्रातृभिः सहितः सुखी
BR-06-04-061-032c दुर्हृदस्तापयन्सर्वान्नन्दयंश्चापि बान्धवान्
BR-06-04-061-033a न च मे क्रोशतस्तात श्रुतवानसि वै पुरा
BR-06-04-061-033c तदिदं समनुप्राप्तं यत्पाण्डूनवमन्यसे
BR-06-04-061-034a यश्च हेतुरवध्यत्वे तेषामक्लिष्टकर्मणाम्
BR-06-04-061-034c तं शृणुष्व महाराज मम कीर्तयतः प्रभो
BR-06-04-061-035a नास्ति लोकेषु तद्भूतं भविता नो भविष्यति
BR-06-04-061-035c यो जयेत्पाण्डवान्सङ्ख्ये पालिताञ्शार्ङ्गधन्वना
BR-06-04-061-036a यत्तु मे कथितं तात मुनिभिर्भावितात्मभिः
BR-06-04-061-036c पुराणगीतम् धर्मज्ञ तच्छृणुष्व यथातथम्
BR-06-04-061-037a पुरा किल सुराः सर्वे ऋषयश्च समागताः
BR-06-04-061-037c पितामहमुपासेदुः पर्वते गन्धमादने
BR-06-04-061-038a मध्ये तेषां समासीनः प्रजापतिरपश्यत
BR-06-04-061-038c विमानं जाज्वलद्भासा स्थितं प्रवरमम्बरे
BR-06-04-061-039a ध्यानेनावेद्य तं ब्रह्मा कृत्वा च नियतोऽञ्जलिम्
BR-06-04-061-039c नमश्चकार हृष्टात्मा परमम्परमेश्वरम्
BR-06-04-061-040a ऋषयस्त्वथ देवाश्च दृष्ट्वा ब्रह्माणमुत्थितम्
BR-06-04-061-040c स्थिताः प्राञ्जलयः सर्वे पश्यन्तो महदद्भुतम्
BR-06-04-061-041a यथावच्च तमभ्यर्च्य ब्रह्मा ब्रह्मविदां वरः
BR-06-04-061-041c जगाद जगतः स्रष्टा परम्परमधर्मवित्
BR-06-04-061-042a विश्वावसुर्विश्वमूर्तिर्विश्वेशो; विष्वक्सेनो विश्वकर्मा वशी च
BR-06-04-061-042c विश्वेश्वरो वासुदेवोऽसि तस्मा;द्योगात्मानं दैवतं त्वामुपैमि
BR-06-04-061-043a जय विश्व महादेव जय लोकहिते रत
BR-06-04-061-043c जय योगीश्वर विभो जय योगपरावर
BR-06-04-061-044a पद्मगर्भ विशालाक्ष जय लोकेश्वरेश्वर
BR-06-04-061-044c भूतभव्यभवन्नाथ जय सौम्यात्मजात्मज
BR-06-04-061-045a असङ्ख्येयगुणाजेय जय सर्वपरायण
BR-06-04-061-045c नारायण सुदुष्पार जय शार्ङ्गधनुर्धर
BR-06-04-061-046a सर्वगुह्यगुणोपेत विश्वमूर्ते निरामय
BR-06-04-061-046c विश्वेश्वर महाबाहो जय लोकार्थतत्पर
BR-06-04-061-047a महोरग वराहाद्य हरिकेश विभो जय
BR-06-04-061-047c हरिवास विशामीश विश्वावासामिताव्यय
BR-06-04-061-048a व्यक्ताव्यक्तामितस्थान नियतेन्द्रिय सेन्द्रिय
BR-06-04-061-048c असङ्ख्येयात्मभावज्ञ जय गम्भीर कामद
BR-06-04-061-049a अनन्त विदितप्रज्ञ नित्यं भूतविभावन
BR-06-04-061-049c कृतकार्य कृतप्रज्ञ धर्मज्ञ विजयाजय
BR-06-04-061-050a गुह्यात्मन्सर्वभूतात्मन्स्फुटसम्भूतसम्भव
BR-06-04-061-050c भूतार्थतत्त्व लोकेश जय भूतविभावन
BR-06-04-061-051a आत्मयोने महाभाग कल्पसङ्क्षेपतत्पर
BR-06-04-061-051c उद्भावन मनोद्भाव जय ब्रह्मजनप्रिय
BR-06-04-061-052a निसर्गसर्गाभिरत कामेश परमेश्वर
BR-06-04-061-052c अमृतोद्भव सद्भाव युगाग्ने विजयप्रद
BR-06-04-061-053a प्रजापतिपते देव पद्मनाभ महाबल
BR-06-04-061-053c आत्मभूत महाभूत कर्मात्मञ्जय कर्मद
BR-06-04-061-054a पादौ तव धरा देवी दिशो बाहुर्दिवं शिरः
BR-06-04-061-054c मूर्तिस्तेऽहं सुराः कायश्चन्द्रादित्यौ च चक्षुषी
BR-06-04-061-055a बलन् तपश्च सत्यञ्च धर्मः कामात्मजः प्रभो
BR-06-04-061-055c तेजोऽग्निः पवनः श्वास आपस्ते स्वेदसम्भवाः
BR-06-04-061-056a अश्विनौ श्रवणौ नित्यं देवी जिह्वा सरस्वती
BR-06-04-061-056c वेदाः संस्कारनिष्ठा हि त्वयीदं जगदाश्रितम्
BR-06-04-061-057a न सङ्ख्यां न परीमाणं न तेजो न पराक्रमम्
BR-06-04-061-057c न बलं योगयोगीश जानीमस्ते न सम्भवम्
BR-06-04-061-058a त्वद्भक्तिनिरता देव नियमैस्त्वा समाहिताः
BR-06-04-061-058c अर्चयामः सदा विष्णो परमेशं महेश्वरम्
BR-06-04-061-059a ऋषयो देवगन्धर्वा यक्षराक्षसपन्नगाः
BR-06-04-061-059c पिशाचा मानुषाश्चैव मृगपक्षिसरीसृपाः
BR-06-04-061-060a एवमादि मया सृष्टं पृथिव्यां त्वत्प्रसादजम्
BR-06-04-061-060c पद्मनाभ विशालाक्ष कृष्ण दुःस्वप्ननाशन
BR-06-04-061-061a त्वं गतिः सर्वभूतानां त्वं नेता त्वं जगन्मुखम्
BR-06-04-061-061c त्वत्प्रसादेन देवेश सुखिनो विबुधाः सदा
BR-06-04-061-062a पृथिवी निर्भया देव त्वत्प्रसादात्सदाभवत्
BR-06-04-061-062c तस्माद्भव विशालाक्ष यदुवंशविवर्धनः
BR-06-04-061-063a धर्मसंस्थापनार्थाय दैतेयानां वधाय च
BR-06-04-061-063c जगतो धारणार्थाय विज्ञाप्यं कुरु मे प्रभो
BR-06-04-061-064a यदेतत्परमं गुह्यं त्वत्प्रसादमयं विभो
BR-06-04-061-064c वासुदेव तदेतत्ते मयोद्गीतं यथातथम्
BR-06-04-061-065a सृष्ट्वा सङ्कर्षणं देवं स्वयमात्मानमात्मना
BR-06-04-061-065c कृष्ण त्वमात्मनास्राक्षीः प्रद्युम्नं चात्मसम्भवम्
BR-06-04-061-066a प्रद्युम्नाच्चानिरुद्धं त्वं यं विदुर्विष्णुमव्ययम्
BR-06-04-061-066c अनिरुद्धोऽसृजन्मां वै ब्रह्माणं लोकधारिणम्
BR-06-04-061-067a वासुदेवमयः सोऽहं त्वयैवास्मि विनिर्मितः
BR-06-04-061-067c विभज्य भागशोऽऽत्मानं व्रज मानुषतां विभो
BR-06-04-061-068a तत्रासुरवधं कृत्वा सर्वलोकसुखाय वै
BR-06-04-061-068c धर्मं स्थाप्य यशः प्राप्य योगं प्राप्स्यसि तत्त्वतः
BR-06-04-061-069a त्वां हि ब्रह्मर्षयो लोके देवाश्चामितविक्रम
BR-06-04-061-069c तैस्तैश्च नामभिर्भक्ता गायन्ति परमात्मकम्
BR-06-04-061-070a स्थिताश्च सर्वे त्वयि भूतसङ्घाः; कृत्वाश्रयं त्वां वरदं सुबाहो
BR-06-04-061-070c अनादिमध्यान्तमपारयोगं; लोकस्य सेतुम्प्रवदन्ति विप्राः
