BR-11-02-010-001  वैशम्पायन उवाच
BR-11-02-010-001a क्रोशमात्रं ततो गत्वा ददृशुस्तान्महारथान्
BR-11-02-010-001c शारद्वतं कृपं द्रौणिं कृतवर्माणमेव च
BR-11-02-010-002a ते तु दृष्ट्वैव राजानं प्रज्ञाचक्षुषमीश्वरम्
BR-11-02-010-002c अश्रुकण्ठा विनिःश्वस्य रुदन्तमिदमब्रुवन्
BR-11-02-010-003a पुत्रस्तव महाराज कृत्वा कर्म सुदुष्करम्
BR-11-02-010-003c गतः सानुचरो राजञ्शक्रलोकं महीपतिः
BR-11-02-010-004a दुर्योधनबलान्मुक्ता वयमेव त्रयो रथाः
BR-11-02-010-004c सर्वमन्यत्परिक्षीणं सैन्यं ते भरतर्षभ
BR-11-02-010-005a इत्येवमुक्त्वा राजानं कृपः शारद्वतस्तदा
BR-11-02-010-005c गान्धारीं पुत्रशोकार्तामिदं वचनमब्रवीत्
BR-11-02-010-006a अभीता युध्यमानास्ते घ्नन्तः शत्रुगणान्बहून्
BR-11-02-010-006c वीरकर्माणि कुर्वाणाः पुत्रास्ते निधनं गताः
BR-11-02-010-007a ध्रुवं सम्प्राप्य लोकांस्ते निर्मलाञ्शस्त्रनिर्जितान्
BR-11-02-010-007c भास्वरं देहमास्थाय विहरन्त्यमरा इव
BR-11-02-010-008a न हि कश्चिद्धि शूराणां युध्यमानः पराङ्मुखः
BR-11-02-010-008c शस्त्रेण निधनं प्राप्तो न च कश्चित्कृताञ्जलिः
BR-11-02-010-009a एतां तां क्षत्रियस्याहुः पुराणां परमां गतिम्
BR-11-02-010-009c शस्त्रेण निधनं सङ्ख्ये तान्न शोचितुमर्हसि
BR-11-02-010-010a न चापि शत्रवस्तेषामृध्यन्ते राज्ञि पाण्डवाः
BR-11-02-010-010c शृणु यत्कृतमस्माभिरश्वत्थामपुरोगमैः
BR-11-02-010-011a अधर्मेण हतं श्रुत्वा भीमसेनेन ते सुतम्
BR-11-02-010-011c सुप्तं शिबिरमाविश्य पाण्डूनां कदनं कृतम्
BR-11-02-010-012a पाञ्चाला निहताः सर्वे धृष्टद्युम्नपुरोगमाः
BR-11-02-010-012c द्रुपदस्यात्मजाश्चैव द्रौपदेयाश्च पातिताः
BR-11-02-010-013a तथा विशसनं कृत्वा पुत्रशत्रुगणस्य ते
BR-11-02-010-013c प्राद्रवाम रणे स्थातुं न हि शक्यामहे त्रयः
BR-11-02-010-014a ते हि शूरा महेष्वासाः क्षिप्रमेष्यन्ति पाण्डवाः
BR-11-02-010-014c अमर्षवशमापन्ना वैरं प्रतिजिहीर्षवः
BR-11-02-010-015a निहतानात्मजाञ्श्रुत्वा प्रमत्तान्पुरुषर्षभाः
BR-11-02-010-015c निनीषन्तः पदं शूराः क्षिप्रमेव यशस्विनि
BR-11-02-010-016a पाण्डूनां किल्बिषं कृत्वा संस्थातुं नोत्सहामहे
BR-11-02-010-016c अनुजानीहि नो राज्ञि मा च शोके मनः कृथाः
BR-11-02-010-017a राजंस्त्वमनुजानीहि धैर्यमातिष्ठ चोत्तमम्
BR-11-02-010-017c निष्ठान्तं पश्य चापि त्वं क्षत्रधर्मं च केवलम्
BR-11-02-010-018a इत्येवमुक्त्वा राजानं कृत्वा चाभिप्रदक्षिणम्
BR-11-02-010-018c कृपश्च कृतवर्मा च द्रोणपुत्रश्च भारत
BR-11-02-010-019a अवेक्षमाणा राजानं धृतराष्ट्रं मनीषिणम्
BR-11-02-010-019c गङ्गामनु महात्मानस्तूर्णमश्वानचोदयन्
BR-11-02-010-020a अपक्रम्य तु ते राजन्सर्व एव महारथाः
BR-11-02-010-020c आमन्त्र्यान्योन्यमुद्विग्नास्त्रिधा ते प्रययुस्ततः
BR-11-02-010-021a जगाम हास्तिनपुरं कृपः शारद्वतस्तदा
BR-11-02-010-021c स्वमेव राष्ट्रं हार्दिक्यो द्रौणिर्व्यासाश्रमं ययौ
BR-11-02-010-022a एवं ते प्रययुर्वीरा वीक्षमाणाः परस्परम्
BR-11-02-010-022c भयार्ताः पाण्डुपुत्राणामागस्कृत्वा महात्मनाम्
BR-11-02-010-023a समेत्य वीरा राजानं तदा त्वनुदिते रवौ
BR-11-02-010-023c विप्रजग्मुर्महाराज यथेच्छकमरिन्दमाः
