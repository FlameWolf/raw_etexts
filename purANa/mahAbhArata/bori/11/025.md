BR-11-02-025-001  गान्धार्युवाच
BR-11-02-025-001a काम्बोजं पश्य दुर्धर्षं काम्बोजास्तरणोचितम्
BR-11-02-025-001c शयानमृषभस्कन्धं हतं पांसुशु माधव
BR-11-02-025-002a यस्य क्षतजसन्दिग्धौ बाहू चन्दनरूषितौ
BR-11-02-025-002c अवेक्ष्य कृपणं भार्या विलपत्यतिदुःखिता
BR-11-02-025-003a इमौ तौ परिघप्रख्यौ बाहू शुभतलाङ्गुली
BR-11-02-025-003c ययोर्विवरमापन्नां न रतिर्मां पुराजहत्
BR-11-02-025-004a कां गतिं नु गमिष्यामि त्वया हीना जनेश्वर
BR-11-02-025-004c दूरबन्धुरनाथेव अतीव मधुरस्वरा
BR-11-02-025-005a आतपे क्लाम्यमानानां विविधानामिव स्रजाम्
BR-11-02-025-005c क्लान्तानामपि नारीणां न श्रीर्जहति वै तनुम्
BR-11-02-025-006a शयानमभितः शूरं कालिङ्गं मधुसूदन
BR-11-02-025-006c पश्य दीप्ताङ्गदयुगप्रतिबद्धमहाभुजम्
BR-11-02-025-007a मागधानामधिपतिं जयत्सेनं जनार्दन
BR-11-02-025-007c परिवार्य प्ररुदिता मागध्यः पश्य योषितः
BR-11-02-025-008a आसामायतनेत्राणां सुस्वराणां जनार्दन
BR-11-02-025-008c मनःश्रुतिहरो नादो मनो मोहयतीव मे
BR-11-02-025-009a प्रकीर्णसर्वाभरणा रुदन्त्यः शोककर्शिताः
BR-11-02-025-009c स्वास्तीर्णशयनोपेता मागध्यः शेरते भुवि
BR-11-02-025-010a कोसलानामधिपतिं राजपुत्रं बृहद्बलम्
BR-11-02-025-010c भर्तारं परिवार्यैताः पृथक्प्ररुदिताः स्त्रियः
BR-11-02-025-011a अस्य गात्रगतान्बाणान्कार्ष्णिबाहुबलार्पितान्
BR-11-02-025-011c उद्धरन्त्यसुखाविष्टा मूर्छमानाः पुनः पुनः
BR-11-02-025-012a आसां सर्वानवद्यानामातपेन परिश्रमात्
BR-11-02-025-012c प्रम्लाननलिनाभानि भान्ति वक्त्राणि माधव
BR-11-02-025-013a द्रोणेन निहताः शूराः शेरते रुचिराङ्गदाः
BR-11-02-025-013c द्रोणेनाभिमुखाः सर्वे भ्रातरः पञ्च केकयाः
BR-11-02-025-014a तप्तकाञ्चनवर्माणस्ताम्रध्वजरथस्रजः
BR-11-02-025-014c भासयन्ति महीं भासा ज्वलिता इव पावकाः
BR-11-02-025-015a द्रोणेन द्रुपदं सङ्ख्ये पश्य माधव पातितम्
BR-11-02-025-015c महाद्विपमिवारण्ये सिंहेन महता हतम्
BR-11-02-025-016a पाञ्चालराज्ञो विपुलं पुण्डरीकाक्ष पाण्डुरम्
BR-11-02-025-016c आतपत्रं समाभाति शरदीव दिवाकरः
BR-11-02-025-017a एतास्तु द्रुपदं वृद्धं स्नुषा भार्याश्च दुःखिताः
BR-11-02-025-017c दग्ध्वा गच्छन्ति पाञ्चाल्यं राजानमपसव्यतः
BR-11-02-025-018a धृष्टकेतुं महेष्वासं चेदिपुङ्गवमङ्गनाः
BR-11-02-025-018c द्रोणेन निहतं शूरं हरन्ति हृतचेतसः
BR-11-02-025-019a द्रोणास्त्रमभिहत्यैष विमर्दे मधुसूदन
BR-11-02-025-019c महेष्वासो हतः शेते नद्या हृत इव द्रुमः
BR-11-02-025-020a एष चेदिपतिः शूरो धृष्टकेतुर्महारथः
BR-11-02-025-020c शेते विनिहतः सङ्ख्ये हत्वा शत्रून्सहस्रशः
BR-11-02-025-021a वितुद्यमानं विहगैस्तं भार्याः प्रत्युपस्थिताः
BR-11-02-025-021c चेदिराजं हृषीकेश हतं सबलबान्धवम्
BR-11-02-025-022a दाशार्हीपुत्रजं वीरं शयानं सत्यविक्रमम्
BR-11-02-025-022c आरोप्याङ्के रुदन्त्येताश्चेदिराजवराङ्गनाः
BR-11-02-025-023a अस्य पुत्रं हृषीकेश सुवक्त्रं चारुकुण्डलम्
BR-11-02-025-023c द्रोणेन समरे पश्य निकृत्तं बहुधा शरैः
BR-11-02-025-024a पितरं नूनमाजिस्थं युध्यमानं परैः सह
BR-11-02-025-024c नाजहात्पृष्ठतो वीरमद्यापि मधुसूदन
BR-11-02-025-025a एवं ममापि पुत्रस्य पुत्रः पितरमन्वगात्
BR-11-02-025-025c दुर्योधनं महाबाहो लक्ष्मणः परवीरहा
BR-11-02-025-026a विन्दानुविन्दावावन्त्यौ पतितौ पश्य माधव
BR-11-02-025-026c हिमान्ते पुष्पितौ शालौ मरुता गलिताविव
BR-11-02-025-027a काञ्चनाङ्गदवर्माणौ बाणखड्गधनुर्धरौ
BR-11-02-025-027c ऋषभप्रतिरूपाक्षौ शयानौ विमलस्रजौ
BR-11-02-025-028a अवध्याः पाण्डवाः कृष्ण सर्व एव त्वया सह
BR-11-02-025-028c ये मुक्ता द्रोणभीष्माभ्यां कर्णाद्वैकर्तनात्कृपात्
BR-11-02-025-029a दुर्योधनाद्द्रोणसुतात्सैन्धवाच्च महारथात्
BR-11-02-025-029c सोमदत्ताद्विकर्णाच्च शूराच्च कृतवर्मणः
BR-11-02-025-029e ये हन्युः शस्त्रवेगेन देवानपि नरर्षभाः
BR-11-02-025-030a त इमे निहताः सङ्ख्ये पश्य कालस्य पर्ययम्
BR-11-02-025-030c नातिभारोऽस्ति दैवस्य ध्रुवं माधव कश्चन
BR-11-02-025-030e यदिमे निहताः शूराः क्षत्रियैः क्षत्रियर्षभाः
BR-11-02-025-031a तदैव निहताः कृष्ण मम पुत्रास्तरस्विनः
BR-11-02-025-031c यदैवाकृतकामस्त्वमुपप्लव्यं गतः पुनः
BR-11-02-025-032a शन्तनोश्चैव पुत्रेण प्राज्ञेन विदुरेण च
BR-11-02-025-032c तदैवोक्तास्मि मा स्नेहं कुरुष्वात्मसुतेष्विति
BR-11-02-025-033a तयोर्न दर्शनं तात मिथ्या भवितुमर्हति
BR-11-02-025-033c अचिरेणैव मे पुत्रा भस्मीभूता जनार्दन
BR-11-02-025-034  वैशम्पायन उवाच
BR-11-02-025-034a इत्युक्त्वा न्यपतद्भूमौ गान्धारी शोककर्शिता
BR-11-02-025-034c दुःखोपहतविज्ञाना धैर्यमुत्सृज्य भारत
BR-11-02-025-035a ततः कोपपरीताङ्गी पुत्रशोकपरिप्लुता
BR-11-02-025-035c जगाम शौरिं दोषेण गान्धारी व्यथितेन्द्रिया
BR-11-02-025-036  गान्धार्युवाच
BR-11-02-025-036a पाण्डवा धार्तराष्ट्राश्च द्रुग्धाः कृष्ण परस्परम्
BR-11-02-025-036c उपेक्षिता विनश्यन्तस्त्वया कस्माज्जनार्दन
BR-11-02-025-037a शक्तेन बहुभृत्येन विपुले तिष्ठता बले
BR-11-02-025-037c उभयत्र समर्थेन श्रुतवाक्येन चैव ह
BR-11-02-025-038a इच्छतोपेक्षितो नाशः कुरूणां मधुसूदन
BR-11-02-025-038c यस्मात्त्वया महाबाहो फलं तस्मादवाप्नुहि
BR-11-02-025-039a पतिशुश्रूषया यन्मे तपः किञ्चिदुपार्जितम्
BR-11-02-025-039c तेन त्वां दुरवापात्मञ्शप्स्ये चक्रगदाधर
BR-11-02-025-040a यस्मात्परस्परं घ्नन्तो ज्ञातयः कुरुपाण्डवाः
BR-11-02-025-040c उपेक्षितास्ते गोविन्द तस्माज्ज्ञातीन्वधिष्यसि
BR-11-02-025-041a त्वमप्युपस्थिते वर्षे षट्त्रिंशे मधुसूदन
BR-11-02-025-041c हतज्ञातिर्हतामात्यो हतपुत्रो वनेचरः
BR-11-02-025-041e कुत्सितेनाभ्युपायेन निधनं समवाप्स्यसि
BR-11-02-025-042a तवाप्येवं हतसुता निहतज्ञातिबान्धवाः
BR-11-02-025-042c स्त्रियः परिपतिष्यन्ति यथैता भरतस्त्रियः
BR-11-02-025-043  वैशम्पायन उवाच
BR-11-02-025-043a तच्छ्रुत्वा वचनं घोरं वासुदेवो महामनाः
BR-11-02-025-043c उवाच देवीं गान्धारीमीषदभ्युत्स्मयन्निव
BR-11-02-025-044a संहर्ता वृष्णिचक्रस्य नान्यो मद्विद्यते शुभे
BR-11-02-025-044c जानेऽहमेतदप्येवं चीर्णं चरसि क्षत्रिये
BR-11-02-025-045a अवध्यास्ते नरैरन्यैरपि वा देवदानवैः
BR-11-02-025-045c परस्परकृतं नाशमतः प्राप्स्यन्ति यादवाः
BR-11-02-025-046a इत्युक्तवति दाशार्हे पाण्डवास्त्रस्तचेतसः
BR-11-02-025-046c बभूवुर्भृशसंविग्ना निराशाश्चापि जीविते

