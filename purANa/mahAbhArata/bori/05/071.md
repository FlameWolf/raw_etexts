001	भगवानुवाच
001a	सञ्जयस्य श्रुतं वाक्यं भवतश्च श्रुतं मया
001c	सर्वं जानाम्यभिप्रायं तेषां च भवतश्च यः
002a	तव धर्माश्रिता बुद्धिस्तेषां वैराश्रिता मतिः
002c	यदयुद्धेन लभ्येत तत्ते बहुमतं भवेत्
003a	न च तन्नैष्ठिकं कर्म क्षत्रियस्य विशां पते
003c	आहुराश्रमिणः सर्वे यद्भैक्षं क्षत्रियश्चरेत्
004a	जयो वधो वा सङ्ग्रामे धात्रा दिष्टः सनातनः
004c	स्वधर्मः क्षत्रियस्यैष कार्पण्यं न प्रशस्यते
005a	न हि कार्पण्यमास्थाय शक्या वृत्तिर्युधिष्ठिर
005c	विक्रमस्व महाबाहो जहि शत्रूनरिन्दम
006a	अतिगृद्धाः कृतस्नेहा दीर्घकालं सहोषिताः
006c	कृतमित्राः कृतबला धार्तराष्ट्राः परन्तप
007a	न पर्यायोऽस्ति यत्साम्यं त्वयि कुर्युर्विशां पते
007c	बलवत्तां हि मन्यन्ते भीष्मद्रोणकृपादिभिः
008a	यावच्च मार्दवेनैतान्राजन्नुपचरिष्यसि
008c	तावदेते हरिष्यन्ति तव राज्यमरिंदम
009a	नानुक्रोशान्न कार्पण्यान्न च धर्मार्थकारणात्
009c	अलं कर्तुं धार्तराष्ट्रास्तव काममरिन्दम
010a	एतदेव निमित्तं ते पाण्डवास्तु यथा त्वयि
010c	नान्वतप्यन्त कौपीनं तावत्कृत्वापि दुष्करम्
011a	पितामहस्य द्रोणस्य विदुरस्य च धीमतः
011c	पश्यतां कुरुमुख्यानां सर्वेषामेव तत्त्वतः
012a	दानशीलं मृदुं दान्तं धर्मकाममनुव्रतम्
012c	यत्त्वामुपधिना राजन्द्यूतेनावञ्चयत्तदा
012e	न चापत्रपते पापो नृशंसस्तेन कर्मणा
013a	तथाशीलसमाचारे राजन्मा प्रणयं कृथाः
013c	वध्यास्ते सर्वलोकस्य किं पुनस्तव भारत
014a	वाग्भिस्त्वप्रतिरूपाभिरतुदत्सकनीयसम्
014c	श्लाघमानः प्रहृष्टः सन्भाषते भ्रातृभिः सह
015a	एतावत्पाण्डवानां हि नास्ति किञ्चिदिह स्वकम्
015c	नामधेयं च गोत्रं च तदप्येषां न शिष्यते
016a	कालेन महता चैषां भविष्यति पराभवः
016c	प्रकृतिं ते भजिष्यन्ति नष्टप्रकृतयो जनाः
017a	एताश्चान्याश्च परुषा वाचः स समुदीरयन्
017c	श्लाघते ज्ञातिमध्ये स्म त्वयि प्रव्रजिते वनम्
018a	ये तत्रासन्समानीतास्ते दृष्ट्वा त्वामनागसम्
018c	अश्रुकण्ठा रुदन्तश्च सभायामासते तदा
019a	न चैनमभ्यनन्दंस्ते राजानो ब्राह्मणैः सह
019c	सर्वे दुर्योधनं तत्र निन्दन्ति स्म सभासदः
020a	कुलीनस्य च या निन्दा वधश्चामित्रकर्शन
020c	महागुणो वधो राजन्न तु निन्दा कुजीविका
021a	तदैव निहतो राजन्यदैव निरपत्रपः
021c	निन्दितश्च महाराज पृथिव्यां सर्वराजसु
022a	ईषत्कार्यो वधस्तस्य यस्य चारित्रमीदृशम्
022c	प्रस्कम्भनप्रतिस्तब्धश्छिन्नमूल इव द्रुमः
023a	वध्यः सर्प इवानार्यः सर्वलोकस्य दुर्मतिः
023c	जह्येनं त्वममित्रघ्न मा राजन्विचिकित्सिथाः
024a	सर्वथा त्वत्क्षमं चैतद्रोचते च ममानघ
024c	यत्त्वं पितरि भीष्मे च प्रणिपातं समाचरेः
025a	अहं तु सर्वलोकस्य गत्वा छेत्स्यामि संशयम्
025c	येषामस्ति द्विधाभावो राजन्दुर्योधनं प्रति
026a	मध्ये राज्ञामहं तत्र प्रातिपौरुषिकान्गुणान्
026c	तव सङ्कीर्तयिष्यामि ये च तस्य व्यतिक्रमाः
027a	ब्रुवतस्तत्र मे वाक्यं धर्मार्थसहितं हितम्
027c	निशम्य पार्थिवाः सर्वे नानाजनपदेश्वराः
028a	त्वयि सम्प्रतिपत्स्यन्ते धर्मात्मा सत्यवागिति
028c	तस्मिंश्चाधिगमिष्यन्ति यथा लोभादवर्तत
029a	गर्हयिष्यामि चैवैनं पौरजानपदेष्वपि
029c	वृद्धबालानुपादाय चातुर्वर्ण्यसमागमे
030a	शमं चेद्याचमानस्त्वं न धर्मं तत्र लप्स्यसे
030c	कुरून्विगर्हयिष्यन्ति धृतराष्ट्रं च पार्थिवाः
031a	तस्मिँल्लोकपरित्यक्ते किं कार्यमवशिष्यते
031c	हते दुर्योधने राजन्यदन्यत्क्रियतामिति
032a	यात्वा चाहं कुरून्सर्वान्युष्मदर्थमहापयन्
032c	यतिष्ये प्रशमं कर्तुं लक्षयिष्ये च चेष्टितम्
033a	कौरवाणां प्रवृत्तिं च गत्वा युद्धाधिकारिकाम्
033c	निशाम्य विनिवर्तिष्ये जयाय तव भारत
034a	सर्वथा युद्धमेवाहमाशंसामि परैः सह
034c	निमित्तानि हि सर्वाणि तथा प्रादुर्भवन्ति मे
035a	मृगाः शकुन्ताश्च वदन्ति घोरं हस्त्यश्वमुख्येषु निशामुखेषु
035c	घोराणि रूपाणि तथैव चाग्निर्वर्णान्बहून्पुष्यति घोररूपान्
035e	मनुष्यलोकक्षपणोऽथ घोरो नो चेदनुप्राप्त इहान्तकः स्यात्
036a	शस्त्राणि पत्रं कवचान्रथांश्च नागान्ध्वजांश्च प्रतिपादयित्वा
036c	योधाश्च सर्वे कृतनिश्रमास्ते भवन्तु हस्त्यश्वरथेषु यत्ताः
036e	साङ्ग्रामिकं ते यदुपार्जनीयं सर्वं समग्रं कुरु तन्नरेन्द्र
037a	दुर्योधनो न ह्यलमद्य दातुं जीवंस्तवैतन्नृपते कथञ्चित्
037c	यत्ते पुरस्तादभवत्समृद्धं द्यूते हृतं पाण्डवमुख्य राज्यम्
