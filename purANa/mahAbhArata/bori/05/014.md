001	शल्य उवाच
001a	अथैनां रुपिणीं साध्वीमुपातिष्ठदुपश्रुतिः
001c	तां वयोरूपसम्पन्नां दृष्ट्वा देवीमुपस्थिताम्
002a	इन्द्राणी सम्प्रहृष्टा सा सम्पूज्यैनामपृच्छत
002c	इच्छामि त्वामहं ज्ञातुं का त्वं ब्रूहि वरानने
003	उपश्रुतिरुवाच
003a	उपश्रुतिरहं देवि तवान्तिकमुपागता
003c	दर्शनं चैव सम्प्राप्ता तव सत्येन तोषिता
004a	पतिव्रतासि युक्ता च यमेन नियमेन च
004c	दर्शयिष्यामि ते शक्रं देवं वृत्रनिषूदनम्
004e	क्षिप्रमन्वेहि भद्रं ते द्रक्ष्यसे सुरसत्तमम्
005	शल्य उवाच
005a	ततस्तां प्रस्थितां देवीमिन्द्राणी सा समन्वगात्
005c	देवारण्यान्यतिक्रम्य पर्वतांश्च बहूंस्ततः
005e	हिमवन्तमतिक्रम्य उत्तरं पार्श्वमागमत्
006a	समुद्रं च समासाद्य बहुयोजनविस्तृतम्
006c	आससाद महाद्वीपं नानाद्रुमलतावृतम्
007a	तत्रापश्यत्सरो दिव्यं नानाशकुनिभिर्वृतम्
007c	शतयोजनविस्तीर्णं तावदेवायतं शुभम्
008a	तत्र दिव्यानि पद्मानि पञ्चवर्णानि भारत
008c	षट्पदैरुपगीतानि प्रफुल्लानि सहस्रशः
009a	पद्मस्य भित्त्वा नालं च विवेश सहिता तया
009c	बिसतन्तुप्रविष्टं च तत्रापश्यच्छतक्रतुम्
010a	तं दृष्ट्वा च सुसूक्ष्मेण रूपेणावस्थितं प्रभुम्
010c	सूक्ष्मरूपधरा देवी बभूवोपश्रुतिश्च सा
011a	इन्द्रं तुष्टाव चेन्द्राणी विश्रुतैः पूर्वकर्मभिः
011c	स्तूयमानस्ततो देवः शचीमाह पुरन्दरः
012a	किमर्थमसि सम्प्राप्ता विज्ञातश्च कथं त्वहम्
012c	ततः सा कथयामास नहुषस्य विचेष्टितम्
013a	इन्द्रत्वं त्रिषु लोकेषु प्राप्य वीर्यमदान्वितः
013c	दर्पाविष्टश्च दुष्टात्मा मामुवाच शतक्रतो
013e	उपतिष्ठ मामिति क्रूरः कालं च कृतवान्मम
014a	यदि न त्रास्यसि विभो करिष्यति स मां वशे
014c	एतेन चाहं सन्तप्ता प्राप्ता शक्र तवान्तिकम्
014e	जहि रौद्रं महाबाहो नहुषं पापनिश्चयम्
015a	प्रकाशयस्व चात्मानं दैत्यदानवसूदन
015c	तेजः समाप्नुहि विभो देवराज्यं प्रशाधि च
