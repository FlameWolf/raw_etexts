001	द्रुपद उवाच
001a	भूतानां प्राणिनः श्रेष्ठाः प्राणिनां बुद्धिजीविनः
001c	बुद्धिमत्सु नराः श्रेष्ठा नराणां तु द्विजातयः
002a	द्विजेषु वैद्याः श्रेयांसो वैद्येषु कृतबुद्धयः
002c	स भवान्कृतबुद्धीनां प्रधान इति मे मतिः
003a	कुलेन च विशिष्टोऽसि वयसा च श्रुतेन च
003c	प्रज्ञयानवमश्चासि शुक्रेणाङ्गिरसेन च
004a	विदितं चापि ते सर्वं यथावृत्तः स कौरवः
004c	पाण्डवश्च यथावृत्तः कुन्तीपुत्रो युधिष्ठिरः
005a	धृतराष्ट्रस्य विदिते वञ्चिताः पाण्डवाः परैः
005c	विदुरेणानुनीतोऽपि पुत्रमेवानुवर्तते
006a	शकुनिर्बुद्धिपूर्वं हि कुन्तीपुत्रं समाह्वयत्
006c	अनक्षज्ञं मताक्षः सन्क्षत्रवृत्ते स्थितं शुचिम्
007a	ते तथा वञ्चयित्वा तु धर्मपुत्रं युधिष्ठिरम्
007c	न कस्याञ्चिदवस्थायां राज्यं दास्यन्ति वै स्वयम्
008a	भवांस्तु धर्मसंयुक्तं धृतराष्ट्रं ब्रुवन्वचः
008c	मनांसि तस्य योधानां ध्रुवमावर्तयिष्यति
009a	विदुरश्चापि तद्वाक्यं साधयिष्यति तावकम्
009c	भीष्मद्रोणकृपाणां च भेदं सञ्जनयिष्यति
010a	अमात्येषु च भिन्नेषु योधेषु विमुखेषु च
010c	पुनरेकाग्रकरणं तेषां कर्म भविष्यति
011a	एतस्मिन्नन्तरे पार्थाः सुखमेकाग्रबुद्धयः
011c	सेनाकर्म करिष्यन्ति द्रव्याणां चैव सञ्चयम्
012a	भिद्यमानेषु च स्वेषु लम्बमाने च वै त्वयि
012c	न तथा ते करिष्यन्ति सेनाकर्म न संशयः
013a	एतत्प्रयोजनं चात्र प्राधान्येनोपलभ्यते
013c	सङ्गत्या धृतराष्ट्रश्च कुर्याद्धर्म्यं वचस्तव
014a	स भवान्धर्मयुक्तश्च धर्म्यं तेषु समाचरन्
014c	कृपालुषु परिक्लेशान्पाण्डवानां प्रकीर्तयन्
015a	वृद्धेषु कुलधर्मं च ब्रुवन्पूर्वैरनुष्ठितम्
015c	विभेत्स्यति मनांस्येषामिति मे नात्र संशयः
016a	न च तेभ्यो भयं तेऽस्ति ब्राह्मणो ह्यसि वेदवित्
016c	दूतकर्मणि युक्तश्च स्थविरश्च विशेषतः
017a	स भवान्पुष्ययोगेन मुहूर्तेन जयेन च
017c	कौरवेयान्प्रयात्वाशु कौन्तेयस्यार्थसिद्धये
018	वैशम्पायन उवाच
018a	तथानुशिष्टः प्रययौ द्रुपदेन महात्मना
018c	पुरोधा वृत्तसम्पन्नो नगरं नागसाह्वयम्
