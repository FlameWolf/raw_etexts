001  	भीष्म उवाच ||
001a	ततो हलहलाशब्दो दिवि राजन्महानभूत् |
001c	प्रस्वापं भीष्म मा स्राक्षीरिति कौरवनन्दन ||
002a	अयुञ्जमेव चैवाहं तदस्त्रं भृगुनन्दने |
002c	प्रस्वापं मां प्रयुञ्जानं नारदो वाक्यमब्रवीत् ||
003a	एते वियति कौरव्य दिवि देवगणाः स्थिताः |
003c	ते त्वां निवारयन्त्यद्य प्रस्वापं मा प्रयोजय ||
004a	रामस्तपस्वी ब्रह्मण्यो ब्राह्मणश्च गुरुश्च ते |
004c	तस्यावमानं कौरव्य मा स्म कार्षीः कथञ्चन ||
005a	ततोऽपश्यं दिविष्ठान्वै तानष्टौ ब्रह्मवादिनः |
005c	ते मां स्मयन्तो राजेन्द्र शनकैरिदमब्रुवन् ||
006a	यथाह भरतश्रेष्ठ नारदस्तत्तथा कुरु |
006c	एतद्धि परमं श्रेयो लोकानां भरतर्षभ ||
007a	ततश्च प्रतिसंहृत्य तदस्त्रं स्वापनं मृधे |
007c	ब्रह्मास्त्रं दीपयां चक्रे तस्मिन्युधि यथाविधि ||
008a	ततो रामो रुषितो राजपुत्र दृष्ट्वा तदस्त्रं विनिवर्तितं वै |
008c	जितोऽस्मि भीष्मेण सुमन्दबुद्धिरित्येव वाक्यं सहसा व्यमुञ्चत् ||
009a	ततोऽपश्यत्पितरं जामदग्न्यः पितुस्तथा पितरं तस्य चान्यम् |
009c	त एवैनं संपरिवार्य तस्थुरूचुश्चैनं सान्त्वपूर्वं तदानीम् ||
010a	मा स्मैवं साहसं वत्स पुनः कार्षीः कथञ्चन |
010c	भीष्मेण संयुगं गन्तुं क्षत्रियेण विशेषतः ||
011a	क्षत्रियस्य तु धर्मोऽयं यद्युद्धं भृगुनन्दन |
011c	स्वाध्यायो व्रतचर्या च ब्राह्मणानां परं धनम् ||
012a	इदं निमित्ते कस्मिंश्चिदस्माभिरुपमन्त्रितम् |
012c	शस्त्रधारणमत्युग्रं तच्च कार्यं कृतं त्वया ||
013a	वत्स पर्याप्तमेतावद्भीष्मेण सह संयुगे |
013c	विमर्दस्ते महाबाहो व्यपयाहि रणादितः ||
014a	पर्याप्तमेतद्भद्रं ते तव कार्मुकधारणम् |
014c	विसर्जयैतद्दुर्धर्ष तपस्तप्यस्व भार्गव ||
015a	एष भीष्मः शांतनवो देवैः सर्वैर्निवारितः |
015c	निवर्तस्व रणादस्मादिति चैव प्रचोदितः ||
016a	रामेण सह मा योत्सीर्गुरुणेति पुनः पुनः |
016c	न हि रामो रणे जेतुं त्वया न्याय्यः कुरूद्वह |
016e 	मानं कुरुष्व गाङ्गेय ब्राह्मणस्य रणाजिरे ||
017a	वयं तु गुरवस्तुभ्यं ततस्त्वां वारयामहे |
017c	भीष्मो वसूनामन्यतमो दिष्ट्या जीवसि पुत्रक ||
018a	गाङ्गेयः शंतनोः पुत्रो वसुरेष महायशाः |
018c	कथं त्वया रणे जेतुं राम शक्यो निवर्त वै ||
019a	अर्जुनः पाण्डवश्रेष्ठः पुरंदरसुतो बली |
019c	नरः प्रजापतिर्वीरः पूर्वदेवः सनातनः ||
020a	सव्यसाचीति विख्यातस्त्रिषु लोकेषु वीर्यवान् |
020c	भीष्ममृत्युर्यथाकालं विहितो वै स्वयंभुवा ||
021a	एवमुक्तः स पितृभिः पितॄन्रामोऽब्रवीदिदम् |
021c	नाहं युधि निवर्तेयमिति मे व्रतमाहितम् ||
022a	न निवर्तितपूर्वं च कदाचिद्रणमूर्धनि |
022c	निवर्त्यतामापगेयः कामं युद्धात्पितामहाः |
022e 	न त्वहं विनिवर्तिष्ये युद्धादस्मात्कथञ्चन ||
023a	ततस्ते मुनयो राजन्नृचीकप्रमुखास्तदा |
023c	नारदेनैव सहिताः समागम्येदमब्रुवन् ||
024a	निवर्तस्व रणात्तात मानयस्व द्विजोत्तमान् |
024c	नेत्यवोचमहं तांश्च क्षत्रधर्मव्यपेक्षया ||
025a	मम व्रतमिदं लोके नाहं युद्धात्कथञ्चन |
025c	विमुखो विनिवर्तेयं पृष्ठतोऽभ्याहतः शरैः ||
026a	नाहं लोभान्न कार्पण्यान्न भयान्नार्थकारणात् |
026c	त्यजेयं शाश्वतं धर्ममिति मे निश्चिता मतिः ||
027a	ततस्ते मुनयः सर्वे नारदप्रमुखा नृप |
027c	भागीरथी च मे माता रणमध्यं प्रपेदिरे ||
028a	तथैवात्तशरो धन्वी तथैव दृढनिश्चयः |
028c	स्थितोऽहमाहवे योद्धुं ततस्ते राममब्रुवन् |
028e 	समेत्य सहिता भूयः समरे भृगुनन्दनम् ||
029a	नावनीतं हि हृदयं विप्राणां शाम्य भार्गव |
029c	राम राम निवर्तस्व युद्धादस्माद्द्विजोत्तम |
029e 	अवध्यो हि त्वया भीष्मस्त्वं च भीष्मस्य भार्गव ||
030a	एवं ब्रुवन्तस्ते सर्वे प्रतिरुध्य रणाजिरम् |
030c	न्यासयां चक्रिरे शस्त्रं पितरो भृगुनन्दनम् ||
031a	ततोऽहं पुनरेवाथ तानष्टौ ब्रह्मवादिनः |
031c	अद्राक्षं दीप्यमानान्वै ग्रहानष्टाविवोदितान् ||
032a	ते मां सप्रणयं वाक्यमब्रुवन्समरे स्थितम् |
032c	प्रैहि रामं महाबाहो गुरुं लोकहितं कुरु ||
033a	दृष्ट्वा निवर्तितं रामं सुहृद्वाक्येन तेन वै |
033c	लोकानां च हितं कुर्वन्नहमप्याददे वचः ||
034a	ततोऽहं राममासाद्य ववन्दे भृशविक्षतः |
034c	रामश्चाभ्युत्स्मयन्प्रेम्णा मामुवाच महातपाः ||
035a	त्वत्समो नास्ति लोकेऽस्मिन्क्षत्रियः पृथिवीचरः |
035c	गम्यतां भीष्म युद्धेऽस्मिंस्तोषितोऽहं भृशं त्वया ||
036a	मम चैव समक्षं तां कन्यामाहूय भार्गवः |
036c	उवाच दीनया वाचा मध्ये तेषां तपस्विनाम् ||
