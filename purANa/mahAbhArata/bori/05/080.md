BR-05-06-080-001  	वैशम्पायन उवाच ||
BR-05-06-080-001a	राज्ञस्तु वचनं श्रुत्वा धर्मार्थसहितं हितम् |
BR-05-06-080-001c	कृष्णा दाशार्हमासीनमब्रवीच्छोककर्षिता ||
BR-05-06-080-002a	सुता द्रुपदराजस्य स्वसितायतमूर्धजा |
BR-05-06-080-002c	संपूज्य सहदेवं च सात्यकिं च महारथम् ||
BR-05-06-080-003a	भीमसेनं च संशान्तं दृष्ट्वा परमदुर्मनाः |
BR-05-06-080-003c	अश्रुपूर्णेक्षणा वाक्यमुवाचेदं मनस्विनी ||
BR-05-06-080-004a	विदितं ते महाबाहो धर्मज्ञ मधुसूदन |
BR-05-06-080-004c	यथा निकृतिमास्थाय भ्रंशिताः पाण्डवाः सुखात् ||
BR-05-06-080-005a	धृतराष्ट्रस्य पुत्रेण सामात्येन जनार्दन |
BR-05-06-080-005c	यथा च सञ्जयो राज्ञा मन्त्रं रहसि श्रावितः ||
BR-05-06-080-006a	युधिष्ठिरेण दाशार्ह तच्चापि विदितं तव |
BR-05-06-080-006c	यथोक्तः सञ्जयश्चैव तच्च सर्वं श्रुतं त्वया ||
BR-05-06-080-007a	पञ्च नस्तात दीयन्तां ग्रामा इति महाद्युते |
BR-05-06-080-007c	कुशस्थलं वृकस्थलमासन्दी वारणावतम् ||
BR-05-06-080-008a	अवसानं महाबाहो किञ्चिदेव तु पञ्चमम् |
BR-05-06-080-008c	इति दुर्योधनो वाच्यः सुहृदश्चास्य केशव ||
BR-05-06-080-009a	तच्चापि नाकरोद्वाक्यं श्रुत्वा कृष्ण सुयोधनः |
BR-05-06-080-009c	युधिष्ठिरस्य दाशार्ह ह्रीमतः संधिमिच्छतः ||
BR-05-06-080-010a	अप्रदानेन राज्यस्य यदि कृष्ण सुयोधनः |
BR-05-06-080-010c	संधिमिच्छेन्न कर्तव्यस्तत्र गत्वा कथञ्चन ||
BR-05-06-080-011a	शक्ष्यन्ति हि महाबाहो पाण्डवाः सृञ्जयैः सह |
BR-05-06-080-011c	धार्तराष्ट्रबलं घोरं क्रुद्धं प्रतिसमासितुम् ||
BR-05-06-080-012a	न हि साम्ना न दानेन शक्योऽर्थस्तेषु कश्चन |
BR-05-06-080-012c	तस्मात्तेषु न कर्तव्या कृपा ते मधुसूदन ||
BR-05-06-080-013a	साम्ना दानेन वा कृष्ण ये न शाम्यन्ति शत्रवः |
BR-05-06-080-013c	मोक्तव्यस्तेषु दण्डः स्याज्जीवितं परिरक्षता ||
BR-05-06-080-014a	तस्मात्तेषु महादण्डः क्षेप्तव्यः क्षिप्रमच्युत |
BR-05-06-080-014c	त्वया चैव महाबाहो पाण्डवैः सह सृञ्जयैः ||
BR-05-06-080-015a	एतत्समर्थं पार्थानां तव चैव यशस्करम् |
BR-05-06-080-015c	क्रियमाणं भवेत्कृष्ण क्षत्रस्य च सुखावहम् ||
BR-05-06-080-016a	क्षत्रियेण हि हन्तव्यः क्षत्रियो लोभमास्थितः |
BR-05-06-080-016c	अक्षत्रियो वा दाशार्ह स्वधर्ममनुतिष्ठता ||
BR-05-06-080-017a	अन्यत्र ब्राह्मणात्तात सर्वपापेष्ववस्थितात् |
BR-05-06-080-017c	गुरुर्हि सर्ववर्णानां ब्राह्मणः प्रसृताग्रभुक् ||
BR-05-06-080-018a	यथावध्ये भवेद्दोषो वध्यमाने जनार्दन |
BR-05-06-080-018c	स वध्यस्यावधे दृष्ट इति धर्मविदो विदुः ||
BR-05-06-080-019a	यथा त्वां न स्पृशेदेष दोषः कृष्ण तथा कुरु |
BR-05-06-080-019c	पाण्डवैः सह दाशार्ह सृञ्जयैश्च ससैनिकैः ||
BR-05-06-080-020a	पुनरुक्तं च वक्ष्यामि विश्रम्भेण जनार्दन |
BR-05-06-080-020c	का नु सीमन्तिनी मादृक्पृथिव्यामस्ति केशव ||
BR-05-06-080-021a	सुता द्रुपदराजस्य वेदिमध्यात्समुत्थिता |
BR-05-06-080-021c	धृष्टद्युम्नस्य भगिनी तव कृष्ण प्रिया सखी ||
BR-05-06-080-022a	आजमीढकुलं प्राप्ता स्नुषा पाण्डोर्महात्मनः |
BR-05-06-080-022c	महिषी पाण्डुपुत्राणां पञ्चेन्द्रसमवर्चसाम् ||
BR-05-06-080-023a	सुता मे पञ्चभिर्वीरैः पञ्च जाता महारथाः |
BR-05-06-080-023c	अभिमन्युर्यथा कृष्ण तथा ते तव धर्मतः ||
BR-05-06-080-024a	साहं केशग्रहं प्राप्ता परिक्लिष्टा सभां गता |
BR-05-06-080-024c	पश्यतां पाण्डुपुत्राणां त्वयि जीवति केशव ||
BR-05-06-080-025a	जीवत्सु कौरवेयेषु पाञ्चालेष्वथ वृष्णिषु |
BR-05-06-080-025c	दासीभूतास्मि पापानां सभामध्ये व्यवस्थिता ||
BR-05-06-080-026a	निरामर्षेष्वचेष्टेषु प्रेक्षमाणेषु पाण्डुषु |
BR-05-06-080-026c	त्राहि मामिति गोविन्द मनसा काङ्क्षितोऽसि मे ||
BR-05-06-080-027a	यत्र मां भगवान्राजा श्वशुरो वाक्यमब्रवीत् |
BR-05-06-080-027c	वरं वृणीष्व पाञ्चालि वरार्हासि मतासि मे ||
BR-05-06-080-028a	अदासाः पाण्डवाः सन्तु सरथाः सायुधा इति |
BR-05-06-080-028c	मयोक्ते यत्र निर्मुक्ता वनवासाय केशव ||
BR-05-06-080-029a	एवंविधानां दुःखानामभिज्ञोऽसि जनार्दन |
BR-05-06-080-029c	त्राहि मां पुण्डरीकाक्ष सभर्तृज्ञातिबान्धवाम् ||
BR-05-06-080-030a	नन्वहं कृष्ण भीष्मस्य धृतराष्ट्रस्य चोभयोः |
BR-05-06-080-030c	स्नुषा भवामि धर्मेण साहं दासीकृताभवम् ||
BR-05-06-080-031a	धिग्बलं भीमसेनस्य धिक्पार्थस्य धनुष्मताम् |
BR-05-06-080-031c	यत्र दुर्योधनः कृष्ण मुहूर्तमपि जीवति ||
BR-05-06-080-032a	यदि तेऽहमनुग्राह्या यदि तेऽस्ति कृपा मयि |
BR-05-06-080-032c	धार्तराष्ट्रेषु वै कोपः सर्वः कृष्ण विधीयताम् ||
BR-05-06-080-033a	इत्युक्त्वा मृदुसंहारं वृजिनाग्रं सुदर्शनम् |
BR-05-06-080-033c	सुनीलमसितापाङ्गी पुण्यगन्धाधिवासितम् ||
BR-05-06-080-034a	सर्वलक्षणसंपन्नं महाभुजगवर्चसम् |
BR-05-06-080-034c	केशपक्षं वरारोहा गृह्य सव्येन पाणिना ||
BR-05-06-080-035a	पद्माक्षी पुण्डरीकाक्षमुपेत्य गजगामिनी |
BR-05-06-080-035c	अश्रुपूर्णेक्षणा कृष्णा कृष्णं वचनमब्रवीत् ||
BR-05-06-080-036a	अयं ते पुण्डरीकाक्ष दुःशासनकरोद्धृतः |
BR-05-06-080-036c	स्मर्तव्यः सर्वकालेषु परेषां संधिमिच्छता ||
BR-05-06-080-037a	यदि भीमार्जुनौ कृष्ण कृपणौ संधिकामुकौ |
BR-05-06-080-037c	पिता मे योत्स्यते वृद्धः सह पुत्रैर्महारथैः ||
BR-05-06-080-038a	पञ्च चैव महावीर्याः पुत्रा मे मधुसूदन |
BR-05-06-080-038c	अभिमन्युं पुरस्कृत्य योत्स्यन्ति कुरुभिः सह ||
BR-05-06-080-039a	दुःशासनभुजं श्यामं संछिन्नं पांसुगुण्ठितम् |
BR-05-06-080-039c	यद्यहं तं न पश्यामि का शान्तिर्हृदयस्य मे ||
BR-05-06-080-040a	त्रयोदश हि वर्षाणि प्रतीक्षन्त्या गतानि मे |
BR-05-06-080-040c	निधाय हृदये मन्युं प्रदीप्तमिव पावकम् ||
BR-05-06-080-041a	विदीर्यते मे हृदयं भीमवाक्शल्यपीडितम् |
BR-05-06-080-041c	योऽयमद्य महाबाहुर्धर्मं समनुपश्यति ||
BR-05-06-080-042a	इत्युक्त्वा बाष्पसन्नेन कण्ठेनायतलोचना |
BR-05-06-080-042c	रुरोद कृष्णा सोत्कम्पं सस्वरं बाष्पगद्गदम् ||
BR-05-06-080-043a	स्तनौ पीनायतश्रोणी सहितावभिवर्षती |
BR-05-06-080-043c	द्रवीभूतमिवात्युष्णमुत्सृजद्वारि नेत्रजम् ||
BR-05-06-080-044a	तामुवाच महाबाहुः केशवः परिसान्त्वयन् |
BR-05-06-080-044c	अचिराद्द्रक्ष्यसे कृष्णे रुदतीर्भरतस्त्रियः ||
BR-05-06-080-045a	एवं ता भीरु रोत्स्यन्ति निहतज्ञातिबान्धवाः |
BR-05-06-080-045c	हतमित्रा हतबला येषां क्रुद्धासि भामिनि ||
BR-05-06-080-046a	अहं च तत्करिष्यामि भीमार्जुनयमैः सह |
BR-05-06-080-046c	युधिष्ठिरनियोगेन दैवाच्च विधिनिर्मितात् ||
BR-05-06-080-047a	धार्तराष्ट्राः कालपक्वा न चेच्छृण्वन्ति मे वचः |
BR-05-06-080-047c	शेष्यन्ते निहता भूमौ श्वशृगालादनीकृताः ||
BR-05-06-080-048a	चलेद्धि हिमवाञ्शैलो मेदिनी शतधा भवेत् |
BR-05-06-080-048c	द्यौः पतेच्च सनक्षत्रा न मे मोघं वचो भवेत् ||
BR-05-06-080-049a	सत्यं ते प्रतिजानामि कृष्णे बाष्पो निगृह्यताम् |
BR-05-06-080-049c	हतामित्राञ्श्रिया युक्तानचिराद्द्रक्ष्यसे पतीन् ||
