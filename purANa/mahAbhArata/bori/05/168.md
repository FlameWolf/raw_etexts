001  	भीष्म उवाच || 
001a	पाञ्चालराजस्य सुतो राजन्परपुरञ्जयः |
001c	शिखण्डी रथमुख्यो मे मतः पार्थस्य भारत ||
002a	एष योत्स्यति सङ्ग्रामे नाशयन्पूर्वसंस्थितिम् |
002c	परं यशो विप्रथयंस्तव सेनासु भारत ||
003a	एतस्य बहुलाः सेनाः पाञ्चालाश्च प्रभद्रकाः |
003c	तेनासौ रथवंशेन महत्कर्म करिष्यति ||
004a	धृष्टद्युम्नश्च सेनानीः सर्वसेनासु भारत |
004c	मतो मेऽतिरथो राजन्द्रोणशिष्यो महारथः ||
005a	एष योत्स्यति सङ्ग्रामे सूदयन्वै परान्रणे |
005c	भगवानिव सङ्क्रुद्धः पिनाकी युगसङ्क्षये ||
006a	एतस्य तद्रथानीकं कथयन्ति रणप्रियाः |
006c	बहुत्वात्सागरप्रख्यं देवानामिव संयुगे ||
007a	क्षत्रधर्मा तु राजेन्द्र मतो मेऽर्धरथो नृप |
007c	धृष्टद्युम्नस्य तनयो बाल्यान्नातिकृतश्रमः ||
008a	शिशुपालसुतो वीरश्चेदिराजो महारथः |
008c	धृष्टकेतुर्महेष्वासः संबन्धी पाण्डवस्य ह ||
009a	एष चेदिपतिः शूरः सह पुत्रेण भारत |
009c	महारथेनासुकरं महत्कर्म करिष्यति ||
010a	क्षत्रधर्मरतो मह्यं मतः परपुरञ्जयः |
010c	क्षत्रदेवस्तु राजेन्द्र पाण्डवेषु रथोत्तमः |
010e 	जयन्तश्चामितौजाश्च सत्यजिच्च महारथः ||
011a	महारथा महात्मानः सर्वे पाञ्चालसत्तमाः |
011c	योत्स्यन्ते समरे तात संरब्धा इव कुञ्जराः ||
012a	अजो भोजश्च विक्रान्तौ पाण्डवेषु महारथौ |
012c	पाण्डवानां सहायार्थे परं शक्त्या यतिष्यतः |
012e 	शीघ्रास्त्रौ चित्रयोद्धारौ कृतिनौ दृढविक्रमौ ||
013a	केकयाः पञ्च राजेन्द्र भ्रातरो युद्धदुर्मदाः |
013c	सर्व एते रथोदाराः सर्वे लोहितकध्वजाः ||
014a	काशिकः सुकुमारश्च नीलो यश्चापरो नृपः |
014c	सूर्यदत्तश्च शङ्खश्च मदिराश्वश्च नामतः ||
015a	सर्व एते रथोदाराः सर्वे चाहवलक्षणाः |
015c	सर्वास्त्रविदुषः सर्वे महात्मानो मता मम ||
016a	वार्धक्षेमिर्महाराज रथो मम महान्मतः |
016c	चित्रायुधश्च नृपतिर्मतो मे रथसत्तमः |
016e 	स हि सङ्ग्रामशोभी च भक्तश्चापि किरीटिनः ||
017a	चेकितानः सत्यधृतिः पाण्डवानां महारथौ |
017c	द्वाविमौ पुरुषव्याघ्रौ रथोदारौ मतौ मम ||
018a	व्याघ्रदत्तश्च राजेन्द्र चन्द्रसेनश्च भारत |
018c	मतौ मम रथोदारौ पाण्डवानां न संशयः ||
019a	सेनाबिन्दुश्च राजेन्द्र क्रोधहन्ता च नामतः |
019c	यः समो वासुदेवेन भीमसेनेन चाभिभूः |
019e 	स योत्स्यतीह विक्रम्य समरे तव सैनिकैः ||
020a	मां द्रोणं च कृपं चैव यथा संमन्यते भवान् |
020c	तथा स समरश्लाघी मन्तव्यो रथसत्तमः ||
021a	काश्यः परमशीघ्रास्त्रः श्लाघनीयो रथोत्तमः |
021c	रथ एकगुणो मह्यं मतः परपुरञ्जयः ||
022a	अयं च युधि विक्रान्तो मन्तव्योऽष्टगुणो रथः |
022c	सत्यजित्समरश्लाघी द्रुपदस्यात्मजो युवा ||
023a	गतः सोऽतिरथत्वं हि धृष्टद्युम्नेन संमितः |
023c	पाण्डवानां यशस्कामः परं कर्म करिष्यति ||
024a	अनुरक्तश्च शूरश्च रथोऽयमपरो महान् |
024c	पाण्ड्यराजो महावीर्यः पाण्डवानां धुरंधरः ||
025a	दृढधन्वा महेष्वासः पाण्डवानां रथोत्तमः |
025c	श्रेणिमान्कौरवश्रेष्ठ वसुदानश्च पार्थिवः |
025e 	उभावेतावतिरथौ मतौ मम परंतप ||
