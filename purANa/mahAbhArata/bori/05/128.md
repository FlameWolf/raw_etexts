BR-05-06-128-001  	वैशम्पायन उवाच ||
BR-05-06-128-001a	तत्तु वाक्यमनादृत्य सोऽर्थवन्मातृभाषितम् |
BR-05-06-128-001c	पुनः प्रतस्थे संरम्भात्सकाशमकृतात्मनाम् ||
BR-05-06-128-002a	ततः सभाया निर्गम्य मन्त्रयामास कौरवः |
BR-05-06-128-002c	सौबलेन मताक्षेण राज्ञा शकुनिना सह ||
BR-05-06-128-003a	दुर्योधनस्य कर्णस्य शकुनेः सौबलस्य च |
BR-05-06-128-003c	दुःशासनचतुर्थानामिदमासीद्विचेष्टितम् ||
BR-05-06-128-004a	पुरायमस्मान्गृह्णाति क्षिप्रकारी जनार्दनः |
BR-05-06-128-004c	सहितो धृतराष्ट्रेण राज्ञा शांतनवेन च ||
BR-05-06-128-005a	वयमेव हृषीकेशं निगृह्णीम बलादिव |
BR-05-06-128-005c	प्रसह्य पुरुषव्याघ्रमिन्द्रो वैरोचनिं यथा ||
BR-05-06-128-006a	श्रुत्वा गृहीतं वार्ष्णेयं पाण्डवा हतचेतसः |
BR-05-06-128-006c	निरुत्साहा भविष्यन्ति भग्नदंष्ट्रा इवोरगाः ||
BR-05-06-128-007a	अयं ह्येषां महाबाहुः सर्वेषां शर्म वर्म च |
BR-05-06-128-007c	अस्मिन्गृहीते वरदे ऋषभे सर्वसात्वताम् |
BR-05-06-128-007e 	निरुद्यमा भविष्यन्ति पाण्डवाः सोमकैः सह ||
BR-05-06-128-008a	तस्माद्वयमिहैवैनं केशवं क्षिप्रकारिणम् |
BR-05-06-128-008c	क्रोशतो धृतराष्ट्रस्य बद्ध्वा योत्स्यामहे रिपून् ||
BR-05-06-128-009a	तेषां पापमभिप्रायं पापानां दुष्टचेतसाम् |
BR-05-06-128-009c	इङ्गितज्ञः कविः क्षिप्रमन्वबुध्यत सात्यकिः ||
BR-05-06-128-010a	तदर्थमभिनिष्क्रम्य हार्दिक्येन सहास्थितः |
BR-05-06-128-010c	अब्रवीत्कृतवर्माणं क्षिप्रं योजय वाहिनीम् ||
BR-05-06-128-011a	व्यूढानीकः सभाद्वारमुपतिष्ठस्व दंशितः |
BR-05-06-128-011c	यावदाख्याम्यहं चैतत्कृष्णायाक्लिष्टकर्मणे ||
BR-05-06-128-012a	स प्रविश्य सभां वीरः सिंहो गिरिगुहामिव |
BR-05-06-128-012c	आचष्ट तमभिप्रायं केशवाय महात्मने ||
BR-05-06-128-013a	धृतराष्ट्रं ततश्चैव विदुरं चान्वभाषत |
BR-05-06-128-013c	तेषामेतमभिप्रायमाचचक्षे स्मयन्निव ||
BR-05-06-128-014a	धर्मादपेतमर्थाच्च कर्म साधुविगर्हितम् |
BR-05-06-128-014c	मन्दाः कर्तुमिहेच्छन्ति न चावाप्यं कथञ्चन ||
BR-05-06-128-015a	पुरा विकुर्वते मूढाः पापात्मानः समागताः |
BR-05-06-128-015c	धर्षिताः काममन्युभ्यां क्रोधलोभवशानुगाः ||
BR-05-06-128-016a	इमं हि पुण्डरीकाक्षं जिघृक्षन्त्यल्पचेतसः |
BR-05-06-128-016c	पटेनाग्निं प्रज्वलितं यथा बाला यथा जडाः ||
BR-05-06-128-017a	सात्यकेस्तद्वचः श्रुत्वा विदुरो दीर्घदर्शिवान् |
BR-05-06-128-017c	धृतराष्ट्रं महाबाहुमब्रवीत्कुरुसंसदि ||
BR-05-06-128-018a	राजन्परीतकालास्ते पुत्राः सर्वे परंतप |
BR-05-06-128-018c	अयशस्यमशक्यं च कर्म कर्तुं समुद्यताः ||
BR-05-06-128-019a	इमं हि पुण्डरीकाक्षमभिभूय प्रसह्य च |
BR-05-06-128-019c	निग्रहीतुं किलेच्छन्ति सहिता वासवानुजम् ||
BR-05-06-128-020a	इमं पुरुषशार्दूलमप्रधृष्यं दुरासदम् |
BR-05-06-128-020c	आसाद्य न भविष्यन्ति पतङ्गा इव पावकम् ||
BR-05-06-128-021a	अयमिच्छन्हि तान्सर्वान्यतमानाञ्जनार्दनः |
BR-05-06-128-021c	सिंहो मृगानिव क्रुद्धो गमयेद्यमसादनम् ||
BR-05-06-128-022a	न त्वयं निन्दितं कर्म कुर्यात्कृष्णः कथञ्चन |
BR-05-06-128-022c	न च धर्मादपक्रामेदच्युतः पुरुषोत्तमः ||
BR-05-06-128-023a	विदुरेणैवमुक्ते तु केशवो वाक्यमब्रवीत् |
BR-05-06-128-023c	धृतराष्ट्रमभिप्रेक्ष्य सुहृदां शृण्वतां मिथः ||
BR-05-06-128-024a	राजन्नेते यदि क्रुद्धा मां निगृह्णीयुरोजसा |
BR-05-06-128-024c	एते वा मामहं वैनाननुजानीहि पार्थिव ||
BR-05-06-128-025a	एतान्हि सर्वान्संरब्धान्नियन्तुमहमुत्सहे |
BR-05-06-128-025c	न त्वहं निन्दितं कर्म कुर्यां पापं कथञ्चन ||
BR-05-06-128-026a	पाण्डवार्थे हि लुभ्यन्तः स्वार्थाद्धास्यन्ति ते सुताः |
BR-05-06-128-026c	एते चेदेवमिच्छन्ति कृतकार्यो युधिष्ठिरः ||
BR-05-06-128-027a	अद्यैव ह्यहमेतांश्च ये चैताननु भारत |
BR-05-06-128-027c	निगृह्य राजन्पार्थेभ्यो दद्यां किं दुष्कृतं भवेत् ||
BR-05-06-128-028a	इदं तु न प्रवर्तेयं निन्दितं कर्म भारत |
BR-05-06-128-028c	संनिधौ ते महाराज क्रोधजं पापबुद्धिजम् ||
BR-05-06-128-029a	एष दुर्योधनो राजन्यथेच्छति तथास्तु तत् |
BR-05-06-128-029c	अहं तु सर्वान्समयाननुजानामि भारत ||
BR-05-06-128-030a	एतच्छ्रुत्वा तु विदुरं धृतराष्ट्रोऽभ्यभाषत |
BR-05-06-128-030c	क्षिप्रमानय तं पापं राज्यलुब्धं सुयोधनम् ||
BR-05-06-128-031a	सहमित्रं सहामात्यं ससोदर्यं सहानुगम् |
BR-05-06-128-031c	शक्नुयां यदि पन्थानमवतारयितुं पुनः ||
BR-05-06-128-032a	ततो दुर्योधनं क्षत्ता पुनः प्रावेशयत्सभाम् |
BR-05-06-128-032c	अकामं भ्रातृभिः सार्धं राजभिः परिवारितम् ||
BR-05-06-128-033a	अथ दुर्योधनं राजा धृतराष्ट्रोऽभ्यभाषत |
BR-05-06-128-033c	कर्णदुःशासनाभ्यां च राजभिश्चाभिसंवृतम् ||
BR-05-06-128-034a	नृशंस पापभूयिष्ठ क्षुद्रकर्मसहायवान् |
BR-05-06-128-034c	पापैः सहायैः संहत्य पापं कर्म चिकीर्षसि ||
BR-05-06-128-035a	अशक्यमयशस्यं च सद्भिश्चापि विगर्हितम् |
BR-05-06-128-035c	यथा त्वादृशको मूढो व्यवस्येत्कुलपांसनः ||
BR-05-06-128-036a	त्वमिमं पुण्डरीकाक्षमप्रधृष्यं दुरासदम् |
BR-05-06-128-036c	पापैः सहायैः संहत्य निग्रहीतुं किलेच्छसि ||
BR-05-06-128-037a	यो न शक्यो बलात्कर्तुं देवैरपि सवासवैः |
BR-05-06-128-037c	तं त्वं प्रार्थयसे मन्द बालश्चन्द्रमसं यथा ||
BR-05-06-128-038a	देवैर्मनुष्यैर्गन्धर्वैरसुरैरुरगैश्च यः |
BR-05-06-128-038c	न सोढुं समरे शक्यस्तं न बुध्यसि केशवम् ||
BR-05-06-128-039a	दुर्ग्रहः पाणिना वायुर्दुःस्पर्शः पाणिना शशी |
BR-05-06-128-039c	दुर्धरा पृथिवी मूर्ध्ना दुर्ग्रहः केशवो बलात् ||
BR-05-06-128-040a	इत्युक्ते धृतराष्ट्रेण क्षत्तापि विदुरोऽब्रवीत् |
BR-05-06-128-040c	दुर्योधनमभिप्रेक्ष्य धार्तराष्ट्रममर्षणम् ||
BR-05-06-128-041a	सौभद्वारे वानरेन्द्रो द्विविदो नाम नामतः |
BR-05-06-128-041c	शिलावर्षेण महता छादयामास केशवम् ||
BR-05-06-128-042a	ग्रहीतुकामो विक्रम्य सर्वयत्नेन माधवम् |
BR-05-06-128-042c	ग्रहीतुं नाशकत्तत्र तं त्वं प्रार्थयसे बलात् ||
BR-05-06-128-043a	निर्मोचने षट्सहस्राः पाशैर्बद्ध्वा महासुराः |
BR-05-06-128-043c	ग्रहीतुं नाशकंश्चैनं तं त्वं प्रार्थयसे बलात् ||
BR-05-06-128-044a	प्राग्ज्योतिषगतं शौरिं नरकः सह दानवैः |
BR-05-06-128-044c	ग्रहीतुं नाशकत्तत्र तं त्वं प्रार्थयसे बलात् ||
BR-05-06-128-045a	अनेन हि हता बाल्ये पूतना शिशुना तथा |
BR-05-06-128-045c	गोवर्धनो धारितश्च गवार्थे भरतर्षभ ||
BR-05-06-128-046a	अरिष्टो धेनुकश्चैव चाणूरश्च महाबलः |
BR-05-06-128-046c	अश्वराजश्च निहतः कंसश्चारिष्टमाचरन् ||
BR-05-06-128-047a	जरासंधश्च वक्रश्च शिशुपालश्च वीर्यवान् |
BR-05-06-128-047c	बाणश्च निहतः संख्ये राजानश्च निषूदिताः ||
BR-05-06-128-048a	वरुणो निर्जितो राजा पावकश्चामितौजसा |
BR-05-06-128-048c	पारिजातं च हरता जितः साक्षाच्छचीपतिः ||
BR-05-06-128-049a	एकार्णवे शयानेन हतौ तौ मधुकैटभौ |
BR-05-06-128-049c	जन्मान्तरमुपागम्य हयग्रीवस्तथा हतः ||
BR-05-06-128-050a	अयं कर्ता न क्रियते कारणं चापि पौरुषे |
BR-05-06-128-050c	यद्यदिच्छेदयं शौरिस्तत्तत्कुर्यादयत्नतः ||
BR-05-06-128-051a	तं न बुध्यसि गोविन्दं घोरविक्रममच्युतम् |
BR-05-06-128-051c	आशीविषमिव क्रुद्धं तेजोराशिमनिर्जितम् ||
BR-05-06-128-052a	प्रधर्षयन्महाबाहुं कृष्णमक्लिष्टकारिणम् |
BR-05-06-128-052c	पतङ्गोऽग्निमिवासाद्य सामात्यो न भविष्यसि ||
