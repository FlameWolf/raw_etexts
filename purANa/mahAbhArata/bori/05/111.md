001  	नारद उवाच ||
001a	ऋषभस्य ततः शृङ्गे निपत्य द्विजपक्षिणौ |
001c	शाण्डिलीं ब्राह्मणीं तत्र ददृशाते तपोन्विताम् ||
002a	अभिवाद्य सुपर्णस्तु गालवश्चाभिपूज्य ताम् |
002c	तया च स्वागतेनोक्तौ विष्टरे संनिषीदतुः ||
003a	सिद्धमन्नं तया क्षिप्रं बलिमन्त्रोपबृंहितम् |
003c	भुक्त्वा तृप्तावुभौ भूमौ सुप्तौ तावन्नमोहितौ ||
004a	मुहूर्तात्प्रतिबुद्धस्तु सुपर्णो गमनेप्सया |
004c	अथ भ्रष्टतनूजाङ्गमात्मानं ददृशे खगः ||
005a	मांसपिण्डोपमोऽभूत्स मुखपादान्वितः खगः |
005c	गालवस्तं तथा दृष्ट्वा विषण्णः पर्यपृच्छत ||
006a	किमिदं भवता प्राप्तमिहागमनजं फलम् |
006c	वासोऽयमिह कालं तु कियन्तं नौ भविष्यति ||
007a	किं नु ते मनसा ध्यातमशुभं धर्मदूषणम् |
007c	न ह्ययं भवतः स्वल्पो व्यभिचारो भविष्यति ||
008a	सुपर्णोऽथाब्रवीद्विप्रं प्रध्यातं वै मया द्विज |
008c	इमां सिद्धामितो नेतुं तत्र यत्र प्रजापतिः ||
009a	यत्र देवो महादेवो यत्र विष्णुः सनातनः |
009c	यत्र धर्मश्च यज्ञश्च तत्रेयं निवसेदिति ||
010a	सोऽहं भगवतीं याचे प्रणतः प्रियकाम्यया |
010c	मयैतन्नाम प्रध्यातं मनसा शोचता किल ||
011a	तदेवं बहुमानात्ते मयेहानीप्सितं कृतम् |
011c	सुकृतं दुष्कृतं वा त्वं माहात्म्यात्क्षन्तुमर्हसि ||
012a	सा तौ तदाब्रवीत्तुष्टा पतगेन्द्रद्विजर्षभौ |
012c	न भेतव्यं सुपर्णोऽसि सुपर्ण त्यज संभ्रमम् ||
013a	निन्दितास्मि त्वया वत्स न च निन्दां क्षमाम्यहम् |
013c	लोकेभ्यः स परिभ्रश्येद्यो मां निन्देत पापकृत् ||
014a	हीनयालक्षणैः सर्वैस्तथानिन्दितया मया |
014c	आचारं प्रतिगृह्णन्त्या सिद्धिः प्राप्तेयमुत्तमा ||
015a	आचाराल्लभते धर्ममाचाराल्लभते धनम् |
015c	आचाराच्छ्रियमाप्नोति आचारो हन्त्यलक्षणम् ||
016a	तदायुष्मन्खगपते यथेष्टं गम्यतामितः |
016c	न च ते गर्हणीयापि गर्हितव्याः स्त्रियः क्वचित् ||
017a	भवितासि यथापूर्वं बलवीर्यसमन्वितः |
017c	बभूवतुस्ततस्तस्य पक्षौ द्रविणवत्तरौ ||
018a	अनुज्ञातश्च शाण्डिल्या यथागतमुपागमत् |
018c	नैव चासादयामास तथारूपांस्तुरङ्गमान् ||
019a	विश्वामित्रोऽथ तं दृष्ट्वा गालवं चाध्वनि स्थितम् |
019c	उवाच वदतां श्रेष्ठो वैनतेयस्य संनिधौ ||
020a	यस्त्वया स्वयमेवार्थः प्रतिज्ञातो मम द्विज |
020c	तस्य कालोऽपवर्गस्य यथा वा मन्यते भवान् ||
021a	प्रतीक्षिष्याम्यहं कालमेतावन्तं तथा परम् |
021c	यथा संसिध्यते विप्र स मार्गस्तु निशम्यताम् ||
022a	सुपर्णोऽथाब्रवीद्दीनं गालवं भृशदुःखितम् |
022c	प्रत्यक्षं खल्विदानीं मे विश्वामित्रो यदुक्तवान् ||
023a	तदागच्छ द्विजश्रेष्ठ मन्त्रयिष्याव गालव |
023c	नादत्त्वा गुरवे शक्यं कृत्स्नमर्थं त्वयासितुम् ||
