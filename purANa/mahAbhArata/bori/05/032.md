BR-05-02-032-001	वैशम्पायन उवाच
BR-05-02-032-001a	अनुज्ञातः पाण्डवेन प्रययौ सञ्जयस्तदा
BR-05-02-032-001c	शासनं धृतराष्ट्रस्य सर्वं कृत्वा महात्मनः
BR-05-02-032-002a	सम्प्राप्य हास्तिनपुरं शीघ्रं च प्रविवेश ह
BR-05-02-032-002c	अन्तःपुरमुपस्थाय द्वाःस्थं वचनमब्रवीत्
BR-05-02-032-003a	आचक्ष्व मां धृतराष्ट्राय द्वाःस्थ उपागतं पाण्डवानां सकाशात्
BR-05-02-032-003c	जागर्ति चेदभिवदेस्त्वं हि क्षत्तः प्रविशेयं विदितो भूमिपस्य
BR-05-02-032-004	द्वाःस्थ उवाच
BR-05-02-032-004a	सञ्जयोऽयं भूमिपते नमस्ते दिदृक्षया द्वारमुपागतस्ते
BR-05-02-032-004c	प्राप्तो दूतः पाण्डवानां सकाशात्प्रशाधि राजन्किमयं करोतु
BR-05-02-032-005	धृतराष्ट्र उवाच
BR-05-02-032-005a	आचक्ष्व मां सुखिनं काल्यमस्मै प्रवेश्यतां स्वागतं सञ्जयाय
BR-05-02-032-005c	न चाहमेतस्य भवाम्यकाल्यः स मे कस्माद्द्वारि तिष्ठेत क्षत्तः
BR-05-02-032-006	वैशम्पायन उवाच
BR-05-02-032-006a	ततः प्रविश्यानुमते नृपस्य महद्वेश्म प्राज्ञशूरार्यगुप्तम्
BR-05-02-032-006c	सिंहासनस्थं पार्थिवमाससाद वैचित्रवीर्यं प्राञ्जलिः सूतपुत्रः
BR-05-02-032-007	सञ्जय उवाच
BR-05-02-032-007a	सञ्जयोऽहं भूमिपते नमस्ते प्राप्तोऽस्मि गत्वा नरदेव पाण्डवान्
BR-05-02-032-007c	अभिवाद्य त्वां पाण्डुपुत्रो मनस्वी युधिष्ठिरः कुशलं चान्वपृच्छत्
BR-05-02-032-008a	स ते पुत्रान्पृच्छति प्रीयमाणः कच्चित्पुत्रैः प्रीयसे नप्तृभिश्च
BR-05-02-032-008c	तथा सुहृद्भिः सचिवैश्च राजन्ये चापि त्वामुपजीवन्ति तैश्च
BR-05-02-032-009	धृतराष्ट्र उवाच
BR-05-02-032-009a	अभ्येत्य त्वां तात वदामि सञ्जय अजातशत्रुं च सुखेन पार्थम्
BR-05-02-032-009c	कच्चित्स राजा कुशली सपुत्रः सहामात्यः सानुजः कौरवाणाम्
BR-05-02-032-010	सञ्जय उवाच
BR-05-02-032-010a	सहामात्यः कुशली पाण्डुपुत्रो भूयश्चातो यच्च तेऽग्रे मनोऽभूत्
BR-05-02-032-010c	निर्णिक्तधर्मार्थकरो मनस्वी बहुश्रुतो दृष्टिमाञ्शीलवांश्च
BR-05-02-032-011a	परं धर्मात्पाण्डवस्यानृशंस्यं धर्मः परो वित्तचयान्मतोऽस्य
BR-05-02-032-011c	सुखप्रिये धर्महीने न पार्थोऽनुरुध्यते भारत तस्य विद्धि
BR-05-02-032-012a	परप्रयुक्तः पुरुषो विचेष्टते सूत्रप्रोता दारुमयीव योषा
BR-05-02-032-012c	इमं दृष्ट्वा नियमं पाण्डवस्य मन्ये परं कर्म दैवं मनुष्यात्
BR-05-02-032-013a	इमं च दृष्ट्वा तव कर्मदोषं पादोदर्कं घोरमवर्णरूपम्
BR-05-02-032-013c	यावन्नरः कामयतेऽतिकाल्यं तावन्नरोऽयं लभते प्रशंसाम्
BR-05-02-032-014a	अजातशत्रुस्तु विहाय पापं जीर्णां त्वचं सर्प इवासमर्थाम्
BR-05-02-032-014c	विरोचतेऽहार्यवृत्तेन धीरो युधिष्ठिरस्त्वयि पापं विसृज्य
BR-05-02-032-015a	अङ्गात्मनः कर्म निबोध राजन्धर्मार्थयुक्तादार्यवृत्तादपेतम्
BR-05-02-032-015c	उपक्रोशं चेह गतोऽसि राजन्नोहेश्च पापं प्रसजेदमुत्र
BR-05-02-032-016a	स त्वमर्थं संशयितं विना तैराशंससे पुत्रवशानुगोऽद्य
BR-05-02-032-016c	अधर्मशब्दश्च महान्पृथिव्यां नेदं कर्म त्वत्समं भारताग्र्य
BR-05-02-032-017a	हीनप्रज्ञो दौष्कुलेयो नृशंसो दीर्घवैरी क्षत्रविद्यास्वधीरः
BR-05-02-032-017c	एवन्धर्मा नापदः सन्तितीर्षेद्धीनवीर्यो यश्च भवेदशिष्टः
BR-05-02-032-018a	कुले जातो धर्मवान्यो यशस्वी बहुश्रुतः सुखजीवी यतात्मा
BR-05-02-032-018c	धर्मार्थयोर्ग्रथितयोर्बिभर्ति नान्यत्र दिष्टस्य वशादुपैति
BR-05-02-032-019a	कथं हि मन्त्राग्र्यधरो मनीषी धर्मार्थयोरापदि सम्प्रणेता
BR-05-02-032-019c	एवंयुक्तः सर्वमन्त्रैरहीनो अनानृशंस्यं कर्म कुर्यादमूढः
BR-05-02-032-020a	तवापीमे मन्त्रविदः समेत्य समासते कर्मसु नित्ययुक्ताः
BR-05-02-032-020c	तेषामयं बलवान्निश्चयश्च कुरुक्षयार्थे निरयो व्यपादि
BR-05-02-032-021a	अकालिकं कुरवो नाभविष्यन्पापेन चेत्पापमजातशत्रुः
BR-05-02-032-021c	इच्छेज्जातु त्वयि पापं विसृज्य निन्दा चेयं तव लोकेऽभविष्यत्
BR-05-02-032-022a	किमन्यत्र विषयादीश्वराणां यत्र पार्थः परलोकं ददर्श
BR-05-02-032-022c	अत्यक्रामत्स तथा सम्मतः स्यान्न संशयो नास्ति मनुष्यकारः
BR-05-02-032-023a	एतान्गुणान्कर्मकृतानवेक्ष्य भावाभावौ वर्तमानावनित्यौ
BR-05-02-032-023c	बलिर्हि राजा पारमविन्दमानो नान्यत्कालात्कारणं तत्र मेने
BR-05-02-032-024a	चक्षुः श्रोत्रे नासिका त्वक्च जिह्वा ज्ञानस्यैतान्यायतनानि जन्तोः
BR-05-02-032-024c	तानि प्रीतान्येव तृष्णाक्षयान्ते तान्यव्यथो दुःखहीनः प्रणुद्यात्
BR-05-02-032-025a	न त्वेव मन्ये पुरुषस्य कर्म संवर्तते सुप्रयुक्तं यथावत्
BR-05-02-032-025c	मातुः पितुः कर्मणाभिप्रसूतः संवर्धते विधिवद्भोजनेन
BR-05-02-032-026a	प्रियाप्रिये सुखदुःखे च राजन्निन्दाप्रशंसे च भजेत एनम्
BR-05-02-032-026c	परस्त्वेनं गर्हयतेऽपराधे प्रशंसते साधुवृत्तं तमेव
BR-05-02-032-027a	स त्वा गर्हे भारतानां विरोधादन्तो नूनं भवितायं प्रजानाम्
BR-05-02-032-027c	नो चेदिदं तव कर्मापराधात्कुरून्दहेत्कृष्णवर्त्मेव कक्षम्
BR-05-02-032-028a	त्वमेवैको जातपुत्रेषु राजन्वशं गन्ता सर्वलोके नरेन्द्र
BR-05-02-032-028c	कामात्मनां श्लाघसे द्यूतकाले नान्यच्छमात्पश्य विपाकमस्य
BR-05-02-032-029a	अनाप्तानां प्रग्रहात्त्वं नरेन्द्र तथाप्तानां निग्रहाच्चैव राजन्
BR-05-02-032-029c	भूमिं स्फीतां दुर्बलत्वादनन्तां न शक्तस्त्वं रक्षितुं कौरवेय
BR-05-02-032-030a	अनुज्ञातो रथवेगावधूतः श्रान्तो निपद्ये शयनं नृसिंह
BR-05-02-032-030c	प्रातः श्रोतारः कुरवः सभायामजातशत्रोर्वचनं समेताः
