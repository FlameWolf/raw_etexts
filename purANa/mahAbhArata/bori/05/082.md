001  	वैशम्पायन उवाच ||
001a	प्रयान्तं देवकीपुत्रं परवीररुजो दश |
001c	महारथा महाबाहुमन्वयुः शस्त्रपाणयः ||
002a	पदातीनां सहस्रं च सादिनां च परंतप |
002c	भोज्यं च विपुलं राजन्प्रेष्याश्च शतशोऽपरे ||
003  	जनमेजय उवाच ||
003a	कथं प्रयातो दाशार्हो महात्मा मधुसूदनः |
003c	कानि वा व्रजतस्तस्य निमित्तानि महौजसः ||
004  	वैशम्पायन उवाच ||
004a	तस्य प्रयाणे यान्यासन्नद्भुतानि महात्मनः |
004c	तानि मे शृणु दिव्यानि दैवान्यौत्पातिकानि च ||
005a	अनभ्रेऽशनिनिर्घोषः सविद्युत्समजायत |
005c	अन्वगेव च पर्जन्यः प्रावर्षद्विघने भृशम् ||
006a	प्रत्यगूहुर्महानद्यः प्राङ्मुखाः सिन्धुसत्तमाः|
006c	विपरीता दिशः सर्वा न प्राज्ञायत किञ्चन ||
007a	प्राज्वलन्नग्नयो राजन्पृथिवी समकम्पत |
007c	उदपानाश्च कुम्भाश्च प्रासिञ्चञ्शतशो जलम् ||
008a	तमःसंवृतमप्यासीत्सर्वं जगदिदं तदा |
008c	न दिशो नादिशो राजन्प्रज्ञायन्ते स्म रेणुना ||
009a	प्रादुरासीन्महाञ्शब्दः खे शरीरं न दृश्यते |
009c	सर्वेषु राजन्देशेषु तदद्भुतमिवाभवत् ||
010a	प्रामथ्नाद्धास्तिनपुरं वातो दक्षिणपश्चिमः |
010c	आरुजन्गणशो वृक्षान्परुषो भीमनिस्वनः ||
011a	यत्र यत्र तु वार्ष्णेयो वर्तते पथि भारत |
011c	तत्र तत्र सुखो वायुः सर्वं चासीत्प्रदक्षिणम् ||
012a	ववर्ष पुष्पवर्षं च कमलानि च भूरिशः |
012c	समश्च पन्था निर्दुःखो व्यपेतकुशकण्टकः ||
013a	स गच्छन्ब्राह्मणै राजंस्तत्र तत्र महाभुजः |
013c	अर्च्यते मधुपर्कैश्च सुमनोभिर्वसुप्रदः ||
014a	तं किरन्ति महात्मानं वन्यैः पुष्पैः सुगन्धिभिः |
014c	स्त्रियः पथि समागम्य सर्वभूतहिते रतम् ||
015a	स शालिभवनं रम्यं सर्वसस्यसमाचितम् |
015c	सुखं परमधर्मिष्ठमत्यगाद्भरतर्षभ ||
016a	पश्यन्बहुपशून्ग्रामान्रम्यान्हृदयतोषणान् |
016c	पुराणि च व्यतिक्रामन्राष्ट्राणि विविधानि च ||
017a	नित्यहृष्टाः सुमनसो भारतैरभिरक्षिताः |
017c	नोद्विग्नाः परचक्राणामनयानामकोविदाः ||
018a	उपप्लव्यादथायान्तं जनाः पुरनिवासिनः |
018c	पथ्यतिष्ठन्त सहिता विष्वक्सेनदिदृक्षया ||
019a	ते तु सर्वे सुनामानमग्निमिद्धमिव प्रभुम् |
019c	अर्चयामासुरर्च्यं तं देशातिथिमुपस्थितम् ||
020a	वृकस्थलं समासाद्य केशवः परवीरहा |
020c	प्रकीर्णरश्मावादित्ये विमले लोहितायति ||
021a	अवतीर्य रथात्तूर्णं कृत्वा शौचं यथाविधि |
021c	रथमोचनमादिश्य संध्यामुपविवेश ह ||
022a	दारुकोऽपि हयान्मुक्त्वा परिचर्य च शास्त्रतः |
022c	मुमोच सर्वं वर्माणि मुक्त्वा चैनानवासृजत् ||
023a	अभ्यतीत्य तु तत्सर्वमुवाच मधुसूदनः |
023c	युधिष्ठिरस्य कार्यार्थमिह वत्स्यामहे क्षपाम् ||
024a	तस्य तन्मतमाज्ञाय चक्रुरावसथं नराः |
024c	क्षणेन चान्नपानानि गुणवन्ति समार्जयन् ||
025a	तस्मिन्ग्रामे प्रधानास्तु य आसन्ब्राह्मणा नृप |
025c	आर्याः कुलीना ह्रीमन्तो ब्राह्मीं वृत्तिमनुष्ठिताः ||
026a	तेऽभिगम्य महात्मानं हृषीकेशमरिंदमम् |
026c	पूजां चक्रुर्यथान्यायमाशीर्मङ्गलसंयुताम् ||
027a	ते पूजयित्वा दाशार्हं सर्वलोकेषु पूजितम् |
027c	न्यवेदयन्त वेश्मानि रत्नवन्ति महात्मने ||
028a	तान्प्रभुः कृतमित्युक्त्वा सत्कृत्य च यथार्हतः |
028c	अभ्येत्य तेषां वेश्मानि पुनरायात्सहैव तैः ||
029a	सुमृष्टं भोजयित्वा च ब्राह्मणांस्तत्र केशवः |
029c	भुक्त्वा च सह तैः सर्वैरवसत्तां क्षपां सुखम् ||
