001  	भीष्म उवाच ||
001a	ततोऽहं निशि राजेन्द्र प्रणम्य शिरसा तदा |
001c	ब्राह्मणानां पितॄणां च देवतानां च सर्वशः ||
002a	नक्तञ्चराणां भूतानां रजन्याश्च विशां पते |
002c	शयनं प्राप्य रहिते मनसा समचिन्तयम् ||
003a	जामदग्न्येन मे युद्धमिदं परमदारुणम् |
003c	अहानि सुबहून्यद्य वर्तते सुमहात्ययम् ||
004a	न च रामं महावीर्यं शक्नोमि रणमूर्धनि |
004c	विजेतुं समरे विप्रं जामदग्न्यं महाबलम् ||
005a	यदि शक्यो मया जेतुं जामदग्न्यः प्रतापवान् |
005c	दैवतानि प्रसन्नानि दर्शयन्तु निशां मम ||
006a	ततोऽहं निशि राजेन्द्र प्रसुप्तः शरविक्षतः |
006c	दक्षिणेनैव पार्श्वेन प्रभातसमये इव ||
007a	ततोऽहं विप्रमुख्यैस्तैर्यैरस्मि पतितो रथात् |
007c	उत्थापितो धृतश्चैव मा भैरिति च सान्त्वितः ||
008a	त एव मां महाराज स्वप्नदर्शनमेत्य वै |
008c	परिवार्याब्रुवन्वाक्यं तन्निबोध कुरूद्वह ||
009a	उत्तिष्ठ मा भैर्गाङ्गेय भयं ते नास्ति किञ्चन |
009c	रक्षामहे नरव्याघ्र स्वशरीरं हि नो भवान् ||
010a	न त्वां रामो रणे जेता जामदग्न्यः कथञ्चन |
010c	त्वमेव समरे रामं विजेता भरतर्षभ ||
011a	इदमस्त्रं सुदयितं प्रत्यभिज्ञास्यते भवान् |
011c	विदितं हि तवाप्येतत्पूर्वस्मिन्देहधारणे ||
012a	प्राजापत्यं विश्वकृतं प्रस्वापं नाम भारत |
012c	न हीदं वेद रामोऽपि पृथिव्यां वा पुमान्क्वचित् ||
013a	तत्स्मरस्व महाबाहो भृशं संयोजयस्व च |
013c	न च रामः क्षयं गन्ता तेनास्त्रेण नराधिप ||
014a	एनसा च न योगं त्वं प्राप्स्यसे जातु मानद |
014c	स्वप्स्यते जामदग्न्योऽसौ त्वद्बाणबलपीडितः ||
015a	ततो जित्वा त्वमेवैनं पुनरुत्थापयिष्यसि |
015c	अस्त्रेण दयितेनाजौ भीष्म संबोधनेन वै ||
016a	एवं कुरुष्व कौरव्य प्रभाते रथमास्थितः |
016c	प्रसुप्तं वा मृतं वापि तुल्यं मन्यामहे वयम् ||
017a	न च रामेण मर्तव्यं कदाचिदपि पार्थिव |
017c	ततः समुत्पन्नमिदं प्रस्वापं युज्यतामिति ||
018a	इत्युक्त्वान्तर्हिता राजन्सर्व एव द्विजोत्तमाः |
018c	अष्टौ सदृशरूपास्ते सर्वे भास्वरमूर्तयः ||
