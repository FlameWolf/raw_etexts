001  	सञ्जय उवाच ||
001a	केशवस्य तु तद्वाक्यं कर्णः श्रुत्वा हितं शुभम् |
001c	अब्रवीदभिसंपूज्य कृष्णं मधुनिषूदनम् |
001e 	जानन्मां किं महाबाहो संमोहयितुमिच्छसि ||
002a	योऽयं पृथिव्याः कार्त्स्न्येन विनाशः समुपस्थितः |
002c	निमित्तं तत्र शकुनिरहं दुःशासनस्तथा |
002e 	दुर्योधनश्च नृपतिर्धृतराष्ट्रसुतोऽभवत् ||
003a	असंशयमिदं कृष्ण महद्युद्धमुपस्थितम् |
003c	पाण्डवानां कुरूणां च घोरं रुधिरकर्दमम् ||
004a	राजानो राजपुत्राश्च दुर्योधनवशानुगाः |
004c	रणे शस्त्राग्निना दग्धाः प्राप्स्यन्ति यमसादनम् ||
005a	स्वप्ना हि बहवो घोरा दृश्यन्ते मधुसूदन |
005c	निमित्तानि च घोराणि तथोत्पाताः सुदारुणाः ||
006a	पराजयं धार्तराष्ट्रे विजयं च युधिष्ठिरे |
006c	शंसन्त इव वार्ष्णेय विविधा लोमहर्षणाः ||
007a	प्राजापत्यं हि नक्षत्रं ग्रहस्तीक्ष्णो महाद्युतिः |
007c	शनैश्चरः पीडयति पीडयन्प्राणिनोऽधिकम् ||
008a	कृत्वा चाङ्गारको वक्रं ज्येष्ठायां मधुसूदन |
008c	अनुराधां प्रार्थयते मैत्रं संशमयन्निव ||
009a	नूनं महद्भयं कृष्ण कुरूणां समुपस्थितम् |
009c	विशेषेण हि वार्ष्णेय चित्रां पीडयते ग्रहः ||
010a	सोमस्य लक्ष्म व्यावृत्तं राहुरर्कमुपेष्यति |
010c	दिवश्चोल्काः पतन्त्येताः सनिर्घाताः सकम्पनाः ||
011a	निष्टनन्ति च मातङ्गा मुञ्चन्त्यश्रूणि वाजिनः |
011c	पानीयं यवसं चापि नाभिनन्दन्ति माधव ||
012a	प्रादुर्भूतेषु चैतेषु भयमाहुरुपस्थितम् |
012c	निमित्तेषु महाबाहो दारुणं प्राणिनाशनम् ||
013a	अल्पे भुक्ते पुरीषं च प्रभूतमिह दृश्यते |
013c	वाजिनां वारणानां च मनुष्याणां च केशव ||
014a	धार्तराष्ट्रस्य सैन्येषु सर्वेषु मधुसूदन |
014c	पराभवस्य तल्लिङ्गमिति प्राहुर्मनीषिणः ||
015a	प्रहृष्टं वाहनं कृष्ण पाण्डवानां प्रचक्षते |
015c	प्रदक्षिणा मृगाश्चैव तत्तेषां जयलक्षणम् ||
016a	अपसव्या मृगाः सर्वे धार्तराष्ट्रस्य केशव |
016c	वाचश्चाप्यशरीरिण्यस्तत्पराभवलक्षणम् ||
017a	मयूराः पुष्पशकुना हंसाः सारसचातकाः |
017c	जीवं जीवकसंघाश्चाप्यनुगच्छन्ति पाण्डवान् ||
018a	गृध्राः काका बडाः श्येना यातुधानाः शलावृकाः |
018c	मक्षिकाणां च संघाता अनुगच्छन्ति कौरवान् ||
019a	धार्तराष्ट्रस्य सैन्येषु भेरीणां नास्ति निस्वनः |
019c	अनाहताः पाण्डवानां नदन्ति पटहाः किल ||
020a	उदपानाश्च नर्दन्ति यथा गोवृषभास्तथा |
020c	धार्तराष्ट्रस्य सैन्येषु तत्पराभवलक्षणम् ||
021a	मांसशोणितवर्षं च वृष्टं देवेन माधव |
021c	तथा गन्धर्वनगरं भानुमन्तमुपस्थितम् |
021e 	सप्राकारं सपरिखं सवप्रं चारुतोरणम् ||
022a	कृष्णश्च परिघस्तत्र भानुमावृत्य तिष्ठति |
022c	उदयास्तमये संध्ये वेदयानो महद्भयम् |
022e 	एका सृग्वाशते घोरं तत्पराभवलक्षणम् ||
023a	कृष्णग्रीवाश्च शकुना लम्बमाना भयानकाः |
023c	संध्यामभिमुखा यान्ति तत्पराभवलक्षणम् ||
024a	ब्राह्मणान्प्रथमं द्वेष्टि गुरूंश्च मधुसूदन | 
024c	भृत्यान्भक्तिमतश्चापि तत्पराभवलक्षणम ||
025a	पूर्वा दिग्लोहिताकारा शस्त्रवर्णा च दक्षिणा |
025c	आमपात्रप्रतीकाशा पश्चिमा मधुसूदन ||
026a	प्रदीप्ताश्च दिशः सर्वा धार्तराष्ट्रस्य माधव |
026c	महद्भयं वेदयन्ति तस्मिन्नुत्पातलक्षणे ||
027a	सहस्रपादं प्रासादं स्वप्नान्ते स्म युधिष्ठिरः |
027c	अधिरोहन्मया दृष्टः सह भ्रातृभिरच्युत ||
028a	श्वेतोष्णीषाश्च दृश्यन्ते सर्वे ते शुक्लवाससः |
028c	आसनानि च शुभ्राणि सर्वेषामुपलक्षये ||
029a	तव चापि मया कृष्ण स्वप्नान्ते रुधिराविला |
029c	आन्त्रेण पृथिवी दृष्टा परिक्षिप्ता जनार्दन ||
030a	अस्थिसञ्चयमारूढश्चामितौजा युधिष्ठिरः |
030c	सुवर्णपात्र्यां संहृष्टो भुक्तवान्घृतपायसम् ||
031a	युधिष्ठिरो मया दृष्टो ग्रसमानो वसुंधराम् |
031c	त्वया दत्तामिमां व्यक्तं भोक्ष्यते स वसुंधराम् ||
032a	उच्चं पर्वतमारूढो भीमकर्मा वृकोदरः |
032c	गदापाणिर्नरव्याघ्रो वीक्षन्निव महीमिमाम् ||
033a	क्षपयिष्यति नः सर्वान्स सुव्यक्तं महारणे |
033c	विदितं मे हृषीकेश यतो धर्मस्ततो जयः ||
034a	पाण्डुरं गजमारूढो गाण्डीवी स धनञ्जयः | 
034c	त्वया सार्धं हृषीकेश श्रिया परमया ज्वलन् ||
035a	यूयं सर्वान्वधिष्यध्वं तत्र मे नास्ति संशयः |
035c	पार्थिवान्समरे कृष्ण दुर्योधनपुरोगमान् ||
036a	नकुलः सहदेवश्च सात्यकिश्च महारथः |
036c	शुद्धकेयूरकण्ठत्राः शुक्लमाल्याम्बरावृताः ||
037a	अधिरूढा नरव्याघ्रा नरवाहनमुत्तमम् |
037c	त्रय एते महामात्राः पाण्डुरच्छत्रवाससः ||
038a	श्वेतोष्णीषाश्च दृश्यन्ते त्रय एव जनार्दन |
038c	धार्तराष्ट्रस्य सैन्येषु तान्विजानीहि केशव ||
039a	अश्वत्थामा कृपश्चैव कृतवर्मा च सात्वतः |
039c	रक्तोष्णीषाश्च दृश्यन्ते सर्वे माधव पार्थिवाः ||
040a	उष्ट्रयुक्तं समारूढौ भीष्मद्रोणौ जनार्दन |
040c	मया सार्धं महाबाहो धार्तराष्ट्रेण चाभिभो ||
041a	अगस्त्यशास्तां च दिशं प्रयाताः स्म जनार्दन |
041c	अचिरेणैव कालेन प्राप्स्यामो यमसादनम् ||
042a	अहं चान्ये च राजानो यच्च तत्क्षत्रमण्डलम् |
042c	गाण्डीवाग्निं प्रवेक्ष्याम इति मे नास्ति संशयः ||
043  	कृष्ण उवाच ||
043a	उपस्थितविनाशेयं नूनमद्य वसुंधरा |
043c	तथा हि मे वचः कर्ण नोपैति हृदयं तव ||
044a	सर्वेषां तात भूतानां विनाशे समुपस्थिते |
044c	अनयो नयसङ्काशो हृदयान्नापसर्पति ||
045  	कर्ण उवाच ||
045a	अपि त्वा कृष्ण पश्याम जीवन्तोऽस्मान्महारणात् |
045c	समुत्तीर्णा महाबाहो वीरक्षयविनाशनात् ||
046a	अथ वा सङ्गमः कृष्ण स्वर्गे नो भविता ध्रुवम् |
046c	तत्रेदानीं समेष्यामः पुनः सार्धं त्वयानघ ||
047  	सञ्जय उवाच ||
047a	इत्युक्त्वा माधवं कर्णः परिष्वज्य च पीडितम् |
047c	विसर्जितः केशवेन रथोपस्थादवातरत् ||
048a	ततः स्वरथमास्थाय जाम्बूनदविभूषितम् |
048c	सहास्माभिर्निववृते राधेयो दीनमानसः ||
049a	ततः शीघ्रतरं प्रायात्केशवः सहसात्यकिः |
049c	पुनरुच्चारयन्वाणीं याहि याहीति सारथिम् ||
