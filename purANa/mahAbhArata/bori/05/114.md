001  	नारद उवाच ||
001a	हर्यश्वस्त्वब्रवीद्राजा विचिन्त्य बहुधा ततः |
001c	दीर्घमुष्णं च निःश्वस्य प्रजाहेतोर्नृपोत्तमः ||
002a	उन्नतेषून्नता षट्सु सूक्ष्मा सूक्ष्मेषु सप्तसु |
002c	गम्भीरा त्रिषु गम्भीरेष्वियं रक्ता च पञ्चसु ||
003a	बहुदेवासुरालोका बहुगन्धर्वदर्शना |
003c	बहुलक्षणसंपन्ना बहुप्रसवधारिणी ||
004a	समर्थेयं जनयितुं चक्रवर्तिनमात्मजम् |
004c	ब्रूहि शुल्कं द्विजश्रेष्ठ समीक्ष्य विभवं मम ||
005  	गालव उवाच ||
005a	एकतःश्यामकर्णानां शतान्यष्टौ ददस्व मे |
005c	हयानां चन्द्रशुभ्राणां देशजानां वपुष्मताम् ||
006a	ततस्तव भवित्रीयं पुत्राणां जननी शुभा |
006c	अरणीव हुताशानां योनिरायतलोचना ||
007  	नारद उवाच ||
007a	एतच्छ्रुत्वा वचो राजा हर्यश्वः काममोहितः |
007c	उवाच गालवं दीनो राजर्षिर्ॠषिसत्तमम् ||
008a	द्वे मे शते संनिहिते हयानां यद्विधास्तव |
008c	एष्टव्याः शतशस्त्वन्ये चरन्ति मम वाजिनः ||
009a	सोऽहमेकमपत्यं वै जनयिष्यामि गालव |
009c	अस्यामेतं भवान्कामं संपादयतु मे वरम् ||
010a	एतच्छ्रुत्वा तु सा कन्या गालवं वाक्यमब्रवीत् |
010c	मम दत्तो वरः कश्चित्केनचिद्ब्रह्मवादिना ||
011a	प्रसूत्यन्ते प्रसूत्यन्ते कन्यैव त्वं भविष्यसि |
011c	स त्वं ददस्व मां राज्ञे प्रतिगृह्य हयोत्तमान् ||
012a	नृपेभ्यो हि चतुर्भ्यस्ते पूर्णान्यष्टौ शतानि वै |
012c	भविष्यन्ति तथा पुत्रा मम चत्वार एव च ||
013a	क्रियतां मम संहारो गुर्वर्थं द्विजसत्तम |
013c	एषा तावन्मम प्रज्ञा यथा वा मन्यसे द्विज ||
014a	एवमुक्तस्तु स मुनिः कन्यया गालवस्तदा |
014c	हर्यश्वं पृथिवीपालमिदं वचनमब्रवीत् ||
015a	इयं कन्या नरश्रेष्ठ हर्यश्व प्रतिगृह्यताम् |
015c	चतुर्भागेन शुल्कस्य जनयस्वैकमात्मजम् ||
016a	प्रतिगृह्य स तां कन्यां गालवं प्रतिनन्द्य च |
016c	समये देशकाले च लब्धवान्सुतमीप्सितम् ||
017a	ततो वसुमना नाम वसुभ्यो वसुमत्तरः |
017c	वसुप्रख्यो नरपतिः स बभूव वसुप्रदः ||
018a	अथ काले पुनर्धीमान्गालवः प्रत्युपस्थितः |
018c	उपसङ्गम्य चोवाच हर्यश्वं प्रीतिमानसम् ||
019a	जातो नृप सुतस्तेऽयं बालभास्करसंनिभः |
019c	कालो गन्तुं नरश्रेष्ठ भिक्षार्थमपरं नृपम् ||
020a	हर्यश्वः सत्यवचने स्थितः स्थित्वा च पौरुषे |
020c	दुर्लभत्वाद्धयानां च प्रददौ माधवीं पुनः ||
021a	माधवी च पुनर्दीप्तां परित्यज्य नृपश्रियम् |
021c	कुमारी कामतो भूत्वा गालवं पृष्ठतोऽन्वगात् ||
022a	त्वय्येव तावत्तिष्ठन्तु हया इत्युक्तवान्द्विजः |
022c	प्रययौ कन्यया सार्धं दिवोदासं प्रजेश्वरम् ||
