001	सात्यकिरुवाच
001a	यादृशः पुरुषस्यात्मा तादृशं सम्प्रभाषते
001c	यथारूपोऽन्तरात्मा ते तथारूपं प्रभाषसे
002a	सन्ति वै पुरुषाः शूराः सन्ति कापुरुषास्तथा
002c	उभावेतौ दृढौ पक्षौ दृश्येते पुरुषान्प्रति
003a	एकस्मिन्नेव जायेते कुले क्लीबमहारथौ
003c	फलाफलवती शाखे यथैकस्मिन्वनस्पतौ
004a	नाभ्यसूयामि ते वाक्यं ब्रुवतो लाङ्गलध्वज
004c	ये तु शृण्वन्ति ते वाक्यं तानसूयामि माधव
005a	कथं हि धर्मराजस्य दोषमल्पमपि ब्रुवन्
005c	लभते परिषन्मध्ये व्याहर्तुमकुतोभयः
006a	समाहूय महात्मानं जितवन्तोऽक्षकोविदाः
006c	अनक्षज्ञं यथाश्रद्धं तेषु धर्मजयः कुतः
007a	यदि कुन्तीसुतं गेहे क्रीडन्तं भ्रातृभिः सह
007c	अभिगम्य जयेयुस्ते तत्तेषां धर्मतो भवेत्
008a	समाहूय तु राजानं क्षत्रधर्मरतं सदा
008c	निकृत्या जितवन्तस्ते किं नु तेषां परं शुभम्
009a	कथं प्रणिपतेच्चायमिह कृत्वा पणं परम्
009c	वनवासाद्विमुक्तस्तु प्राप्तः पैतामहं पदम्
010a	यद्ययं परवित्तानि कामयेत युधिष्ठिरः
010c	एवमप्ययमत्यन्तं परान्नार्हति याचितुम्
011a	कथं च धर्मयुक्तास्ते न च राज्यं जिहीर्षवः
011c	निवृत्तवासान्कौन्तेयान्य आहुर्विदिता इति
012a	अनुनीता हि भीष्मेण द्रोणेन च महात्मना
012c	न व्यवस्यन्ति पाण्डूनां प्रदातुं पैतृकं वसु
013a	अहं तु ताञ्शितैर्बाणैरनुनीय रणे बलात्
013c	पादयोः पातयिष्यामि कौन्तेयस्य महात्मनः
014a	अथ ते न व्यवस्यन्ति प्रणिपाताय धीमतः
014c	गमिष्यन्ति सहामात्या यमस्य सदनं प्रति
015a	न हि ते युयुधानस्य संरब्धस्य युयुत्सतः
015c	वेगं समर्थाः संसोढुं वज्रस्येव महीधराः
016a	को हि गाण्डीवधन्वानं कश्च चक्रायुधं युधि
016c	मां चापि विषहेत्को नु कश्च भीमं दुरासदम्
017a	यमौ च दृढधन्वानौ यमकल्पौ महाद्युती
017c	को जिजीविषुरासीदेद्धृष्टद्युम्नं च पार्षतम्
018a	पञ्चेमान्पाण्डवेयांश्च द्रौपद्याः कीर्तिवर्धनान्
018c	समप्रमाणान्पाण्डूनां समवीर्यान्मदोत्कटान्
019a	सौभद्रं च महेष्वासममरैरपि दुःसहम्
019c	गदप्रद्युम्नसाम्बांश्च कालवज्रानलोपमान्
020a	ते वयं धृतराष्ट्रस्य पुत्रं शकुनिना सह
020c	कर्णेन च निहत्याजावभिषेक्ष्याम पाण्डवम्
021a	नाधर्मो विद्यते कश्चिच्छत्रून्हत्वाततायिनः
021c	अधर्म्यमयशस्यं च शात्रवाणां प्रयाचनम्
022a	हृद्गतस्तस्य यः कामस्तं कुरुध्वमतन्द्रिताः
022c	निसृष्टं धृतराष्ट्रेण राज्यं प्राप्नोतु पाण्डवः
023a	अद्य पाण्डुसुतो राज्यं लभतां वा युधिष्ठिरः
023c	निहता वा रणे सर्वे स्वप्स्यन्ति वसुधातले
