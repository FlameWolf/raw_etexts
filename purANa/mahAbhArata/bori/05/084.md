001  	धृतराष्ट्र उवाच ||
001a	उपप्लव्यादिह क्षत्तरुपयातो जनार्दनः |
001c	वृकस्थले निवसति स च प्रातरिहेष्यति ||
002a	आहुकानामधिपतिः पुरोगः सर्वसात्वताम् |
002c	महामना महावीर्यो महामात्रो जनार्दनः ||
003a	स्फीतस्य वृष्णिवंशस्य भर्ता गोप्ता च माधवः |
003c	त्रयाणामपि लोकानां भगवान्प्रपितामहः ||
004a	वृष्ण्यन्धकाः सुमनसो यस्य प्रज्ञामुपासते |
004c	आदित्या वसवो रुद्रा यथा बुद्धिं बृहस्पतेः ||
005a	तस्मै पूजां प्रयोक्ष्यामि दाशार्हाय महात्मने |
005c	प्रत्यक्षं तव धर्मज्ञ तन्मे कथयतः शृणु ||
006a	एकवर्णैः सुकृष्णाङ्गैर्बाह्लिजातैर्हयोत्तमैः |
006c	चतुर्युक्तान्रथांस्तस्मै रौक्मान्दास्यामि षोडश ||
007a	नित्यप्रभिन्नान्मातङ्गानीषादन्तान्प्रहारिणः |
007c	अष्टानुचरमेकैकमष्टौ दास्यामि केशवे ||
008a	दासीनामप्रजातानां शुभानां रुक्मवर्चसाम् |
008c	शतमस्मै प्रदास्यामि दासानामपि तावतः ||
009a	आविकं बहु सुस्पर्शं पार्वतीयैरुपाहृतम् |
009c	तदप्यस्मै प्रदास्यामि सहस्राणि दशाष्ट च ||
010a	अजिनानां सहस्राणि चीनदेशोद्भवानि च |
010c	तान्यप्यस्मै प्रदास्यामि यावदर्हति केशवः ||
011a	दिवा रात्रौ च भात्येष सुतेजा विमलो मणिः |
011c	तमप्यस्मै प्रदास्यामि तमप्यर्हति केशवः ||
012a	एकेनापि पतत्यह्ना योजनानि चतुर्दश |
012c	यानमश्वतरीयुक्तं दास्ये तस्मै तदप्यहम् ||
013a	यावन्ति वाहनान्यस्य यावन्तः पुरुषाश्च ते |
013c	ततोऽष्टगुणमप्यस्मै भोज्यं दास्याम्यहं सदा ||
014a	मम पुत्राश्च पौत्राश्च सर्वे दुर्योधनादृते |
014c	प्रत्युद्यास्यन्ति दाशार्हं रथैर्मृष्टैरलङ्कृताः ||
015a	स्वलङ्कृताश्च कल्याण्यः पादैरेव सहस्रशः |
015c	वारमुख्या महाभागं प्रत्युद्यास्यन्ति केशवम् ||
016a	नगरादपि याः काश्चिद्गमिष्यन्ति जनार्दनम् |
016c	द्रष्टुं कन्याश्च कल्याण्यस्ताश्च यास्यन्त्यनावृताः ||
017a	सस्त्रीपुरुषबालं हि नगरं मधुसूदनम् |
017c	उदीक्षते महात्मानं भानुमन्तमिव प्रजाः ||
018a	महाध्वजपताकाश्च क्रियन्तां सर्वतोदिशम् |
018c	जलावसिक्तो विरजाः पन्थास्तस्येति चान्वशात् ||
019a	दुःशासनस्य च गृहं दुर्योधनगृहाद्वरम् |
019c	तदस्य क्रियतां क्षिप्रं सुसंमृष्टमलङ्कृतम् ||
020a	एतद्धि रुचिराकारैः प्रासादैरुपशोभितम् |
020c	शिवं च रमणीयं च सर्वर्तु सुमहाधनम् ||
021a	सर्वमस्मिन्गृहे रत्नं मम दुर्योधनस्य च |
021c	यद्यदर्हेत्स वार्ष्णेयस्तत्तद्देयमसंशयम् ||
