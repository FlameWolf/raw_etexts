001	वैशम्पायन उवाच
001a	तथोक्तो वासुदेवेन नित्यमन्युरमर्षणः
001c	सदश्ववत्समाधावद्बभाषे तदनन्तरम्
002a	अन्यथा मां चिकीर्षन्तमन्यथा मन्यसेऽच्युत
002c	प्रणीतभावमत्यन्तं युधि सत्यपराक्रमम्
003a	वेत्थ दाशार्ह सत्त्वं मे दीर्घकालं सहोषितः
003c	उत वा मां न जानासि प्लवन्ह्रद इवाप्लवः
003e	तस्मादप्रतिरूपाभिर्वाग्भिर्मां त्वं समर्छसि
004a	कथं हि भीमसेनं मां जानन्कश्चन माधव
004c	ब्रूयादप्रतिरूपाणि यथा मां वक्तुमर्हसि
005a	तस्मादिदं प्रवक्ष्यामि वचनं वृष्णिनन्दन
005c	आत्मनः पौरुषं चैव बलं च न समं परैः
006a	सर्वथा नार्यकर्मैतत्प्रशंसा स्वयमात्मनः
006c	अतिवादापविद्धस्तु वक्ष्यामि बलमात्मनः
007a	पश्येमे रोदसी कृष्ण ययोरासन्निमाः प्रजाः
007c	अचले चाप्यनन्ते च प्रतिष्ठे सर्वमातरौ
008a	यदीमे सहसा क्रुद्धे समेयातां शिले इव
008c	अहमेते निगृह्णीयां बाहुभ्यां सचराचरे
009a	पश्यैतदन्तरं बाह्वोर्महापरिघयोरिव
009c	य एतत्प्राप्य मुच्येत न तं पश्यामि पूरुषम्
010a	हिमवांश्च समुद्रश्च वज्री च बलभित्स्वयम्
010c	मयाभिपन्नं त्रायेरन्बलमास्थाय न त्रयः
011a	युध्येयं क्षत्रियान्सर्वान्पाण्डवेष्वाततायिनः
011c	अधः पादतलेनैतानधिष्ठास्यामि भूतले
012a	न हि त्वं नाभिजानासि मम विक्रममच्युत
012c	यथा मया विनिर्जित्य राजानो वशगाः कृताः
013a	अथ चेन्मां न जानासि सूर्यस्येवोद्यतः प्रभाम्
013c	विगाढे युधि सम्बाधे वेत्स्यसे मां जनार्दन
014a	किं मात्यवाक्षीः परुषैर्व्रणं सूच्या इवानघ
014c	यथामति ब्रवीम्येतद्विद्धि मामधिकं ततः
015a	द्रष्टासि युधि सम्बाधे प्रवृत्ते वैशसेऽहनि
015c	मया प्रणुन्नान्मातङ्गान्रथिनः सादिनस्तथा
016a	तथा नरानभिक्रुद्धं निघ्नन्तं क्षत्रियर्षभान्
016c	द्रष्टा मां त्वं च लोकश्च विकर्षन्तं वरान्वरान्
017a	न मे सीदन्ति मज्जानो न ममोद्वेपते मनः
017c	सर्वलोकादभिक्रुद्धान्न भयं विद्यते मम
018a	किं तु सौहृदमेवैतत्कृपया मधुसूदन
018c	सर्वांस्तितिक्षे सङ्क्लेशान्मा स्म नो भरता नशन्
