001	वैशम्पायन उवाच
001a	द्वाःस्थं प्राह महाप्राज्ञो धृतराष्ट्रो महीपतिः
001c	विदुरं द्रष्टुमिच्छामि तमिहानय माचिरम्
002a	प्रहितो धृतराष्ट्रेण दूतः क्षत्तारमब्रवीत्
002c	ईश्वरस्त्वां महाराजो महाप्राज्ञ दिदृक्षति
003a	एवमुक्तस्तु विदुरः प्राप्य राजनिवेशनम्
003c	अब्रवीद्धृतराष्ट्राय द्वाःस्थ मां प्रतिवेदय
004	द्वाःस्थ उवाच
004a	विदुरोऽयमनुप्राप्तो राजेन्द्र तव शासनात्
004c	द्रष्टुमिच्छति ते पादौ किं करोतु प्रशाधि माम्
005	धृतराष्ट्र उवाच
005a	प्रवेशय महाप्राज्ञं विदुरं दीर्घदर्शिनम्
005c	अहं हि विदुरस्यास्य नाकाल्यो जातु दर्शने
006	द्वाःस्थ उवाच
006a	प्रविशान्तःपुरं क्षत्तर्महाराजस्य धीमतः
006c	न हि ते दर्शनेऽकाल्यो जातु राजा ब्रवीति माम्
007	वैशम्पायन उवाच
007a	ततः प्रविश्य विदुरो धृतराष्ट्रनिवेशनम्
007c	अब्रवीत्प्राञ्जलिर्वाक्यं चिन्तयानं नराधिपम्
008a	विदुरोऽहं महाप्राज्ञ सम्प्राप्तस्तव शासनात्
008c	यदि किञ्चन कर्तव्यमयमस्मि प्रशाधि माम्
009	धृतराष्ट्र उवाच
009a	सञ्जयो विदुर प्राप्तो गर्हयित्वा च मां गतः
009c	अजातशत्रोः श्वो वाक्यं सभामध्ये स वक्ष्यति
010a	तस्याद्य कुरुवीरस्य न विज्ञातं वचो मया
010c	तन्मे दहति गात्राणि तदकार्षीत्प्रजागरम्
011a	जाग्रतो दह्यमानस्य श्रेयो यदिह पश्यसि
011c	तद्ब्रूहि त्वं हि नस्तात धर्मार्थकुशलो ह्यसि
012a	यतः प्राप्तः सञ्जयः पाण्डवेभ्यो न मे यथावन्मनसः प्रशान्तिः
012c	सर्वेन्द्रियाण्यप्रकृतिं गतानि किं वक्ष्यतीत्येव हि मेऽद्य चिन्ता
013	विदुर उवाच
013a	अभियुक्तं बलवता दुर्बलं हीनसाधनम्
013c	हृतस्वं कामिनं चोरमाविशन्ति प्रजागराः
014a	कच्चिदेतैर्महादोषैर्न स्पृष्टोऽसि नराधिप
014c	कच्चिन्न परवित्तेषु गृध्यन्विपरितप्यसे
015	धृतराष्ट्र उवाच
015a	श्रोतुमिच्छामि ते धर्म्यं परं नैःश्रेयसं वचः
015c	अस्मिन्राजर्षिवंशे हि त्वमेकः प्राज्ञसम्मतः
016	विदुर उवाच
016a	निषेवते प्रशस्तानि निन्दितानि न सेवते
016c	अनास्तिकः श्रद्दधान एतत्पण्डितलक्षणम्
017a	क्रोधो हर्षश्च दर्पश्च ह्रीस्तम्भो मान्यमानिता
017c	यमर्थान्नापकर्षन्ति स वै पण्डित उच्यते
018a	यस्य कृत्यं न जानन्ति मन्त्रं वा मन्त्रितं परे
018c	कृतमेवास्य जानन्ति स वै पण्डित उच्यते
019a	यस्य कृत्यं न विघ्नन्ति शीतमुष्णं भयं रतिः
019c	समृद्धिरसमृद्धिर्वा स वै पण्डित उच्यते
020a	यस्य संसारिणी प्रज्ञा धर्मार्थावनुवर्तते
020c	कामादर्थं वृणीते यः स वै पण्डित उच्यते
021a	यथाशक्ति चिकीर्षन्ति यथाशक्ति च कुर्वते
021c	न किञ्चिदवमन्यन्ते पण्डिता भरतर्षभ
022a	क्षिप्रं विजानाति चिरं शृणोति विज्ञाय चार्थं भजते न कामात्
022c	नासम्पृष्टो व्युपयुङ्क्ते परार्थे तत्प्रज्ञानं प्रथमं पण्डितस्य
023a	नाप्राप्यमभिवाञ्छन्ति नष्टं नेच्छन्ति शोचितुम्
023c	आपत्सु च न मुह्यन्ति नराः पण्डितबुद्धयः
024a	निश्चित्य यः प्रक्रमते नान्तर्वसति कर्मणः
024c	अवन्ध्यकालो वश्यात्मा स वै पण्डित उच्यते
025a	आर्यकर्मणि रज्यन्ते भूतिकर्माणि कुर्वते
025c	हितं च नाभ्यसूयन्ति पण्डिता भरतर्षभ
026a	न हृष्यत्यात्मसम्माने नावमानेन तप्यते
026c	गाङ्गो ह्रद इवाक्षोभ्यो यः स पण्डित उच्यते
027a	तत्त्वज्ञः सर्वभूतानां योगज्ञः सर्वकर्मणाम्
027c	उपायज्ञो मनुष्याणां नरः पण्डित उच्यते
028a	प्रवृत्तवाक्चित्रकथ ऊहवान्प्रतिभानवान्
028c	आशु ग्रन्थस्य वक्ता च स वै पण्डित उच्यते
029a	श्रुतं प्रज्ञानुगं यस्य प्रज्ञा चैव श्रुतानुगा
029c	असम्भिन्नार्यमर्यादः पण्डिताख्यां लभेत सः
030a	अश्रुतश्च समुन्नद्धो दरिद्रश्च महामनाः
030c	अर्थांश्चाकर्मणा प्रेप्सुर्मूढ इत्युच्यते बुधैः
031a	स्वमर्थं यः परित्यज्य परार्थमनुतिष्ठति
031c	मिथ्या चरति मित्रार्थे यश्च मूढः स उच्यते
032a	अकामान्कामयति यः कामयानान्परिद्विषन्
032c	बलवन्तं च यो द्वेष्टि तमाहुर्मूढचेतसम्
033a	अमित्रं कुरुते मित्रं मित्रं द्वेष्टि हिनस्ति च
033c	कर्म चारभते दुष्टं तमाहुर्मूढचेतसम्
034a	संसारयति कृत्यानि सर्वत्र विचिकित्सते
034c	चिरं करोति क्षिप्रार्थे स मूढो भरतर्षभ
035a	अनाहूतः प्रविशति अपृष्टो बहु भाषते
035c	विश्वसत्यप्रमत्तेषु मूढचेता नराधमः
036a	परं क्षिपति दोषेण वर्तमानः स्वयं तथा
036c	यश्च क्रुध्यत्यनीशः सन्स च मूढतमो नरः
037a	आत्मनो बलमज्ञाय धर्मार्थपरिवर्जितम्
037c	अलभ्यमिच्छन्नैष्कर्म्यान्मूढबुद्धिरिहोच्यते
038a	अशिष्यं शास्ति यो राजन्यश्च शून्यमुपासते
038c	कदर्यं भजते यश्च तमाहुर्मूढचेतसम्
039a	अर्थं महान्तमासाद्य विद्यामैश्वर्यमेव वा
039c	विचरत्यसमुन्नद्धो यः स पण्डित उच्यते
040a	एकः सम्पन्नमश्नाति वस्ते वासश्च शोभनम्
040c	योऽसंविभज्य भृत्येभ्यः को नृशंसतरस्ततः
041a	एकः पापानि कुरुते फलं भुङ्क्ते महाजनः
041c	भोक्तारो विप्रमुच्यन्ते कर्ता दोषेण लिप्यते
042a	एकं हन्यान्न वा हन्यादिषुर्मुक्तो धनुष्मता
042c	बुद्धिर्बुद्धिमतोत्सृष्टा हन्याद्राष्ट्रं सराजकम्
043a	एकया द्वे विनिश्चित्य त्रींश्चतुर्भिर्वशे कुरु
043c	पञ्च जित्वा विदित्वा षट्सप्त हित्वा सुखी भव
044a	एकं विषरसो हन्ति शस्त्रेणैकश्च वध्यते
044c	सराष्ट्रं सप्रजं हन्ति राजानं मन्त्रविस्रवः
045a	एकः स्वादु न भुञ्जीत एकश्चार्थान्न चिन्तयेत्
045c	एको न गच्छेदध्वानं नैकः सुप्तेषु जागृयात्
046a	एकमेवाद्वितीयं तद्यद्राजन्नावबुध्यसे
046c	सत्यं स्वर्गस्य सोपानं पारावारस्य नौरिव
047a	एकः क्षमावतां दोषो द्वितीयो नोपलभ्यते
047c	यदेनं क्षमया युक्तमशक्तं मन्यते जनः
048a	एको धर्मः परं श्रेयः क्षमैका शान्तिरुत्तमा
048c	विद्यैका परमा दृष्टिरहिंसैका सुखावहा
049a	द्वाविमौ ग्रसते भूमिः सर्पो बिलशयानिव
049c	राजानं चाविरोद्धारं ब्राह्मणं चाप्रवासिनम्
050a	द्वे कर्मणी नरः कुर्वन्नस्मिँल्लोके विरोचते
050c	अब्रुवन्परुषं किञ्चिदसतो नार्थयंस्तथा
051a	द्वाविमौ पुरुषव्याघ्र परप्रत्ययकारिणौ
051c	स्त्रियः कामितकामिन्यो लोकः पूजितपूजकः
052a	द्वाविमौ कण्टकौ तीक्ष्णौ शरीरपरिशोषणौ
052c	यश्चाधनः कामयते यश्च कुप्यत्यनीश्वरः
053a	द्वाविमौ पुरुषौ राजन्स्वर्गस्योपरि तिष्ठतः
053c	प्रभुश्च क्षमया युक्तो दरिद्रश्च प्रदानवान्
054a	न्यायागतस्य द्रव्यस्य बोद्धव्यौ द्वावतिक्रमौ
054c	अपात्रे प्रतिपत्तिश्च पात्रे चाप्रतिपादनम्
055a	त्रयो न्याया मनुष्याणां श्रूयन्ते भरतर्षभ
055c	कनीयान्मध्यमः श्रेष्ठ इति वेदविदो विदुः
056a	त्रिविधाः पुरुषा राजन्नुत्तमाधममध्यमाः
056c	नियोजयेद्यथावत्तांस्त्रिविधेष्वेव कर्मसु
057a	त्रय एवाधना राजन्भार्या दासस्तथा सुतः
057c	यत्ते समधिगच्छन्ति यस्य ते तस्य तद्धनम्
058a	चत्वारि राज्ञा तु महाबलेन वर्ज्यान्याहुः पण्डितस्तानि विद्यात्
058c	अल्पप्रज्ञैः सह मन्त्रं न कुर्यान्न दीर्घसूत्रैरलसैश्चारणैश्च
059a	चत्वारि ते तात गृहे वसन्तु श्रियाभिजुष्टस्य गृहस्थधर्मे
059c	वृद्धो ज्ञातिरवसन्नः कुलीनः सखा दरिद्रो भगिनी चानपत्या
060a	चत्वार्याह महाराज सद्यस्कानि बृहस्पतिः
060c	पृच्छते त्रिदशेन्द्राय तानीमानि निबोध मे
061a	देवतानां च सङ्कल्पमनुभावं च धीमताम्
061c	विनयं कृतविद्यानां विनाशं पापकर्मणाम्
062a	पञ्चाग्नयो मनुष्येण परिचर्याः प्रयत्नतः
062c	पिता माताग्निरात्मा च गुरुश्च भरतर्षभ
063a	पञ्चैव पूजयँल्लोके यशः प्राप्नोति केवलम्
063c	देवान्पितॄन्मनुष्यांश्च भिक्षूनतिथिपञ्चमान्
064a	पञ्च त्वानुगमिष्यन्ति यत्र यत्र गमिष्यसि
064c	मित्राण्यमित्रा मध्यस्था उपजीव्योपजीविनः
065a	पञ्चेन्द्रियस्य मर्त्यस्य छिद्रं चेदेकमिन्द्रियम्
065c	ततोऽस्य स्रवति प्रज्ञा दृतेः पादादिवोदकम्
066a	षड्दोषाः पुरुषेणेह हातव्या भूतिमिच्छता
066c	निद्रा तन्द्री भयं क्रोध आलस्यं दीर्घसूत्रता
067a	षडिमान्पुरुषो जह्याद्भिन्नां नावमिवार्णवे
067c	अप्रवक्तारमाचार्यमनधीयानमृत्विजम्
068a	अरक्षितारं राजानं भार्यां चाप्रियवादिनीम्
068c	ग्रामकामं च गोपालं वनकामं च नापितम्
069a	षडेव तु गुणाः पुंसा न हातव्याः कदाचन
069c	सत्यं दानमनालस्यमनसूया क्षमा धृतिः
070a	षण्णामात्मनि नित्यानामैश्वर्यं योऽधिगच्छति
070c	न स पापैः कुतोऽनर्थैर्युज्यते विजितेन्द्रियः
071a	षडिमे षट्सु जीवन्ति सप्तमो नोपलभ्यते
071c	चोराः प्रमत्ते जीवन्ति व्याधितेषु चिकित्सकाः
072a	प्रमदाः कामयानेषु यजमानेषु याजकाः
072c	राजा विवदमानेषु नित्यं मूर्खेषु पण्डिताः
073a	सप्त दोषाः सदा राज्ञा हातव्या व्यसनोदयाः
073c	प्रायशो यैर्विनश्यन्ति कृतमूलाश्च पार्थिवाः
074a	स्त्रियोऽक्षा मृगया पानं वाक्पारुष्यं च पञ्चमम्
074c	महच्च दण्डपारुष्यमर्थदूषणमेव च
075a	अष्टौ पूर्वनिमित्तानि नरस्य विनशिष्यतः
075c	ब्राह्मणान्प्रथमं द्वेष्टि ब्राह्मणैश्च विरुध्यते
076a	ब्राह्मणस्वानि चादत्ते ब्राह्मणांश्च जिघांसति
076c	रमते निन्दया चैषां प्रशंसां नाभिनन्दति
077a	नैतान्स्मरति कृत्येषु याचितश्चाभ्यसूयति
077c	एतान्दोषान्नरः प्राज्ञो बुद्ध्या बुद्ध्वा विवर्जयेत्
078a	अष्टाविमानि हर्षस्य नवनीतानि भारत
078c	वर्तमानानि दृश्यन्ते तान्येव सुसुखान्यपि
079a	समागमश्च सखिभिर्महांश्चैव धनागमः
079c	पुत्रेण च परिष्वङ्गः सन्निपातश्च मैथुने
080a	समये च प्रियालापः स्वयूथेषु च सन्नतिः
080c	अभिप्रेतस्य लाभश्च पूजा च जनसंसदि
081a	नवद्वारमिदं वेश्म त्रिस्थूणं पञ्चसाक्षिकम्
081c	क्षेत्रज्ञाधिष्ठितं विद्वान्यो वेद स परः कविः
082a	दश धर्मं न जानन्ति धृतराष्ट्र निबोध तान्
082c	मत्तः प्रमत्त उन्मत्तः श्रान्तः क्रुद्धो बुभुक्षितः
083a	त्वरमाणश्च भीरुश्च लुब्धः कामी च ते दश
083c	तस्मादेतेषु भावेषु न प्रसज्जेत पण्डितः
084a	अत्रैवोदाहरन्तीममितिहासं पुरातनम्
084c	पुत्रार्थमसुरेन्द्रेण गीतं चैव सुधन्वना
085a	यः काममन्यू प्रजहाति राजा पात्रे प्रतिष्ठापयते धनं च
085c	विशेषविच्छ्रुतवान्क्षिप्रकारी तं सर्वलोकः कुरुते प्रमाणम्
086a	जानाति विश्वासयितुं मनुष्यान्विज्ञातदोषेषु दधाति दण्डम्
086c	जानाति मात्रां च तथा क्षमां च तं तादृशं श्रीर्जुषते समग्रा
087a	सुदुर्बलं नावजानाति कञ्चिद्युक्तो रिपुं सेवते बुद्धिपूर्वम्
087c	न विग्रहं रोचयते बलस्थैः काले च यो विक्रमते स धीरः
088a	प्राप्यापदं न व्यथते कदा चिदुद्योगमन्विच्छति चाप्रमत्तः
088c	दुःखं च काले सहते जितात्मा धुरन्धरस्तस्य जिताः सपत्नाः
089a	अनर्थकं विप्रवासं गृहेभ्यः पापैः सन्धिं परदाराभिमर्शम्
089c	दम्भं स्तैन्यं पैशुनं मद्यपानं न सेवते यः स सुखी सदैव
090a	न संरम्भेणारभतेऽर्थवर्गमाकारितः शंसति तथ्यमेव
090c	न मात्रार्थे रोचयते विवादं नापूजितः कुप्यति चाप्यमूढः
091a	न योऽभ्यसूयत्यनुकम्पते च न दुर्बलः प्रातिभाव्यं करोति
091c	नात्याह किञ्चित्क्षमते विवादं सर्वत्र तादृग्लभते प्रशंसाम्
092a	यो नोद्धतं कुरुते जातु वेषं न पौरुषेणापि विकत्थतेऽन्यान्
092c	न मूर्च्छितः कटुकान्याह किञ्चित्प्रियं सदा तं कुरुते जनोऽपि
093a	न वैरमुद्दीपयति प्रशान्तं न दर्पमारोहति नास्तमेति
093c	न दुर्गतोऽस्मीति करोति मन्युं तमार्यशीलं परमाहुरग्र्यम्
094a	न स्वे सुखे वै कुरुते प्रहर्षं नान्यस्य दुःखे भवति प्रतीतः
094c	दत्त्वा न पश्चात्कुरुतेऽनुतापं न कत्थते सत्पुरुषार्यशीलः
095a	देशाचारान्समयाञ्जातिधर्मान्बुभूषते यस्तु परावरज्ञः
095c	स तत्र तत्राधिगतः सदैव महाजनस्याधिपत्यं करोति
096a	दम्भं मोहं मत्सरं पापकृत्यं राजद्विष्टं पैशुनं पूगवैरम्
096c	मत्तोन्मत्तैर्दुर्जनैश्चापि वादं यः प्रज्ञावान्वर्जयेत्स प्रधानः
097a	दमं शौचं दैवतं मङ्गलानि प्रायश्चित्तं विविधाँल्लोकवादान्
097c	एतानि यः कुरुते नैत्यकानि तस्योत्थानं देवता राधयन्ति
098a	समैर्विवाहं कुरुते न हीनैः समैः सख्यं व्यवहारं कथाश्च
098c	गुणैर्विशिष्टांश्च पुरोदधाति विपश्चितस्तस्य नयाः सुनीताः
099a	मितं भुङ्क्ते संविभज्याश्रितेभ्यो मितं स्वपित्यमितं कर्म कृत्वा
099c	ददात्यमित्रेष्वपि याचितः संस्तमात्मवन्तं प्रजहत्यनर्थाः
100a	चिकीर्षितं विप्रकृतं च यस्य नान्ये जनाः कर्म जानन्ति किञ्चित्
100c	मन्त्रे गुप्ते सम्यगनुष्ठिते च स्वल्पो नास्य व्यथते कश्चिदर्थः
101a	यः सर्वभूतप्रशमे निविष्टः सत्यो मृदुर्दानकृच्छुद्धभावः
101c	अतीव सञ्ज्ञायते ज्ञातिमध्ये महामणिर्जात्य इव प्रसन्नः
102a	य आत्मनापत्रपते भृशं नरः स सर्वलोकस्य गुरुर्भवत्युत
102c	अनन्ततेजाः सुमनाः समाहितः स्वतेजसा सूर्य इवावभासते
103a	वने जाताः शापदग्धस्य राज्ञः पाण्डोः पुत्राः पञ्च पञ्चेन्द्रकल्पाः
103c	त्वयैव बाला वर्धिताः शिक्षिताश्च तवादेशं पालयन्त्याम्बिकेय
104a	प्रदायैषामुचितं तात राज्यं सुखी पुत्रैः सहितो मोदमानः
104c	न देवानां नापि च मानुषाणां भविष्यसि त्वं तर्कणीयो नरेन्द्र
