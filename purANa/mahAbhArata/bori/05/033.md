BR-05-03-033-001	वैशम्पायन उवाच
BR-05-03-033-001a	द्वाःस्थं प्राह महाप्राज्ञो धृतराष्ट्रो महीपतिः
BR-05-03-033-001c	विदुरं द्रष्टुमिच्छामि तमिहानय माचिरम्
BR-05-03-033-002a	प्रहितो धृतराष्ट्रेण दूतः क्षत्तारमब्रवीत्
BR-05-03-033-002c	ईश्वरस्त्वां महाराजो महाप्राज्ञ दिदृक्षति
BR-05-03-033-003a	एवमुक्तस्तु विदुरः प्राप्य राजनिवेशनम्
BR-05-03-033-003c	अब्रवीद्धृतराष्ट्राय द्वाःस्थ मां प्रतिवेदय
BR-05-03-033-004	द्वाःस्थ उवाच
BR-05-03-033-004a	विदुरोऽयमनुप्राप्तो राजेन्द्र तव शासनात्
BR-05-03-033-004c	द्रष्टुमिच्छति ते पादौ किं करोतु प्रशाधि माम्
BR-05-03-033-005	धृतराष्ट्र उवाच
BR-05-03-033-005a	प्रवेशय महाप्राज्ञं विदुरं दीर्घदर्शिनम्
BR-05-03-033-005c	अहं हि विदुरस्यास्य नाकाल्यो जातु दर्शने
BR-05-03-033-006	द्वाःस्थ उवाच
BR-05-03-033-006a	प्रविशान्तःपुरं क्षत्तर्महाराजस्य धीमतः
BR-05-03-033-006c	न हि ते दर्शनेऽकाल्यो जातु राजा ब्रवीति माम्
BR-05-03-033-007	वैशम्पायन उवाच
BR-05-03-033-007a	ततः प्रविश्य विदुरो धृतराष्ट्रनिवेशनम्
BR-05-03-033-007c	अब्रवीत्प्राञ्जलिर्वाक्यं चिन्तयानं नराधिपम्
BR-05-03-033-008a	विदुरोऽहं महाप्राज्ञ सम्प्राप्तस्तव शासनात्
BR-05-03-033-008c	यदि किञ्चन कर्तव्यमयमस्मि प्रशाधि माम्
BR-05-03-033-009	धृतराष्ट्र उवाच
BR-05-03-033-009a	सञ्जयो विदुर प्राप्तो गर्हयित्वा च मां गतः
BR-05-03-033-009c	अजातशत्रोः श्वो वाक्यं सभामध्ये स वक्ष्यति
BR-05-03-033-010a	तस्याद्य कुरुवीरस्य न विज्ञातं वचो मया
BR-05-03-033-010c	तन्मे दहति गात्राणि तदकार्षीत्प्रजागरम्
BR-05-03-033-011a	जाग्रतो दह्यमानस्य श्रेयो यदिह पश्यसि
BR-05-03-033-011c	तद्ब्रूहि त्वं हि नस्तात धर्मार्थकुशलो ह्यसि
BR-05-03-033-012a	यतः प्राप्तः सञ्जयः पाण्डवेभ्यो न मे यथावन्मनसः प्रशान्तिः
BR-05-03-033-012c	सर्वेन्द्रियाण्यप्रकृतिं गतानि किं वक्ष्यतीत्येव हि मेऽद्य चिन्ता
BR-05-03-033-013	विदुर उवाच
BR-05-03-033-013a	अभियुक्तं बलवता दुर्बलं हीनसाधनम्
BR-05-03-033-013c	हृतस्वं कामिनं चोरमाविशन्ति प्रजागराः
BR-05-03-033-014a	कच्चिदेतैर्महादोषैर्न स्पृष्टोऽसि नराधिप
BR-05-03-033-014c	कच्चिन्न परवित्तेषु गृध्यन्विपरितप्यसे
BR-05-03-033-015	धृतराष्ट्र उवाच
BR-05-03-033-015a	श्रोतुमिच्छामि ते धर्म्यं परं नैःश्रेयसं वचः
BR-05-03-033-015c	अस्मिन्राजर्षिवंशे हि त्वमेकः प्राज्ञसम्मतः
BR-05-03-033-016	विदुर उवाच
BR-05-03-033-016a	निषेवते प्रशस्तानि निन्दितानि न सेवते
BR-05-03-033-016c	अनास्तिकः श्रद्दधान एतत्पण्डितलक्षणम्
BR-05-03-033-017a	क्रोधो हर्षश्च दर्पश्च ह्रीस्तम्भो मान्यमानिता
BR-05-03-033-017c	यमर्थान्नापकर्षन्ति स वै पण्डित उच्यते
BR-05-03-033-018a	यस्य कृत्यं न जानन्ति मन्त्रं वा मन्त्रितं परे
BR-05-03-033-018c	कृतमेवास्य जानन्ति स वै पण्डित उच्यते
BR-05-03-033-019a	यस्य कृत्यं न विघ्नन्ति शीतमुष्णं भयं रतिः
BR-05-03-033-019c	समृद्धिरसमृद्धिर्वा स वै पण्डित उच्यते
BR-05-03-033-020a	यस्य संसारिणी प्रज्ञा धर्मार्थावनुवर्तते
BR-05-03-033-020c	कामादर्थं वृणीते यः स वै पण्डित उच्यते
BR-05-03-033-021a	यथाशक्ति चिकीर्षन्ति यथाशक्ति च कुर्वते
BR-05-03-033-021c	न किञ्चिदवमन्यन्ते पण्डिता भरतर्षभ
BR-05-03-033-022a	क्षिप्रं विजानाति चिरं शृणोति विज्ञाय चार्थं भजते न कामात्
BR-05-03-033-022c	नासम्पृष्टो व्युपयुङ्क्ते परार्थे तत्प्रज्ञानं प्रथमं पण्डितस्य
BR-05-03-033-023a	नाप्राप्यमभिवाञ्छन्ति नष्टं नेच्छन्ति शोचितुम्
BR-05-03-033-023c	आपत्सु च न मुह्यन्ति नराः पण्डितबुद्धयः
BR-05-03-033-024a	निश्चित्य यः प्रक्रमते नान्तर्वसति कर्मणः
BR-05-03-033-024c	अवन्ध्यकालो वश्यात्मा स वै पण्डित उच्यते
BR-05-03-033-025a	आर्यकर्मणि रज्यन्ते भूतिकर्माणि कुर्वते
BR-05-03-033-025c	हितं च नाभ्यसूयन्ति पण्डिता भरतर्षभ
BR-05-03-033-026a	न हृष्यत्यात्मसम्माने नावमानेन तप्यते
BR-05-03-033-026c	गाङ्गो ह्रद इवाक्षोभ्यो यः स पण्डित उच्यते
BR-05-03-033-027a	तत्त्वज्ञः सर्वभूतानां योगज्ञः सर्वकर्मणाम्
BR-05-03-033-027c	उपायज्ञो मनुष्याणां नरः पण्डित उच्यते
BR-05-03-033-028a	प्रवृत्तवाक्चित्रकथ ऊहवान्प्रतिभानवान्
BR-05-03-033-028c	आशु ग्रन्थस्य वक्ता च स वै पण्डित उच्यते
BR-05-03-033-029a	श्रुतं प्रज्ञानुगं यस्य प्रज्ञा चैव श्रुतानुगा
BR-05-03-033-029c	असम्भिन्नार्यमर्यादः पण्डिताख्यां लभेत सः
BR-05-03-033-030a	अश्रुतश्च समुन्नद्धो दरिद्रश्च महामनाः
BR-05-03-033-030c	अर्थांश्चाकर्मणा प्रेप्सुर्मूढ इत्युच्यते बुधैः
BR-05-03-033-031a	स्वमर्थं यः परित्यज्य परार्थमनुतिष्ठति
BR-05-03-033-031c	मिथ्या चरति मित्रार्थे यश्च मूढः स उच्यते
BR-05-03-033-032a	अकामान्कामयति यः कामयानान्परिद्विषन्
BR-05-03-033-032c	बलवन्तं च यो द्वेष्टि तमाहुर्मूढचेतसम्
BR-05-03-033-033a	अमित्रं कुरुते मित्रं मित्रं द्वेष्टि हिनस्ति च
BR-05-03-033-033c	कर्म चारभते दुष्टं तमाहुर्मूढचेतसम्
BR-05-03-033-034a	संसारयति कृत्यानि सर्वत्र विचिकित्सते
BR-05-03-033-034c	चिरं करोति क्षिप्रार्थे स मूढो भरतर्षभ
BR-05-03-033-035a	अनाहूतः प्रविशति अपृष्टो बहु भाषते
BR-05-03-033-035c	विश्वसत्यप्रमत्तेषु मूढचेता नराधमः
BR-05-03-033-036a	परं क्षिपति दोषेण वर्तमानः स्वयं तथा
BR-05-03-033-036c	यश्च क्रुध्यत्यनीशः सन्स च मूढतमो नरः
BR-05-03-033-037a	आत्मनो बलमज्ञाय धर्मार्थपरिवर्जितम्
BR-05-03-033-037c	अलभ्यमिच्छन्नैष्कर्म्यान्मूढबुद्धिरिहोच्यते
BR-05-03-033-038a	अशिष्यं शास्ति यो राजन्यश्च शून्यमुपासते
BR-05-03-033-038c	कदर्यं भजते यश्च तमाहुर्मूढचेतसम्
BR-05-03-033-039a	अर्थं महान्तमासाद्य विद्यामैश्वर्यमेव वा
BR-05-03-033-039c	विचरत्यसमुन्नद्धो यः स पण्डित उच्यते
BR-05-03-033-040a	एकः सम्पन्नमश्नाति वस्ते वासश्च शोभनम्
BR-05-03-033-040c	योऽसंविभज्य भृत्येभ्यः को नृशंसतरस्ततः
BR-05-03-033-041a	एकः पापानि कुरुते फलं भुङ्क्ते महाजनः
BR-05-03-033-041c	भोक्तारो विप्रमुच्यन्ते कर्ता दोषेण लिप्यते
BR-05-03-033-042a	एकं हन्यान्न वा हन्यादिषुर्मुक्तो धनुष्मता
BR-05-03-033-042c	बुद्धिर्बुद्धिमतोत्सृष्टा हन्याद्राष्ट्रं सराजकम्
BR-05-03-033-043a	एकया द्वे विनिश्चित्य त्रींश्चतुर्भिर्वशे कुरु
BR-05-03-033-043c	पञ्च जित्वा विदित्वा षट्सप्त हित्वा सुखी भव
BR-05-03-033-044a	एकं विषरसो हन्ति शस्त्रेणैकश्च वध्यते
BR-05-03-033-044c	सराष्ट्रं सप्रजं हन्ति राजानं मन्त्रविस्रवः
BR-05-03-033-045a	एकः स्वादु न भुञ्जीत एकश्चार्थान्न चिन्तयेत्
BR-05-03-033-045c	एको न गच्छेदध्वानं नैकः सुप्तेषु जागृयात्
BR-05-03-033-046a	एकमेवाद्वितीयं तद्यद्राजन्नावबुध्यसे
BR-05-03-033-046c	सत्यं स्वर्गस्य सोपानं पारावारस्य नौरिव
BR-05-03-033-047a	एकः क्षमावतां दोषो द्वितीयो नोपलभ्यते
BR-05-03-033-047c	यदेनं क्षमया युक्तमशक्तं मन्यते जनः
BR-05-03-033-048a	एको धर्मः परं श्रेयः क्षमैका शान्तिरुत्तमा
BR-05-03-033-048c	विद्यैका परमा दृष्टिरहिंसैका सुखावहा
BR-05-03-033-049a	द्वाविमौ ग्रसते भूमिः सर्पो बिलशयानिव
BR-05-03-033-049c	राजानं चाविरोद्धारं ब्राह्मणं चाप्रवासिनम्
BR-05-03-033-050a	द्वे कर्मणी नरः कुर्वन्नस्मिँल्लोके विरोचते
BR-05-03-033-050c	अब्रुवन्परुषं किञ्चिदसतो नार्थयंस्तथा
BR-05-03-033-051a	द्वाविमौ पुरुषव्याघ्र परप्रत्ययकारिणौ
BR-05-03-033-051c	स्त्रियः कामितकामिन्यो लोकः पूजितपूजकः
BR-05-03-033-052a	द्वाविमौ कण्टकौ तीक्ष्णौ शरीरपरिशोषणौ
BR-05-03-033-052c	यश्चाधनः कामयते यश्च कुप्यत्यनीश्वरः
BR-05-03-033-053a	द्वाविमौ पुरुषौ राजन्स्वर्गस्योपरि तिष्ठतः
BR-05-03-033-053c	प्रभुश्च क्षमया युक्तो दरिद्रश्च प्रदानवान्
BR-05-03-033-054a	न्यायागतस्य द्रव्यस्य बोद्धव्यौ द्वावतिक्रमौ
BR-05-03-033-054c	अपात्रे प्रतिपत्तिश्च पात्रे चाप्रतिपादनम्
BR-05-03-033-055a	त्रयो न्याया मनुष्याणां श्रूयन्ते भरतर्षभ
BR-05-03-033-055c	कनीयान्मध्यमः श्रेष्ठ इति वेदविदो विदुः
BR-05-03-033-056a	त्रिविधाः पुरुषा राजन्नुत्तमाधममध्यमाः
BR-05-03-033-056c	नियोजयेद्यथावत्तांस्त्रिविधेष्वेव कर्मसु
BR-05-03-033-057a	त्रय एवाधना राजन्भार्या दासस्तथा सुतः
BR-05-03-033-057c	यत्ते समधिगच्छन्ति यस्य ते तस्य तद्धनम्
BR-05-03-033-058a	चत्वारि राज्ञा तु महाबलेन वर्ज्यान्याहुः पण्डितस्तानि विद्यात्
BR-05-03-033-058c	अल्पप्रज्ञैः सह मन्त्रं न कुर्यान्न दीर्घसूत्रैरलसैश्चारणैश्च
BR-05-03-033-059a	चत्वारि ते तात गृहे वसन्तु श्रियाभिजुष्टस्य गृहस्थधर्मे
BR-05-03-033-059c	वृद्धो ज्ञातिरवसन्नः कुलीनः सखा दरिद्रो भगिनी चानपत्या
BR-05-03-033-060a	चत्वार्याह महाराज सद्यस्कानि बृहस्पतिः
BR-05-03-033-060c	पृच्छते त्रिदशेन्द्राय तानीमानि निबोध मे
BR-05-03-033-061a	देवतानां च सङ्कल्पमनुभावं च धीमताम्
BR-05-03-033-061c	विनयं कृतविद्यानां विनाशं पापकर्मणाम्
BR-05-03-033-062a	पञ्चाग्नयो मनुष्येण परिचर्याः प्रयत्नतः
BR-05-03-033-062c	पिता माताग्निरात्मा च गुरुश्च भरतर्षभ
BR-05-03-033-063a	पञ्चैव पूजयँल्लोके यशः प्राप्नोति केवलम्
BR-05-03-033-063c	देवान्पितॄन्मनुष्यांश्च भिक्षूनतिथिपञ्चमान्
BR-05-03-033-064a	पञ्च त्वानुगमिष्यन्ति यत्र यत्र गमिष्यसि
BR-05-03-033-064c	मित्राण्यमित्रा मध्यस्था उपजीव्योपजीविनः
BR-05-03-033-065a	पञ्चेन्द्रियस्य मर्त्यस्य छिद्रं चेदेकमिन्द्रियम्
BR-05-03-033-065c	ततोऽस्य स्रवति प्रज्ञा दृतेः पादादिवोदकम्
BR-05-03-033-066a	षड्दोषाः पुरुषेणेह हातव्या भूतिमिच्छता
BR-05-03-033-066c	निद्रा तन्द्री भयं क्रोध आलस्यं दीर्घसूत्रता
BR-05-03-033-067a	षडिमान्पुरुषो जह्याद्भिन्नां नावमिवार्णवे
BR-05-03-033-067c	अप्रवक्तारमाचार्यमनधीयानमृत्विजम्
BR-05-03-033-068a	अरक्षितारं राजानं भार्यां चाप्रियवादिनीम्
BR-05-03-033-068c	ग्रामकामं च गोपालं वनकामं च नापितम्
BR-05-03-033-069a	षडेव तु गुणाः पुंसा न हातव्याः कदाचन
BR-05-03-033-069c	सत्यं दानमनालस्यमनसूया क्षमा धृतिः
BR-05-03-033-070a	षण्णामात्मनि नित्यानामैश्वर्यं योऽधिगच्छति
BR-05-03-033-070c	न स पापैः कुतोऽनर्थैर्युज्यते विजितेन्द्रियः
BR-05-03-033-071a	षडिमे षट्सु जीवन्ति सप्तमो नोपलभ्यते
BR-05-03-033-071c	चोराः प्रमत्ते जीवन्ति व्याधितेषु चिकित्सकाः
BR-05-03-033-072a	प्रमदाः कामयानेषु यजमानेषु याजकाः
BR-05-03-033-072c	राजा विवदमानेषु नित्यं मूर्खेषु पण्डिताः
BR-05-03-033-073a	सप्त दोषाः सदा राज्ञा हातव्या व्यसनोदयाः
BR-05-03-033-073c	प्रायशो यैर्विनश्यन्ति कृतमूलाश्च पार्थिवाः
BR-05-03-033-074a	स्त्रियोऽक्षा मृगया पानं वाक्पारुष्यं च पञ्चमम्
BR-05-03-033-074c	महच्च दण्डपारुष्यमर्थदूषणमेव च
BR-05-03-033-075a	अष्टौ पूर्वनिमित्तानि नरस्य विनशिष्यतः
BR-05-03-033-075c	ब्राह्मणान्प्रथमं द्वेष्टि ब्राह्मणैश्च विरुध्यते
BR-05-03-033-076a	ब्राह्मणस्वानि चादत्ते ब्राह्मणांश्च जिघांसति
BR-05-03-033-076c	रमते निन्दया चैषां प्रशंसां नाभिनन्दति
BR-05-03-033-077a	नैतान्स्मरति कृत्येषु याचितश्चाभ्यसूयति
BR-05-03-033-077c	एतान्दोषान्नरः प्राज्ञो बुद्ध्या बुद्ध्वा विवर्जयेत्
BR-05-03-033-078a	अष्टाविमानि हर्षस्य नवनीतानि भारत
BR-05-03-033-078c	वर्तमानानि दृश्यन्ते तान्येव सुसुखान्यपि
BR-05-03-033-079a	समागमश्च सखिभिर्महांश्चैव धनागमः
BR-05-03-033-079c	पुत्रेण च परिष्वङ्गः सन्निपातश्च मैथुने
BR-05-03-033-080a	समये च प्रियालापः स्वयूथेषु च सन्नतिः
BR-05-03-033-080c	अभिप्रेतस्य लाभश्च पूजा च जनसंसदि
BR-05-03-033-081a	नवद्वारमिदं वेश्म त्रिस्थूणं पञ्चसाक्षिकम्
BR-05-03-033-081c	क्षेत्रज्ञाधिष्ठितं विद्वान्यो वेद स परः कविः
BR-05-03-033-082a	दश धर्मं न जानन्ति धृतराष्ट्र निबोध तान्
BR-05-03-033-082c	मत्तः प्रमत्त उन्मत्तः श्रान्तः क्रुद्धो बुभुक्षितः
BR-05-03-033-083a	त्वरमाणश्च भीरुश्च लुब्धः कामी च ते दश
BR-05-03-033-083c	तस्मादेतेषु भावेषु न प्रसज्जेत पण्डितः
BR-05-03-033-084a	अत्रैवोदाहरन्तीममितिहासं पुरातनम्
BR-05-03-033-084c	पुत्रार्थमसुरेन्द्रेण गीतं चैव सुधन्वना
BR-05-03-033-085a	यः काममन्यू प्रजहाति राजा पात्रे प्रतिष्ठापयते धनं च
BR-05-03-033-085c	विशेषविच्छ्रुतवान्क्षिप्रकारी तं सर्वलोकः कुरुते प्रमाणम्
BR-05-03-033-086a	जानाति विश्वासयितुं मनुष्यान्विज्ञातदोषेषु दधाति दण्डम्
BR-05-03-033-086c	जानाति मात्रां च तथा क्षमां च तं तादृशं श्रीर्जुषते समग्रा
BR-05-03-033-087a	सुदुर्बलं नावजानाति कञ्चिद्युक्तो रिपुं सेवते बुद्धिपूर्वम्
BR-05-03-033-087c	न विग्रहं रोचयते बलस्थैः काले च यो विक्रमते स धीरः
BR-05-03-033-088a	प्राप्यापदं न व्यथते कदा चिदुद्योगमन्विच्छति चाप्रमत्तः
BR-05-03-033-088c	दुःखं च काले सहते जितात्मा धुरन्धरस्तस्य जिताः सपत्नाः
BR-05-03-033-089a	अनर्थकं विप्रवासं गृहेभ्यः पापैः सन्धिं परदाराभिमर्शम्
BR-05-03-033-089c	दम्भं स्तैन्यं पैशुनं मद्यपानं न सेवते यः स सुखी सदैव
BR-05-03-033-090a	न संरम्भेणारभतेऽर्थवर्गमाकारितः शंसति तथ्यमेव
BR-05-03-033-090c	न मात्रार्थे रोचयते विवादं नापूजितः कुप्यति चाप्यमूढः
BR-05-03-033-091a	न योऽभ्यसूयत्यनुकम्पते च न दुर्बलः प्रातिभाव्यं करोति
BR-05-03-033-091c	नात्याह किञ्चित्क्षमते विवादं सर्वत्र तादृग्लभते प्रशंसाम्
BR-05-03-033-092a	यो नोद्धतं कुरुते जातु वेषं न पौरुषेणापि विकत्थतेऽन्यान्
BR-05-03-033-092c	न मूर्च्छितः कटुकान्याह किञ्चित्प्रियं सदा तं कुरुते जनोऽपि
BR-05-03-033-093a	न वैरमुद्दीपयति प्रशान्तं न दर्पमारोहति नास्तमेति
BR-05-03-033-093c	न दुर्गतोऽस्मीति करोति मन्युं तमार्यशीलं परमाहुरग्र्यम्
BR-05-03-033-094a	न स्वे सुखे वै कुरुते प्रहर्षं नान्यस्य दुःखे भवति प्रतीतः
BR-05-03-033-094c	दत्त्वा न पश्चात्कुरुतेऽनुतापं न कत्थते सत्पुरुषार्यशीलः
BR-05-03-033-095a	देशाचारान्समयाञ्जातिधर्मान्बुभूषते यस्तु परावरज्ञः
BR-05-03-033-095c	स तत्र तत्राधिगतः सदैव महाजनस्याधिपत्यं करोति
BR-05-03-033-096a	दम्भं मोहं मत्सरं पापकृत्यं राजद्विष्टं पैशुनं पूगवैरम्
BR-05-03-033-096c	मत्तोन्मत्तैर्दुर्जनैश्चापि वादं यः प्रज्ञावान्वर्जयेत्स प्रधानः
BR-05-03-033-097a	दमं शौचं दैवतं मङ्गलानि प्रायश्चित्तं विविधाँल्लोकवादान्
BR-05-03-033-097c	एतानि यः कुरुते नैत्यकानि तस्योत्थानं देवता राधयन्ति
BR-05-03-033-098a	समैर्विवाहं कुरुते न हीनैः समैः सख्यं व्यवहारं कथाश्च
BR-05-03-033-098c	गुणैर्विशिष्टांश्च पुरोदधाति विपश्चितस्तस्य नयाः सुनीताः
BR-05-03-033-099a	मितं भुङ्क्ते संविभज्याश्रितेभ्यो मितं स्वपित्यमितं कर्म कृत्वा
BR-05-03-033-099c	ददात्यमित्रेष्वपि याचितः संस्तमात्मवन्तं प्रजहत्यनर्थाः
BR-05-03-033-100a	चिकीर्षितं विप्रकृतं च यस्य नान्ये जनाः कर्म जानन्ति किञ्चित्
BR-05-03-033-100c	मन्त्रे गुप्ते सम्यगनुष्ठिते च स्वल्पो नास्य व्यथते कश्चिदर्थः
BR-05-03-033-101a	यः सर्वभूतप्रशमे निविष्टः सत्यो मृदुर्दानकृच्छुद्धभावः
BR-05-03-033-101c	अतीव सञ्ज्ञायते ज्ञातिमध्ये महामणिर्जात्य इव प्रसन्नः
BR-05-03-033-102a	य आत्मनापत्रपते भृशं नरः स सर्वलोकस्य गुरुर्भवत्युत
BR-05-03-033-102c	अनन्ततेजाः सुमनाः समाहितः स्वतेजसा सूर्य इवावभासते
BR-05-03-033-103a	वने जाताः शापदग्धस्य राज्ञः पाण्डोः पुत्राः पञ्च पञ्चेन्द्रकल्पाः
BR-05-03-033-103c	त्वयैव बाला वर्धिताः शिक्षिताश्च तवादेशं पालयन्त्याम्बिकेय
BR-05-03-033-104a	प्रदायैषामुचितं तात राज्यं सुखी पुत्रैः सहितो मोदमानः
BR-05-03-033-104c	न देवानां नापि च मानुषाणां भविष्यसि त्वं तर्कणीयो नरेन्द्र
