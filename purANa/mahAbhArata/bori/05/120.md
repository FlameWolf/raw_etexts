001  	नारद उवाच ||
001a	प्रत्यभिज्ञातमात्रोऽथ सद्भिस्तैर्नरपुङ्गवः |
001c	ययातिर्दिव्यसंस्थानो बभूव विगतज्वरः ||
002a	दिव्यमाल्याम्बरधरो दिव्याभरणभूषितः |
002c	दिव्यगन्धगुणोपेतो न पृथ्वीमस्पृशत्पदा ||
003a	ततो वसुमनाः पूर्वमुच्चैरुच्चारयन्वचः |
003c	ख्यातो दानपतिर्लोके व्याजहार नृपं तदा ||
004a	प्राप्तवानस्मि यल्लोके सर्ववर्णेष्वगर्हया |
004c	तदप्यथ च दास्यामि तेन संयुज्यतां भवान् ||
005a	यत्फलं दानशीलस्य क्षमाशीलस्य यत्फलम् |
005c	यच्च मे फलमाधाने तेन संयुज्यतां भवान् ||
006a	ततः प्रतर्दनोऽप्याह वाक्यं क्षत्रियपुङ्गवः |
006c	यथा धर्मरतिर्नित्यं नित्यं युद्धपरायणः ||
007a	प्राप्तवानस्मि यल्लोके क्षत्रधर्मोद्भवं यशः |
007c	वीरशब्दफलं चैव तेन संयुज्यतां भवान् ||
008a	शिबिरौशीनरो धीमानुवाच मधुरां गिरम् |
008c	यथा बालेषु नारीषु वैहार्येषु तथैव च ||
009a	सङ्गरेषु निपातेषु तथापद्व्यसनेषु च |
009c	अनृतं नोक्तपूर्वं मे तेन सत्येन खं व्रज ||
010a	यथा प्राणांश्च राज्यं च राजन्कर्म सुखानि च |
010c	त्यजेयं न पुनः सत्यं तेन सत्येन खं व्रज ||
011a	यथा सत्येन मे धर्मो यथा सत्येन पावकः |
011c	प्रीतः शक्रश्च सत्येन तेन सत्येन खं व्रज ||
012a	अष्टकस्त्वथ राजर्षिः कौशिको माधवीसुतः |
012c	अनेकशतयज्वानं वचनं प्राह धर्मवित् ||
013a	शतशः पुण्डरीका मे गोसवाश्च चिताः प्रभो |
013c	क्रतवो वाजपेयाश्च तेषां फलमवाप्नुहि ||
014a	न मे रत्नानि न धनं न तथान्ये परिच्छदाः |
014c	क्रतुष्वनुपयुक्तानि तेन सत्येन खं व्रज ||
015a	यथा यथा हि जल्पन्ति दौहित्रास्तं नराधिपम् |
015c	तथा तथा वसुमतीं त्यक्त्वा राजा दिवं ययौ ||
016a	एवं सर्वे समस्तास्ते राजानः सुकृतैस्तदा |
016c	ययातिं स्वर्गतो भ्रष्टं तारयामासुरञ्जसा ||
017a	दौहित्राः स्वेन धर्मेण यज्ञदानकृतेन वै ||
017c	चतुर्षु राजवंशेषु संभूताः कुलवर्धनाः |
017e 	मातामहं महाप्राज्ञं दिवमारोपयन्ति ते ||
018  	राजान ऊचुः ||
018a	राजधर्मगुणोपेताः सर्वधर्मगुणान्विताः |
018c	दौहित्रास्ते वयं राजन्दिवमारोह पार्थिवः ||
