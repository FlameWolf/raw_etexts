001  	जनमेजय उवाच ||
001a	आपगेयं महात्मानं भीष्मं शस्त्रभृतां वरम् |
001c	पितामहं भारतानां ध्वजं सर्वमहीक्षिताम् ||
002a	बृहस्पतिसमं बुद्ध्या क्षमया पृथिवीसमम् |
002c	समुद्रमिव गाम्भीर्ये हिमवन्तमिव स्थिरम् ||
003a	प्रजापतिमिवौदार्ये तेजसा भास्करोपमम् |
003c	महेन्द्रमिव शत्रूणां ध्वंसनं शरवृष्टिभिः ||
004a	रणयज्ञे प्रतिभये स्वाभीले लोमहर्षणे |
004c	दीक्षितं चिररात्राय श्रुत्वा राजा युधिष्ठिरः ||
005a	किमब्रवीन्महाबाहुः सर्वधर्मविशारदः |
005c	भीमसेनार्जुनौ वापि कृष्णो वा प्रत्यपद्यत ||
006  	वैशम्पायन उवाच ||
006a	आपद्धर्मार्थकुशलो महाबुद्धिर्युधिष्ठिरः |
006c	सर्वान्भ्रातॄन्समानीय वासुदेवं च सात्वतम् |
006e 	उवाच वदतां श्रेष्ठः सान्त्वपूर्वमिदं वचः ||
007a	पर्याक्रामत सैन्यानि यत्तास्तिष्ठत दंशिताः |
007c	पितामहेन वो युद्धं पूर्वमेव भविष्यति |
007e 	तस्मात्सप्तसु सेनासु प्रणेतॄन्मम पश्यत ||
008  	वासुदेव उवाच ||
008a	यथार्हति भवान्वक्तुमस्मिन्काल उपस्थिते |
008c	तथेदमर्थवद्वाक्यमुक्तं ते भरतर्षभ ||
009a	रोचते मे महाबाहो क्रियतां यदनन्तरम् |
009c	नायकास्तव सेनायामभिषिच्यन्तु सप्त वै ||
010 	वैशम्पायन उवाच ||
010a	ततो द्रुपदमानाय्य विराटं शिनिपुङ्गवम् |
010c	धृष्टद्युम्नं च पाञ्चाल्यं धृष्टकेतुं च पार्थिवम् |
010e 	शिखण्डिनं च पाञ्चाल्यं सहदेवं च मागधम् ||
011a	एतान्सप्त महेष्वासान्वीरान्युद्धाभिनन्दिनः |
011c	सेनाप्रणेतॄन्विधिवदभ्यषिञ्चद्युधिष्ठिरः ||
012a	सर्वसेनापतिं चात्र धृष्टद्युम्नमुपादिशत् |
012c	द्रोणान्तहेतोरुत्पन्नो य इद्धाज्जातवेदसः ||
013a	सर्वेषामेव तेषां तु समस्तानां महात्मनाम् |
013c	सेनापतिपतिं चक्रे गुडाकेशं धनञ्जयम् ||
014a	अर्जुनस्यापि नेता च संयन्ता चैव वाजिनाम् |
014c	सङ्कर्षणानुजः श्रीमान्महाबुद्धिर्जनार्दनः ||
015a	तद्दृष्ट्वोपस्थितं युद्धं समासन्नं महात्ययम् |
015c	प्राविशद्भवनं राज्ञः पाण्डवस्य हलायुधः ||
016a	सहाक्रूरप्रभृतिभिर्गदसाम्बोल्मुकादिभिः |
016c	रौक्मिणेयाहुकसुतैश्चारुदेष्णपुरोगमैः ||
017a	वृष्णिमुख्यैरभिगतैर्व्याघ्रैरिव बलोत्कटैः |
017c	अभिगुप्तो महाबाहुर्मरुद्भिरिव वासवः ||
018a	नीलकौशेयवसनः कैलासशिखरोपमः |
018c	सिंहखेलगतिः श्रीमान्मदरक्तान्तलोचनः ||
019a	तं दृष्ट्वा धर्मराजश्च केशवश्च महाद्युतिः |
019c	उदतिष्ठत्तदा पार्थो भीमकर्मा वृकोदरः ||
020a	गाण्डीवधन्वा ये चान्ये राजानस्तत्र केचन |
020c	पूजयां चक्रुरभ्येत्य ते स्म सर्वे हलायुधम् ||
021a	ततस्तं पाण्डवो राजा करे पस्पर्श पाणिना |
021c	वासुदेवपुरोगास्तु सर्व एवाभ्यवादयन् ||
022a	विराटद्रुपदौ वृद्धावभिवाद्य हलायुधः |
022c	युधिष्ठिरेण सहित उपाविशदरिंदमः ||
023a	ततस्तेषूपविष्टेषु पार्थिवेषु समन्ततः |
023c	वासुदेवमभिप्रेक्ष्य रौहिणेयोऽभ्यभाषत ||
024a	भवितायं महारौद्रो दारुणः पुरुषक्षयः |
024c	दिष्टमेतद्ध्रुवं मन्ये न शक्यमतिवर्तितुम् ||
025a	अस्माद्युद्धात्समुत्तीर्णानपि वः ससुहृज्जनान् |
025c	अरोगानक्षतैर्देहैः पश्येयमिति मे मतिः ||
026a	समेतं पार्थिवं क्षत्रं कालपक्वमसंशयम् |
026c	विमर्दः सुमहान्भावी मांसशोणितकर्दमः ||
027a	उक्तो मया वासुदेवः पुनः पुनरुपह्वरे |
027c	संबन्धिषु समां वृत्तिं वर्तस्व मधुसूदन ||
028a	पाण्डवा हि यथास्माकं तथा दुर्योधनो नृपः |
028c	तस्यापि क्रियतां युक्त्या सपर्येति पुनः पुनः ||
029a	तच्च मे नाकरोद्वाक्यं त्वदर्थे मधुसूदनः |
029c	निविष्टः सर्वभावेन धनञ्जयमवेक्ष्य च ||
030a	ध्रुवो जयः पाण्डवानामिति मे निश्चिता मतिः |
030c	तथा ह्यभिनिवेशोऽयं वासुदेवस्य भारत ||
031a	न चाहमुत्सहे कृष्णमृते लोकमुदीक्षितुम् |
031c	ततोऽहमनुवर्तामि केशवस्य चिकीर्षितम् ||
032a	उभौ शिष्यौ हि मे वीरौ गदायुद्धविशारदौ |
032c	तुल्यस्नेहोऽस्म्यतो भीमे तथा दुर्योधने नृपे ||
033a	तस्माद्यास्यामि तीर्थानि सरस्वत्या निषेवितुम् |
033c	न हि शक्ष्यामि कौरव्यान्नश्यमानानुपेक्षितुम् ||
034a	एवमुक्त्वा महाबाहुरनुज्ञातश्च पाण्डवैः |
034c	तीर्थयात्रां ययौ रामो निवर्त्य मधुसूदनम् ||
