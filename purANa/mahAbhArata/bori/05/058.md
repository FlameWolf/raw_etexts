001	धृतराष्ट्र उवाच
001a	यदब्रूतां महात्मानौ वासुदेवधनञ्जयौ
001c	तन्मे ब्रूहि महाप्राज्ञ शुश्रूषे वचनं तव
002	सञ्जय उवाच
002a	शृणु राजन्यथा दृष्टौ मया कृष्णधनञ्जयौ
002c	ऊचतुश्चापि यद्वीरौ तत्ते वक्ष्यामि भारत
003a	पादाङ्गुलीरभिप्रेक्षन्प्रयतोऽहं कृताञ्जलिः
003c	शुद्धान्तं प्राविशं राजन्नाख्यातुं नरदेवयोः
004a	नैवाभिमन्युर्न यमौ तं देशमभियान्ति वै
004c	यत्र कृष्णौ च कृष्णा च सत्यभामा च भामिनी
005a	उभौ मध्वासवक्षीबावुभौ चन्दनरूषितौ
005c	स्रग्विणौ वरवस्त्रौ तौ दिव्याभरणभूषितौ
006a	नैकरत्नविचित्रं तु काञ्चनं महदासनम्
006c	विविधास्तरणास्तीर्णं यत्रासातामरिन्दमौ
007a	अर्जुनोत्सङ्गगौ पादौ केशवस्योपलक्षये
007c	अर्जुनस्य च कृष्णायां सत्यायां च महात्मनः
008a	काञ्चनं पादपीठं तु पार्थो मे प्रादिशत्तदा
008c	तदहं पाणिना स्पृष्ट्वा ततो भूमावुपाविशम्
009a	ऊर्ध्वरेखतलौ पादौ पार्थस्य शुभलक्षणौ
009c	पादपीठादपहृतौ तत्रापश्यमहं शुभौ
010a	श्यामौ बृहन्तौ तरुणौ शालस्कन्धाविवोद्गतौ
010c	एकासनगतौ दृष्ट्वा भयं मां महदाविशत्
011a	इन्द्रविष्णुसमावेतौ मन्दात्मा नावबुध्यते
011c	संश्रयाद्द्रोणभीष्माभ्यां कर्णस्य च विकत्थनात्
012a	निदेशस्थाविमौ यस्य मानसस्तस्य सेत्स्यते
012c	सङ्कल्पो धर्मराजस्य निश्चयो मे तदाभवत्
013a	सत्कृतश्चान्नपानाभ्यामाच्छन्नो लब्धसत्क्रियः
013c	अञ्जलिं मूर्ध्नि सन्धाय तौ सन्देशमचोदयम्
014a	धनुर्बाणोचितेनैकपाणिना शुभलक्षणम्
014c	पादमानमयन्पार्थः केशवं समचोदयत्
015a	इन्द्रकेतुरिवोत्थाय सर्वाभरणभूषितः
015c	इन्द्रवीर्योपमः कृष्णः संविष्टो माभ्यभाषत
016a	वाचं स वदतां श्रेष्ठो ह्लादिनीं वचनक्षमाम्
016c	त्रासनीं धार्तराष्ट्राणां मृदुपूर्वां सुदारुणाम्
017a	वाचं तां वचनार्हस्य शिक्षाक्षरसमन्विताम्
017c	अश्रौषमहमिष्टार्थां पश्चाद्धृदयशोषिणीम्
018	वासुदेव उवाच
018a	सञ्जयेदं वचो ब्रूया धृतराष्ट्रं मनीषिणम्
018c	शृण्वतः कुरुमुख्यस्य द्रोणस्यापि च शृण्वतः
019a	यजध्वं विपुलैर्यज्ञैर्विप्रेभ्यो दत्त दक्षिणाः
019c	पुत्रैर्दारैश्च मोदध्वं महद्वो भयमागतम्
020a	अर्थांस्त्यजत पात्रेभ्यः सुतान्प्राप्नुत कामजान्
020c	प्रियं प्रियेभ्यश्चरत राजा हि त्वरते जये
021a	ऋणमेतत्प्रवृद्धं मे हृदयान्नापसर्पति
021c	यद्गोविन्देति चुक्रोश कृष्णा मां दूरवासिनम्
022a	तेजोमयं दुराधर्षं गाण्डीवं यस्य कार्मुकम्
022c	मद्द्वितीयेन तेनेह वैरं वः सव्यसाचिना
023a	मद्द्वितीयं पुनः पार्थं कः प्रार्थयितुमिच्छति
023c	यो न कालपरीतो वाप्यपि साक्षात्पुरन्दरः
024a	बाहुभ्यामुद्वहेद्भूमिं दहेत्क्रुद्ध इमाः प्रजाः
024c	पातयेत्त्रिदिवाद्देवान्योऽर्जुनं समरे जयेत्
025a	देवासुरमनुष्येषु यक्षगन्धर्वभोगिषु
025c	न तं पश्याम्यहं युद्धे पाण्डवं योऽभ्ययाद्रणे
026a	यत्तद्विराटनगरे श्रूयते महदद्भुतम्
026c	एकस्य च बहूनां च पर्याप्तं तन्निदर्शनम्
027a	एकेन पाण्डुपुत्रेण विराटनगरे यदा
027c	भग्नाः पलायन्त दिशः पर्याप्तं तन्निदर्शनम्
028a	बलं वीर्यं च तेजश्च शीघ्रता लघुहस्तता
028c	अविषादश्च धैर्यं च पार्थान्नान्यत्र विद्यते
029	सञ्जय उवाच
029a	इत्यब्रवीद्धृषीकेशः पार्थमुद्धर्षयन्गिरा
029c	गर्जन्समयवर्षीव गगने पाकशासनः
030a	केशवस्य वचः श्रुत्वा किरीटी श्वेतवाहनः
030c	अर्जुनस्तन्महद्वाक्यमब्रवील्लोमहर्षणम्
