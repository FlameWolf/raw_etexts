001  	वैशम्पायन उवाच ||
001a	ततः सूर्यान्निश्चरितां कर्णः शुश्राव भारतीम् |
001c	दुरत्ययां प्रणयिनीं पितृवद्भास्करेरिताम् ||
002a	सत्यमाह पृथा वाक्यं कर्ण मातृवचः कुरु |
002c	श्रेयस्ते स्यान्नरव्याघ्र सर्वमाचरतस्तथा ||
003a	एवमुक्तस्य मात्रा च स्वयं पित्रा च भानुना |
003c	चचाल नैव कर्णस्य मतिः सत्यधृतेस्तदा ||
004  	कर्ण उवाच ||
004a	न ते न श्रद्दधे वाक्यं क्षत्रिये भाषितं त्वया |
004c	धर्मद्वारं ममैतत्स्यान्नियोगकरणं तव ||
005a	अकरोन्मयि यत्पापं भवती सुमहात्ययम् |
005c	अवकीर्णोऽस्मि ते तेन तद्यशःकीर्तिनाशनम् ||
006a	अहं च क्षत्रियो जातो न प्राप्तः क्षत्रसत्क्रियाम् |
006c	त्वत्कृते किं नु पापीयः शत्रुः कुर्यान्ममाहितम् ||
007a	क्रियाकाले त्वनुक्रोशमकृत्वा त्वमिमं मम |
007c	हीनसंस्कारसमयमद्य मां समचूचुदः ||
008a	न वै मम हितं पूर्वं मातृवच्चेष्टितं त्वया |
008c	सा मां संबोधयस्यद्य केवलात्महितैषिणी ||
009a	कृष्णेन सहितात्को वै न व्यथेत धनञ्जयात् |
009c	कोऽद्य भीतं न मां विद्यात्पार्थानां समितिं गतम् ||
010a	अभ्राता विदितः पूर्वं युद्धकाले प्रकाशितः |
010c	पाण्डवान्यदि गच्छामि किं मां क्षत्रं वदिष्यति ||
011a	सर्वकामैः संविभक्तः पूजितश्च सदा भृशम् |
011c	अहं वै धार्तराष्ट्राणां कुर्यां तदफलं कथम् ||
012a	उपनह्य परैर्वैरं ये मां नित्यमुपासते |
012c	नमस्कुर्वन्ति च सदा वसवो वासवं यथा ||
013a	मम प्राणेन ये शत्रूञ्शक्ताः प्रतिसमासितुम् |
013c	मन्यन्तेऽद्य कथं तेषामहं भिन्द्यां मनोरथम् ||
014a	मया प्लवेन सङ्ग्रामं तितीर्षन्ति दुरत्ययम् |
014c	अपारे पारकामा ये त्यजेयं तानहं कथम् ||
015a	अयं हि कालः संप्राप्तो धार्तराष्ट्रोपजीविनाम् |
015c	निर्वेष्टव्यं मया तत्र प्राणानपरिरक्षता ||
016a	कृतार्थाः सुभृता ये हि कृत्यकाल उपस्थिते |
016c	अनवेक्ष्य कृतं पापा विकुर्वन्त्यनवस्थिताः ||
017a	राजकिल्बिषिणां तेषां भर्तृपिण्डापहारिणाम् |
017c	नैवायं न परो लोको विद्यते पापकर्मणाम् ||
018a	धृतराष्ट्रस्य पुत्राणामर्थे योत्स्यामि ते सुतैः |
018c	बलं च शक्तिं चास्थाय न वै त्वय्यनृतं वदे ||
019a	आनृशंस्यमथो वृत्तं रक्षन्सत्पुरुषोचितम् |
019c	अतोऽर्थकरमप्येतन्न करोम्यद्य ते वचः ||
020a	न तु तेऽयं समारम्भो मयि मोघो भविष्यति |
020c	वध्यान्विषह्यान्सङ्ग्रामे न हनिष्यामि ते सुतान् |
020e 	युधिष्ठिरं च भीमं च यमौ चैवार्जुनादृते ||
021a	अर्जुनेन समं युद्धं मम यौधिष्ठिरे बले |
021c	अर्जुनं हि निहत्याजौ संप्राप्तं स्यात्फलं मया |
021e 	यशसा चापि युज्येयं निहतः सव्यसाचिना ||
022a	न ते जातु नशिष्यन्ति पुत्राः पञ्च यशस्विनि |
022c	निरर्जुनाः सकर्णा वा सार्जुना वा हते मयि ||
023  	वैशम्पायन उवाच ||
023a	इति कर्णवचः श्रुत्वा कुन्ती दुःखात्प्रवेपती |
023c	उवाच पुत्रमाश्लिष्य कर्णं धैर्यादकम्पितम् ||
024a	एवं वै भाव्यमेतेन क्षयं यास्यन्ति कौरवाः |
024c	यथा त्वं भाषसे कर्ण दैवं तु बलवत्तरम् ||
025a	त्वया चतुर्णां भ्रातॄणामभयं शत्रुकर्शन |
025c	दत्तं तत्प्रतिजानीहि सङ्गरप्रतिमोचनम् ||
026a	अनामयं स्वस्ति चेति पृथाथो कर्णमब्रवीत् |
026c	तां कर्णोऽभ्यवदत्प्रीतस्ततस्तौ जग्मतुः पृथक् ||
