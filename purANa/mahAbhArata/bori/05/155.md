001  	वैशम्पायन उवाच ||
001a	एतस्मिन्नेव काले तु भीष्मकस्य महात्मनः |
001c	हिरण्यलोम्नो नृपतेः साक्षादिन्द्रसखस्य वै ||
002a	आहृतीनामधिपतेर्भोजस्यातियशस्विनः |
002c	दाक्षिणात्यपतेः पुत्रो दिक्षु रुक्मीति विश्रुतः ||
003a	यः किंपुरुषसिंहस्य गन्धमादनवासिनः |
003c	शिष्यः कृत्स्नं धनुर्वेदं चतुष्पादमवाप्तवान् ||
004a	यो माहेन्द्रं धनुर्लेभे तुल्यं गाण्डीवतेजसा |
004c	शार्ङ्गेण च महाबाहुः संमितं दिव्यमक्षयम् ||
005a	त्रीण्येवैतानि दिव्यानि धनूंषि दिविचारिणाम् |
005c	वारुणं गाण्डिवं तत्र माहेन्द्रं विजयं धनुः ||
006a	शार्ङ्गं तु वैष्णवं प्राहुर्दिव्यं तेजोमयं धनुः |
006c	धारयामास यत्कृष्णः परसेनाभयावहम् ||
007a	गाण्डीवं पावकाल्लेभे खाण्डवे पाकशासनिः |
007c	द्रुमाद्रुक्मी महातेजा विजयं प्रत्यपद्यत ||
008a	संछिद्य मौरवान्पाशान्निहत्य मुरमोजसा |
008c	निर्जित्य नरकं भौममाहृत्य मणिकुण्डले ||
009a	षोडश स्त्रीसहस्राणि रत्नानि विविधानि च |
009c	प्रतिपेदे हृषीकेशः शार्ङ्गं च धनुरुत्तमम् ||
010a	रुक्मी तु विजयं लब्ध्वा धनुर्मेघसमस्वनम् |
010c	विभीषयन्निव जगत्पाण्डवानभ्यवर्तत ||
011a	नामृष्यत पुरा योऽसौ स्वबाहुबलदर्पितः |
011c	रुक्मिण्या हरणं वीरो वासुदेवेन धीमता ||
012a	कृत्वा प्रतिज्ञां नाहत्वा निवर्तिष्यामि केशवम् |
012c	ततोऽन्वधावद्वार्ष्णेयं सर्वशस्त्रभृतां वरम् ||
013a	सेनया चतुरङ्गिण्या महत्या दूरपातया |
013c	विचित्रायुधवर्मिण्या गङ्गयेव प्रवृद्धया ||
014a	स समासाद्य वार्ष्णेयं योगानामीश्वरं प्रभुम् |
014c	व्यंसितो व्रीडितो राजन्नाजगाम स कुण्डिनम् ||
015a	यत्रैव कृष्णेन रणे निर्जितः परवीरहा |
015c	तत्र भोजकटं नाम चक्रे नगरमुत्तमम् ||
016a	सैन्येन महता तेन प्रभूतगजवाजिना |
016c	पुरं तद्भुवि विख्यातं नाम्ना भोजकटं नृप ||
017a	स भोजराजः सैन्येन महता परिवारितः |
017c	अक्षौहिण्या महावीर्यः पाण्डवान्समुपागमत् ||
018a	ततः स कवची खड्गी शरी धन्वी तली रथी |
018c	ध्वजेनादित्यवर्णेन प्रविवेश महाचमूम् ||
019a	विदितः पाण्डवेयानां वासुदेवप्रियेप्सया |
019c	युधिष्ठिरस्तु तं राजा प्रत्युद्गम्याभ्यपूजयत् ||
020a	स पूजितः पाण्डुसुतैर्यथान्यायं सुसत्कृतः |
020c	प्रतिपूज्य च तान्सर्वान्विश्रान्तः सहसैनिकः |
020e 	उवाच मध्ये वीराणां कुन्तीपुत्रं धनञ्जयम् ||
021a	सहायोऽस्मि स्थितो युद्धे यदि भीतोऽसि पाण्डव |
021c	करिष्यामि रणे साह्यमसह्यं तव शत्रुभिः ||
022a	न हि मे विक्रमे तुल्यः पुमानस्तीह कश्चन |
022c	निहत्य समरे शत्रूंस्तव दास्यामि फल्गुन ||
023a	इत्युक्तो धर्मराजस्य केशवस्य च संनिधौ |
023c	शृण्वतां पार्थिवेन्द्राणामन्येषां चैव सर्वशः ||
024a	वासुदेवमभिप्रेक्ष्य धर्मराजं च पाण्डवम् |
024c	उवाच धीमान्कौन्तेयः प्रहस्य सखिपूर्वकम् ||
025a	युध्यमानस्य मे वीर गन्धर्वैः सुमहाबलैः |
025c	सहायो घोषयात्रायां कस्तदासीत्सखा मम ||
026a	तथा प्रतिभये तस्मिन्देवदानवसङ्कुले |
026c	खाण्डवे युध्यमानस्य कः सहायस्तदाभवत् ||
027a	निवातकवचैर्युद्धे कालकेयैश्च दानवैः |
027c	तत्र मे युध्यमानस्य कः सहायस्तदाभवत् ||
028a	तथा विराटनगरे कुरुभिः सह सङ्गरे |
028c	युध्यतो बहुभिस्तात कः सहायोऽभवन्मम ||
029a	उपजीव्य रणे रुद्रं शक्रं वैश्रवणं यमम् |
029c	वरुणं पावकं चैव कृपं द्रोणं च माधवम् ||
030a	धारयन्गाण्डिवं दिव्यं धनुस्तेजोमयं दृढम् |
030c	अक्षय्यशरसंयुक्तो दिव्यास्त्रपरिबृंहितः ||
031a	कौरवाणां कुले जातः पाण्डोः पुत्रो विशेषतः |
031c	द्रोणं व्यपदिशञ्शिष्यो वासुदेवसहायवान् ||
032a	कथमस्मद्विधो ब्रूयाद्भीतोऽस्मीत्ययशस्करम् |
032c	वचनं नरशार्दूल वज्रायुधमपि स्वयम् ||
033a	नास्मि भीतो महाबाहो सहायार्थश्च नास्ति मे |
033c	यथाकामं यथायोगं गच्छ वान्यत्र तिष्ठ वा ||
034a	विनिवर्त्य ततो रुक्मी सेनां सागरसंनिभाम् |
034c	दुर्योधनमुपागच्छत्तथैव भरतर्षभ ||
035a	तथैव चाभिगम्यैनमुवाच स नराधिपः |
035c	प्रत्याख्यातश्च तेनापि स तदा शूरमानिना ||
036a	द्वावेव तु महाराज तस्माद्युद्धाद्व्यपेयतुः |
036c	रौहिणेयश्च वार्ष्णेयो रुक्मी च वसुधाधिपः ||
037a	गते रामे तीर्थयात्रां भीष्मकस्य सुते तथा |
037c	उपाविशन्पाण्डवेया मन्त्राय पुनरेव हि ||
038a	समितिर्धर्मराजस्य सा पार्थिवसमाकुला |
038c	शुशुभे तारकाचित्रा द्यौश्चन्द्रेणेव भारत ||
