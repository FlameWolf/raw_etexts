001  	भीष्म उवाच ||
001a	आत्मनस्तु ततः सूतो हयानां च विशां पते |
001c	मम चापनयामास शल्यान्कुशलसंमतः ||
002a	स्नातोपवृत्तैस्तुरगैर्लब्धतोयैरविह्वलैः |
002c	प्रभात उदिते सूर्ये ततो युद्धमवर्तत ||
003a	दृष्ट्वा मां तूर्णमायान्तं दंशितं स्यन्दने स्थितम् |
003c	अकरोद्रथमत्यर्थं रामः सज्जं प्रतापवान् ||
004a	ततोऽहं राममायान्तं दृष्ट्वा समरकाङ्क्षिणम् |
004c	धनुःश्रेष्ठं समुत्सृज्य सहसावतरं रथात् ||
005a	अभिवाद्य तथैवाहं रथमारुह्य भारत |
005c	युयुत्सुर्जामदग्न्यस्य प्रमुखे वीतभीः स्थितः ||
006a	ततो मां शरवर्षेण महता समवाकिरत् |
006c	अहं च शरवर्षेण वर्षन्तं समवाकिरम् ||
007a	संड्क्रुद्धो जामदग्न्यस्तु पुनरेव पतत्रिणः |
007c	प्रेषयामास मे राजन्दीप्तास्यानुरगानिव ||
008a	तानहं निशितैर्भल्लैः शतशोऽथ सहस्रशः | 
008c	अच्छिदं सहसा राजन्नन्तरिक्षे पुनः पुनः ||
009a	ततस्त्वस्त्राणि दिव्यानि जामदग्न्यः प्रतापवान् |
009c	मयि प्रचोदयामास तान्यहं प्रत्यषेधयम् ||
010a	अस्त्रैरेव महाबाहो चिकीर्षन्नधिकां क्रियाम् |
010c	ततो दिवि महान्नादः प्रादुरासीत्समन्ततः ||
011a	ततोऽहमस्त्रं वायव्यं जामदग्न्ये प्रयुक्तवान् |
011c	प्रत्याजघ्ने च तद्रामो गुह्यकास्त्रेण भारत ||
012a	ततोऽस्त्रमहमाग्नेयमनुमन्त्र्य प्रयुक्तवान् |
012c	वारुणेनैव रामस्तद्वारयामास मे विभुः ||
013a	एवमस्त्राणि दिव्यानि रामस्याहमवारयम् |
013c	रामश्च मम तेजस्वी दिव्यास्त्रविदरिंदमः ||
014a	ततो मां सव्यतो राजन्रामः कुर्वन्द्विजोत्तमः |
014c	उरस्यविध्यत्सङ्क्रुद्धो जामदग्न्यो महाबलः ||
015a	ततोऽहं भरतश्रेष्ठ संन्यषीदं रथोत्तमे |
015c	अथ मां कश्मलाविष्टं सूतस्तूर्णमपावहत् ||
015e 	गोरुतं भरतश्रेष्ठ रामबाणप्रपीडितम् |
016a	ततो मामपयातं वै भृशं विद्धमचेतसम् ||
016c	रामस्यानुचरा हृष्टाः सर्वे दृष्ट्वा प्रचुक्रुशुः |
016e 	अकृतव्रणप्रभृतयः काशिकन्या च भारत ||
017a	ततस्तु लब्धसंज्ञोऽहं ज्ञात्वा सूतमथाब्रुवम् |
017c	याहि सूत यतो रामः सज्जोऽहं गतवेदनः ||
018a	ततो मामवहत्सूतो हयैः परमशोभितैः |
018c	नृत्यद्भिरिव कौरव्य मारुतप्रतिमैर्गतौ ||
019a	ततोऽहं राममासाद्य बाणजालेन कौरव |
019c	अवाकिरं सुसंरब्धः संरब्धं विजिगीषया ||
020a	तानापतत एवासौ रामो बाणानजिह्मगान् |
020c	बाणैरेवाच्छिनत्तूर्णमेकैकं त्रिभिराहवे ||
021a	ततस्ते मृदिताः सर्वे मम बाणाः सुसंशिताः |
021c	रामबाणैर्द्विधा छिन्नाः शतशोऽथ महाहवे ||
022a	ततः पुनः शरं दीप्तं सुप्रभं कालसंमितम् |
022c	असृजं जामदग्न्याय रामायाहं जिघांसया ||
023a	तेन त्वभिहतो गाढं बाणच्छेदवशं गतः |
023c	मुमोह सहसा रामो भूमौ च निपपात ह ||
024a	ततो हाहाकृतं सर्वं रामे भूतलमाश्रिते |
024c	जगद्भारत संविग्नं यथार्कपतनेऽभवत् ||
025a	तत एनं सुसंविग्नाः सर्व एवाभिदुद्रुवुः |
025c	तपोधनास्ते सहसा काश्या च भृगुनन्दनम् ||
026a	त एनं संपरिष्वज्य शनैराश्वासयंस्तदा |
026c	पाणिभिर्जलशीतैश्च जयाशीर्भिश्च कौरव ||
027a	ततः स विह्वलो वाक्यं राम उत्थाय माब्रवीत् |
027c	तिष्ठ भीष्म हतोऽसीति बाणं संधाय कार्मुके ||
028a	स मुक्तो न्यपतत्तूर्णं पार्श्वे सव्ये महाहवे |
028c	येनाहं भृशसंविग्नो व्याघूर्णित इव द्रुमः ||
029a	हत्वा हयांस्ततो राजञ्शीघ्रास्त्रेण महाहवे |
029c	अवाकिरन्मां विश्रब्धो बाणैस्तैर्लोमवाहिभिः ||
030a	ततोऽहमपि शीघ्रास्त्रं समरेऽप्रतिवारणम् |
030c	अवासृजं महाबाहो तेऽन्तराधिष्ठिताः शराः |
030e 	रामस्य मम चैवाशु व्योमावृत्य समन्ततः ||
031a	न स्म सूर्यः प्रतपति शरजालसमावृतः |
031c	मातरिश्वान्तरे तस्मिन्मेघरुद्ध इवानदत् ||
032a	ततो वायोः प्रकम्पाच्च सूर्यस्य च मरीचिभिः |
032c	अभितापात्स्वभावाच्च पावकः समजायत ||
033a	ते शराः स्वसमुत्थेन प्रदीप्ताश्चित्रभानुना |
033c	भूमौ सर्वे तदा राजन्भस्मभूताः प्रपेदिरे ||
034a	तदा शतसहस्राणि प्रयुतान्यर्बुदानि च |
034c	अयुतान्यथ खर्वाणि निखर्वाणि च कौरव |
034e 	रामः शराणां सङ्क्रुद्धो मयि तूर्णमपातयत् ||
035a	ततोऽहं तानपि रणे शरैराशीविषोपमैः |
035c	संछिद्य भूमौ नृपतेऽपातयं पन्नगानिव ||
036a	एवं तदभवद्युद्धं तदा भरतसत्तम |
036c	संध्याकाले व्यतीते तु व्यपायात्स च मे गुरुः ||
