001  	नारद उवाच ||
001a	अथ प्रचलितः स्थानादासनाच्च परिच्युतः |
001c	कम्पितेनैव मनसा धर्षितः शोकवह्निना ||
002a	म्लानस्रग्भ्रष्टविज्ञानः प्रभ्रष्टमुकुटाङ्गदः |
002c	विघूर्णन्स्रस्तसर्वाङ्गः प्रभ्रष्टाभरणाम्बरः ||
003a	अदृश्यमानस्तान्पश्यन्नपश्यंश्च पुनः पुनः |
003c	शून्यः शून्येन मनसा प्रपतिष्यन्महीतलम् ||
004a	किं मया मनसा ध्यातमशुभं धर्मदूषणम् |
004c	येनाहं चलितः स्थानादिति राजा व्यचिन्तयत् ||
005a	ते तु तत्रैव राजानः सिद्धाश्चाप्सरसस्तथा |
005c	अपश्यन्त निरालम्बं ययातिं तं परिच्युतम् ||
006a	अथैत्य पुरुषः कश्चित्क्षीणपुण्यनिपातकः |
006c	ययातिमब्रवीद्राजन्देवराजस्य शासनात् ||
007a	अतीव मदमत्तस्त्वं न कञ्चिन्नावमन्यसे |
007c	मानेन भ्रष्टः स्वर्गस्ते नार्हस्त्वं पार्थिवात्मज |
007e 	न च प्रज्ञायसे गच्छ पतस्वेति तमब्रवीत् ||
008a	पतेयं सत्स्विति वचस्त्रिरुक्त्वा नहुषात्मजः |
008c	पतिष्यंश्चिन्तयामास गतिं गतिमतां वरः ||
009a	एतस्मिन्नेव काले तु नैमिषे पार्थिवर्षभान् |
009c	चतुरोऽपश्यत नृपस्तेषां मध्ये पपात सः ||
010a	प्रतर्दनो वसुमनाः शिबिरौशीनरोऽष्टकः |
010c	वाजपेयेन यज्ञेन तर्पयन्ति सुरेश्वरम् ||
011a	तेषामध्वरजं धूमं स्वर्गद्वारमुपस्थितम् |
011c	ययातिरुपजिघ्रन्वै निपपात महीं प्रति ||
012a	भूमौ स्वर्गे च संबद्धां नदीं धूममयीं नृपः |
012c	स गङ्गामिव गच्छन्तीमालम्ब्य जगतीपतिः ||
013a	श्रीमत्स्ववभृथाग्र्येषु चतुर्षु प्रतिबन्धुषु |
013c	मध्ये निपतितो राजा लोकपालोपमेषु च ||
014a	चतुर्षु हुतकल्पेषु राजसिंहमहाग्निषु |
014c	पपात मध्ये राजर्षिर्ययातिः पुण्यसङ्क्षये ||
015a	तमाहुः पार्थिवाः सर्वे प्रतिमानमिव श्रियः |
015c	को भवान्कस्य वा बन्धुर्देशस्य नगरस्य वा ||
016a	यक्षो वाप्यथ वा देवो गन्धर्वो राक्षसोऽपि वा |
016c	न हि मानुषरूपोऽसि को वार्थः काङ्क्षितस्त्वया ||
017  	ययातिरुवाच ||
017a	ययातिरस्मि राजर्षिः क्षीणपुण्यश्च्युतो दिवः |
017c	पतेयं सत्स्विति ध्यायन्भवत्सु पतितस्ततः ||
018  	राजान ऊचुः ||
018a	सत्यमेतद्भवतु ते काङ्क्षितं पुरुषर्षभ |
018c	सर्वेषां नः क्रतुफलं धर्मश्च प्रतिगृह्यताम् ||
019  	ययातिरुवाच ||
019a	नाहं प्रतिग्रहधनो ब्राह्मणः क्षत्रियो ह्यहम् |
019c	न च मे प्रवणा बुद्धिः परपुण्यविनाशने ||
020  	नारद उवाच ||
020a	एतस्मिन्नेव काले तु मृगचर्याक्रमागताम् |
020c	माधवीं प्रेक्ष्य राजानस्तेऽभिवाद्येदमब्रुवन् ||
021a	किमागमनकृत्यं ते किं कुर्मः शासनं तव |
021c	आज्ञाप्या हि वयं सर्वे तव पुत्रास्तपोधने ||
022a	तेषां तद्भाषितं श्रुत्वा माधवी परया मुदा |
022c	पितरं समुपागच्छद्ययातिं सा ववन्द च ||
023a	दृष्ट्वा मूर्ध्ना नतान्पुत्रांस्तापसी वाक्यमब्रवीत् |
023c	दौहित्रास्तव राजेन्द्र मम पुत्रा न ते पराः |
023e 	इमे त्वां तारयिष्यन्ति दिष्टमेतत्पुरातनम् ||
024a	अहं ते दुहिता राजन्माधवी मृगचारिणी |
024c	मयाप्युपचितो धर्मस्ततोऽर्धं प्रतिगृह्यताम् ||
025a	यस्माद्राजन्नराः सर्वे अपत्यफलभागिनः |
025c	तस्मादिच्छन्ति दौहित्रान्यथा त्वं वसुधाधिप ||
026a	ततस्ते पार्थिवाः सर्वे शिरसा जननीं तदा |
026c	अभिवाद्य नमस्कृत्य मातामहमथाब्रुवन् ||
027a	उच्चैरनुपमैः स्निग्धैः स्वरैरापूर्य मेदिनीम् |
027c	मातामहं नृपतयस्तारयन्तो दिवश्च्युतम् ||
028a	अथ तस्मादुपगतो गालवोऽप्याह पार्थिवम् |
028c	तपसो मेऽष्टभागेन स्वर्गमारोहतां भवान् ||
