001  	वैशम्पायन उवाच ||
001a	विदुरेणैवमुक्ते तु केशवः शत्रुपूगहा |
001c	दुर्योधनं धार्तराष्ट्रमभ्यभाषत वीर्यवान् ||
002a	एकोऽहमिति यन्मोहान्मन्यसे मां सुयोधन |
002c	परिभूय च दुर्बुद्धे ग्रहीतुं मां चिकीर्षसि ||
003a	इहैव पाण्डवाः सर्वे तथैवान्धकवृष्णयः |
003c	इहादित्याश्च रुद्राश्च वसवश्च महर्षिभिः ||
004a	एवमुक्त्वा जहासोच्चैः केशवः परवीरहा |
004c	तस्य संस्मयतः शौरेर्विद्युद्रूपा महात्मनः |
004e 	अङ्गुष्ठमात्रास्त्रिदशा मुमुचुः पावकार्चिषः ||
005a	तस्य ब्रह्मा ललाटस्थो रुद्रो वक्षसि चाभवत् |
005c	लोकपाला भुजेष्वासन्नग्निरास्यादजायत ||
006a	आदित्याश्चैव साध्याश्च वसवोऽथाश्विनावपि |
006c	मरुतश्च सहेन्द्रेण विश्वेदेवास्तथैव च |
006e 	बभूवुश्चैव रूपाणि यक्षगन्धर्वरक्षसाम् ||
007a	प्रादुरास्तां तथा दोर्भ्यां सङ्कर्षणधनञ्जयौ |
007c	दक्षिणेऽथार्जुनो धन्वी हली रामश्च सव्यतः ||
008a	भीमो युधिष्ठिरश्चैव माद्रीपुत्रौ च पृष्ठतः |
008c	अन्धका वृष्णयश्चैव प्रद्युम्नप्रमुखास्ततः ||
009a	अग्रे बभूवुः कृष्णस्य समुद्यतमहायुधाः |
009c	शङ्खचक्रगदाशक्तिशार्ङ्गलाङ्गलनन्दकाः ||
010a	अदृश्यन्तोद्यतान्येव सर्वप्रहरणानि च |
010c	नानाबाहुषु कृष्णस्य दीप्यमानानि सर्वशः ||
011a	नेत्राभ्यां नस्ततश्चैव श्रोत्राभ्यां च समन्ततः |
011c	प्रादुरासन्महारौद्राः सधूमाः पावकार्चिषः |
011e 	रोमकूपेषु च तथा सूर्यस्येव मरीचयः ||
012a	तं दृष्ट्वा घोरमात्मानं केशवस्य महात्मनः |
012c	न्यमीलयन्त नेत्राणि राजानस्त्रस्तचेतसः ||
013a	ॠते द्रोणं च भीष्मं च विदुरं च महामतिम् |
013c	सञ्जयं च महाभागमृषींश्चैव तपोधनान् |
013e 	प्रादात्तेषां स भगवान्दिव्यं चक्षुर्जनार्दनः ||
014a	तद्दृष्ट्वा महदाश्चर्यं माधवस्य सभातले |
014c	देवदुन्दुभयो नेदुः पुष्पवर्षं पपात च ||
015a	चचाल च मही कृत्स्ना सागरश्चापि चुक्षुभे |
015c	विस्मयं परमं जग्मुः पार्थिवा भरतर्षभ ||
016a	ततः स पुरुषव्याघ्रः सञ्जहार वपुः स्वकम् |
016c	तां दिव्यामद्भुतां चित्रामृद्धिमत्तामरिंदमः ||
017a	ततः सात्यकिमादाय पाणौ हार्दिक्यमेव च |
017c	ॠषिभिस्तैरनुज्ञातो निर्ययौ मधुसूदनः ||
018a	ॠषयोऽन्तर्हिता जग्मुस्ततस्ते नारदादयः |
018c	तस्मिन्कोलाहले वृत्ते तदद्भुतमभूत्तदा ||
019a	तं प्रस्थितमभिप्रेक्ष्य कौरवाः सह राजभिः |
019c	अनुजग्मुर्नरव्याघ्रं देवा इव शतक्रतुम् ||
020a	अचिन्तयन्नमेयात्मा सर्वं तद्राजमण्डलम् |
020c	निश्चक्राम ततः शौरिः सधूम इव पावकः ||
021a	ततो रथेन शुभ्रेण महता किङ्किणीकिना |
021c	हेमजालविचित्रेण लघुना मेघनादिना ||
022a	सूपस्करेण शुभ्रेण वैयाघ्रेण वरूथिना |
022c	सैन्यसुग्रीवयुक्तेन प्रत्यदृश्यत दारुकः ||
023a	तथैव रथमास्थाय कृतवर्मा महारथः |
023c	वृष्णीनां संमतो वीरो हार्दिक्यः प्रत्यदृश्यत ||
024a	उपस्थितरथं शौरिं प्रयास्यन्तमरिंदमम् |
024c	धृतराष्ट्रो महाराजः पुनरेवाभ्यभाषत ||
025a	यावद्बलं मे पुत्रेषु पश्यस्येतज्जनार्दन |
025c	प्रत्यक्षं ते न ते किञ्चित्परोक्षं शत्रुकर्शन ||
026a	कुरूणां शममिच्छन्तं यतमानं च केशव |
026c	विदित्वैतामवस्थां मे नातिशङ्कितुमर्हसि ||
027a	न मे पापोऽस्त्यभिप्रायः पाण्डवान्प्रति केशव |
027c	ज्ञातमेव हि ते वाक्यं यन्मयोक्तः सुयोधनः ||
028a	जानन्ति कुरवः सर्वे राजानश्चैव पार्थिवाः |
028c	शमे प्रयतमानं मां सर्वयत्नेन माधव ||
029a	ततोऽब्रवीन्महाबाहुर्धृतराष्ट्रं जनेश्वरम् |
029c	द्रोणं पितामहं भीष्मं क्षत्तारं बाह्लिकं कृपम् ||
030a	प्रत्यक्षमेतद्भवतां यद्वृत्तं कुरुसंसदि |
030c	यथा चाशिष्टवन्मन्दो रोषादसकृदुत्थितः ||
031a	वदत्यनीशमात्मानं धृतराष्ट्रो महीपतिः |
031c	आपृच्छे भवतः सर्वान्गमिष्यामि युधिष्ठिरम् ||
032a	आमन्त्र्य प्रस्थितं शौरिं रथस्थं पुरुषर्षभम् |
032c	अनुजग्मुर्महेष्वासाः प्रवीरा भरतर्षभाः ||
033a	भीष्मो द्रोणः कृपः क्षत्ता धृतराष्ट्रोऽथ बाह्लिकः |
033c	अश्वत्थामा विकर्णश्च युयुत्सुश्च महारथः ||
034a	ततो रथेन शुभ्रेण महता किङ्किणीकिना |
034c	कुरूणां पश्यतां प्रायात्पृथां द्रष्टुं पितृष्वसाम् ||
