BR-05-03-038-001	विदुर उवाच
BR-05-03-038-001a	ऊर्ध्वं प्राणा ह्युत्क्रामन्ति यूनः स्थविर आयति
BR-05-03-038-001c	प्रत्युत्थानाभिवादाभ्यां पुनस्तान्प्रतिपद्यते
BR-05-03-038-002a	पीठं दत्त्वा साधवेऽभ्यागताय आनीयापः परिनिर्णिज्य पादौ
BR-05-03-038-002c	सुखं पृष्ट्वा प्रतिवेद्यात्मसंस्थं ततो दद्यादन्नमवेक्ष्य धीरः
BR-05-03-038-003a	यस्योदकं मधुपर्कं च गां च नमन्त्रवित्प्रतिगृह्णाति गेहे
BR-05-03-038-003c	लोभाद्भयादर्थकार्पण्यतो वा तस्यानर्थं जीवितमाहुरार्याः
BR-05-03-038-004a	चिकित्सकः शल्यकर्तावकीर्णी स्तेनः क्रूरो मद्यपो भ्रूणहा च
BR-05-03-038-004c	सेनाजीवी श्रुतिविक्रायकश्च भृशं प्रियोऽप्यतिथिर्नोदकार्हः
BR-05-03-038-005a	अविक्रेयं लवणं पक्वमन्नं दधि क्षीरं मधु तैलं घृतं च
BR-05-03-038-005c	तिला मांसं मूलफलानि शाकं रक्तं वासः सर्वगन्धा गुडश्च
BR-05-03-038-006a	अरोषणो यः समलोष्टकाञ्चनः प्रहीणशोको गतसन्धिविग्रहः
BR-05-03-038-006c	निन्दाप्रशंसोपरतः प्रियाप्रिये चरन्नुदासीनवदेष भिक्षुकः
BR-05-03-038-007a	नीवारमूलेङ्गुदशाकवृत्तिः सुसंयतात्माग्निकार्येष्वचोद्यः
BR-05-03-038-007c	वने वसन्नतिथिष्वप्रमत्तो धुरन्धरः पुण्यकृदेष तापसः
BR-05-03-038-008a	अपकृत्वा बुद्धिमतो दूरस्थोऽस्मीति नाश्वसेत्
BR-05-03-038-008c	दीर्घौ बुद्धिमतो बाहू याभ्यां हिंसति हिंसितः
BR-05-03-038-009a	न विश्वसेदविश्वस्ते विश्वस्ते नातिविश्वसेत्
BR-05-03-038-009c	विश्वासाद्भयमुत्पन्नं मूलान्यपि निकृन्तति
BR-05-03-038-010a	अनीर्ष्युर्गुप्तदारः स्यात्संविभागी प्रियंवदः
BR-05-03-038-010c	श्लक्ष्णो मधुरवाक्स्त्रीणां न चासां वशगो भवेत्
BR-05-03-038-011a	पूजनीया महाभागाः पुण्याश्च गृहदीप्तयः
BR-05-03-038-011c	स्त्रियः श्रियो गृहस्योक्तास्तस्माद्रक्ष्या विशेषतः
BR-05-03-038-012a	पितुरन्तःपुरं दद्यान्मातुर्दद्यान्महानसम्
BR-05-03-038-012c	गोषु चात्मसमं दद्यात्स्वयमेव कृषिं व्रजेत्
BR-05-03-038-012e	भृत्यैर्वणिज्याचारं च पुत्रैः सेवेत ब्राह्मणान्
BR-05-03-038-013a	अद्भ्योऽग्निर्ब्रह्मतः क्षत्रमश्मनो लोहमुत्थितम्
BR-05-03-038-013c	तेषां सर्वत्रगं तेजः स्वासु योनिषु शाम्यति
BR-05-03-038-014a	नित्यं सन्तः कुले जाताः पावकोपमतेजसः
BR-05-03-038-014c	क्षमावन्तो निराकाराः काष्ठेऽग्निरिव शेरते
BR-05-03-038-015a	यस्य मन्त्रं न जानन्ति बाह्याश्चाभ्यन्तराश्च ये
BR-05-03-038-015c	स राजा सर्वतश्चक्षुश्चिरमैश्वर्यमश्नुते
BR-05-03-038-016a	करिष्यन्न प्रभाषेत कृतान्येव च दर्शयेत्
BR-05-03-038-016c	धर्मकामार्थकार्याणि तथा मन्त्रो न भिद्यते
BR-05-03-038-017a	गिरिपृष्ठमुपारुह्य प्रासादं वा रहोगतः
BR-05-03-038-017c	अरण्ये निःशलाके वा तत्र मन्त्रो विधीयते
BR-05-03-038-018a	नासुहृत्परमं मन्त्रं भारतार्हति वेदितुम्
BR-05-03-038-018c	अपण्डितो वापि सुहृत्पण्डितो वाप्यनात्मवान्
BR-05-03-038-018e	अमात्ये ह्यर्थलिप्सा च मन्त्ररक्षणमेव च
BR-05-03-038-019a	कृतानि सर्वकार्याणि यस्य वा पार्षदा विदुः
BR-05-03-038-019c	गूढमन्त्रस्य नृपतेस्तस्य सिद्धिरसंशयम्
BR-05-03-038-020a	अप्रशस्तानि कर्माणि यो मोहादनुतिष्ठति
BR-05-03-038-020c	स तेषां विपरिभ्रंशे भ्रश्यते जीवितादपि
BR-05-03-038-021a	कर्मणां तु प्रशस्तानामनुष्ठानं सुखावहम्
BR-05-03-038-021c	तेषामेवाननुष्ठानं पश्चात्तापकरं महत्
BR-05-03-038-022a	स्थानवृद्धिक्षयज्ञस्य षाड्गुण्यविदितात्मनः
BR-05-03-038-022c	अनवज्ञातशीलस्य स्वाधीना पृथिवी नृप
BR-05-03-038-023a	अमोघक्रोधहर्षस्य स्वयं कृत्यान्ववेक्षिणः
BR-05-03-038-023c	आत्मप्रत्ययकोशस्य वसुधेयं वसुन्धरा
BR-05-03-038-024a	नाममात्रेण तुष्येत छत्रेण च महीपतिः
BR-05-03-038-024c	भृत्येभ्यो विसृजेदर्थान्नैकः सर्वहरो भवेत्
BR-05-03-038-025a	ब्राह्मणो ब्राह्मणं वेद भर्ता वेद स्त्रियं तथा
BR-05-03-038-025c	अमात्यं नृपतिर्वेद राजा राजानमेव च
BR-05-03-038-026a	न शत्रुरङ्कमापन्नो मोक्तव्यो वध्यतां गतः
BR-05-03-038-026c	अहताद्धि भयं तस्माज्जायते नचिरादिव
BR-05-03-038-027a	दैवतेषु च यत्नेन राजसु ब्राह्मणेषु च
BR-05-03-038-027c	नियन्तव्यः सदा क्रोधो वृद्धबालातुरेषु च
BR-05-03-038-028a	निरर्थं कलहं प्राज्ञो वर्जयेन्मूढसेवितम्
BR-05-03-038-028c	कीर्तिं च लभते लोके न चानर्थेन युज्यते
BR-05-03-038-029a	प्रसादो निष्फलो यस्य क्रोधश्चापि निरर्थकः
BR-05-03-038-029c	न तं भर्तारमिच्छन्ति षण्ढं पतिमिव स्त्रियः
BR-05-03-038-030a	न बुद्धिर्धनलाभाय न जाड्यमसमृद्धये
BR-05-03-038-030c	लोकपर्यायवृत्तान्तं प्राज्ञो जानाति नेतरः
BR-05-03-038-031a	विद्याशीलवयोवृद्धान्बुद्धिवृद्धांश्च भारत
BR-05-03-038-031c	धनाभिजनवृद्धांश्च नित्यं मूढोऽवमन्यते
BR-05-03-038-032a	अनार्यवृत्तमप्राज्ञमसूयकमधार्मिकम्
BR-05-03-038-032c	अनर्थाः क्षिप्रमायान्ति वाग्दुष्टं क्रोधनं तथा
BR-05-03-038-033a	अविसंवादनं दानं समयस्याव्यतिक्रमः
BR-05-03-038-033c	आवर्तयन्ति भूतानि सम्यक्प्रणिहिता च वाक्
BR-05-03-038-034a	अविसंवादको दक्षः कृतज्ञो मतिमानृजुः
BR-05-03-038-034c	अपि सङ्क्षीणकोशोऽपि लभते परिवारणम्
BR-05-03-038-035a	धृतिः शमो दमः शौचं कारुण्यं वागनिष्ठुरा
BR-05-03-038-035c	मित्राणां चानभिद्रोहः सप्तैताः समिधः श्रियः
BR-05-03-038-036a	असंविभागी दुष्टात्मा कृतघ्नो निरपत्रपः
BR-05-03-038-036c	तादृङ्नराधमो लोके वर्जनीयो नराधिप
BR-05-03-038-037a	न स रात्रौ सुखं शेते ससर्प इव वेश्मनि
BR-05-03-038-037c	यः कोपयति निर्दोषं सदोषोऽभ्यन्तरं जनम्
BR-05-03-038-038a	येषु दुष्टेषु दोषः स्याद्योगक्षेमस्य भारत
BR-05-03-038-038c	सदा प्रसादनं तेषां देवतानामिवाचरेत्
BR-05-03-038-039a	येऽर्थाः स्त्रीषु समासक्ताः प्रथमोत्पतितेषु च
BR-05-03-038-039c	ये चानार्यसमासक्ताः सर्वे ते संशयं गताः
BR-05-03-038-040a	यत्र स्त्री यत्र कितवो यत्र बालोऽनुशास्ति च
BR-05-03-038-040c	मज्जन्ति तेऽवशा देशा नद्यामश्मप्लवा इव
BR-05-03-038-041a	प्रयोजनेषु ये सक्ता न विशेषेषु भारत
BR-05-03-038-041c	तानहं पण्डितान्मन्ये विशेषा हि प्रसङ्गिनः
BR-05-03-038-042a	यं प्रशंसन्ति कितवा यं प्रशंसन्ति चारणाः
BR-05-03-038-042c	यं प्रशंसन्ति बन्धक्यो न स जीवति मानवः
BR-05-03-038-043a	हित्वा तान्परमेष्वासान्पाण्डवानमितौजसः
BR-05-03-038-043c	आहितं भारतैश्वर्यं त्वया दुर्योधने महत्
BR-05-03-038-044a	तं द्रक्ष्यसि परिभ्रष्टं तस्मात्त्वं नचिरादिव
BR-05-03-038-044c	ऐश्वर्यमदसम्मूढं बलिं लोकत्रयादिव
