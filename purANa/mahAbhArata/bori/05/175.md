001  	होत्रवाहन उवाच ||
001a	रामं द्रक्ष्यसि वत्से त्वं जामदग्न्यं महावने |
001c	उग्रे तपसि वर्तन्तं सत्यसंधं महाबलम् ||
002a	महेन्द्रे वै गिरिश्रेष्ठे रामं नित्यमुपासते |
002c	ऋषयो वेदविदुषो गन्धर्वाप्सरसस्तथा ||
003a	तत्र गच्छस्व भद्रं ते ब्रूयाश्चैनं वचो मम |
003c	अभिवाद्य पूर्वं शिरसा तपोवृद्धं दृढव्रतम् ||
004a	ब्रूयाश्चैनं पुनर्भद्रे यत्ते कार्यं मनीषितम् |
004c	मयि सङ्कीर्तिते रामः सर्वं तत्ते करिष्यति ||
005a	मम रामः सखा वत्से प्रीतियुक्तः सुहृच्च मे |
005c	जमदग्निसुतो वीरः सर्वशस्त्रभृतां वरः ||
006a	एवं ब्रुवति कन्यां तु पार्थिवे होत्रवाहने |
006c	अकृतव्रणः प्रादुरासीद्रामस्यानुचरः प्रियः ||
007a	ततस्ते मुनयः सर्वे समुत्तस्थुः सहस्रशः |
007c	स च राजा वयोवृद्धः सृञ्जयो होत्रवाहनः ||
008a	ततः पृष्ट्वा यथान्यायमन्योन्यं ते वनौकसः |
008c	सहिता भरतश्रेष्ठ निषेदुः परिवार्य तम् ||
009a	ततस्ते कथयामासुः कथास्तास्ता मनोरमाः |
009c	कान्ता दिव्याश्च राजेन्द्र प्रीतिहर्षमुदा युताः ||
010a	ततः कथान्ते राजर्षिर्महात्मा होत्रवाहनः |
010c	रामं श्रेष्ठं महर्षीणामपृच्छदकृतव्रणम् ||
011a	क्व संप्रति महाबाहो जामदग्न्यः प्रतापवान् |
011c	अकृतव्रण शक्यो वै द्रष्टुं वेदविदां वरः ||
012  	अकृतव्रण उवाच || 
012a	भवन्तमेव सततं रामः कीर्तयति प्रभो |
012c	सृञ्जयो मे प्रियसखो राजर्षिरिति पार्थिव ||
013a	इह रामः प्रभाते श्वो भवितेति मतिर्मम |
013c	द्रष्टास्येनमिहायान्तं तव दर्शनकाङ्क्षया ||
014a	इयं च कन्या राजर्षे किमर्थं वनमागता |
014c	कस्य चेयं तव च का भवतीच्छामि वेदितुम् ||
015  	होत्रवाहन उवाच ||
015a	दौहित्रीयं मम विभो काशिराजसुता शुभा |
015c	ज्येष्ठा स्वयंवरे तस्थौ भगिनीभ्यां सहानघ ||
016a	इयमम्बेति विख्याता ज्येष्ठा काशिपतेः सुता |
016c	अम्बिकाम्बालिके त्वन्ये यवीयस्यौ तपोधन ||
017a	समेतं पार्थिवं क्षत्रं काशिपुर्यां ततोऽभवत् |
017c	कन्यानिमित्तं ब्रह्मर्षे तत्रासीदुत्सवो महान् ||
018a	ततः किल महावीर्यो भीष्मः शांतनवो नृपान् |
018c	अवाक्षिप्य महातेजास्तिस्रः कन्या जहार ताः ||
019a	निर्जित्य पृथिवीपालानथ भीष्मो गजाह्वयम् |
019c	आजगाम विशुद्धात्मा कन्याभिः सह भारत ||
020a	सत्यवत्यै निवेद्याथ विवाहार्थमनन्तरम् |
020c	भ्रातुर्विचित्रवीर्यस्य समाज्ञापयत प्रभुः ||
021a	ततो वैवाहिकं दृष्ट्वा कन्येयं समुपार्जितम् |
021c	अब्रवीत्तत्र गाङ्गेयं मन्त्रिमध्ये द्विजर्षभ ||
022a	मया शाल्वपतिर्वीर मनसाभिवृतः पतिः |
022c	न मामर्हसि धर्मज्ञ परचित्तां प्रदापितुम् ||
023a	तच्छ्रुत्वा वचनं भीष्मः संमन्त्र्य सह मन्त्रिभिः |
023c	निश्चित्य विससर्जेमां सत्यवत्या मते स्थितः ||
024a	अनुज्ञाता तु भीष्मेण शाल्वं सौभपतिं ततः |
024c	कन्येयं मुदिता विप्र काले वचनमब्रवीत् ||
025a	विसर्जितास्मि भीष्मेण धर्मं मां प्रतिपादय |
025c	मनसाभिवृतः पूर्वं मया त्वं पार्थिवर्षभ ||
026a	प्रत्याचख्यौ च शाल्वोऽपि चारित्रस्याभिशङ्कितः |
026c	सेयं तपोवनं प्राप्ता तापस्येऽभिरता भृशम् ||
027a	मया च प्रत्यभिज्ञाता वंशस्य परिकीर्तनात् |
027c	अस्य दुःखस्य चोत्पत्तिं भीष्ममेवेह मन्यते ||
028  	अम्बोवाच ||
028a	भगवन्नेवमेवैतद्यथाह पृथिवीपतिः |
028c	शरीरकर्ता मातुर्मे सृञ्जयो होत्रवाहनः ||
029a	न ह्युत्सहे स्वनगरं प्रतियातुं तपोधन |
029c	अवमानभयाच्चैव व्रीडया च महामुने ||
030a	यत्तु मां भगवान्रामो वक्ष्यति द्विजसत्तम |
030c	तन्मे कार्यतमं कार्यमिति मे भगवन्मतिः ||
