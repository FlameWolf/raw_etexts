BR-05-12-182-001  	भीष्म उवाच ||
BR-05-12-182-001a	समागतस्य रामेण पुनरेवातिदारुणम् |
BR-05-12-182-001c	अन्येद्युस्तुमुलं युद्धं तदा भरतसत्तम ||
BR-05-12-182-002a	ततो दिव्यास्त्रविच्छूरो दिव्यान्यस्त्राण्यनेकशः |
BR-05-12-182-002c	अयोजयत धर्मात्मा दिवसे दिवसे विभुः ||
BR-05-12-182-003a	तान्यहं तत्प्रतीघातैरस्त्रैरस्त्राणि भारत |
BR-05-12-182-003c	व्यधमं तुमुले युद्धे प्राणांस्त्यक्त्वा सुदुस्त्यजान् ||
BR-05-12-182-004a	अस्त्रैरस्त्रेषु बहुधा हतेष्वथ च भार्गवः |
BR-05-12-182-004c	अक्रुध्यत महातेजास्त्यक्तप्राणः स संयुगे ||
BR-05-12-182-005a	ततः शक्तिं प्राहिणोद्घोररूपामस्त्रै रुद्धो जामदग्न्यो महात्मा |
BR-05-12-182-005c	कालोत्सृष्टां प्रज्वलितामिवोल्कां संदीप्ताग्रां तेजसावृत्य लोकान् ||
BR-05-12-182-006a	ततोऽहं तामिषुभिर्दीप्यमानैः समायान्तीमन्तकालार्कदीप्ताम् |
BR-05-12-182-006c	छित्त्वा त्रिधा पातयामास भूमौ ततो ववौ पवनः पुण्यगन्धिः ||
BR-05-12-182-007a	तस्यां छिन्नायां क्रोधदीप्तोऽथ रामः शक्तीर्घोराः प्राहिणोद्द्वादशान्याः |
BR-05-12-182-007c	तासां रूपं भारत नोत शक्यं तेजस्वित्वाल्लाघवाच्चैव वक्तुम् ||
BR-05-12-182-008a	किं त्वेवाहं विह्वलः संप्रदृश्य दिग्भ्यः सर्वास्ता महोल्का इवाग्नेः |
BR-05-12-182-008c	नानारूपास्तेजसोग्रेण दीप्ता यथादित्या द्वादश लोकसङ्क्षये ||
BR-05-12-182-009a	ततो जालं बाणमयं विवृत्य संदृश्य भित्त्वा शरजालेन राजन् |
BR-05-12-182-009c	द्वादशेषून्प्राहिणवं रणेऽहं ततः शक्तीर्व्यधमं घोररूपाः ||
BR-05-12-182-010a	ततोऽपरा जामदग्न्यो महात्मा शक्तीर्घोराः प्राक्षिपद्धेमदण्डाः |
BR-05-12-182-010c	विचित्रिताः काञ्चनपट्टनद्धा यथा महोल्का ज्वलितास्तथा ताः ||
BR-05-12-182-011a	ताश्चाप्युग्राश्चर्मणा वारयित्वा खड्गेनाजौ पातिता मे नरेन्द्र |
BR-05-12-182-011c	बाणैर्दिव्यैर्जामदग्न्यस्य संख्ये दिव्यांश्चाश्वानभ्यवर्षं ससूतान् ||
BR-05-12-182-012a	निर्मुक्तानां पन्नगानां सरूपा दृष्ट्वा शक्तीर्हेमचित्रा निकृत्ताः |
BR-05-12-182-012c	प्रादुश्चक्रे दिव्यमस्त्रं महात्मा क्रोधाविष्टो हैहयेशप्रमाथी ||
BR-05-12-182-013a	ततः श्रेण्यः शलभानामिवोग्राः समापेतुर्विशिखानां प्रदीप्ताः |
BR-05-12-182-013c	समाचिनोच्चापि भृशं शरीरं हयान्सूतं सरथं चैव मह्यम् ||
BR-05-12-182-014a	रथः शरैर्मे निचितः सर्वतोऽभूत्तथा हयाः सारथिश्चैव राजन् |
BR-05-12-182-014c	युगं रथेषा च तथैव चक्रे तथैवाक्षः शरकृत्तोऽथ भग्नः ||
BR-05-12-182-015a	ततस्तस्मिन्बाणवर्षे व्यतीते शरौघेण प्रत्यवर्षं गुरुं तम् |
BR-05-12-182-015c	स विक्षतो मार्गणैर्ब्रह्मराशिर्देहादजस्रं मुमुचे भूरि रक्तम् ||
BR-05-12-182-016a	यथा रामो बाणजालाभितप्तस्तथैवाहं सुभृशं गाढविद्धः |
BR-05-12-182-016c	ततो युद्धं व्यरमच्चापराह्णे भानावस्तं प्रार्थयाने महीध्रम् ||
