001	दुर्योधन उवाच
001a	न भेतव्यं महाराज न शोच्या भवता वयम्
001c	समर्थाः स्म परान्राजन्विजेतुं समरे विभो
002a	वनं प्रव्राजितान्पार्थान्यदायान्मधुसूदनः
002c	महता बलचक्रेण परराष्ट्रावमर्दिना
003a	केकया धृष्टकेतुश्च धृष्टद्युम्नश्च पार्षतः
003c	राजानश्चान्वयुः पार्थान्बहवोऽन्येऽनुयायिनः
004a	इन्द्रप्रस्थस्य चादूरात्समाजग्मुर्महारथाः
004c	व्यगर्हयंश्च सङ्गम्य भवन्तं कुरुभिः सह
005a	ते युधिष्ठिरमासीनमजिनैः प्रतिवासितम्
005c	कृष्णप्रधानाः संहत्य पर्युपासन्त भारत
006a	प्रत्यादानं च राज्यस्य कार्यमूचुर्नराधिपाः
006c	भवतः सानुबन्धस्य समुच्छेदं चिकीर्षवः
007a	श्रुत्वा चैतन्मयोक्तास्तु भीष्मद्रोणकृपास्तदा
007c	ज्ञातिक्षयभयाद्राजन्भीतेन भरतर्षभ
008a	न ते स्थास्यन्ति समये पाण्डवा इति मे मतिः
008c	समुच्छेदं हि नः कृत्स्नं वासुदेवश्चिकीर्षति
009a	ऋते च विदुरं सर्वे यूयं वध्या महात्मनः
009c	धृतराष्ट्रश्च धर्मज्ञो न वध्यः कुरुसत्तमः
010a	समुच्छेदं च कृत्स्नं नः कृत्वा तात जनार्दनः
010c	एकराज्यं कुरूणां स्म चिकीर्षति युधिष्ठिरे
011a	तत्र किं प्राप्तकालं नः प्रणिपातः पलायनम्
011c	प्राणान्वा सम्परित्यज्य प्रतियुध्यामहे परान्
012a	प्रतियुद्धे तु नियतः स्यादस्माकं पराजयः
012c	युधिष्ठिरस्य सर्वे हि पार्थिवा वशवर्तिनः
013a	विरक्तराष्ट्राश्च वयं मित्राणि कुपितानि नः
013c	धिक्कृताः पार्थिवैः सर्वैः स्वजनेन च सर्वशः
014a	प्रणिपाते तु दोषोऽस्ति बन्धूनां शाश्वतीः समाः
014c	पितरं त्वेव शोचामि प्रज्ञानेत्रं जनेश्वरम्
014e	मत्कृते दुःखमापन्नं क्लेशं प्राप्तमनन्तकम्
015a	कृतं हि तव पुत्रैश्च परेषामवरोधनम्
015c	मत्प्रियार्थं पुरैवैतद्विदितं ते नरोत्तम
016a	ते राज्ञो धृतराष्ट्रस्य सामात्यस्य महारथाः
016c	वैरं प्रतिकरिष्यन्ति कुलोच्छेदेन पाण्डवाः
017a	ततो द्रोणोऽब्रवीद्भीष्मः कृपो द्रौणिश्च भारत
017c	मत्वा मां महतीं चिन्तामास्थितं व्यथितेन्द्रियम्
018a	अभिद्रुग्धाः परे चेन्नो न भेतव्यं परन्तप
018c	असमर्थाः परे जेतुमस्मान्युधि जनेश्वर
019a	एकैकशः समर्थाः स्मो विजेतुं सर्वपार्थिवान्
019c	आगच्छन्तु विनेष्यामो दर्पमेषां शितैः शरैः
020a	पुरैकेन हि भीष्मेण विजिताः सर्वपार्थिवाः
020c	मृते पितर्यभिक्रुद्धो रथेनैकेन भारत
021a	जघान सुबहूंस्तेषां संरब्धः कुरुसत्तमः
021c	ततस्ते शरणं जग्मुर्देवव्रतमिमं भयात्
022a	स भीष्मः सुसमर्थोऽयमस्माभिः सहितो रणे
022c	परान्विजेतुं तस्मात्ते व्येतु भीर्भरतर्षभ
022e	इत्येषां निश्चयो ह्यासीत्तत्कालममितौजसाम्
023a	पुरा परेषां पृथिवी कृत्स्नासीद्वशवर्तिनी
023c	अस्मान्पुनरमी नाद्य समर्था जेतुमाहवे
023e	छिन्नपक्षाः परे ह्यद्य वीर्यहीनाश्च पाण्डवाः
024a	अस्मत्संस्था च पृथिवी वर्तते भरतर्षभ
024c	एकार्थाः सुखदुःखेषु मयानीताश्च पार्थिवाः
025a	अप्यग्निं प्रविशेयुस्ते समुद्रं वा परन्तप
025c	मदर्थे पार्थिवाः सर्वे तद्विद्धि कुरुसत्तम
026a	उन्मत्तमिव चापि त्वां प्रहसन्तीह दुःखितम्
026c	विलपन्तं बहुविधं भीतं परविकत्थने
027a	एषां ह्येकैकशो राज्ञां समर्थः पाण्डवान्प्रति
027c	आत्मानं मन्यते सर्वो व्येतु ते भयमागतम्
028a	सर्वां समग्रां सेनां मे वासवोऽपि न शक्नुयात्
028c	हन्तुमक्षय्यरूपेयं ब्रह्मणापि स्वयम्भुवा
029a	युधिष्ठिरः पुरं हित्वा पञ्च ग्रामान्स याचति
029c	भीतो हि मामकात्सैन्यात्प्रभावाच्चैव मे प्रभो
030a	समर्थं मन्यसे यच्च कुन्तीपुत्रं वृकोदरम्
030c	तन्मिथ्या न हि मे कृत्स्नं प्रभावं वेत्थ भारत
031a	मत्समो हि गदायुद्धे पृथिव्यां नास्ति कश्चन
031c	नासीत्कश्चिदतिक्रान्तो भविता न च कश्चन
032a	युक्तो दुःखोचितश्चाहं विद्यापारगतस्तथा
032c	तस्मान्न भीमान्नान्येभ्यो भयं मे विद्यते क्वचित्
033a	दुर्योधनसमो नास्ति गदायामिति निश्चयः
033c	सङ्कर्षणस्य भद्रं ते यत्तदैनमुपावसम्
034a	युद्धे सङ्कर्षणसमो बलेनाभ्यधिको भुवि
034c	गदाप्रहारं भीमो मे न जातु विषहेद्युधि
035a	एकं प्रहारं यं दद्यां भीमाय रुषितो नृप
035c	स एवैनं नयेद्घोरं क्षिप्रं वैवस्वतक्षयम्
036a	इच्छेयं च गदाहस्तं राजन्द्रष्टुं वृकोदरम्
036c	सुचिरं प्रार्थितो ह्येष मम नित्यं मनोरथः
037a	गदया निहतो ह्याजौ मम पार्थो वृकोदरः
037c	विशीर्णगात्रः पृथिवीं परासुः प्रपतिष्यति
038a	गदाप्रहाराभिहतो हिमवानपि पर्वतः
038c	सकृन्मया विशीर्येत गिरिः शतसहस्रधा
039a	स चाप्येतद्विजानाति वासुदेवार्जुनौ तथा
039c	दुर्योधनसमो नास्ति गदायामिति निश्चयः
040a	तत्ते वृकोदरमयं भयं व्येतु महाहवे
040c	व्यपनेष्याम्यहं ह्येनं मा राजन्विमना भव
041a	तस्मिन्मया हते क्षिप्रमर्जुनं बहवो रथाः
041c	तुल्यरूपा विशिष्टाश्च क्षेप्स्यन्ति भरतर्षभ
042a	भीष्मो द्रोणः कृपो द्रौणिः कर्णो भूरिश्रवास्तथा
042c	प्राग्ज्योतिषाधिपः शल्यः सिन्धुराजो जयद्रथः
043a	एकैक एषां शक्तस्तु हन्तुं भारत पाण्डवान्
043c	समस्तास्तु क्षणेनैतान्नेष्यन्ति यमसादनम्
044a	समग्रा पार्थिवी सेना पार्थमेकं धनञ्जयम्
044c	कस्मादशक्ता निर्जेतुमिति हेतुर्न विद्यते
045a	शरव्रातैस्तु भीष्मेण शतशोऽथ सहस्रशः
045c	द्रोणद्रौणिकृपैश्चैव गन्ता पार्थो यमक्षयम्
046a	पितामहो हि गाङ्गेयः शन्तनोरधि भारत
046c	ब्रह्मर्षिसदृशो जज्ञे देवैरपि दुरुत्सहः
046e	पित्रा ह्युक्तः प्रसन्नेन नाकामस्त्वं मरिष्यसि
047a	ब्रह्मर्षेश्च भरद्वाजाद्द्रोण्यां द्रोणो व्यजायत
047c	द्रोणाज्जज्ञे महाराज द्रौणिश्च परमास्त्रवित्
048a	कृपश्चाचार्यमुख्योऽयं महर्षेर्गौतमादपि
048c	शरस्तम्बोद्भवः श्रीमानवध्य इति मे मतिः
049a	अयोनिजं त्रयं ह्येतत्पिता माता च मातुलः
049c	अश्वत्थाम्नो महाराज स च शूरः स्थितो मम
050a	सर्व एते महाराज देवकल्पा महारथाः
050c	शक्रस्यापि व्यथां कुर्युः संयुगे भरतर्षभ
051a	भीष्मद्रोणकृपाणां च तुल्यः कर्णो मतो मम
051c	अनुज्ञातश्च रामेण मत्समोऽसीति भारत
052a	कुण्डले रुचिरे चास्तां कर्णस्य सहजे शुभे
052c	ते शच्यर्थे महेन्द्रेण याचितः स परन्तपः
052e	अमोघया महाराज शक्त्या परमभीमया
053a	तस्य शक्त्योपगूढस्य कस्माज्जीवेद्धनञ्जयः
053c	विजयो मे ध्रुवं राजन्फलं पाणाविवाहितम्
053e	अभिव्यक्तः परेषां च कृत्स्नो भुवि पराजयः
054a	अह्ना ह्येकेन भीष्मोऽयमयुतं हन्ति भारत
054c	तत्समाश्च महेष्वासा द्रोणद्रौणिकृपा अपि
055a	संशप्तानि च वृन्दानि क्षत्रियाणां परन्तप
055c	अर्जुनं वयमस्मान्वा धनञ्जय इति स्म ह
056a	तांश्चालमिति मन्यन्ते सव्यसाचिवधे विभो
056c	पार्थिवाः स भवान्राजन्नकस्माद्व्यथते कथम्
057a	भीमसेने च निहते कोऽन्यो युध्येत भारत
057c	परेषां तन्ममाचक्ष्व यदि वेत्थ परन्तप
058a	पञ्च ते भ्रातरः सर्वे धृष्टद्युम्नोऽथ सात्यकिः
058c	परेषां सप्त ये राजन्योधाः परमकं बलम्
059a	अस्माकं तु विशिष्टा ये भीष्मद्रोणकृपादयः
059c	द्रौणिर्वैकर्तनः कर्णः सोमदत्तोऽथ बाह्लिकः
060a	प्राग्ज्योतिषाधिपः शल्य आवन्त्योऽथ जयद्रथः
060c	दुःशासनो दुर्मुखश्च दुःसहश्च विशां पते
061a	श्रुतायुश्चित्रसेनश्च पुरुमित्रो विविंशतिः
061c	शलो भूरिश्रवाश्चोभौ विकर्णश्च तवात्मजः
062a	अक्षौहिण्यो हि मे राजन्दशैका च समाहृताः
062c	न्यूनाः परेषां सप्तैव कस्मान्मे स्यात्पराजयः
063a	बलं त्रिगुणतो हीनं योध्यं प्राह बृहस्पतिः
063c	परेभ्यस्त्रिगुणा चेयं मम राजन्ननीकिनी
064a	गुणहीनं परेषां च बहु पश्यामि भारत
064c	गुणोदयं बहुगुणमात्मनश्च विशां पते
065a	एतत्सर्वं समाज्ञाय बलाग्र्यं मम भारत
065c	न्यूनतां पाण्डवानां च न मोहं गन्तुमर्हसि
066	वैशम्पायन उवाच
066a	इत्युक्त्वा सञ्जयं भूयः पर्यपृच्छत भारत
066c	विधित्सुः प्राप्तकालानि ज्ञात्वा परपुरञ्जयः
