001  	कुन्त्युवाच ||
001a	अर्जुनं केशव ब्रूयास्त्वयि जाते स्म सूतके |
001c	उपोपविष्टा नारीभिराश्रमे परिवारिता ||
002a	अथान्तरिक्षे वागासीद्दिव्यरूपा मनोरमा |
002c	सहस्राक्षसमः कुन्ति भविष्यत्येष ते सुतः ||
003a	एष जेष्यति सङ्ग्रामे कुरून्सर्वान्समागतान् |
003c	भीमसेनद्वितीयश्च लोकमुद्वर्तयिष्यति ||
004a	पुत्रस्ते पृथिवीं जेता यशश्चास्य दिवस्पृशम् |
004c	हत्वा कुरून्ग्रामजन्ये वासुदेवसहायवान् ||
005a	पित्र्यमंशं प्रनष्टं च पुनरप्युद्धरिष्यति |
005c	भ्रातृभिः सहितः श्रीमांस्त्रीन्मेधानाहरिष्यति ||
006a	तं सत्यसंधं बीभत्सुं सव्यसाचिनमच्युत |
006c	यथाहमेवं जानामि बलवन्तं दुरासदम् |
006e 	तथा तदस्तु दाशार्ह यथा वागभ्यभाषत ||
007a	धर्मश्चेदस्ति वार्ष्णेय तथा सत्यं भविष्यति |
007c	त्वं चापि तत्तथा कृष्ण सर्वं संपादयिष्यसि ||
008a	नाहं तदभ्यसूयामि यथा वागभ्यभाषत |
008c	नमो धर्माय महते धर्मो धारयति प्रजाः ||
009a	एतद्धनञ्जयो वाच्यो नित्योद्युक्तो वृकोदरः |
009c	यदर्थं क्षत्रिया सूते तस्य कालोऽयमागतः |
009e 	न हि वैरं समासाद्य सीदन्ति पुरुषर्षभाः ||
010a	विदिता ते सदा बुद्धिर्भीमस्य न स शाम्यति |
010c	यावदन्तं न कुरुते शत्रूणां शत्रुकर्शनः ||
011a	सर्वधर्मविशेषज्ञां स्नुषां पाण्डोर्महात्मनः |
011c	ब्रूया माधव कल्याणीं कृष्णां कृष्ण यशस्विनीम् ||
012a	युक्तमेतन्महाभागे कुले जाते यशस्विनि |
012c	यन्मे पुत्रेषु सर्वेषु यथावत्त्वमवर्तिथाः ||
013a	माद्रीपुत्रौ च वक्तव्यौ क्षत्रधर्मरतावुभौ |
013c	विक्रमेणार्जितान्भोगान्वृणीतं जीवितादपि ||
014a	विक्रमाधिगता ह्यर्थाः क्षत्रधर्मेण जीवतः |
014c	मनो मनुष्यस्य सदा प्रीणन्ति पुरुषोत्तम ||
015a	यच्च वः प्रेक्षमाणानां सर्वधर्मोपचायिनी |
015c	पाञ्चाली परुषाण्युक्ता को नु तत्क्षन्तुमर्हति ||
016a	न राज्यहरणं दुःखं द्यूते चापि पराजयः |
016c	प्रव्राजनं सुतानां वा न मे तद्दुःखकारणम् ||
017a	यत्तु सा बृहती श्यामा सभायां रुदती तदा |
017c	अश्रौषीत्परुषा वाचस्तन्मे दुःखतरं मतम् ||
018a	स्त्रीधर्मिणी वरारोहा क्षत्रधर्मरता सदा |
018c	नाध्यगच्छत्तदा नाथं कृष्णा नाथवती सती ||
019a	तं वै ब्रूहि महाबाहो सर्वशस्त्रभृतां वरम् |
019c	अर्जुनं पुरुषव्याघ्रं द्रौपद्याः पदवीं चर ||
020a	विदितौ हि तवात्यन्तं क्रुद्धाविव यमान्तकौ |
020c	भीमार्जुनौ नयेतां हि देवानपि परां गतिम्  ||
021a	तयोश्चैतदवज्ञानं यत्सा कृष्णा सभागता |
021c	दुःशासनश्च यद्भीमं कटुकान्यभ्यभाषत |
021e 	पश्यतां कुरुवीराणां तच्च संस्मारयेः पुनः ||
022a	पाण्डवान्कुशलं पृच्छेः सपुत्रान्कृष्णया सह |
022c	मां च कुशलिनीं ब्रूयास्तेषु भूयो जनार्दन |
022e 	अरिष्टं गच्छ पन्थानं पुत्रान्मे परिपालय ||
023  	वैशम्पायन उवाच ||
023a	अभिवाद्याथ तां कृष्णः कृत्वा चाभिप्रदक्षिणम् |
023c	निश्चक्राम महाबाहुः सिंहखेलगतिस्ततः ||
024a	ततो विसर्जयामास भीष्मादीन्कुरुपुङ्गवान् |
024c	आरोप्य च रथे कर्णं प्रायात्सात्यकिना सह ||
025a	ततः प्रयाते दाशार्हे कुरवः सङ्गता मिथः |
025c	जजल्पुर्महदाश्चर्यं केशवे परमाद्भुतम् ||
026a	प्रमूढा पृथिवी सर्वा मृत्युपाशसिता कृता |
026c	दुर्योधनस्य बालिश्यान्नैतदस्तीति चाब्रुवन् ||
027a	ततो निर्याय नगरात्प्रययौ पुरुषोत्तमः |
027c	मन्त्रयामास च तदा कर्णेन सुचिरं सह ||
028a	विसर्जयित्वा राधेयं सर्वयादवनन्दनः |
028c	ततो जवेन महता तूर्णमश्वानचोदयत् ||
029a	ते पिबन्त इवाकाशं दारुकेण प्रचोदिताः |
029c	हया जग्मुर्महावेगा मनोमारुतरंहसः ||
030a	ते व्यतीत्य तमध्वानं क्षिप्रं श्येना इवाशुगाः |
030c	उच्चैः सूर्यमुपप्लव्यं शार्ङ्गधन्वानमावहन् ||
