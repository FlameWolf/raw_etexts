BR-05-07-139-01  	कर्ण उवाच
BR-05-07-139-01a	असंशयं सौहृदान्मे प्रणयाच्चात्थ केशव |
BR-05-07-139-01c	सख्येन चैव वार्ष्णेय श्रेयस्कामतयैव च ||
BR-05-07-139-02a	सर्वं चैवाभिजानामि पाण्डोः पुत्रोऽस्मि धर्मतः |
BR-05-07-139-02c	निग्रहाद्धर्मशास्त्राणां यथा त्वं कृष्ण मन्यसे ||
BR-05-07-139-03a	कन्या गर्भं समाधत्त भास्करान्मां जनार्दन |
BR-05-07-139-03c	आदित्यवचनाच्चैव जातं मां सा व्यसर्जयत् ||
BR-05-07-139-04a	सोऽस्मि कृष्ण तथा जातः पाण्डोः पुत्रोऽस्मि धर्मतः |
BR-05-07-139-04c	कुन्त्या त्वहमपाकीर्णो यथा न कुशलं तथा ||
BR-05-07-139-05a	सूतो हि मामधिरथो दृष्ट्वैव अनयद्गृहान् |
BR-05-07-139-05c	राधायाश्चैव मां प्रादात्सौहार्दान्मधुसूदन ||
BR-05-07-139-06a	मत्स्नेहाच्चैव राधायाः सद्यः क्षीरमवातरत् |
BR-05-07-139-06c	सा मे मूत्रं पुरीषं च प्रतिजग्राह माधव ||
BR-05-07-139-07a	तस्याः पिण्डव्यपनयं कुर्यादस्मद्विधः कथम् |
BR-05-07-139-07c	धर्मविद्धर्मशास्त्राणां श्रवणे सततं रतः ||
BR-05-07-139-08a	तथा मामभिजानाति सूतश्चाधिरथः सुतम् |
BR-05-07-139-08c	पितरं चाभिजानामि तमहं सौहृदात्सदा ||
BR-05-07-139-09a	स हि मे जातकर्मादि कारयामास माधव |
BR-05-07-139-09c	शास्त्रदृष्टेन विधिना पुत्रप्रीत्या जनार्दन ||
BR-05-07-139-10a	नाम मे वसुषेणेति कारयामास वै द्विजैः |
BR-05-07-139-10c	भार्याश्चोढा मम प्राप्ते यौवने तेन केशव ||
BR-05-07-139-11a	तासु पुत्राश्च पौत्राश्च मम जाता जनार्दन |
BR-05-07-139-11c	तासु मे हृदयं कृष्ण संजातं कामबन्धनम् ||
BR-05-07-139-12a	न पृथिव्या सकलया न सुवर्णस्य राशिभिः |
BR-05-07-139-12c	हर्षाद्भयाद्वा गोविन्द अनृतं वक्तुमुत्सहे ||
BR-05-07-139-13a	धृतराष्ट्रकुले कृष्ण दुर्योधनसमाश्रयात् |
BR-05-07-139-13c	मया त्रयोदश समा भुक्तं राज्यमकण्टकम् ||
BR-05-07-139-14a	इष्टं च बहुभिर्यज्ञैः सह सूतैर्मयासकृत् |
BR-05-07-139-14c	आवाहाश्च विवाहाश्च सह सूतैः कृता मया ||
BR-05-07-139-15a	मां च कृष्ण समाश्रित्य कृतः शस्त्रसमुद्यमः |
BR-05-07-139-15c	दुर्योधनेन वार्ष्णेय विग्रहश्चापि पाण्डवैः ||
BR-05-07-139-16a	तस्माद्रणे द्वैरथे मां प्रत्युद्यातारमच्युत |
BR-05-07-139-16c	वृतवान्परमं हृष्टः प्रतीपं सव्यसाचिनः ||
BR-05-07-139-17a	वधाद्बन्धाद्भयाद्वापि लोभाद्वापि जनार्दन |
BR-05-07-139-17c	अनृतं नोत्सहे कर्तुं धार्तराष्ट्रस्य धीमतः ||
BR-05-07-139-18a	यदि ह्यद्य न गच्छेयं द्वैरथं सव्यसाचिना |
BR-05-07-139-18c	अकीर्तिः स्याद्धृषीकेश मम पार्थस्य चोभयोः ||
BR-05-07-139-19a	असंशयं हितार्थाय ब्रूयास्त्वं मधुसूदन |
BR-05-07-139-19c	सर्वं च पाण्डवाः कुर्युस्त्वद्वशित्वान्न संशयः ||
BR-05-07-139-20a	मन्त्रस्य नियमं कुर्यास्त्वमत्र पुरुषोत्तम |
BR-05-07-139-20c	एतदत्र हितं मन्ये सर्वयादवनन्दन ||
BR-05-07-139-21a	यदि जानाति मां राजा धर्मात्मा संशितव्रतः |
BR-05-07-139-21c	कुन्त्याः प्रथमजं पुत्रं न स राज्यं ग्रहीष्यति ||
BR-05-07-139-22a	प्राप्य चापि महद्राज्यं तदहं मधुसूदन |
BR-05-07-139-22c	स्फीतं दुर्योधनायैव संप्रदद्यामरिंदम ||
BR-05-07-139-23a	स एव राजा धर्मात्मा शाश्वतोऽस्तु युधिष्ठिरः |
BR-05-07-139-23c	नेता यस्य हृषीकेशो योद्धा यस्य धनञ्जयः ||
BR-05-07-139-24a	पृथिवी तस्य राष्ट्रं च यस्य भीमो महारथः |
BR-05-07-139-24c	नकुलः सहदेवश्च द्रौपदेयाश्च माधव ||
BR-05-07-139-25a	उत्तमौजा युधामन्युः सत्यधर्मा च सोमकिः |
BR-05-07-139-25c	चैद्यश्च चेकितानश्च शिखण्डी चापराजितः ||
BR-05-07-139-26a	इन्द्रगोपकवर्णाश्च केकया भ्रातरस्तथा |
BR-05-07-139-26c	इन्द्रायुधसवर्णश्च कुन्तिभोजो महारथः ||
BR-05-07-139-27a	मातुलो भीमसेनस्य सेनजिच्च महारथः |
BR-05-07-139-27c	शङ्खः पुत्रो विराटस्य निधिस्त्वं च जनार्दन ||
BR-05-07-139-28a	महानयं कृष्ण कृतः क्षत्रस्य समुदानयः |
BR-05-07-139-28c	राज्यं प्राप्तमिदं दीप्तं प्रथितं सर्वराजसु ||
BR-05-07-139-29a	धार्तराष्ट्रस्य वार्ष्णेय शस्त्रयज्ञो भविष्यति |
BR-05-07-139-29c	अस्य यज्ञस्य वेत्ता त्वं भविष्यसि जनार्दन |
BR-05-07-139-29e 	आध्वर्यवं च ते कृष्ण क्रतावस्मिन्भविष्यति ||
BR-05-07-139-30a	होता चैवात्र बीभत्सुः संनद्धः स कपिध्वजः |
BR-05-07-139-30c	गाण्डीवं स्रुक्तथाज्यं च वीर्यं पुंसां भविष्यति ||
BR-05-07-139-31a	ऐन्द्रं पाशुपतं ब्राह्मं स्थूणाकर्णं च माधव |
BR-05-07-139-31c	मन्त्रास्तत्र भविष्यन्ति प्रयुक्ताः सव्यसाचिना ||
BR-05-07-139-32a	अनुयातश्च पितरमधिको वा पराक्रमे |
BR-05-07-139-32c	ग्रावस्तोत्रं स सौभद्रः सम्यक्तत्र करिष्यति ||
BR-05-07-139-33a	उद्गातात्र पुनर्भीमः प्रस्तोता सुमहाबलः |
BR-05-07-139-33c	विनदन्स नरव्याघ्रो नागानीकान्तकृद्रणे ||
BR-05-07-139-34a	स चैव तत्र धर्मात्मा शश्वद्राजा युधिष्ठिरः |
BR-05-07-139-34c	जपैर्होमैश्च संयुक्तो ब्रह्मत्वं कारयिष्यति ||
BR-05-07-139-35a	शङ्खशब्दाः समुरजा भेर्यश्च मधुसूदन |
BR-05-07-139-35c	उत्कृष्टसिंहनादाश्च सुब्रह्मण्यो भविष्यति ||
BR-05-07-139-36a	नकुलः सहदेवश्च माद्रीपुत्रौ यशस्विनौ |
BR-05-07-139-36c	शामित्रं तौ महावीर्यौ सम्यक्तत्र करिष्यतः ||
BR-05-07-139-37a	कल्माषदण्डा गोविन्द विमला रथशक्तयः |
BR-05-07-139-37c	यूपाः समुपकल्पन्तामस्मिन्यज्ञे जनार्दन ||
BR-05-07-139-38a	कर्णिनालीकनाराचा वत्सदन्तोपबृंहणाः |
BR-05-07-139-38c	तोमराः सोमकलशाः पवित्राणि धनूंषि च ||
BR-05-07-139-39a	असयोऽत्र कपालानि पुरोडाशाः शिरांसि च |
BR-05-07-139-39c	हविस्तु रुधिरं कृष्ण अस्मिन्यज्ञे भविष्यति ||
BR-05-07-139-40a	इध्माः परिधयश्चैव शक्त्योऽथ विमला गदाः |
BR-05-07-139-40c	सदस्या द्रोणशिष्याश्च कृपस्य च शरद्वतः ||
BR-05-07-139-41a	इषवोऽत्र परिस्तोमा मुक्ता गाण्डीवधन्वना |
BR-05-07-139-41c	महारथप्रयुक्ताश्च द्रोणद्रौणिप्रचोदिताः ||
BR-05-07-139-42a	प्रातिप्रस्थानिकं कर्म सात्यकिः स करिष्यति |
BR-05-07-139-42c	दीक्षितो धार्तराष्ट्रोऽत्र पत्नी चास्य महाचमूः ||
BR-05-07-139-43a	घटोत्कचोऽत्र शामित्रं करिष्यति महाबलः |
BR-05-07-139-43c	अतिरात्रे महाबाहो वितते यज्ञकर्मणि ||
BR-05-07-139-44a	दक्षिणा त्वस्य यज्ञस्य धृष्टद्युम्नः प्रतापवान् |
BR-05-07-139-44c	वैताने कर्मणि तते जातो यः कृष्ण पावकात् ||
BR-05-07-139-45a	यदब्रुवमहं कृष्ण कटुकानि स्म पाण्डवान् |
BR-05-07-139-45c	प्रियार्थं धार्तराष्ट्रस्य तेन तप्येऽद्य कर्मणा ||
BR-05-07-139-46a	यदा द्रक्ष्यसि मां कृष्ण निहतं सव्यसाचिना |
BR-05-07-139-46c	पुनश्चितिस्तदा चास्य यज्ञस्याथ भविष्यति ||
BR-05-07-139-47a	दुःशासनस्य रुधिरं यदा पास्यति पाण्डवः |
BR-05-07-139-47c	आनर्दं नर्दतः सम्यक्तदा सुत्यं भविष्यति ||
BR-05-07-139-48a	यदा द्रोणं च भीष्मं च पाञ्चाल्यौ पातयिष्यतः |
BR-05-07-139-48c	तदा यज्ञावसानं तद्भविष्यति जनार्दन ||
BR-05-07-139-49a	दुर्योधनं यदा हन्ता भीमसेनो महाबलः |
BR-05-07-139-49c	तदा समाप्स्यते यज्ञो धार्तराष्ट्रस्य माधव ||
BR-05-07-139-50a	स्नुषाश्च प्रस्नुषाश्चैव धृतराष्ट्रस्य सङ्गताः |
BR-05-07-139-50c	हतेश्वरा हतसुता हतनाथाश्च केशव ||
BR-05-07-139-51a	गान्धार्या सह रोदन्त्यः श्वगृध्रकुरराकुले |
BR-05-07-139-51c	स यज्ञेऽस्मिन्नवभृथो भविष्यति जनार्दन ||
BR-05-07-139-52a	विद्यावृद्धा वयोवृद्धाः क्षत्रियाः क्षत्रियर्षभ |
BR-05-07-139-52c	वृथामृत्युं न कुर्वीरंस्त्वत्कृते मधुसूदन ||
BR-05-07-139-53a	शस्त्रेण निधनं गच्छेत्समृद्धं क्षत्रमण्डलम् |
BR-05-07-139-53c	कुरुक्षेत्रे पुण्यतमे त्रैलोक्यस्यापि केशव ||
BR-05-07-139-54a	तदत्र पुण्डरीकाक्ष विधत्स्व यदभीप्सितम् |
BR-05-07-139-54c	यथा कार्त्स्न्येन वार्ष्णेय क्षत्रं स्वर्गमवाप्नुयात् ||
BR-05-07-139-55a	यावत्स्थास्यन्ति गिरयः सरितश्च जनार्दन |
BR-05-07-139-55c	तावत्कीर्तिभवः शब्दः शाश्वतोऽयं भविष्यति ||
BR-05-07-139-56a	ब्राह्मणाः कथयिष्यन्ति महाभारतमाहवम् |
BR-05-07-139-56c	समागमेषु वार्ष्णेय क्षत्रियाणां यशोधरम् ||
BR-05-07-139-57a	समुपानय कौन्तेयं युद्धाय मम केशव |
BR-05-07-139-57c	मन्त्रसंवरणं कुर्वन्नित्यमेव परंतप ||
