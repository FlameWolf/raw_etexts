01  	कर्ण उवाच
01a	असंशयं सौहृदान्मे प्रणयाच्चात्थ केशव |
01c	सख्येन चैव वार्ष्णेय श्रेयस्कामतयैव च ||
02a	सर्वं चैवाभिजानामि पाण्डोः पुत्रोऽस्मि धर्मतः |
02c	निग्रहाद्धर्मशास्त्राणां यथा त्वं कृष्ण मन्यसे ||
03a	कन्या गर्भं समाधत्त भास्करान्मां जनार्दन |
03c	आदित्यवचनाच्चैव जातं मां सा व्यसर्जयत् ||
04a	सोऽस्मि कृष्ण तथा जातः पाण्डोः पुत्रोऽस्मि धर्मतः |
04c	कुन्त्या त्वहमपाकीर्णो यथा न कुशलं तथा ||
05a	सूतो हि मामधिरथो दृष्ट्वैव अनयद्गृहान् |
05c	राधायाश्चैव मां प्रादात्सौहार्दान्मधुसूदन ||
06a	मत्स्नेहाच्चैव राधायाः सद्यः क्षीरमवातरत् |
06c	सा मे मूत्रं पुरीषं च प्रतिजग्राह माधव ||
07a	तस्याः पिण्डव्यपनयं कुर्यादस्मद्विधः कथम् |
07c	धर्मविद्धर्मशास्त्राणां श्रवणे सततं रतः ||
08a	तथा मामभिजानाति सूतश्चाधिरथः सुतम् |
08c	पितरं चाभिजानामि तमहं सौहृदात्सदा ||
09a	स हि मे जातकर्मादि कारयामास माधव |
09c	शास्त्रदृष्टेन विधिना पुत्रप्रीत्या जनार्दन ||
10a	नाम मे वसुषेणेति कारयामास वै द्विजैः |
10c	भार्याश्चोढा मम प्राप्ते यौवने तेन केशव ||
11a	तासु पुत्राश्च पौत्राश्च मम जाता जनार्दन |
11c	तासु मे हृदयं कृष्ण संजातं कामबन्धनम् ||
12a	न पृथिव्या सकलया न सुवर्णस्य राशिभिः |
12c	हर्षाद्भयाद्वा गोविन्द अनृतं वक्तुमुत्सहे ||
13a	धृतराष्ट्रकुले कृष्ण दुर्योधनसमाश्रयात् |
13c	मया त्रयोदश समा भुक्तं राज्यमकण्टकम् ||
14a	इष्टं च बहुभिर्यज्ञैः सह सूतैर्मयासकृत् |
14c	आवाहाश्च विवाहाश्च सह सूतैः कृता मया ||
15a	मां च कृष्ण समाश्रित्य कृतः शस्त्रसमुद्यमः |
15c	दुर्योधनेन वार्ष्णेय विग्रहश्चापि पाण्डवैः ||
16a	तस्माद्रणे द्वैरथे मां प्रत्युद्यातारमच्युत |
16c	वृतवान्परमं हृष्टः प्रतीपं सव्यसाचिनः ||
17a	वधाद्बन्धाद्भयाद्वापि लोभाद्वापि जनार्दन |
17c	अनृतं नोत्सहे कर्तुं धार्तराष्ट्रस्य धीमतः ||
18a	यदि ह्यद्य न गच्छेयं द्वैरथं सव्यसाचिना |
18c	अकीर्तिः स्याद्धृषीकेश मम पार्थस्य चोभयोः ||
19a	असंशयं हितार्थाय ब्रूयास्त्वं मधुसूदन |
19c	सर्वं च पाण्डवाः कुर्युस्त्वद्वशित्वान्न संशयः ||
20a	मन्त्रस्य नियमं कुर्यास्त्वमत्र पुरुषोत्तम |
20c	एतदत्र हितं मन्ये सर्वयादवनन्दन ||
21a	यदि जानाति मां राजा धर्मात्मा संशितव्रतः |
21c	कुन्त्याः प्रथमजं पुत्रं न स राज्यं ग्रहीष्यति ||
22a	प्राप्य चापि महद्राज्यं तदहं मधुसूदन |
22c	स्फीतं दुर्योधनायैव संप्रदद्यामरिंदम ||
23a	स एव राजा धर्मात्मा शाश्वतोऽस्तु युधिष्ठिरः |
23c	नेता यस्य हृषीकेशो योद्धा यस्य धनञ्जयः ||
24a	पृथिवी तस्य राष्ट्रं च यस्य भीमो महारथः |
24c	नकुलः सहदेवश्च द्रौपदेयाश्च माधव ||
25a	उत्तमौजा युधामन्युः सत्यधर्मा च सोमकिः |
25c	चैद्यश्च चेकितानश्च शिखण्डी चापराजितः ||
26a	इन्द्रगोपकवर्णाश्च केकया भ्रातरस्तथा |
26c	इन्द्रायुधसवर्णश्च कुन्तिभोजो महारथः ||
27a	मातुलो भीमसेनस्य सेनजिच्च महारथः |
27c	शङ्खः पुत्रो विराटस्य निधिस्त्वं च जनार्दन ||
28a	महानयं कृष्ण कृतः क्षत्रस्य समुदानयः |
28c	राज्यं प्राप्तमिदं दीप्तं प्रथितं सर्वराजसु ||
29a	धार्तराष्ट्रस्य वार्ष्णेय शस्त्रयज्ञो भविष्यति |
29c	अस्य यज्ञस्य वेत्ता त्वं भविष्यसि जनार्दन |
29e 	आध्वर्यवं च ते कृष्ण क्रतावस्मिन्भविष्यति ||
30a	होता चैवात्र बीभत्सुः संनद्धः स कपिध्वजः |
30c	गाण्डीवं स्रुक्तथाज्यं च वीर्यं पुंसां भविष्यति ||
31a	ऐन्द्रं पाशुपतं ब्राह्मं स्थूणाकर्णं च माधव |
31c	मन्त्रास्तत्र भविष्यन्ति प्रयुक्ताः सव्यसाचिना ||
32a	अनुयातश्च पितरमधिको वा पराक्रमे |
32c	ग्रावस्तोत्रं स सौभद्रः सम्यक्तत्र करिष्यति ||
33a	उद्गातात्र पुनर्भीमः प्रस्तोता सुमहाबलः |
33c	विनदन्स नरव्याघ्रो नागानीकान्तकृद्रणे ||
34a	स चैव तत्र धर्मात्मा शश्वद्राजा युधिष्ठिरः |
34c	जपैर्होमैश्च संयुक्तो ब्रह्मत्वं कारयिष्यति ||
35a	शङ्खशब्दाः समुरजा भेर्यश्च मधुसूदन |
35c	उत्कृष्टसिंहनादाश्च सुब्रह्मण्यो भविष्यति ||
36a	नकुलः सहदेवश्च माद्रीपुत्रौ यशस्विनौ |
36c	शामित्रं तौ महावीर्यौ सम्यक्तत्र करिष्यतः ||
37a	कल्माषदण्डा गोविन्द विमला रथशक्तयः |
37c	यूपाः समुपकल्पन्तामस्मिन्यज्ञे जनार्दन ||
38a	कर्णिनालीकनाराचा वत्सदन्तोपबृंहणाः |
38c	तोमराः सोमकलशाः पवित्राणि धनूंषि च ||
39a	असयोऽत्र कपालानि पुरोडाशाः शिरांसि च |
39c	हविस्तु रुधिरं कृष्ण अस्मिन्यज्ञे भविष्यति ||
40a	इध्माः परिधयश्चैव शक्त्योऽथ विमला गदाः |
40c	सदस्या द्रोणशिष्याश्च कृपस्य च शरद्वतः ||
41a	इषवोऽत्र परिस्तोमा मुक्ता गाण्डीवधन्वना |
41c	महारथप्रयुक्ताश्च द्रोणद्रौणिप्रचोदिताः ||
42a	प्रातिप्रस्थानिकं कर्म सात्यकिः स करिष्यति |
42c	दीक्षितो धार्तराष्ट्रोऽत्र पत्नी चास्य महाचमूः ||
43a	घटोत्कचोऽत्र शामित्रं करिष्यति महाबलः |
43c	अतिरात्रे महाबाहो वितते यज्ञकर्मणि ||
44a	दक्षिणा त्वस्य यज्ञस्य धृष्टद्युम्नः प्रतापवान् |
44c	वैताने कर्मणि तते जातो यः कृष्ण पावकात् ||
45a	यदब्रुवमहं कृष्ण कटुकानि स्म पाण्डवान् |
45c	प्रियार्थं धार्तराष्ट्रस्य तेन तप्येऽद्य कर्मणा ||
46a	यदा द्रक्ष्यसि मां कृष्ण निहतं सव्यसाचिना |
46c	पुनश्चितिस्तदा चास्य यज्ञस्याथ भविष्यति ||
47a	दुःशासनस्य रुधिरं यदा पास्यति पाण्डवः |
47c	आनर्दं नर्दतः सम्यक्तदा सुत्यं भविष्यति ||
48a	यदा द्रोणं च भीष्मं च पाञ्चाल्यौ पातयिष्यतः |
48c	तदा यज्ञावसानं तद्भविष्यति जनार्दन ||
49a	दुर्योधनं यदा हन्ता भीमसेनो महाबलः |
49c	तदा समाप्स्यते यज्ञो धार्तराष्ट्रस्य माधव ||
50a	स्नुषाश्च प्रस्नुषाश्चैव धृतराष्ट्रस्य सङ्गताः |
50c	हतेश्वरा हतसुता हतनाथाश्च केशव ||
51a	गान्धार्या सह रोदन्त्यः श्वगृध्रकुरराकुले |
51c	स यज्ञेऽस्मिन्नवभृथो भविष्यति जनार्दन ||
52a	विद्यावृद्धा वयोवृद्धाः क्षत्रियाः क्षत्रियर्षभ |
52c	वृथामृत्युं न कुर्वीरंस्त्वत्कृते मधुसूदन ||
53a	शस्त्रेण निधनं गच्छेत्समृद्धं क्षत्रमण्डलम् |
53c	कुरुक्षेत्रे पुण्यतमे त्रैलोक्यस्यापि केशव ||
54a	तदत्र पुण्डरीकाक्ष विधत्स्व यदभीप्सितम् |
54c	यथा कार्त्स्न्येन वार्ष्णेय क्षत्रं स्वर्गमवाप्नुयात् ||
55a	यावत्स्थास्यन्ति गिरयः सरितश्च जनार्दन |
55c	तावत्कीर्तिभवः शब्दः शाश्वतोऽयं भविष्यति ||
56a	ब्राह्मणाः कथयिष्यन्ति महाभारतमाहवम् |
56c	समागमेषु वार्ष्णेय क्षत्रियाणां यशोधरम् ||
57a	समुपानय कौन्तेयं युद्धाय मम केशव |
57c	मन्त्रसंवरणं कुर्वन्नित्यमेव परंतप ||
