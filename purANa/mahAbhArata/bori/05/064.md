001	वैशम्पायन उवाच
001a	एवमुक्त्वा महाप्राज्ञो धृतराष्ट्रः सुयोधनम्
001c	पुनरेव महाभागः सञ्जयं पर्यपृच्छत
002a	ब्रूहि सञ्जय यच्छेषं वासुदेवादनन्तरम्
002c	यदर्जुन उवाच त्वां परं कौतूहलं हि मे
003	सञ्जय उवाच
003a	वासुदेववचः श्रुत्वा कुन्तीपुत्रो धनञ्जयः
003c	उवाच काले दुर्धर्षो वासुदेवस्य शृण्वतः
004a	पितामहं शान्तनवं धृतराष्ट्रं च सञ्जय
004c	द्रोणं कृपं च कर्णं च महाराजं च बाह्लिकम्
005a	द्रौणिं च सोमदत्तं च शकुनिं चापि सौबलम्
005c	दुःशासनं शलं चैव पुरुमित्रं विविंशतिम्
006a	विकर्णं चित्रसेनं च जयत्सेनं च पार्थिवम्
006c	विन्दानुविन्दावावन्त्यौ दुर्मुखं चापि कौरवम्
007a	सैन्धवं दुःसहं चैव भूरिश्रवसमेव च
007c	भगदत्तं च राजानं जलसन्धं च पार्थिवम्
008a	ये चाप्यन्ये पार्थिवास्तत्र योद्धुं समागताः कौरवाणां प्रियार्थम्
008c	मुमूर्षवः पाण्डवाग्नौ प्रदीप्ते समानीता धार्तराष्ट्रेण सूत
009a	यथान्यायं कौशलं वन्दनं च समागता मद्वचनेन वाच्याः
009c	इदं ब्रूयाः सञ्जय राजमध्ये सुयोधनं पापकृतां प्रधानम्
010a	अमर्षणं दुर्मतिं राजपुत्रं पापात्मानं धार्तराष्ट्रं सुलुब्धम्
010c	सर्वं ममैतद्वचनं समग्रं सहामात्यं सञ्जय श्रावयेथाः
011a	एवं प्रतिष्ठाप्य धनञ्जयो मां ततोऽर्थवद्धर्मवच्चापि वाक्यम्
011c	प्रोवाचेदं वासुदेवं समीक्ष्य पार्थो धीमाँल्लोहितान्तायताक्षः
012a	यथा श्रुतं ते वदतो महात्मनो मधुप्रवीरस्य वचः समाहितम्
012c	तथैव वाच्यं भवता हि मद्वचः समागतेषु क्षितिपेषु सर्वशः
013a	शराग्निधूमे रथनेमिनादिते धनुःस्रुवेणास्त्रबलापहारिणा
013c	यथा न होमः क्रियते महामृधे तथा समेत्य प्रयतध्वमादृताः
014a	न चेत्प्रयच्छध्वममित्रघातिनो युधिष्ठिरस्यांशमभीप्सितं स्वकम्
014c	नयामि वः स्वाश्वपदातिकुञ्जरान्दिशं पितॄणामशिवां शितैः शरैः
015a	ततोऽहमामन्त्र्य चतुर्भुजं हरिं धनञ्जयं चैव नमस्य सत्वरः
015c	जवेन सम्प्राप्त इहामरद्युते तवान्तिकं प्रापयितुं वचो महत्
