BR-05-06-088-01  	वैशम्पायन उवाच ||
BR-05-06-088-01a	अथोपगम्य विदुरमपराह्णे जनार्दनः |
BR-05-06-088-01c	पितृष्वसारं गोविन्दः सोऽभ्यगच्छदरिंदमः ||
BR-05-06-088-02a	सा दृष्ट्वा कृष्णमायान्तं प्रसन्नादित्यवर्चसम् |
BR-05-06-088-02c	कण्ठे गृहीत्वा प्राक्रोशत्पृथा पार्थाननुस्मरन् ||
BR-05-06-088-03a	तेषां सत्त्ववतां मध्ये गोविन्दं सहचारिणम् |
BR-05-06-088-03c	चिरस्य दृष्ट्वा वार्ष्णेयं बाष्पमाहारयत्पृथा ||
BR-05-06-088-04a	साब्रवीत्कृष्णमासीनं कृतातिथ्यं युधां पतिम् |
BR-05-06-088-04c	बाष्पगद्गदपूर्णेन मुखेन परिशुष्यता ||
BR-05-06-088-05a	ये ते बाल्यात्प्रभृत्येव गुरुशुश्रूषणे रताः |
BR-05-06-088-05c	परस्परस्य सुहृदः संमताः समचेतसः ||
BR-05-06-088-06a	निकृत्या भ्रंशिता राज्याज्जनार्हा निर्जनं गताः |
BR-05-06-088-06c	विनीतक्रोधहर्षाश्च ब्रह्मण्याः सत्यवादिनः ||
BR-05-06-088-07a	त्यक्त्वा प्रियसुखे पार्था रुदन्तीमपहाय माम् |
BR-05-06-088-07c	अहार्षुश्च वनं यान्तः समूलं हृदयं मम ||
BR-05-06-088-08a	अतदर्हा महात्मानः कथं केशव पाण्डवाः |
BR-05-06-088-08c	ऊषुर्महावने तात सिंहव्याघ्रगजाकुले ||
BR-05-06-088-09a	बाला विहीनाः पित्रा ते मया सततलालिताः |
BR-05-06-088-09c	अपश्यन्तः स्वपितरौ कथमूषुर्महावने ||
BR-05-06-088-10a	शङ्खदुन्दुभिनिर्घोषैर्मृदङ्गैर्वैणवैरपि |
BR-05-06-088-10c	पाण्डवाः समबोध्यन्त बाल्यात्प्रभृति केशव ||
BR-05-06-088-11a	ये स्म वारणशब्देन हयानां हेषितेन च |
BR-05-06-088-11c	रथनेमिनिनादैश्च व्यबोध्यन्त सदा गृहे ||
BR-05-06-088-12a	शङ्खभेरीनिनादेन वेणुवीणानुनादिना |
BR-05-06-088-12c	पुण्याहघोषमिश्रेण पूज्यमाना द्विजातिभिः ||
BR-05-06-088-13a	वस्त्रै रत्नैरलङ्कारैः पूजयन्तो द्विजन्मनः |
BR-05-06-088-13c	गीर्भिर्मङ्गलयुक्ताभिर्ब्राह्मणानां महात्मनाम् ||
BR-05-06-088-14a	अर्चितैरर्चनार्हैश्च स्तुवद्भिरभिनन्दिताः |
BR-05-06-088-14c	प्रासादाग्रेष्वबोध्यन्त राङ्कवाजिनशायिनः ||
BR-05-06-088-15a	ते नूनं निनदं श्रुत्वा श्वापदानां महावने |
BR-05-06-088-15c	न स्मोपयान्ति निद्रां वै अतदर्हा जनार्दन ||
BR-05-06-088-16a	भेरीमृदङ्गनिनदैः शङ्खवैणवनिस्वनैः |
BR-05-06-088-16c	स्त्रीणां गीतनिनादैश्च मधुरैर्मधुसूदन ||
BR-05-06-088-17a	बन्दिमागधसूतैश्च स्तुवद्भिर्बोधिताः कथम् |
BR-05-06-088-17c	महावने व्यबोध्यन्त श्वापदानां रुतेन ते ||
BR-05-06-088-18a	ह्रीमान्सत्यधृतिर्दान्तो भूतानामनुकम्पिता |
BR-05-06-088-18c	कामद्वेषौ वशे कृत्वा सतां वर्त्मानुवर्तते ||
BR-05-06-088-19a	अम्बरीषस्य मान्धातुर्ययातेर्नहुषस्य च |
BR-05-06-088-19c	भरतस्य दिलीपस्य शिबेरौशीनरस्य च ||
BR-05-06-088-20a	राजर्षीणां पुराणानां धुरं धत्ते दुरुद्वहाम् |
BR-05-06-088-20c	शीलवृत्तोपसंपन्नो धर्मज्ञः सत्यसङ्गरः ||
BR-05-06-088-21a	राजा सर्वगुणोपेतस्त्रैलोक्यस्यापि यो भवेत् |
BR-05-06-088-21c	अजातशत्रुर्धर्मात्मा शुद्धजाम्बूनदप्रभः ||
BR-05-06-088-22a	श्रेष्ठः कुरुषु सर्वेषु धर्मतः श्रुतवृत्ततः |
BR-05-06-088-22c	प्रियदर्शनो दीर्घभुजः कथं कृष्ण युधिष्ठिरः ||
BR-05-06-088-23a	यः स नागायुतप्राणो वातरंहा वृकोदरः |
BR-05-06-088-23c	अमर्षी पाण्डवो नित्यं प्रियो भ्रातुः प्रियङ्करः ||
BR-05-06-088-24a	कीचकस्य च सज्ञातेर्यो हन्ता मधुसूदन |
BR-05-06-088-24c	शूरः क्रोधवशानां च हिडिम्बस्य बकस्य च ||
BR-05-06-088-25a	पराक्रमे शक्रसमो वायुवेगसमो जवे |
BR-05-06-088-25c	महेश्वरसमः क्रोधे भीमः प्रहरतां वरः ||
BR-05-06-088-26a	क्रोधं बलममर्षं च यो निधाय परंतपः |
BR-05-06-088-26c	जितात्मा पाण्डवोऽमर्षी भ्रातुस्तिष्ठति शासने ||
BR-05-06-088-27a	तेजोराशिं महात्मानं बलौघममितौजसम् |
BR-05-06-088-27c	भीमं प्रदर्शनेनापि भीमसेनं जनार्दन |
BR-05-06-088-27e	तं ममाचक्ष्व वार्ष्णेय कथमद्य वृकोदरः ||
BR-05-06-088-28a	आस्ते परिघबाहुः स मध्यमः पाण्डवोऽच्युत |
BR-05-06-088-28c	अर्जुनेनार्जुनो यः स कृष्ण बाहुसहस्रिणा |
BR-05-06-088-28e	द्विबाहुः स्पर्धते नित्यमतीतेनापि केशव ||
BR-05-06-088-29a	क्षिपत्येकेन वेगेन पञ्च बाणशतानि यः |
BR-05-06-088-29c	इष्वस्त्रे सदृशो राज्ञः कार्तवीर्यस्य पाण्डवः ||
BR-05-06-088-30a	तेजसादित्यसदृशो महर्षिप्रतिमो दमे |
BR-05-06-088-30c	क्षमया पृथिवीतुल्यो महेन्द्रसमविक्रमः ||
BR-05-06-088-31a	आधिराज्यं महद्दीप्तं प्रथितं मधुसूदन |
BR-05-06-088-31c	आहृतं येन वीर्येण कुरूणां सर्वराजसु ||
BR-05-06-088-32a	यस्य बाहुबलं घोरं कौरवाः पर्युपासते |
BR-05-06-088-32c	स सर्वरथिनां श्रेष्ठः पाण्डवः सत्यविक्रमः ||
BR-05-06-088-33a	योऽपाश्रयः पाण्डवानां देवानामिव वासवः |
BR-05-06-088-33c	स ते भ्राता सखा चैव कथमद्य धनञ्जयः ||
BR-05-06-088-34a	दयावान्सर्वभूतेषु ह्रीनिषेधो महास्त्रवित् |
BR-05-06-088-34c	मृदुश्च सुकुमारश्च धार्मिकश्च प्रियश्च मे ||
BR-05-06-088-35a	सहदेवो महेष्वासः शूरः समितिशोभनः |
BR-05-06-088-35c	भ्रातॄणां कृष्ण शुश्रूषुर्धर्मार्थकुशलो युवा ||
BR-05-06-088-36a	सदैव सहदेवस्य भ्रातरो मधुसूदन |
BR-05-06-088-36c	वृत्तं कल्याणवृत्तस्य पूजयन्ति महात्मनः ||
BR-05-06-088-37a	ज्येष्ठापचायिनं वीरं सहदेवं युधां पतिम् |
BR-05-06-088-37c	शुश्रूषुं मम वार्ष्णेय माद्रीपुत्रं प्रचक्ष्व मे ||
BR-05-06-088-38a	सुकुमारो युवा शूरो दर्शनीयश्च पाण्डवः |
BR-05-06-088-38c	भ्रातॄणां कृष्ण सर्वेषां प्रियः प्राणो बहिश्चरः ||
BR-05-06-088-39a	चित्रयोधी च नकुलो महेष्वासो महाबलः |
BR-05-06-088-39c	कच्चित्स कुशली कृष्ण वत्सो मम सुखैधितः ||
BR-05-06-088-40a	सुखोचितमदुःखार्हं सुकुमारं महारथम् |
BR-05-06-088-40c	अपि जातु महाबाहो पश्येयं नकुलं पुनः ||
BR-05-06-088-41a	पक्ष्मसंपातजे काले नकुलेन विनाकृता |
BR-05-06-088-41c	न लभामि सुखं वीर साद्य जीवामि पश्य माम् ||
BR-05-06-088-42a	सर्वैः पुत्रैः प्रियतमा द्रौपदी मे जनार्दन |
BR-05-06-088-42c	कुलीना शीलसंपन्ना सर्वैः समुदिता गुणैः ||
BR-05-06-088-43a	पुत्रलोकात्पतिलोकान्वृण्वाना सत्यवादिनी |
BR-05-06-088-43c	प्रियान्पुत्रान्परित्यज्य पाण्डवानन्वपद्यत ||
BR-05-06-088-44a	महाभिजनसंपन्ना सर्वकामैः सुपूजिता |
BR-05-06-088-44c	ईश्वरी सर्वकल्याणी द्रौपदी कथमच्युत ||
BR-05-06-088-45a	पतिभिः पञ्चभिः शूरैरग्निकल्पैः प्रहारिभिः |
BR-05-06-088-45c	उपपन्ना महेष्वासैर्द्रौपदी दुःखभागिनी ||
BR-05-06-088-46a	चतुर्दशमिमं वर्षं यन्नापश्यमरिंदम |
BR-05-06-088-46c	पुत्राधिभिः परिद्यूनां द्रौपदीं सत्यवादिनीम् ||
BR-05-06-088-47a	न नूनं कर्मभिः पुण्यैरश्नुते पुरुषः सुखम् |
BR-05-06-088-47c	द्रौपदी चेत्तथावृत्ता नाश्नुते सुखमव्ययम् ||
BR-05-06-088-48a	न प्रियो मम कृष्णाय बीभत्सुर्न युधिष्ठिरः |
BR-05-06-088-48c	भीमसेनो यमौ वापि यदपश्यं सभागताम् ||
BR-05-06-088-49a	न मे दुःखतरं किञ्चिद्भूतपूर्वं ततोऽधिकम् |
BR-05-06-088-49c	यद्द्रौपदीं निवातस्थां श्वशुराणां समीपगाम् ||
BR-05-06-088-50a	आनायितामनार्येण क्रोधलोभानुवर्तिना |
BR-05-06-088-50c	सर्वे प्रैक्षन्त कुरव एकवस्त्रां सभागताम् ||
BR-05-06-088-51a	तत्रैव धृतराष्ट्रश्च महाराजश्च बाह्लिकः |
BR-05-06-088-51c	कृपश्च सोमदत्तश्च निर्विण्णाः कुरवस्तथा ||
BR-05-06-088-52a	तस्यां संसदि सर्वस्यां क्षत्तारं पूजयाम्यहम् |
BR-05-06-088-52c	वृत्तेन हि भवत्यार्यो न धनेन न विद्यया ||
BR-05-06-088-53a	तस्य कृष्ण महाबुद्धेर्गम्भीरस्य महात्मनः |
BR-05-06-088-53c	क्षत्तुः शीलमलङ्कारो लोकान्विष्टभ्य तिष्ठति ||
BR-05-06-088-54a	सा शोकार्ता च हृष्टा च दृष्ट्वा गोविन्दमागतम् |
BR-05-06-088-54c	नानाविधानि दुःखानि सर्वाण्येवान्वकीर्तयत् ||
BR-05-06-088-55a	पूर्वैराचरितं यत्तत्कुराजभिररिंदम |
BR-05-06-088-55c	अक्षद्यूतं मृगवधः कच्चिदेषां सुखावहम् ||
BR-05-06-088-56a	तन्मां दहति यत्कृष्णा सभायां कुरुसंनिधौ |
BR-05-06-088-56c	धार्तराष्ट्रैः परिक्लिष्टा यथा नकुशलं तथा ||
BR-05-06-088-57a	निर्वासनं च नगरात्प्रव्रज्या च परंतप |
BR-05-06-088-57c	नानाविधानां दुःखानामावासोऽस्मि जनार्दन |
BR-05-06-088-57e	अज्ञातचर्या बालानामवरोधश्च केशव ||
BR-05-06-088-58a	न स्म क्लेशतमं मे स्यात्पुत्रैः सह परंतप |
BR-05-06-088-58c	दुर्योधनेन निकृता वर्षमद्य चतुर्दशम् ||
BR-05-06-088-59a	दुःखादपि सुखं न स्याद्यदि पुण्यफलक्षयः |
BR-05-06-088-59c	न मे विशेषो जात्वासीद्धार्तराष्ट्रेषु पाण्डवैः ||
BR-05-06-088-60a	तेन सत्येन कृष्ण त्वां हतामित्रं श्रिया वृतम् |
BR-05-06-088-60c	अस्माद्विमुक्तं सङ्ग्रामात्पश्येयं पाण्डवैः सह |
BR-05-06-088-60e	नैव शक्याः पराजेतुं सत्त्वं ह्येषां तथागतम् ||
BR-05-06-088-61a	पितरं त्वेव गर्हेयं नात्मानं न सुयोधनम् |
BR-05-06-088-61c	येनाहं कुन्तिभोजाय धनं धूर्तैरिवार्पिता ||
BR-05-06-088-62a	बालां मामार्यकस्तुभ्यं क्रीडन्तीं कन्दुहस्तकाम् |
BR-05-06-088-62c	अददात्कुन्तिभोजाय सखा सख्ये महात्मने ||
BR-05-06-088-63a	साहं पित्रा च निकृता श्वशुरैश्च परंतप |
BR-05-06-088-63c	अत्यन्तदुःखिता कृष्ण किं जीवितफलं मम ||
BR-05-06-088-64a	यन्मा वागब्रवीन्नक्तं सूतके सव्यसाचिनः |
BR-05-06-088-64c	पुत्रस्ते पृथिवीं जेता यशश्चास्य दिवं स्पृशेत् ||
BR-05-06-088-65a	हत्वा कुरून्ग्रामजन्ये राज्यं प्राप्य धनञ्जयः |
BR-05-06-088-65c	भ्रातृभिः सह कौन्तेयस्त्रीन्मेधानाहरिष्यति ||
BR-05-06-088-66a	नाहं तामभ्यसूयामि नमो धर्माय वेधसे |
BR-05-06-088-66c	कृष्णाय महते नित्यं धर्मो धारयति प्रजाः ||
BR-05-06-088-67a	धर्मश्चेदस्ति वार्ष्णेय तथा सत्यं भविष्यति |
BR-05-06-088-67c	त्वं चापि तत्तथा कृष्ण सर्वं संपादयिष्यसि ||
BR-05-06-088-68a	न मां माधव वैधव्यं नार्थनाशो न वैरिता |
BR-05-06-088-68c	तथा शोकाय भवति यथा पुत्रैर्विनाभवः ||
BR-05-06-088-69a	याहं गाण्डीवधन्वानं सर्वशस्त्रभृतां वरम् |
BR-05-06-088-69c	धनञ्जयं न पश्यामि का शान्तिर्हृदयस्य मे ||
BR-05-06-088-70a	इदं चतुर्दशं वर्षं यन्नापश्यं युधिष्ठिरम् |
BR-05-06-088-70c	धनञ्जयं च गोविन्द यमौ तं च वृकोदरम् ||
BR-05-06-088-71a	जीवनाशं प्रनष्टानां श्राद्धं कुर्वन्ति मानवाः |
BR-05-06-088-71c	अर्थतस्ते मम मृतास्तेषां चाहं जनार्दन ||
BR-05-06-088-72a	ब्रूया माधव राजानं धर्मात्मानं युधिष्ठिरम् |
BR-05-06-088-72c	भूयांस्ते हीयते धर्मो मा पुत्रक वृथा कृथाः ||
BR-05-06-088-73a	पराश्रया वासुदेव या जीवामि धिगस्तु माम् |
BR-05-06-088-73c	वृत्तेः कृपणलब्धाया अप्रतिष्ठैव ज्यायसी ||
BR-05-06-088-74a	अथो धनञ्जयं ब्रूया नित्योद्युक्तं वृकोदरम् |
BR-05-06-088-74c	यदर्थं क्षत्रिया सूते तस्य कालोऽयमागतः ||
BR-05-06-088-75a	अस्मिंश्चेदागते काले कालो वोऽतिक्रमिष्यति |
BR-05-06-088-75c	लोकसंभाविताः सन्तः सुनृशंसं करिष्यथ ||
BR-05-06-088-76a	नृशंसेन च वो युक्तांस्त्यजेयं शाश्वतीः समाः |
BR-05-06-088-76c	काले हि समनुप्राप्ते त्यक्तव्यमपि जीवितम् ||
BR-05-06-088-77a	माद्रीपुत्रौ च वक्तव्यौ क्षत्रधर्मरतौ सदा |
BR-05-06-088-77c	विक्रमेणार्जितान्भोगान्वृणीतं जीवितादपि ||
BR-05-06-088-78a	विक्रमाधिगता ह्यर्थाः क्षत्रधर्मेण जीवतः |
BR-05-06-088-78c	मनो मनुष्यस्य सदा प्रीणन्ति पुरुषोत्तम ||
BR-05-06-088-79a	गत्वा ब्रूहि महाबाहो सर्वशस्त्रभृतां वरम् |
BR-05-06-088-79c	अर्जुनं पाण्डवं वीरं द्रौपद्याः पदवीं चर ||
BR-05-06-088-80a	विदितौ हि तवात्यन्तं क्रुद्धाविव यथान्तकौ |
BR-05-06-088-80c	भीमार्जुनौ नयेतां हि देवानपि परां गतिम् ||
BR-05-06-088-81a	तयोश्चैतदवज्ञानं यत्सा कृष्णा सभां गता |
BR-05-06-088-81c	दुःशासनश्च कर्णश्च परुषाण्यभ्यभाषताम् ||
BR-05-06-088-82a	दुर्योधनो भीमसेनमभ्यगच्छन्मनस्विनम्|
BR-05-06-088-82c	पश्यतां कुरुमुख्यानां तस्य द्रक्ष्यति यत्फलम् ||
BR-05-06-088-83a	न हि वैरं समासाद्य प्रशाम्यति वृकोदरः |
BR-05-06-088-83c	सुचिरादपि भीमस्य न हि वैरं प्रशाम्यति |
BR-05-06-088-83e	यावदन्तं न नयति शात्रवाञ्शत्रुकर्शनः ||
BR-05-06-088-84a	न दुःखं राज्यहरणं न च द्यूते पराजयः |
BR-05-06-088-84c	प्रव्राजनं च पुत्राणां न मे तद्दुःखकारणम् ||
BR-05-06-088-85a	यत्तु सा बृहती श्यामा एकवस्त्रा सभां गता |
BR-05-06-088-85c	अशृणोत्परुषा वाचस्ततो दुःखतरं नु किम् ||
BR-05-06-088-86a	स्त्रीधर्मिणी वरारोहा क्षत्रधर्मरता सदा |
BR-05-06-088-86c	नाध्यगच्छत्तथा नाथं कृष्णा नाथवती सती ||
BR-05-06-088-87a	यस्या मम सपुत्रायास्त्वं नाथो मधुसूद |
BR-05-06-088-87c	रामश्च बलिनां श्रेष्ठः प्रद्युम्नश्च महारथः ||
BR-05-06-088-88a	साहमेवंविधं दुःखं सहेऽद्य पुरुषोत्तम |
BR-05-06-088-88c	भीमे जीवति दुर्धर्षे विजये चापलायिनि ||
BR-05-06-088-89a	तत आश्वासयामास पुत्राधिभिरभिप्लुताम् |
BR-05-06-088-89c	पितृष्वसारं शोचन्तीं शौरिः पार्थसखः पृथाम् ||
BR-05-06-088-90a	का नु सीमन्तिनी त्वादृग्लोकेष्वस्ति पितृष्वसः |
BR-05-06-088-90c	शूरस्य राज्ञो दुहिता आजमीढकुलं गता ||
BR-05-06-088-91a	महाकुलीना भवती ह्रदाद्ध्रदमिवागता |
BR-05-06-088-91c	ईश्वरी सर्वकल्याणी भर्त्रा परमपूजिता ||
BR-05-06-088-92a	वीरसूर्वीरपत्नी च सर्वैः समुदिता गुणैः |
BR-05-06-088-92c	सुखदुःखे महाप्राज्ञे त्वादृशी सोढुमर्हति ||
BR-05-06-088-93a	निद्रातन्द्री क्रोधहर्षौ क्षुत्पिपासे हिमातपौ |
BR-05-06-088-93c	एतानि पार्था निर्जित्य नित्यं वीराः सुखे रताः ||
BR-05-06-088-94a	त्यक्तग्राम्यसुखाः पार्था नित्यं वीरसुखप्रियाः |
BR-05-06-088-94c	न ते स्वल्पेन तुष्येयुर्महोत्साहा महाबलाः ||
BR-05-06-088-95a	अन्तं धीरा निषेवन्ते मध्यं ग्राम्यसुखप्रियाः |
BR-05-06-088-95c	उत्तमांश्च परिक्लेशान्भोगांश्चातीव मानुषान् ||
BR-05-06-088-96a	अन्तेषु रेमिरे धीरा न ते मध्येषु रेमिरे |
BR-05-06-088-96c	अन्तप्राप्तिं सुखामाहुर्दुःखमन्तरमन्तयोः ||
BR-05-06-088-97a	अभिवादयन्ति भवतीं पाण्डवाः सह कृष्णया |
BR-05-06-088-97c	आत्मानं च कुशलिनं निवेद्याहुरनामयम् ||
BR-05-06-088-98a	अरोगान्सर्वसिद्धार्थान्क्षिप्रं द्रक्ष्यसि पाण्डवान् |
BR-5-07-088-98c		ईश्वरान्सर्वलोकस्य हतामित्राञ्श्रिया वृतान् ||
BR-05-06-088-99a	एवमाश्वासिता कुन्ती प्रत्युवाच जनार्दनम् |
BR-05-06-088-99c	पुत्राधिभिरभिध्वस्ता निगृह्याबुद्धिजं तमः ||
BR-05-06-088-100a	यद्यत्तेषां महाबाहो पथ्यं स्यान्मधुसूदन |
BR-05-06-088-100c	यथा यथा त्वं मन्येथाः कुर्याः कृष्ण तथा तथा ||
BR-05-06-088-101a	अविलोपेन धर्मस्य अनिकृत्या परंतप |
BR-05-06-088-101c	प्रभावज्ञास्मि ते कृष्ण सत्यस्याभिजनस्य च ||
BR-05-06-088-102a	व्यवस्थायां च मित्रेषु बुद्धिविक्रमयोस्तथा |
BR-05-06-088-102c	त्वमेव नः कुले धर्मस्त्वं सत्यं त्वं तपो महत् ||
BR-05-06-088-103a	त्वं त्राता त्वं महद्ब्रह्म त्वयि सर्वं प्रतिष्ठितम् |
BR-05-06-088-103c	यथैवात्थ तथैवैतत्त्वयि सत्यं भविष्यति ||
BR-05-06-088-104a	तामामन्त्र्य च गोविन्दः कृत्वा चाभिप्रदक्षिणम् |
BR-05-06-088-104c	प्रातिष्ठत महाबाहुर्दुर्योधनगृहान्प्रति ||
