BR-05-03-040-001	विदुर उवाच
BR-05-03-040-001a	योऽभ्यर्थितः सद्भिरसज्जमानः करोत्यर्थं शक्तिमहापयित्वा
BR-05-03-040-001c	क्षिप्रं यशस्तं समुपैति सन्तमलं प्रसन्ना हि सुखाय सन्तः
BR-05-03-040-002a	महान्तमप्यर्थमधर्मयुक्तं यः सन्त्यजत्यनुपाक्रुष्ट एव
BR-05-03-040-002c	सुखं स दुःखान्यवमुच्य शेते जीर्णां त्वचं सर्प इवावमुच्य
BR-05-03-040-003a	अनृतं च समुत्कर्षे राजगामि च पैशुनम्
BR-05-03-040-003c	गुरोश्चालीकनिर्बन्धः समानि ब्रह्महत्यया
BR-05-03-040-004a	असूयैकपदं मृत्युरतिवादः श्रियो वधः
BR-05-03-040-004c	अशुश्रूषा त्वरा श्लाघा विद्यायाः शत्रवस्त्रयः
BR-05-03-040-005a	सुखार्थिनः कुतो विद्या नास्ति विद्यार्थिनः सुखम्
BR-05-03-040-005c	सुखार्थी वा त्यजेद्विद्यां विद्यार्थी वा सुखं त्यजेत्
BR-05-03-040-006a	नाग्निस्तृप्यति काष्ठानां नापगानां महोदधिः
BR-05-03-040-006c	नान्तकः सर्वभूतानां न पुंसां वामलोचना
BR-05-03-040-007a	आशा धृतिं हन्ति समृद्धिमन्तकः क्रोधः श्रियं हन्ति यशः कदर्यता
BR-05-03-040-007c	अपालनं हन्ति पशूंश्च राजन्नेकः क्रुद्धो ब्राह्मणो हन्ति राष्ट्रम्
BR-05-03-040-008a	अजश्च कांस्यं च रथश्च नित्यं मध्वाकर्षः शकुनिः श्रोत्रियश्च
BR-05-03-040-008c	वृद्धो ज्ञातिरवसन्नो वयस्य एतानि ते सन्तु गृहे सदैव
BR-05-03-040-009a	अजोक्षा चन्दनं वीणा आदर्शो मधुसर्पिषी
BR-05-03-040-009c	विषमौदुम्बरं शङ्खः स्वर्णं नाभिश्च रोचना
BR-05-03-040-010a	गृहे स्थापयितव्यानि धन्यानि मनुरब्रवीत्
BR-05-03-040-010c	देवब्राह्मणपूजार्थमतिथीनां च भारत
BR-05-03-040-011a	इदं च त्वां सर्वपरं ब्रवीमि पुण्यं पदं तात महाविशिष्टम्
BR-05-03-040-011c	न जातु कामान्न भयान्न लोभाद्धर्मं त्यजेज्जीवितस्यापि हेतोः
BR-05-03-040-012a	नित्यो धर्मः सुखदुःखे त्वनित्ये नित्यो जीवो धातुरस्य त्वनित्यः
BR-05-03-040-012c	त्यक्त्वानित्यं प्रतितिष्ठस्व नित्ये सन्तुष्य त्वं तोषपरो हि लाभः
BR-05-03-040-013a	महाबलान्पश्य महानुभावान्प्रशास्य भूमिं धनधान्यपूर्णाम्
BR-05-03-040-013c	राज्यानि हित्वा विपुलांश्च भोगान्गतान्नरेन्द्रान्वशमन्तकस्य
BR-05-03-040-014a	मृतं पुत्रं दुःखपुष्टं मनुष्या उत्क्षिप्य राजन्स्वगृहान्निर्हरन्ति
BR-05-03-040-014c	तं मुक्तकेशाः करुणं रुदन्तश्चितामध्ये काष्ठमिव क्षिपन्ति
BR-05-03-040-015a	अन्यो धनं प्रेतगतस्य भुङ्क्ते वयांसि चाग्निश्च शरीरधातून्
BR-05-03-040-015c	द्वाभ्यामयं सह गच्छत्यमुत्र पुण्येन पापेन च वेष्ट्यमानः
BR-05-03-040-016a	उत्सृज्य विनिवर्तन्ते ज्ञातयः सुहृदः सुताः
BR-05-03-040-016c	अग्नौ प्रास्तं तु पुरुषं कर्मान्वेति स्वयङ्कृतम्
BR-05-03-040-017a	अस्माल्लोकादूर्ध्वममुष्य चाधो महत्तमस्तिष्ठति ह्यन्धकारम्
BR-05-03-040-017c	तद्वै महामोहनमिन्द्रियाणां बुध्यस्व मा त्वां प्रलभेत राजन्
BR-05-03-040-018a	इदं वचः शक्ष्यसि चेद्यथावन्निशम्य सर्वं प्रतिपत्तुमेवम्
BR-05-03-040-018c	यशः परं प्राप्स्यसि जीवलोके भयं न चामुत्र न चेह तेऽस्ति
BR-05-03-040-019a	आत्मा नदी भारत पुण्यतीर्था सत्योदका धृतिकूला दमोर्मिः
BR-05-03-040-019c	तस्यां स्नातः पूयते पुण्यकर्मा पुण्यो ह्यात्मा नित्यमम्भोऽम्भ एव
BR-05-03-040-020a	कामक्रोधग्राहवतीं पञ्चेन्द्रियजलां नदीम्
BR-05-03-040-020c	कृत्वा धृतिमयीं नावं जन्मदुर्गाणि सन्तर
BR-05-03-040-021a	प्रज्ञावृद्धं धर्मवृद्धं स्वबन्धुं विद्यावृद्धं वयसा चापि वृद्धम्
BR-05-03-040-021c	कार्याकार्ये पूजयित्वा प्रसाद्य यः सम्पृच्छेन्न स मुह्येत्कदाचित्
BR-05-03-040-022a	धृत्या शिश्नोदरं रक्षेत्पाणिपादं च चक्षुषा
BR-05-03-040-022c	चक्षुःश्रोत्रे च मनसा मनो वाचं च कर्मणा
BR-05-03-040-023a	नित्योदकी नित्ययज्ञोपवीती नित्यस्वाध्यायी पतितान्नवर्जी
BR-05-03-040-023c	ऋतं ब्रुवन्गुरवे कर्म कुर्वन्न ब्राह्मणश्च्यवते ब्रह्मलोकात्
BR-05-03-040-024a	अधीत्य वेदान्परिसंस्तीर्य चाग्नीनिष्ट्वा यज्ञैः पालयित्वा प्रजाश्च
BR-05-03-040-024c	गोब्राह्मणार्थे शस्त्रपूतान्तरात्मा हतः सङ्ग्रामे क्षत्रियः स्वर्गमेति
BR-05-03-040-025a	वैश्योऽधीत्य ब्राह्मणान्क्षत्रियांश्च धनैः काले संविभज्याश्रितांश्च
BR-05-03-040-025c	त्रेतापूतं धूममाघ्राय पुण्यं प्रेत्य स्वर्गे देवसुखानि भुङ्क्ते
BR-05-03-040-026a	ब्रह्मक्षत्रं वैश्यवर्णं च शूद्रः क्रमेणैतान्न्यायतः पूजयानः
BR-05-03-040-026c	तुष्टेष्वेतेष्वव्यथो दग्धपापस्त्यक्त्वा देहं स्वर्गसुखानि भुङ्क्ते
BR-05-03-040-027a	चातुर्वर्ण्यस्यैष धर्मस्तवोक्तो हेतुं चात्र ब्रुवतो मे निबोध
BR-05-03-040-027c	क्षात्राद्धर्माद्धीयते पाण्डुपुत्रस्तं त्वं राजन्राजधर्मे नियुङ्क्ष्व
BR-05-03-040-028	धृतराष्ट्र उवाच
BR-05-03-040-028a	एवमेतद्यथा मां त्वमनुशाससि नित्यदा
BR-05-03-040-028c	ममापि च मतिः सौम्य भवत्येवं यथात्थ माम्
BR-05-03-040-029a	सा तु बुद्धिः कृताप्येवं पाण्डवान्प्रति मे सदा
BR-05-03-040-029c	दुर्योधनं समासाद्य पुनर्विपरिवर्तते
BR-05-03-040-030a	न दिष्टमभ्यतिक्रान्तुं शक्यं मर्त्येन केनचित्
BR-05-03-040-030c	दिष्टमेव कृतं मन्ये पौरुषं तु निरर्थकम्
