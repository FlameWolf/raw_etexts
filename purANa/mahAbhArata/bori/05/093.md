BR-05-06-093-001  	वैशम्पायन उवाच ||
BR-05-06-093-001a	तेष्वासीनेषु सर्वेषु तूष्णींभूतेषु राजसु |
BR-05-06-093-001c	वाक्यमभ्याददे कृष्णः सुदंष्ट्रो दुन्दुभिस्वनः ||
BR-05-06-093-002a	जीमूत इव घर्मान्ते सर्वां संश्रावयन्सभाम् |
BR-05-06-093-002c	धृतराष्ट्रमभिप्रेक्ष्य समभाषत माधवः ||
BR-05-06-093-003a	कुरूणां पाण्डवानां च शमः स्यादिति भारत |
BR-05-06-093-003c	अप्रयत्नेन वीराणामेतद्यतितुमागतः ||
BR-05-06-093-004a	राजन्नान्यत्प्रवक्तव्यं तव निःश्रेयसं वचः |
BR-05-06-093-004c	विदितं ह्येव ते सर्वं वेदितव्यमरिंदम ||
BR-05-06-093-005a	इदमद्य कुलं श्रेष्ठं सर्वराजसु पार्थिव |
BR-05-06-093-005c	श्रुतवृत्तोपसंपन्नं सर्वैः समुदितं गुणैः ||
BR-05-06-093-006a	कृपानुकम्पा कारुण्यमानृशंस्यं च भारत |
BR-05-06-093-006c	तथार्जवं क्षमा सत्यं कुरुष्वेतद्विशिष्यते ||
BR-05-06-093-007a	तस्मिन्नेवंविधे राजन्कुले महति तिष्ठति |
BR-05-06-093-007c	त्वन्निमित्तं विशेषेण नेह युक्तमसांप्रतम् ||
BR-05-06-093-008a	त्वं हि वारयिता श्रेष्ठः कुरूणां कुरुसत्तम |
BR-05-06-093-008c	मिथ्या प्रचरतां तात बाह्येष्वाभ्यन्तरेषु च ||
BR-05-06-093-009a	ते पुत्रास्तव कौरव्य दुर्योधनपुरोगमाः |
BR-05-06-093-009c	धर्मार्थौ पृष्ठतः कृत्वा प्रचरन्ति नृशंसवत् ||
BR-05-06-093-010a	अशिष्टा गतमर्यादा लोभेन हृतचेतसः |
BR-05-06-093-010c	स्वेषु बन्धुषु मुख्येषु तद्वेत्थ भरतर्षभ ||
BR-05-06-093-011a	सेयमापन्महाघोरा कुरुष्वेव समुत्थिता |
BR-05-06-093-011c	उपेक्ष्यमाणा कौरव्य पृथिवीं घातयिष्यति ||
BR-05-06-093-012a	शक्या चेयं शमयितुं त्वं चेदिच्छसि भारत |
BR-05-06-093-012c	न दुष्करो ह्यत्र शमो मतो मे भरतर्षभ ||
BR-05-06-093-013a	त्वय्यधीनः शमो राजन्मयि चैव विशां पते |
BR-05-06-093-013c	पुत्रान्स्थापय कौरव्य स्थापयिष्याम्यहं परान् ||
BR-05-06-093-014a	आज्ञा तव हि राजेन्द्र कार्या पुत्रैः सहान्वयैः |
BR-05-06-093-014c	हितं बलवदप्येषां तिष्ठतां तव शासने ||
BR-05-06-093-015a	तव चैव हितं राजन्पाण्डवानामथो हितम् |
BR-05-06-093-015c	शमे प्रयतमानस्य मम शासनकाङ्क्षिणाम् ||
BR-05-06-093-016a	स्वयं निष्कलमालक्ष्य संविधत्स्व विशां पते |
BR-05-06-093-016c	सहभूतास्तु भरतास्तवैव स्युर्जनेश्वर ||
BR-05-06-093-017a	धर्मार्थयोस्तिष्ठ राजन्पाण्डवैरभिरक्षितः |
BR-05-06-093-017c	न हि शक्यास्तथाभूता यत्नादपि नराधिप ||
BR-05-06-093-018a	न हि त्वां पाण्डवैर्जेतुं रक्ष्यमाणं महात्मभिः |
BR-05-06-093-018c	इन्द्रोऽपि देवैः सहितः प्रसहेत कुतो नृपाः ||
BR-05-06-093-019a	यत्र भीष्मश्च द्रोणश्च कृपः कर्णो विविंशतिः |
BR-05-06-093-019c	अश्वत्थामा विकर्णश्च सोमदत्तोऽथ बाह्लिकः ||
BR-05-06-093-020a	सैन्धवश्च कलिङ्गश्च काम्बोजश्च सुदक्षिणः |
BR-05-06-093-020c	युधिष्ठिरो भीमसेनः सव्यसाची यमौ तथा ||
BR-05-06-093-021a	सात्यकिश्च महातेजा युयुत्सुश्च महारथः |
BR-05-06-093-021c	को नु तान्विपरीतात्मा युध्येत भरतर्षभ ||
BR-05-06-093-022a	लोकस्येश्वरतां भूयः शत्रुभिश्चाप्रधृष्यताम् |
BR-05-06-093-022c	प्राप्स्यसि त्वममित्रघ्न सहितः कुरुपाण्डवैः ||
BR-05-06-093-023a	तस्य ते पृथिवीपालास्त्वत्समाः पृथिवीपते |
BR-05-06-093-023c	श्रेयांसश्चैव राजानः संधास्यन्ते परंतप ||
BR-05-06-093-024a	स त्वं पुत्रैश्च पौत्रैश्च भ्रातृभिः पितृभिस्तथा |
BR-05-06-093-024c	सुहृद्भिः सर्वतो गुप्तः सुखं शक्ष्यसि जीवितुम् ||
BR-05-06-093-025a	एतानेव पुरोधाय सत्कृत्य च यथा पुरा |
BR-05-06-093-025c	अखिलां भोक्ष्यसे सर्वां पृथिवीं पृथिवीपते ||
BR-05-06-093-026a	एतैर्हि सहितः सर्वैः पाण्डवैः स्वैश्च भारत |
BR-05-06-093-026c	अन्यान्विजेष्यसे शत्रूनेष स्वार्थस्तवाखिलः ||
BR-05-06-093-027a	तैरेवोपार्जितां भूमिं भोक्ष्यसे च परंतप |
BR-05-06-093-027c	यदि संपत्स्यसे पुत्रैः सहामात्यैर्नराधिप ||
BR-05-06-093-028a	संयुगे वै महाराज दृश्यते सुमहान्क्षयः |
BR-05-06-093-028c	क्षये चोभयतो राजन्कं धर्ममनुपश्यसि ||
BR-05-06-093-029a	पाण्डवैर्निहतैः संख्ये पुत्रैर्वापि महाबलैः |
BR-05-06-093-029c	यद्विन्देथाः सुखं राजंस्तद्ब्रूहि भरतर्षभ ||
BR-05-06-093-030a	शूराश्च हि कृतास्त्राश्च सर्वे युद्धाभिकाङ्क्षिणः |
BR-05-06-093-030c	पाण्डवास्तावकाश्चैव तान्रक्ष महतो भयात् ||
BR-05-06-093-031a	न पश्येम कुरून्सर्वान्पाण्डवांश्चैव संयुगे |
BR-05-06-093-031c	क्षीणानुभयतः शूरान्रथेभ्यो रथिभिर्हतान् ||
BR-05-06-093-032a	समवेताः पृथिव्यां हि राजानो राजसत्तम |
BR-05-06-093-032c	अमर्षवशमापन्ना नाशयेयुरिमाः प्रजाः ||
BR-05-06-093-033a	त्राहि राजन्निमं लोकं न नश्येयुरिमाः प्रजाः |
BR-05-06-093-033c	त्वयि प्रकृतिमापन्ने शेषं स्यात्कुरुनन्दन ||
BR-05-06-093-034a	शुक्ला वदान्या ह्रीमन्त आर्याः पुण्याभिजातयः |
BR-05-06-093-034c	अन्योन्यसचिवा राजंस्तान्पाहि महतो भयात् ||
BR-05-06-093-035a	शिवेनेमे भूमिपालाः समागम्य परस्परम् |
BR-05-06-093-035c	सह भुक्त्वा च पीत्वा च प्रतियान्तु यथागृहम् ||
BR-05-06-093-036a	सुवाससः स्रग्विणश्च सत्कृत्य भरतर्षभ |
BR-05-06-093-036c	अमर्षांश्च निराकृत्य वैराणि च परंतप ||
BR-05-06-093-037a	हार्दं यत्पाण्डवेष्वासीत्प्राप्तेऽस्मिन्नायुषः क्षये |
BR-05-06-093-037c	तदेव ते भवत्वद्य शश्वच्च भरतर्षभ ||
BR-05-06-093-038a	बाला विहीनाः पित्रा ते त्वयैव परिवर्धिताः |
BR-05-06-093-038c	तान्पालय यथान्यायं पुत्रांश्च भरतर्षभ ||
BR-05-06-093-039a	भवतैव हि रक्ष्यास्ते व्यसनेषु विशेषतः|
BR-05-06-093-039c	मा ते धर्मस्तथैवार्थो नश्येत भरतर्षभ ||
BR-05-06-093-040a	आहुस्त्वां पाण्डवा राजन्नभिवाद्य प्रसाद्य च |
BR-05-06-093-040c	भवतः शासनाद्दुःखमनुभूतं सहानुगैः ||
BR-05-06-093-041a	द्वादशेमानि वर्षाणि वने निर्व्युषितानि नः |
BR-05-06-093-041c	त्रयोदशं तथाज्ञातैः सजने परिवत्सरम् ||
BR-05-06-093-042a	स्थाता नः समये तस्मिन्पितेति कृतनिश्चयाः |
BR-05-06-093-042c	नाहास्म समयं तात तच्च नो ब्राह्मणा विदुः ||
BR-05-06-093-043a	तस्मिन्नः समये तिष्ठ स्थितानां भरतर्षभ |
BR-05-06-093-043c	नित्यं सङ्क्लेशिता राजन्स्वराज्यांशं लभेमहि ||
BR-05-06-093-044a	त्वं धर्ममर्थं युञ्जानः सम्यङ्नस्त्रातुमर्हसि |
BR-05-06-093-044c	गुरुत्वं भवति प्रेक्ष्य बहून्क्लेशांस्तितिक्ष्महे ||
BR-05-06-093-045a	स भवान्मातृपितृवदस्मासु प्रतिपद्यताम् |
BR-05-06-093-045c	गुरोर्गरीयसी वृत्तिर्या च शिष्यस्य भारत ||
BR-05-06-093-046a	पित्रा स्थापयितव्या हि वयमुत्पथमास्थिताः |
BR-05-06-093-046c	संस्थापय पथिष्वस्मांस्तिष्ठ राजन्स्ववर्त्मनि ||
BR-05-06-093-047a	आहुश्चेमां परिषदं पुत्रास्ते भरतर्षभ |
BR-05-06-093-047c	धर्मज्ञेषु सभासत्सु नेह युक्तमसांप्रतम् ||
BR-05-06-093-048a	यत्र धर्मो ह्यधर्मेण सत्यं यत्रानृतेन च |
BR-05-06-093-048c	हन्यते प्रेक्षमाणानां हतास्तत्र सभासदः ||
BR-05-06-093-049a	विद्धो धर्मो ह्यधर्मेण सभां यत्र प्रपद्यते |
BR-05-06-093-049c	न चास्य शल्यं कृन्तन्ति विद्धास्तत्र सभासदः |
BR-05-06-093-049e 	धर्म एतानारुजति यथा नद्यनुकूलजान् ||
BR-05-06-093-050a	ये धर्ममनुपश्यन्तस्तूष्णीं ध्यायन्त आसते |
BR-05-06-093-050c	ते सत्यमाहुर्धर्मं च न्याय्यं च भरतर्षभ ||
BR-05-06-093-051a	शक्यं किमन्यद्वक्तुं ते दानादन्यज्जनेश्वर |
BR-05-06-093-051c	ब्रुवन्तु वा महीपालाः सभायां ये समासते |
BR-05-06-093-051e 	धर्मार्थौ संप्रधार्यैव यदि सत्यं ब्रवीम्यहम् ||
BR-05-06-093-052a	प्रमुञ्चेमान्मृत्युपाशात्क्षत्रियान्क्षत्रियर्षभ |
BR-05-06-093-052c	प्रशाम्य भरतश्रेष्ठ मा मन्युवशमन्वगाः ||
BR-05-06-093-053a	पित्र्यं तेभ्यः प्रदायांशं पाण्डवेभ्यो यथोचितम् |
BR-05-06-093-053c	ततः सपुत्रः सिद्धार्थो भुङ्क्ष्व भोगान्परंतप ||
BR-05-06-093-054a	अजातशत्रुं जानीषे स्थितं धर्मे सतां सदा |
BR-05-06-093-054c	सपुत्रे त्वयि वृत्तिं च वर्तते यां नराधिप ||
BR-05-06-093-055a	दाहितश्च निरस्तश्च त्वामेवोपाश्रितः पुनः |
BR-05-06-093-055c	इन्द्रप्रस्थं त्वयैवासौ सपुत्रेण विवासितः ||
BR-05-06-093-056a	स तत्र निवसन्सर्वान्वशमानीय पार्थिवान् |
BR-05-06-093-056c	त्वन्मुखानकरोद्राजन्न च त्वामत्यवर्तत ||
BR-05-06-093-057a	तस्यैवं वर्तमानस्य सौबलेन जिहीर्षता |
BR-05-06-093-057c	राष्ट्राणि धनधान्यं च प्रयुक्तः परमोपधिः ||
BR-05-06-093-058a	स तामवस्थां संप्राप्य कृष्णां प्रेक्ष्य सभागताम् |
BR-05-06-093-058c	क्षत्रधर्मादमेयात्मा नाकम्पत युधिष्ठिरः ||
BR-05-06-093-059a	अहं तु तव तेषां च श्रेय इच्छामि भारत |
BR-05-06-093-059c	धर्मादर्थात्सुखाच्चैव मा राजन्नीनशः प्रजाः ||
BR-05-06-093-060a	अनर्थमर्थं मन्वाना अर्थं वानर्थमात्मनः |
BR-05-06-093-060c	लोभेऽतिप्रसृतान्पुत्रान्निगृह्णीष्व विशां पते ||
BR-05-06-093-061a	स्थिताः शुश्रूषितुं पार्थाः स्थिता योद्धुमरिंदमाः |
BR-05-06-093-061c	यत्ते पथ्यतमं राजंस्तस्मिंस्तिष्ठ परंतप ||
BR-05-06-093-062a	तद्वाक्यं पार्थिवाः सर्वे हृदयैः समपूजयन् |
BR-05-06-093-062c	न तत्र कश्चिद्वक्तुं हि वाचं प्राक्रामदग्रतः ||
