001  	वैशम्पायन उवाच ||
001a	तेष्वासीनेषु सर्वेषु तूष्णींभूतेषु राजसु |
001c	वाक्यमभ्याददे कृष्णः सुदंष्ट्रो दुन्दुभिस्वनः ||
002a	जीमूत इव घर्मान्ते सर्वां संश्रावयन्सभाम् |
002c	धृतराष्ट्रमभिप्रेक्ष्य समभाषत माधवः ||
003a	कुरूणां पाण्डवानां च शमः स्यादिति भारत |
003c	अप्रयत्नेन वीराणामेतद्यतितुमागतः ||
004a	राजन्नान्यत्प्रवक्तव्यं तव निःश्रेयसं वचः |
004c	विदितं ह्येव ते सर्वं वेदितव्यमरिंदम ||
005a	इदमद्य कुलं श्रेष्ठं सर्वराजसु पार्थिव |
005c	श्रुतवृत्तोपसंपन्नं सर्वैः समुदितं गुणैः ||
006a	कृपानुकम्पा कारुण्यमानृशंस्यं च भारत |
006c	तथार्जवं क्षमा सत्यं कुरुष्वेतद्विशिष्यते ||
007a	तस्मिन्नेवंविधे राजन्कुले महति तिष्ठति |
007c	त्वन्निमित्तं विशेषेण नेह युक्तमसांप्रतम् ||
008a	त्वं हि वारयिता श्रेष्ठः कुरूणां कुरुसत्तम |
008c	मिथ्या प्रचरतां तात बाह्येष्वाभ्यन्तरेषु च ||
009a	ते पुत्रास्तव कौरव्य दुर्योधनपुरोगमाः |
009c	धर्मार्थौ पृष्ठतः कृत्वा प्रचरन्ति नृशंसवत् ||
010a	अशिष्टा गतमर्यादा लोभेन हृतचेतसः |
010c	स्वेषु बन्धुषु मुख्येषु तद्वेत्थ भरतर्षभ ||
011a	सेयमापन्महाघोरा कुरुष्वेव समुत्थिता |
011c	उपेक्ष्यमाणा कौरव्य पृथिवीं घातयिष्यति ||
012a	शक्या चेयं शमयितुं त्वं चेदिच्छसि भारत |
012c	न दुष्करो ह्यत्र शमो मतो मे भरतर्षभ ||
013a	त्वय्यधीनः शमो राजन्मयि चैव विशां पते |
013c	पुत्रान्स्थापय कौरव्य स्थापयिष्याम्यहं परान् ||
014a	आज्ञा तव हि राजेन्द्र कार्या पुत्रैः सहान्वयैः |
014c	हितं बलवदप्येषां तिष्ठतां तव शासने ||
015a	तव चैव हितं राजन्पाण्डवानामथो हितम् |
015c	शमे प्रयतमानस्य मम शासनकाङ्क्षिणाम् ||
016a	स्वयं निष्कलमालक्ष्य संविधत्स्व विशां पते |
016c	सहभूतास्तु भरतास्तवैव स्युर्जनेश्वर ||
017a	धर्मार्थयोस्तिष्ठ राजन्पाण्डवैरभिरक्षितः |
017c	न हि शक्यास्तथाभूता यत्नादपि नराधिप ||
018a	न हि त्वां पाण्डवैर्जेतुं रक्ष्यमाणं महात्मभिः |
018c	इन्द्रोऽपि देवैः सहितः प्रसहेत कुतो नृपाः ||
019a	यत्र भीष्मश्च द्रोणश्च कृपः कर्णो विविंशतिः |
019c	अश्वत्थामा विकर्णश्च सोमदत्तोऽथ बाह्लिकः ||
020a	सैन्धवश्च कलिङ्गश्च काम्बोजश्च सुदक्षिणः |
020c	युधिष्ठिरो भीमसेनः सव्यसाची यमौ तथा ||
021a	सात्यकिश्च महातेजा युयुत्सुश्च महारथः |
021c	को नु तान्विपरीतात्मा युध्येत भरतर्षभ ||
022a	लोकस्येश्वरतां भूयः शत्रुभिश्चाप्रधृष्यताम् |
022c	प्राप्स्यसि त्वममित्रघ्न सहितः कुरुपाण्डवैः ||
023a	तस्य ते पृथिवीपालास्त्वत्समाः पृथिवीपते |
023c	श्रेयांसश्चैव राजानः संधास्यन्ते परंतप ||
024a	स त्वं पुत्रैश्च पौत्रैश्च भ्रातृभिः पितृभिस्तथा |
024c	सुहृद्भिः सर्वतो गुप्तः सुखं शक्ष्यसि जीवितुम् ||
025a	एतानेव पुरोधाय सत्कृत्य च यथा पुरा |
025c	अखिलां भोक्ष्यसे सर्वां पृथिवीं पृथिवीपते ||
026a	एतैर्हि सहितः सर्वैः पाण्डवैः स्वैश्च भारत |
026c	अन्यान्विजेष्यसे शत्रूनेष स्वार्थस्तवाखिलः ||
027a	तैरेवोपार्जितां भूमिं भोक्ष्यसे च परंतप |
027c	यदि संपत्स्यसे पुत्रैः सहामात्यैर्नराधिप ||
028a	संयुगे वै महाराज दृश्यते सुमहान्क्षयः |
028c	क्षये चोभयतो राजन्कं धर्ममनुपश्यसि ||
029a	पाण्डवैर्निहतैः संख्ये पुत्रैर्वापि महाबलैः |
029c	यद्विन्देथाः सुखं राजंस्तद्ब्रूहि भरतर्षभ ||
030a	शूराश्च हि कृतास्त्राश्च सर्वे युद्धाभिकाङ्क्षिणः |
030c	पाण्डवास्तावकाश्चैव तान्रक्ष महतो भयात् ||
031a	न पश्येम कुरून्सर्वान्पाण्डवांश्चैव संयुगे |
031c	क्षीणानुभयतः शूरान्रथेभ्यो रथिभिर्हतान् ||
032a	समवेताः पृथिव्यां हि राजानो राजसत्तम |
032c	अमर्षवशमापन्ना नाशयेयुरिमाः प्रजाः ||
033a	त्राहि राजन्निमं लोकं न नश्येयुरिमाः प्रजाः |
033c	त्वयि प्रकृतिमापन्ने शेषं स्यात्कुरुनन्दन ||
034a	शुक्ला वदान्या ह्रीमन्त आर्याः पुण्याभिजातयः |
034c	अन्योन्यसचिवा राजंस्तान्पाहि महतो भयात् ||
035a	शिवेनेमे भूमिपालाः समागम्य परस्परम् |
035c	सह भुक्त्वा च पीत्वा च प्रतियान्तु यथागृहम् ||
036a	सुवाससः स्रग्विणश्च सत्कृत्य भरतर्षभ |
036c	अमर्षांश्च निराकृत्य वैराणि च परंतप ||
037a	हार्दं यत्पाण्डवेष्वासीत्प्राप्तेऽस्मिन्नायुषः क्षये |
037c	तदेव ते भवत्वद्य शश्वच्च भरतर्षभ ||
038a	बाला विहीनाः पित्रा ते त्वयैव परिवर्धिताः |
038c	तान्पालय यथान्यायं पुत्रांश्च भरतर्षभ ||
039a	भवतैव हि रक्ष्यास्ते व्यसनेषु विशेषतः|
039c	मा ते धर्मस्तथैवार्थो नश्येत भरतर्षभ ||
040a	आहुस्त्वां पाण्डवा राजन्नभिवाद्य प्रसाद्य च |
040c	भवतः शासनाद्दुःखमनुभूतं सहानुगैः ||
041a	द्वादशेमानि वर्षाणि वने निर्व्युषितानि नः |
041c	त्रयोदशं तथाज्ञातैः सजने परिवत्सरम् ||
042a	स्थाता नः समये तस्मिन्पितेति कृतनिश्चयाः |
042c	नाहास्म समयं तात तच्च नो ब्राह्मणा विदुः ||
043a	तस्मिन्नः समये तिष्ठ स्थितानां भरतर्षभ |
043c	नित्यं सङ्क्लेशिता राजन्स्वराज्यांशं लभेमहि ||
044a	त्वं धर्ममर्थं युञ्जानः सम्यङ्नस्त्रातुमर्हसि |
044c	गुरुत्वं भवति प्रेक्ष्य बहून्क्लेशांस्तितिक्ष्महे ||
045a	स भवान्मातृपितृवदस्मासु प्रतिपद्यताम् |
045c	गुरोर्गरीयसी वृत्तिर्या च शिष्यस्य भारत ||
046a	पित्रा स्थापयितव्या हि वयमुत्पथमास्थिताः |
046c	संस्थापय पथिष्वस्मांस्तिष्ठ राजन्स्ववर्त्मनि ||
047a	आहुश्चेमां परिषदं पुत्रास्ते भरतर्षभ |
047c	धर्मज्ञेषु सभासत्सु नेह युक्तमसांप्रतम् ||
048a	यत्र धर्मो ह्यधर्मेण सत्यं यत्रानृतेन च |
048c	हन्यते प्रेक्षमाणानां हतास्तत्र सभासदः ||
049a	विद्धो धर्मो ह्यधर्मेण सभां यत्र प्रपद्यते |
049c	न चास्य शल्यं कृन्तन्ति विद्धास्तत्र सभासदः |
049e 	धर्म एतानारुजति यथा नद्यनुकूलजान् ||
050a	ये धर्ममनुपश्यन्तस्तूष्णीं ध्यायन्त आसते |
050c	ते सत्यमाहुर्धर्मं च न्याय्यं च भरतर्षभ ||
051a	शक्यं किमन्यद्वक्तुं ते दानादन्यज्जनेश्वर |
051c	ब्रुवन्तु वा महीपालाः सभायां ये समासते |
051e 	धर्मार्थौ संप्रधार्यैव यदि सत्यं ब्रवीम्यहम् ||
052a	प्रमुञ्चेमान्मृत्युपाशात्क्षत्रियान्क्षत्रियर्षभ |
052c	प्रशाम्य भरतश्रेष्ठ मा मन्युवशमन्वगाः ||
053a	पित्र्यं तेभ्यः प्रदायांशं पाण्डवेभ्यो यथोचितम् |
053c	ततः सपुत्रः सिद्धार्थो भुङ्क्ष्व भोगान्परंतप ||
054a	अजातशत्रुं जानीषे स्थितं धर्मे सतां सदा |
054c	सपुत्रे त्वयि वृत्तिं च वर्तते यां नराधिप ||
055a	दाहितश्च निरस्तश्च त्वामेवोपाश्रितः पुनः |
055c	इन्द्रप्रस्थं त्वयैवासौ सपुत्रेण विवासितः ||
056a	स तत्र निवसन्सर्वान्वशमानीय पार्थिवान् |
056c	त्वन्मुखानकरोद्राजन्न च त्वामत्यवर्तत ||
057a	तस्यैवं वर्तमानस्य सौबलेन जिहीर्षता |
057c	राष्ट्राणि धनधान्यं च प्रयुक्तः परमोपधिः ||
058a	स तामवस्थां संप्राप्य कृष्णां प्रेक्ष्य सभागताम् |
058c	क्षत्रधर्मादमेयात्मा नाकम्पत युधिष्ठिरः ||
059a	अहं तु तव तेषां च श्रेय इच्छामि भारत |
059c	धर्मादर्थात्सुखाच्चैव मा राजन्नीनशः प्रजाः ||
060a	अनर्थमर्थं मन्वाना अर्थं वानर्थमात्मनः |
060c	लोभेऽतिप्रसृतान्पुत्रान्निगृह्णीष्व विशां पते ||
061a	स्थिताः शुश्रूषितुं पार्थाः स्थिता योद्धुमरिंदमाः |
061c	यत्ते पथ्यतमं राजंस्तस्मिंस्तिष्ठ परंतप ||
062a	तद्वाक्यं पार्थिवाः सर्वे हृदयैः समपूजयन् |
062c	न तत्र कश्चिद्वक्तुं हि वाचं प्राक्रामदग्रतः ||
