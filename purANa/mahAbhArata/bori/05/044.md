001	धृतराष्ट्र उवाच
001a	सनत्सुजात यदिमां परार्थां ब्राह्मीं वाचं प्रवदसि विश्वरूपाम्
001c	परां हि कामेषु सुदुर्लभां कथां तद्ब्रूहि मे वाक्यमेतत्कुमार
002	सनत्सुजात उवाच
002a	नैतद्ब्रह्म त्वरमाणेन लभ्यं यन्मां पृच्छस्यभिहृष्यस्यतीव
002c	अव्यक्तविद्यामभिधास्ये पुराणीं बुद्ध्या च तेषां ब्रह्मचर्येण सिद्धाम्
003	धृतराष्ट्र उवाच
003a	अव्यक्तविद्यामिति यत्सनातनीं ब्रवीषि त्वं ब्रह्मचर्येण सिद्धाम्
003c	अनारभ्या वसतीहार्य काले कथं ब्राह्मण्यममृतत्वं लभेत
004	सनत्सुजात उवाच
004a	येऽस्मिँल्लोके विजयन्तीह कामान्ब्राह्मीं स्थितिमनुतितिक्षमाणाः
004c	त आत्मानं निर्हरन्तीह देहान्मुञ्जादिषीकामिव सत्त्वसंस्थाः
005a	शरीरमेतौ कुरुतः पिता माता च भारत
005c	आचार्यशास्ता या जातिः सा सत्या साजरामरा
006a	आचार्ययोनिमिह ये प्रविश्य भूत्वा गर्भं ब्रह्मचर्यं चरन्ति
006c	इहैव ते शास्त्रकारा भवन्ति प्रहाय देहं परमं यान्ति योगम्
007a	य आवृणोत्यवितथेन कर्णावृतं कुर्वन्नमृतं सम्प्रयच्छन्
007c	तं मन्येत पितरं मातरं च तस्मै न द्रुह्येत्कृतमस्य जानन्
008a	गुरुं शिष्यो नित्यमभिमन्यमानः स्वाध्यायमिच्छेच्छुचिरप्रमत्तः
008c	मानं न कुर्यान्न दधीत रोषमेष प्रथमो ब्रह्मचर्यस्य पादः
009a	आचार्यस्य प्रियं कुर्यात्प्राणैरपि धनैरपि
009c	कर्मणा मनसा वाचा द्वितीयः पाद उच्यते
010a	समा गुरौ यथा वृत्तिर्गुरुपत्न्यां तथा भवेत्
010c	यथोक्तकारी प्रियकृत्तृतीयः पाद उच्यते
011a	नाचार्यायेहोपकृत्वा प्रवादं प्राज्ञः कुर्वीत नैतदहं करोमि
011c	इतीव मन्येत न भाषयेत स वै चतुर्थो ब्रह्मचर्यस्य पादः
012a	एवं वसन्तं यदुपप्लवेद्धनमाचार्याय तदनुप्रयच्छेत्
012c	सतां वृत्तिं बहुगुणामेवमेति गुरोः पुत्रे भवति च वृत्तिरेषा
013a	एवं वसन्सर्वतो वर्धतीह बहून्पुत्राँल्लभते च प्रतिष्ठाम्
013c	वर्षन्ति चास्मै प्रदिशो दिशश्च वसन्त्यस्मिन्ब्रह्मचर्ये जनाश्च
014a	एतेन ब्रह्मचर्येण देवा देवत्वमाप्नुवन्
014c	ऋषयश्च महाभागा ब्रह्मलोकं मनीषिणः
015a	गन्धर्वाणामनेनैव रूपमप्सरसामभूत्
015c	एतेन ब्रह्मचर्येण सूर्यो अह्नाय जायते
016a	य आशयेत्पाटयेच्चापि राजन्सर्वं शरीरं तपसा तप्यमानः
016c	एतेनासौ बाल्यमत्येति विद्वान्मृत्युं तथा रोधयत्यन्तकाले
017a	अन्तवन्तः क्षत्रिय ते जयन्ति लोकाञ्जनाः कर्मणा निर्मितेन
017c	ब्रह्मैव विद्वांस्तेन अभ्येति सर्वं नान्यः पन्था अयनाय विद्यते
018	धृतराष्ट्र उवाच
018a	आभाति शुक्लमिव लोहितमिव अथो कृष्णमथाञ्जनं काद्रवं वा
018c	तद्ब्राह्मणः पश्यति योऽत्र विद्वान्कथंरूपं तदमृतमक्षरं पदम्
019	सनत्सुजात उवाच
019a	नाभाति शुक्लमिव लोहितमिव अथो कृष्णमायसमर्कवर्णम्
019c	न पृथिव्यां तिष्ठति नान्तरिक्षे नैतत्समुद्रे सलिलं बिभर्ति
020a	न तारकासु न च विद्युदाश्रितं न चाभ्रेषु दृश्यते रूपमस्य
020c	न चापि वायौ न च देवतासु न तच्चन्द्रे दृश्यते नोत सूर्ये
021a	नैवर्क्षु तन्न यजुःषु नाप्यथर्वसु न चैव दृश्यत्यमलेषु सामसु
021c	रथन्तरे बार्हते चापि राजन्महाव्रते नैव दृश्येद्ध्रुवं तत्
022a	अपारणीयं तमसः परस्तात्तदन्तकोऽप्येति विनाशकाले
022c	अणीयरूपं क्षुरधारया तन्महच्च रूपं त्वपि पर्वतेभ्यः
023a	सा प्रतिष्ठा तदमृतं लोकास्तद्ब्रह्म तद्यशः
023c	भूतानि जज्ञिरे तस्मात्प्रलयं यान्ति तत्र च
024a	अनामयं तन्महदुद्यतं यशो वाचो विकारान्कवयो वदन्ति
024c	तस्मिञ्जगत्सर्वमिदं प्रतिष्ठितं ये तद्विदुरमृतास्ते भवन्ति
