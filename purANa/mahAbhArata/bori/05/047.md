001	धृतराष्ट्र उवाच
001a	पृच्छामि त्वां सञ्जय राजमध्ये किमब्रवीद्वाक्यमदीनसत्त्वः
001c	धनञ्जयस्तात युधां प्रणेता दुरात्मनां जीवितच्छिन्महात्मा
002	सञ्जय उवाच
002a	दुर्योधनो वाचमिमां शृणोतु यदब्रवीदर्जुनो योत्स्यमानः
002c	युधिष्ठिरस्यानुमते महात्मा धनञ्जयः शृण्वतः केशवस्य
003a	अन्वत्रस्तो बाहुवीर्यं विदान उपह्वरे वासुदेवस्य धीरः
003c	अवोचन्मां योत्स्यमानः किरीटी मध्ये ब्रूया धार्तराष्ट्रं कुरूणाम्
004a	ये वै राजानः पाण्डवायोधनाय समानीताः शृण्वतां चापि तेषाम्
004c	यथा समग्रं वचनं मयोक्तं सहामात्यं श्रावयेथा नृपं तम्
005a	यथा नूनं देवराजस्य देवाः शुश्रूषन्ते वज्रहस्तस्य सर्वे
005c	तथाशृण्वन्पाण्डवाः सृञ्जयाश्च किरीटिना वाचमुक्तां समर्थाम्
006a	इत्यब्रवीदर्जुनो योत्स्यमानो गाण्डीवधन्वा लोहितपद्मनेत्रः
006c	न चेद्राज्यं मुञ्चति धार्तराष्ट्रो युधिष्ठिरस्याजमीढस्य राज्ञः
006e	अस्ति नूनं कर्म कृतं पुरस्तादनिर्विष्टं पापकं धार्तराष्ट्रैः
007a	येषां युद्धं भीमसेनार्जुनाभ्यां तथाश्विभ्यां वासुदेवेन चैव
007c	शैनेयेन ध्रुवमात्तायुधेन धृष्टद्युम्नेनाथ शिखण्डिना च
007e	युधिष्ठिरेणेन्द्रकल्पेन चैव योऽपध्यानान्निर्दहेद्गां दिवं च
008a	तैश्चेद्युद्धं मन्यते धार्तराष्ट्रो निर्वृत्तोऽर्थः सकलः पाण्डवानाम्
008c	मा तत्कार्षीः पाण्डवार्थाय हेतोरुपैहि युद्धं यदि मन्यसे त्वम्
009a	यां तां वने दुःखशय्यामुवास प्रव्राजितः पाण्डवो धर्मचारी
009c	आशिष्यते दुःखतरामनर्थामन्त्यां शय्यां धार्तराष्ट्रः परासुः
010a	ह्रिया ज्ञानेन तपसा दमेन क्रोधेनाथो धर्मगुप्त्या धनेन
010c	अन्यायवृत्तः कुरुपाण्डवेयानध्यातिष्ठद्धार्तराष्ट्रो दुरात्मा
011a	मायोपधः प्रणिधानार्जवाभ्यां तपोदमाभ्यां धर्मगुप्त्या बलेन
011c	सत्यं ब्रुवन्प्रीतियुक्त्यानृतेन तितिक्षमाणः क्लिश्यमानोऽतिवेलम्
012a	यदा ज्येष्ठः पाण्डवः संशितात्मा क्रोधं यत्तं वर्षपूगान्सुघोरम्
012c	अवस्रष्टा कुरुषूद्वृत्तचेतास्तदा युद्धं धार्तराष्ट्रोऽन्वतप्स्यत्
013a	कृष्णवर्त्मेव ज्वलितः समिद्धो यथा दहेत्कक्षमग्निर्निदाघे
013c	एवं दग्धा धार्तराष्ट्रस्य सेनां युधिष्ठिरः क्रोधदीप्तोऽनुवीक्ष्य
014a	यदा द्रष्टा भीमसेनं रणस्थं गदाहस्तं क्रोधविषं वमन्तम्
014c	दुर्मर्षणं पाण्डवं भीमवेगं तदा युद्धं धार्तराष्ट्रोऽन्वतप्स्यत्
015a	महासिंहो गाव इव प्रविश्य गदापाणिर्धार्तराष्ट्रानुपेत्य
015c	यदा भीमो भीमरूपो निहन्ता तदा युद्धं धार्तराष्ट्रोऽन्वतप्स्यत्
016a	महाभये वीतभयः कृतास्त्रः समागमे शत्रुबलावमर्दी
016c	सकृद्रथेन प्रतियाद्रथौघान्पदातिसङ्घान्गदयाभिनिघ्नन्
017a	सैन्याननेकांस्तरसा विमृद्नन्यदा क्षेप्ता धार्तराष्ट्रस्य सैन्यम्
017c	छिन्दन्वनं परशुनेव शूरस्तदा युद्धं धार्तराष्ट्रोऽन्वतप्स्यत्
018a	तृणप्रायं ज्वलनेनेव दग्धं ग्रामं यथा धार्तराष्ट्रः समीक्ष्य
018c	पक्वं सस्यं वैद्युतेनेव दग्धं परासिक्तं विपुलं स्वं बलौघम्
019a	हतप्रवीरं विमुखं भयार्तं पराङ्मुखं प्रायशोऽधृष्टयोधम्
019c	शस्त्रार्चिषा भीमसेनेन दग्धं तदा युद्धं धार्तराष्ट्रोऽन्वतप्स्यत्
020a	उपासङ्गादुद्धरन्दक्षिणेन परःशतान्नकुलश्चित्रयोधी
020c	यदा रथाग्र्यो रथिनः प्रचेता तदा युद्धं धार्तराष्ट्रोऽन्वतप्स्यत्
021a	सुखोचितो दुःखशय्यां वनेषु दीर्घं कालं नकुलो यामशेत
021c	आशीविषः क्रुद्ध इव श्वसन्भृशं तदा युद्धं धार्तराष्ट्रोऽन्वतप्स्यत्
022a	त्यक्तात्मानः पार्थिवायोधनाय समादिष्टा धर्मराजेन वीराः
022c	रथैः शुभ्रैः सैन्यमभिद्रवन्तो दृष्ट्वा पश्चात्तप्स्यते धार्तराष्ट्रः
023a	शिशून्कृतास्त्रानशिशुप्रकाशान्यदा द्रष्टा कौरवः पञ्च शूरान्
023c	त्यक्त्वा प्राणान्केकयानाद्रवन्तस्तदा युद्धं धार्तराष्ट्रोऽन्वतप्स्यत्
024a	यदा गतोद्वाहमकूजनाक्षं सुवर्णतारं रथमाततायी
024c	दान्तैर्युक्तं सहदेवोऽधिरूढः शिरांसि राज्ञां क्षेप्स्यते मार्गणौघैः
025a	महाभये सम्प्रवृत्ते रथस्थं विवर्तमानं समरे कृतास्त्रम्
025c	सर्वां दिशं सम्पतन्तं समीक्ष्य तदा युद्धं धार्तराष्ट्रोऽन्वतप्स्यत्
026a	ह्रीनिषेधो निपुणः सत्यवादी महाबलः सर्वधर्मोपपन्नः
026c	गान्धारिमार्च्छंस्तुमुले क्षिप्रकारी क्षेप्ता जनान्सहदेवस्तरस्वी
027a	यदा द्रष्टा द्रौपदेयान्महेषूञ्शूरान्कृतास्त्रान्रथयुद्धकोविदान्
027c	आशीविषान्घोरविषानिवायतस्तदा युद्धं धार्तराष्ट्रोऽन्वतप्स्यत्
028a	यदाभिमन्युः परवीरघाती शरैः परान्मेघ इवाभिवर्षन्
028c	विगाहिता कृष्णसमः कृतास्त्रस्तदा युद्धं धार्तराष्ट्रोऽन्वतप्स्यत्
029a	यदा द्रष्टा बालमबालवीर्यं द्विषच्चमूं मृत्युमिवापतन्तम्
029c	सौभद्रमिन्द्रप्रतिमं कृतास्त्रं तदा युद्धं धार्तराष्ट्रोऽन्वतप्स्यत्
030a	प्रभद्रकाः शीघ्रतरा युवानो विशारदाः सिंहसमानवीर्याः
030c	यदा क्षेप्तारो धार्तराष्ट्रान्ससैन्यांस्तदा युद्धं धार्तराष्ट्रोऽन्वतप्स्यत्
031a	वृद्धौ विराटद्रुपदौ महारथौ पृथक्चमूभ्यामभिवर्तमानौ
031c	यदा द्रष्टारौ धार्तराष्ट्रान्ससैन्यांस्तदा युद्धं धार्तराष्ट्रोऽन्वतप्स्यत्
032a	यदा कृतास्त्रो द्रुपदः प्रचिन्वञ्शिरांसि यूनां समरे रथस्थः
032c	क्रुद्धः शरैश्छेत्स्यति चापमुक्तैस्तदा युद्धं धार्तराष्ट्रोऽन्वतप्स्यत्
033a	यदा विराटः परवीरघाती मर्मान्तरे शत्रुचमूं प्रवेष्टा
033c	मत्स्यैः सार्धमनृशंसरूपैस्तदा युद्धं धार्तराष्ट्रोऽन्वतप्स्यत्
034a	ज्येष्ठं मात्स्यानामनृशंसरूपं विराटपुत्रं रथिनं पुरस्तात्
034c	यदा द्रष्टा दंशितं पाण्डवार्थे तदा युद्धं धार्तराष्ट्रोऽन्वतप्स्यत्
035a	रणे हते कौरवाणां प्रवीरे शिखण्डिना सत्तमे शन्तनूजे
035c	न जातु नः शत्रवो धारयेयुरसंशयं सत्यमेतद्ब्रवीमि
036a	यदा शिखण्डी रथिनः प्रचिन्वन्भीष्मं रथेनाभियाता वरूथी
036c	दिव्यैर्हयैरवमृद्नन्रथौघांस्तदा युद्धं धार्तराष्ट्रोऽन्वतप्स्यत्
037a	यदा द्रष्टा सृञ्जयानामनीके धृष्टद्युम्नं प्रमुखे रोचमानम्
037c	अस्त्रं यस्मै गुह्यमुवाच धीमान्द्रोणस्तदा तप्स्यति धार्तराष्ट्रः
038a	यदा स सेनापतिरप्रमेयः पराभवन्निषुभिर्धार्तराष्ट्रान्
038c	द्रोणं रणे शत्रुसहोऽभियाता तदा युद्धं धार्तराष्ट्रोऽन्वतप्स्यत्
039a	ह्रीमान्मनीषी बलवान्मनस्वी स लक्ष्मीवान्सोमकानां प्रबर्हः
039c	न जातु तं शत्रवोऽन्ये सहेरन्येषां स स्यादग्रणीर्वृष्णिसिंहः
040a	ब्रूयाच्च मा प्रवृणीष्वेति लोके युद्धेऽद्वितीयं सचिवं रथस्थम्
040c	शिनेर्नप्तारं प्रवृणीम सात्यकिं महाबलं वीतभयं कृतास्त्रम्
041a	यदा शिनीनामधिपो मयोक्तः शरैः परान्मेघ इव प्रवर्षन्
041c	प्रच्छादयिष्यञ्शरजालेन योधांस्तदा युद्धं धार्तराष्ट्रोऽन्वतप्स्यत्
042a	यदा धृतिं कुरुते योत्स्यमानः स दीर्घबाहुर्दृढधन्वा महात्मा
042c	सिंहस्येव गन्धमाघ्राय गावः संवेष्टन्ते शत्रवोऽस्माद्यथाग्नेः
043a	स दीर्घबाहुर्दृढधन्वा महात्मा भिन्द्याद्गिरीन्संहरेत्सर्वलोकान्
043c	अस्त्रे कृती निपुणः क्षिप्रहस्तो दिवि स्थितः सूर्य इवाभिभाति
044a	चित्रः सूक्ष्मः सुकृतो यादवस्य अस्त्रे योगो वृष्णिसिंहस्य भूयान्
044c	यथाविधं योगमाहुः प्रशस्तं सर्वैर्गुणैः सात्यकिस्तैरुपेतः
045a	हिरण्मयं श्वेतहयैश्चतुर्भिर्यदा युक्तं स्यन्दनं माधवस्य
045c	द्रष्टा युद्धे सात्यकेर्वै सुयोधनस्तदा तप्स्यत्यकृतात्मा स मन्दः
046a	यदा रथं हेममणिप्रकाशं श्वेताश्वयुक्तं वानरकेतुमुग्रम्
046c	द्रष्टा रणे संयतं केशवेन तदा तप्स्यत्यकृतात्मा स मन्दः
047a	यदा मौर्व्यास्तलनिष्पेषमुग्रं महाशब्दं वज्रनिष्पेषतुल्यम्
047c	विधूयमानस्य महारणे मया गाण्डीवस्य श्रोष्यति मन्दबुद्धिः
048a	तदा मूढो धृतराष्ट्रस्य पुत्रस्तप्ता युद्धे दुर्मतिर्दुःसहायः
048c	दृष्ट्वा सैन्यं बाणवर्षान्धकारं प्रभज्यन्तं गोकुलवद्रणाग्रे
049a	बलाहकादुच्चरन्तीव विद्युत्सहस्रघ्नी द्विषतां सङ्गमेषु
049c	अस्थिच्छिदो मर्मभिदो वमेच्छरांस्तदा युद्धं धार्तराष्ट्रोऽन्वतप्स्यत्
050a	यदा द्रष्टा ज्यामुखाद्बाणसङ्घान्गाण्डीवमुक्तान्पततः शिताग्रान्
050c	नागान्हयान्वर्मिणश्चाददानांस्तदा युद्धं धार्तराष्ट्रोऽन्वतप्स्यत्
051a	यदा मन्दः परबाणान्विमुक्तान्ममेषुभिर्ह्रियमाणान्प्रतीपम्
051c	तिर्यग्विद्वांश्छिद्यमानान्क्षुरप्रैस्तदा युद्धं धार्तराष्ट्रोऽन्वतप्स्यत्
052a	यदा विपाठा मद्भुजविप्रमुक्ता द्विजाः फलानीव महीरुहाग्रात्
052c	प्रच्छेत्तार उत्तमाङ्गानि यूनां तदा युद्धं धार्तराष्ट्रोऽन्वतप्स्यत्
053a	यदा द्रष्टा पततः स्यन्दनेभ्यो महागजेभ्योऽश्वगतांश्च योधान्
053c	शरैर्हतान्पातितांश्चैव रङ्गे तदा युद्धं धार्तराष्ट्रोऽन्वतप्स्यत्
054a	पदातिसङ्घान्रथसङ्घान्समन्ताद्व्यात्ताननः काल इवाततेषुः
054c	प्रणोत्स्यामि ज्वलितैर्बाणवर्षैः शत्रूंस्तदा तप्स्यति मन्दबुद्धिः
055a	सर्वा दिशः सम्पतता रथेन रजोध्वस्तं गाण्डिवेनापकृत्तम्
055c	यदा द्रष्टा स्वबलं सम्प्रमूढं तदा पश्चात्तप्स्यति मन्दबुद्धिः
056a	कान्दिग्भूतं छिन्नगात्रं विसञ्ज्ञं दुर्योधनो द्रक्ष्यति सर्वसैन्यम्
056c	हताश्ववीराग्र्यनरेन्द्रनागं पिपासितं श्रान्तपत्रं भयार्तम्
057a	आर्तस्वरं हन्यमानं हतं च विकीर्णकेशास्थिकपालसंघम्
057c	प्रजापतेः कर्म यथार्धनिष्ठितं तदा दृष्ट्वा तप्स्यते मन्दबुद्धिः
058a	यदा रथे गाण्डिवं वासुदेवं दिव्यं शङ्खं पाञ्चजन्यं हयांश्च
058c	तूणावक्षय्यौ देवदत्तं च मां च द्रष्टा युद्धे धार्तराष्ट्रः समेतान्
059a	उद्वर्तयन्दस्युसङ्घान्समेतान्प्रवर्तयन्युगमन्यद्युगान्ते
059c	यदा धक्ष्याम्यग्निवत्कौरवेयांस्तदा तप्ता धृतराष्ट्रः सपुत्रः
060a	सहभ्राता सहपुत्रः ससैन्यो भ्रष्टैश्वर्यः क्रोधवशोऽल्पचेताः
060c	दर्पस्यान्ते विहिते वेपमानः पश्चान्मन्दस्तप्स्यति धार्तराष्ट्रः
061a	पूर्वाह्णे मां कृतजप्यं कदा चिद्विप्रः प्रोवाचोदकान्ते मनोज्ञम्
061c	कर्तव्यं ते दुष्करं कर्म पार्थ योद्धव्यं ते शत्रुभिः सव्यसाचिन्
062a	इन्द्रो वा ते हरिवान्वज्रहस्तः पुरस्ताद्यातु समरेऽरीन्विनिघ्नन्
062c	सुग्रीवयुक्तेन रथेन वा ते पश्चात्कृष्णो रक्षतु वासुदेवः
063a	वव्रे चाहं वज्रहस्तान्महेन्द्रादस्मिन्युद्धे वासुदेवं सहायम्
063c	स मे लब्धो दस्युवधाय कृष्णो मन्ये चैतद्विहितं दैवतैर्मे
064a	अयुध्यमानो मनसापि यस्य जयं कृष्णः पुरुषस्याभिनन्देत्
064c	ध्रुवं सर्वान्सोऽभ्यतीयादमित्रान्सेन्द्रान्देवान्मानुषे नास्ति चिन्ता
065a	स बाहुभ्यां सागरमुत्तितीर्षेन्महोदधिं सलिलस्याप्रमेयम्
065c	तेजस्विनं कृष्णमत्यन्तशूरं युद्धेन यो वासुदेवं जिगीषेत्
066a	गिरिं य इच्छेत तलेन भेत्तुं शिलोच्चयं श्वेतमतिप्रमाणम्
066c	तस्यैव पाणिः सनखो विशीर्येन्न चापि किञ्चित्स गिरेस्तु कुर्यात्
067a	अग्निं समिद्धं शमयेद्भुजाभ्यां चन्द्रं च सूर्यं च निवारयेत
067c	हरेद्देवानाममृतं प्रसह्य युद्धेन यो वासुदेवं जिगीषेत्
068a	यो रुक्मिणीमेकरथेन भोज्यामुत्साद्य राज्ञां विषयं प्रसह्य
068c	उवाह भार्यां यशसा ज्वलन्तीं यस्यां जज्ञे रौक्मिणेयो महात्मा
069a	अयं गान्धारांस्तरसा सम्प्रमथ्य जित्वा पुत्रान्नग्नजितः समग्रान्
069c	बद्धं मुमोच विनदन्तं प्रसह्य सुदर्शनीयं देवतानां ललामम्
070a	अयं कवाटे निजघान पाण्ड्यं तथा कलिङ्गान्दन्तकूरे ममर्द
070c	अनेन दग्धा वर्षपूगान्विनाथा वाराणसी नगरी सम्बभूव
071a	यं स्म युद्धे मन्यतेऽन्यैरजेयमेकलव्यं नाम निषादराजम्
071c	वेगेनेव शैलमभिहत्य जम्भः शेते स कृष्णेन हतः परासुः
072a	तथोग्रसेनस्य सुतं प्रदुष्टं वृष्ण्यन्धकानां मध्यगां तपन्तम्
072c	अपातयद्बलदेवद्वितीयो हत्वा ददौ चोग्रसेनाय राज्यम्
073a	अयं सौभं योधयामास खस्थं विभीषणं मायया शाल्वराजम्
073c	सौभद्वारि प्रत्यगृह्णाच्छतघ्नीं दोर्भ्यां क एनं विषहेत मर्त्यः
074a	प्राग्ज्योतिषं नाम बभूव दुर्गं पुरं घोरमसुराणामसह्यम्
074c	महाबलो नरकस्तत्र भौमो जहारादित्या मणिकुण्डले शुभे
075a	न तं देवाः सह शक्रेण सेहिरे समागता आहरणाय भीताः
075c	दृष्ट्वा च ते विक्रमं केशवस्य बलं तथैवास्त्रमवारणीयम्
076a	जानन्तोऽस्य प्रकृतिं केशवस्य न्ययोजयन्दस्युवधाय कृष्णम्
076c	स तत्कर्म प्रतिशुश्राव दुष्करमैश्वर्यवान्सिद्धिषु वासुदेवः
077a	निर्मोचने षट्सहस्राणि हत्वा सञ्छिद्य पाशान्सहसा क्षुरान्तान्
077c	मुरं हत्वा विनिहत्यौघराक्षसं निर्मोचनं चापि जगाम वीरः
078a	तत्रैव तेनास्य बभूव युद्धं महाबलेनातिबलस्य विष्णोः
078c	शेते स कृष्णेन हतः परासुर्वातेनेव मथितः कर्णिकारः
079a	आहृत्य कृष्णो मणिकुण्डले ते हत्वा च भौमं नरकं मुरं च
079c	श्रिया वृतो यशसा चैव धीमान्प्रत्याजगामाप्रतिमप्रभावः
080a	तस्मै वरानददंस्तत्र देवा दृष्ट्वा भीमं कर्म रणे कृतं तत्
080c	श्रमश्च ते युध्यमानस्य न स्यादाकाशे वा अप्सु चैव क्रमः स्यात्
081a	शस्त्राणि गात्रे च न ते क्रमेरन्नित्येव कृष्णश्च ततः कृतार्थः
081c	एवंरूपे वासुदेवेऽप्रमेये महाबले गुणसम्पत्सदैव
082a	तमसह्यं विष्णुमनन्तवीर्यमाशंसते धार्तराष्ट्रो बलेन
082c	यदा ह्येनं तर्कयते दुरात्मा तच्चाप्ययं सहतेऽस्मान्समीक्ष्य
083a	पर्यागतं मम कृष्णस्य चैव यो मन्यते कलहं सम्प्रयुज्य
083c	शक्यं हर्तुं पाण्डवानां ममत्वं तद्वेदिता संयुगं तत्र गत्वा
084a	नमस्कृत्वा शान्तनवाय राज्ञे द्रोणायाथो सहपुत्राय चैव
084c	शारद्वतायाप्रतिद्वन्द्विने च योत्स्याम्यहं राज्यमभीप्समानः
085a	धर्मेणास्त्रं नियतं तस्य मन्ये यो योत्स्यते पाण्डवैर्धर्मचारी
085c	मिथ्याग्लहे निर्जिता वै नृशंसैः संवत्सरान्द्वादश पाण्डुपुत्राः
086a	अवाप्य कृच्छ्रं विहितं ह्यरण्ये दीर्घं कालं चैकमज्ञातचर्याम्
086c	ते ह्यकस्माज्जीवितं पाण्डवानां न मृष्यन्ते धार्तराष्ट्राः पदस्थाः
087a	ते चेदस्मान्युध्यमानाञ्जयेयुर्देवैरपीन्द्रप्रमुखैः सहायैः
087c	धर्मादधर्मश्चरितो गरीयानिति ध्रुवं नास्ति कृतं न साधु
088a	न चेदिमं पुरुषं कर्मबद्धं न चेदस्मान्मन्यतेऽसौ विशिष्टान्
088c	आशंसेऽहं वासुदेवद्वितीयो दुर्योधनं सानुबन्धं निहन्तुम्
089a	न चेदिदं कर्म नरेषु बद्धं न विद्यते पुरुषस्य स्वकर्म
089c	इदं च तच्चापि समीक्ष्य नूनं पराजयो धार्तराष्ट्रस्य साधुः
090a	प्रत्यक्षं वः कुरवो यद्ब्रवीमि युध्यमाना धार्तराष्ट्रा न सन्ति
090c	अन्यत्र युद्धात्कुरवः परीप्सन्न युध्यतां शेष इहास्ति कश्चित्
091a	हत्वा त्वहं धार्तराष्ट्रान्सकर्णान्राज्यं कुरूणामवजेता समग्रम्
091c	यद्वः कार्यं तत्कुरुध्वं यथास्वमिष्टान्दारानात्मजांश्चोपभुङ्क्त
092a	अप्येवं नो ब्राह्मणाः सन्ति वृद्धा बहुश्रुताः शीलवन्तः कुलीनाः
092c	सांवत्सरा ज्योतिषि चापि युक्ता नक्षत्रयोगेषु च निश्चयज्ञाः
093a	उच्चावचं दैवयुक्तं रहस्यं दिव्याः प्रश्ना मृगचक्रा मुहूर्ताः
093c	क्षयं महान्तं कुरुसृञ्जयानां निवेदयन्ते पाण्डवानां जयं च
094a	तथा हि नो मन्यतेऽजातशत्रुः संसिद्धार्थो द्विषतां निग्रहाय
094c	जनार्दनश्चाप्यपरोक्षविद्यो न संशयं पश्यति वृष्णिसिंहः
095a	अहं च जानामि भविष्यरूपं पश्यामि बुद्ध्या स्वयमप्रमत्तः
095c	दृष्टिश्च मे न व्यथते पुराणी युध्यमाना धार्तराष्ट्रा न सन्ति
096a	अनालब्धं जृम्भति गाण्डिवं धनुरनालब्धा कम्पति मे धनुर्ज्या
096c	बाणाश्च मे तूणमुखाद्विसृज्य मुहुर्मुहुर्गन्तुमुशन्ति चैव
097a	सैक्यः कोशान्निःसरति प्रसन्नो हित्वेव जीर्णामुरगस्त्वचं स्वाम्
097c	ध्वजे वाचो रौद्ररूपा वदन्ति कदा रथो योक्ष्यते ते किरीटिन्
098a	गोमायुसङ्घाश्च वदन्ति रात्रौ रक्षांस्यथो निष्पतन्त्यन्तरिक्षात्
098c	मृगाः शृगालाः शितिकण्ठाश्च काका गृध्रा बडाश्चैव तरक्षवश्च
099a	सुपर्णपाताश्च पतन्ति पश्चाद्दृष्ट्वा रथं श्वेतहयप्रयुक्तम्
099c	अहं ह्येकः पार्थिवान्सर्वयोधाञ्शरान्वर्षन्मृत्युलोकं नयेयम्
100a	समाददानः पृथगस्त्रमार्गान्यथाग्निरिद्धो गहनं निदाघे
100c	स्थूणाकर्णं पाशुपतं च घोरं तथा ब्रह्मास्त्रं यच्च शक्रो विवेद
101a	वधे धृतो वेगवतः प्रमुञ्चन्नाहं प्रजाः किञ्चिदिवावशिष्ये
101c	शान्तिं लप्स्ये परमो ह्येष भावः स्थिरो मम ब्रूहि गावल्गणे तान्
102a	नित्यं पुनः सचिवैर्यैरवोचद्देवानपीन्द्रप्रमुखान्सहायान्
102c	तैर्मन्यते कलहं सम्प्रयुज्य स धार्तराष्ट्रः पश्यत मोहमस्य
103a	वृद्धो भीष्मः शान्तनवः कृपश्च द्रोणः सपुत्रो विदुरश्च धीमान्
103c	एते सर्वे यद्वदन्ते तदस्तु आयुष्मन्तः कुरवः सन्तु सर्वे
