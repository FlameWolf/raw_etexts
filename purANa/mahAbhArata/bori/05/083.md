001  	वैशम्पायन उवाच ||
001a	तथा दूतैः समाज्ञाय आयान्तं मधुसूदनम् |
001c	धृतराष्ट्रोऽब्रवीद्भीष्ममर्चयित्वा महाभुजम् ||
002a	द्रोणं च सञ्जयं चैव विदुरं च महामतिम् |
002c	दुर्योधनं च सामात्यं हृष्टरोमाब्रवीदिदम् ||
003a	अद्भुतं महदाश्चर्यं श्रूयते कुरुनन्दन |
003c	स्त्रियो बालाश्च वृद्धाश्च कथयन्ति गृहे गृहे ||
004a	सत्कृत्याचक्षते चान्ये तथैवान्ये समागताः |
004c	पृथग्वादाश्च वर्तन्ते चत्वरेषु सभासु च ||
005a	उपयास्यति दाशार्हः पाण्डवार्थे पराक्रमी |
005c	स नो मान्यश्च पूज्यश्च सर्वथा मधुसूदनः ||
006a	तस्मिन्हि यात्रा लोकस्य भूतानामीश्वरो हि सः |
006c	तस्मिन्धृतिश्च वीर्यं च प्रज्ञा चौजश्च माधवे ||
007a	स मान्यतां नरश्रेष्ठः स हि धर्मः सनातनः |
007c	पूजितो हि सुखाय स्यादसुखः स्यादपूजितः ||
008a	स चेत्तुष्यति दाशार्ह उपचारैररिंदमः |
008c	कृत्स्नान्सर्वानभिप्रायान्प्राप्स्यामः सर्वराजसु ||
009a	तस्य पूजार्थमद्यैव संविधत्स्व परंतप |
009c	सभाः पथि विधीयन्तां सर्वकामसमाहिताः ||
010a	यथा प्रीतिर्महाबाहो त्वयि जायेत तस्य वै |
010c	तथा कुरुष्व गान्धारे कथं वा भीष्म मन्यसे ||
011a	ततो भीष्मादयः सर्वे धृतराष्ट्रं जनाधिपम् |
011c	ऊचुः परममित्येवं पूजयन्तोऽस्य तद्वचः ||
012a	तेषामनुमतं ज्ञात्वा राजा दुर्योधनस्तदा |
012c	सभावास्तूनि रम्याणि प्रदेष्टुमुपचक्रमे ||
013a	ततो देशेषु देशेषु रमणीयेषु भागशः |
013c	सर्वरत्नसमाकीर्णाः सभाश्चक्रुरनेकशः ||
014a	आसनानि विचित्राणि युक्तानि विविधैर्गुणैः |
014c	स्त्रियो गन्धानलङ्कारान्सूक्ष्माणि वसनानि च ||
015a	गुणवन्त्यन्नपानानि भोज्यानि विविधानि च |
015c	माल्यानि च सुगन्धीनि तानि राजा ददौ ततः ||
016a	विशेषतश्च वासार्थं सभां ग्रामे वृकस्थले |
016c	विदधे कौरवो राजा बहुरत्नां मनोरमाम् ||
017a	एतद्विधाय वै सर्वं देवार्हमतिमानुषम् |
017c	आचख्यौ धृतराष्ट्राय राजा दुर्योधनस्तदा ||
018a	ताः सभाः केशवः सर्वा रत्नानि विविधानि च |
018c	असमीक्ष्यैव दाशार्ह उपायात्कुरुसद्म तत् ||
