001	द्रुपद उवाच
001a	एवमेतन्महाबाहो भविष्यति न संशयः
001c	न हि दुर्योधनो राज्यं मधुरेण प्रदास्यति
002a	अनुवर्त्स्यति तं चापि धृतराष्ट्रः सुतप्रियः
002c	भीष्मद्रोणौ च कार्पण्यान्मौर्ख्याद्राधेयसौबलौ
003a	बलदेवस्य वाक्यं तु मम ज्ञाने न युज्यते
003c	एतद्धि पुरुषेणाग्रे कार्यं सुनयमिच्छता
004a	न तु वाच्यो मृदु वचो धार्तराष्ट्रः कथञ्चन
004c	न हि मार्दवसाध्योऽसौ पापबुद्धिर्मतो मम
005a	गर्दभे मार्दवं कुर्याद्गोषु तीक्ष्णं समाचरेत्
005c	मृदु दुर्योधने वाक्यं यो ब्रूयात्पापचेतसि
006a	मृदु वै मन्यते पापो भाष्यमाणमशक्तिजम्
006c	जितमर्थं विजानीयादबुधो मार्दवे सति
007a	एतच्चैव करिष्यामो यत्नश्च क्रियतामिह
007c	प्रस्थापयाम मित्रेभ्यो बलान्युद्योजयन्तु नः
008a	शल्यस्य धृष्टकेतोश्च जयत्सेनस्य चाभिभोः
008c	केकयानां च सर्वेषां दूता गच्छन्तु शीघ्रगाः
009a	स तु दुर्योधनो नूनं प्रेषयिष्यति सर्वशः
009c	पूर्वाभिपन्नाः सन्तश्च भजन्ते पूर्वचोदकम्
010a	तत्त्वरध्वं नरेन्द्राणां पूर्वमेव प्रचोदने
010c	महद्धि कार्यं वोढव्यमिति मे वर्तते मतिः
011a	शल्यस्य प्रेष्यतां शीघ्रं ये च तस्यानुगा नृपाः
011c	भगदत्ताय राज्ञे च पूर्वसागरवासिने
012a	अमितौजसे तथोग्राय हार्दिक्यायाहुकाय च
012c	दीर्घप्रज्ञाय मल्लाय रोचमानाय चाभिभो
013a	आनीयतां बृहन्तश्च सेनाबिन्दुश्च पार्थिवः
013c	पापजित्प्रतिविन्ध्यश्च चित्रवर्मा सुवास्तुकः
014a	बाह्लीको मुञ्जकेशश्च चैद्याधिपतिरेव च
014c	सुपार्श्वश्च सुबाहुश्च पौरवश्च महारथः
015a	शकानां पह्लवानां च दरदानां च ये नृपाः
015c	काम्बोजा ऋषिका ये च पश्चिमानूपकाश्च ये
016a	जयत्सेनश्च काश्यश्च तथा पञ्चनदा नृपाः
016c	क्राथपुत्रश्च दुर्धर्षः पार्वतीयाश्च ये नृपाः
017a	जानकिश्च सुशर्मा च मणिमान्पौतिमत्स्यकः
017c	पांसुराष्ट्राधिपश्चैव धृष्टकेतुश्च वीर्यवान्
018a	औड्रश्च दण्डधारश्च बृहत्सेनश्च वीर्यवान्
018c	अपराजितो निषादश्च श्रेणिमान्वसुमानपि
019a	बृहद्बलो महौजाश्च बाहुः परपुरञ्जयः
019c	समुद्रसेनो राजा च सह पुत्रेण वीर्यवान्
020a	अदारिश्च नदीजश्च कर्णवेष्टश्च पार्थिवः
020c	समर्थश्च सुवीरश्च मार्जारः कन्यकस्तथा
021a	महावीरश्च कद्रुश्च निकरस्तुमुलः क्रथः
021c	नीलश्च वीरधर्मा च भूमिपालश्च वीर्यवान्
022a	दुर्जयो दन्तवक्त्रश्च रुक्मी च जनमेजयः
022c	आषाढो वायुवेगश्च पूर्वपाली च पार्थिवः
023a	भूरितेजा देवकश्च एकलव्यस्य चात्मजः
023c	कारूषकाश्च राजानः क्षेमधूर्तिश्च वीर्यवान्
024a	उद्भवः क्षेमकश्चैव वाटधानश्च पार्थिवः
024c	श्रुतायुश्च दृढायुश्च शाल्वपुत्रश्च वीर्यवान्
025a	कुमारश्च कलिङ्गानामीश्वरो युद्धदुर्मदः
025c	एतेषां प्रेष्यतां शीघ्रमेतद्धि मम रोचते
026a	अयं च ब्राह्मणः शीघ्रं मम राजन्पुरोहितः
026c	प्रेष्यतां धृतराष्ट्राय वाक्यमस्मिन्समर्प्यताम्
027a	यथा दुर्योधनो वाच्यो यथा शान्तनवो नृपः
027c	धृतराष्ट्रो यथा वाच्यो द्रोणश्च विदुषां वरः
