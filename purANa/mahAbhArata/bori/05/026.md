001	युधिष्ठिर उवाच
001a	कां नु वाचं सञ्जय मे शृणोषि युद्धैषिणीं येन युद्धाद्बिभेषि
001c	अयुद्धं वै तात युद्धाद्गरीयः कस्तल्लब्ध्वा जातु युध्येत सूत
002a	अकुर्वतश्चेत्पुरुषस्य सञ्जय सिध्येत्सङ्कल्पो मनसा यं यमिच्छेत्
002c	न कर्म कुर्याद्विदितं ममैतदन्यत्र युद्धाद्बहु यल्लघीयः
003a	कुतो युद्धं जातु नरः प्रजानन्को दैवशप्तोऽभिवृणीत युद्धम्
003c	सुखैषिणः कर्म कुर्वन्ति पार्था धर्मादहीनं यच्च लोकस्य पथ्यम्
004a	कर्मोदयं सुखमाशंसमानः कृच्छ्रोपायं तत्त्वतः कर्म दुःखम्
004c	सुखप्रेप्सुर्विजिघांसुश्च दुःखं य इन्द्रियाणां प्रीतिवशानुगामी
004e	कामाभिध्या स्वशरीरं दुनोति यया प्रयुक्तोऽनुकरोति दुःखम्
005a	यथेध्यमानस्य समिद्धतेजसो भूयो बलं वर्धते पावकस्य
005c	कामार्थलाभेन तथैव भूयो न तृप्यते सर्पिषेवाग्निरिद्धः
005e	सम्पश्येमं भोगचयं महान्तं सहास्माभिर्धृतराष्ट्रस्य राज्ञः
006a	नाश्रेयसामीश्वरो विग्रहाणां नाश्रेयसां गीतशब्दं शृणोति
006c	नाश्रेयसः सेवते माल्यगन्धान्न चाप्यश्रेयांस्यनुलेपनानि
007a	नाश्रेयसः प्रावरानध्यवस्ते कथं त्वस्मान्सम्प्रणुदेत्कुरुभ्यः
007c	अत्रैव च स्यादवधूय एष कामः शरीरे हृदयं दुनोति
008a	स्वयं राजा विषमस्थः परेषु सामस्थ्यमन्विच्छति तन्न साधु
008c	यथात्मनः पश्यति वृत्तमेव तथा परेषामपि सोऽभ्युपैति
009a	आसन्नमग्निं तु निदाघकाले गम्भीरकक्षे गहने विसृज्य
009c	यथा वृद्धं वायुवशेन शोचेत्क्षेमं मुमुक्षुः शिशिरव्यपाये
010a	प्राप्तैश्वर्यो धृतराष्ट्रोऽद्य राजा लालप्यते सञ्जय कस्य हेतोः
010c	प्रगृह्य दुर्बुद्धिमनार्जवे रतं पुत्रं मन्दं मूढममन्त्रिणं तु
011a	अनाप्तः सन्नाप्ततमस्य वाचं सुयोधनो विदुरस्यावमन्य
011c	सुतस्य राजा धृतराष्ट्रः प्रियैषी सम्बुध्यमानो विशतेऽधर्ममेव
012a	मेधाविनं ह्यर्थकामं कुरूणां बहुश्रुतं वाग्मिनं शीलवन्तम्
012c	सूत राजा धृतराष्ट्रः कुरुभ्यो न सोऽस्मरद्विदुरं पुत्रकाम्यात्
013a	मानघ्नस्य आत्मकामस्य चेर्ष्योः संरम्भिणश्चार्थधर्मातिगस्य
013c	दुर्भाषिणो मन्युवशानुगस्य कामात्मनो दुर्हृदो भावनस्य
014a	अनेयस्याश्रेयसो दीर्घमन्योर्मित्रद्रुहः सञ्जय पापबुद्धेः
014c	सुतस्य राजा धृतराष्ट्रः प्रियैषी प्रपश्यमानः प्रजहाद्धर्मकामौ
015a	तदैव मे सञ्जय दीव्यतोऽभून्नो चेत्कुरूनागतः स्यादभावः
015c	काव्यां वाचं विदुरो भाषमाणो न विन्दते धृतराष्ट्रात्प्रशंसाम्
016a	क्षत्तुर्यदा अन्ववर्तन्त बुद्धिं कृच्छ्रं कुरून्न तदाभ्याजगाम
016c	यावत्प्रज्ञामन्ववर्तन्त तस्य तावत्तेषां राष्ट्रवृद्धिर्बभूव
017a	तदर्थलुब्धस्य निबोध मेऽद्य ये मन्त्रिणो धार्तराष्ट्रस्य सूत
017c	दुःशासनः शकुनिः सूतपुत्रो गावल्गणे पश्य सम्मोहमस्य
018a	सोऽहं न पश्यामि परीक्षमाणः कथं स्वस्ति स्यात्कुरुसृञ्जयानाम्
018c	आत्तैश्वर्यो धृतराष्ट्रः परेभ्यः प्रव्राजिते विदुरे दीर्घदृष्टौ
019a	आशंसते वै धृतराष्ट्रः सपुत्रो महाराज्यमसपत्नं पृथिव्याम्
019c	तस्मिञ्शमः केवलं नोपलभ्यो अत्यासन्नं मद्गतं मन्यतेऽर्थम्
020a	यत्तत्कर्णो मन्यते पारणीयं युद्धे गृहीतायुधमर्जुनेन
020c	आसंश्च युद्धानि पुरा महान्ति कथं कर्णो नाभवद्द्वीप एषाम्
021a	कर्णश्च जानाति सुयोधनश्च द्रोणश्च जानाति पितामहश्च
021c	अन्ये च ये कुरवस्तत्र सन्ति यथार्जुनान्नास्त्यपरो धनुर्धरः
022a	जानन्त्येते कुरवः सर्व एव ये चाप्यन्ये भूमिपालाः समेताः
022c	दुर्योधनं चापराधे चरन्तमरिंदमे फल्गुनेऽविद्यमाने
023a	तेनार्थबद्धं मन्यते धार्तराष्ट्रः शक्यं हर्तुं पाण्डवानां ममत्वम्
023c	किरीटिना तालमात्रायुधेन तद्वेदिना संयुगं तत्र गत्वा
024a	गाण्डीवविस्फारितशब्दमाजावशृण्वाना धार्तराष्ट्रा ध्रियन्ते
024c	क्रुद्धस्य चेद्भीमसेनस्य वेगात्सुयोधनो मन्यते सिद्धमर्थम्
025a	इन्द्रोऽप्येतन्नोत्सहेत्तात हर्तुमैश्वर्यं नो जीवति भीमसेने
025c	धनञ्जये नकुले चैव सूत तथा वीरे सहदेवे मदीये
026a	स चेदेतां प्रतिपद्येत बुद्धिं वृद्धो राजा सह पुत्रेण सूत
026c	एवं रणे पाण्डवकोपदग्धा न नश्येयुः सञ्जय धार्तराष्ट्राः
027a	जानासि त्वं क्लेशमस्मासु वृत्तं त्वां पूजयन्सञ्जयाहं क्षमेयम्
027c	यच्चास्माकं कौरवैर्भूतपूर्वं या नो वृत्तिर्धार्तराष्ट्रे तदासीत्
028a	अद्यापि तत्तत्र तथैव वर्ततां शान्तिं गमिष्यामि यथा त्वमात्थ
028c	इन्द्रप्रस्थे भवतु ममैव राज्यं सुयोधनो यच्छतु भारताग्र्यः
