BR-05-02-030-001	सञ्जय उवाच
BR-05-02-030-001a	आमन्त्रये त्वा नरदेवदेव गच्छाम्यहं पाण्डव स्वस्ति तेऽस्तु
BR-05-02-030-001c	कच्चिन्न वाचा वृजिनं हि किञ्चिदुच्चारितं मे मनसोऽभिषङ्गात्
BR-05-02-030-002a	जनार्दनं भीमसेनार्जुनौ च माद्रीसुतौ सात्यकिं चेकितानम्
BR-05-02-030-002c	आमन्त्र्य गच्छामि शिवं सुखं वः सौम्येन मां पश्यत चक्षुषा नृपाः
BR-05-02-030-003	युधिष्ठिर उवाच
BR-05-02-030-003a	अनुज्ञातः सञ्जय स्वस्ति गच्छ न नोऽकार्षीरप्रियं जातु किञ्चित्
BR-05-02-030-003c	विद्मश्च त्वा ते च वयं च सर्वे शुद्धात्मानं मध्यगतं सभास्थम्
BR-05-02-030-004a	आप्तो दूतः सञ्जय सुप्रियोऽसि कल्याणवाक्शीलवान्दृष्टिमांश्च
BR-05-02-030-004c	न मुह्येस्त्वं सञ्जय जातु मत्या न च क्रुध्येरुच्यमानोऽपि तथ्यम्
BR-05-02-030-005a	न मर्मगां जातु वक्तासि रूक्षां नोपस्तुतिं कटुकां नोत शुक्ताम्
BR-05-02-030-005c	धर्मारामामर्थवतीमहिंस्रामेतां वाचं तव जानामि सूत
BR-05-02-030-006a	त्वमेव नः प्रियतमोऽसि दूत इहागच्छेद्विदुरो वा द्वितीयः
BR-05-02-030-006c	अभीक्ष्णदृष्टोऽसि पुरा हि नस्त्वं धनञ्जयस्यात्मसमः सखासि
BR-05-02-030-007a	इतो गत्वा सञ्जय क्षिप्रमेव उपातिष्ठेथा ब्राह्मणान्ये तदर्हाः
BR-05-02-030-007c	विशुद्धवीर्यांश्चरणोपपन्नान्कुले जातान्सर्वधर्मोपपन्नान्
BR-05-02-030-008a	स्वाध्यायिनो ब्राह्मणा भिक्षवश्च तपस्विनो ये च नित्या वनेषु
BR-05-02-030-008c	अभिवाद्या वै मद्वचनेन वृद्धास्तथेतरेषां कुशलं वदेथाः
BR-05-02-030-009a	पुरोहितं धृतराष्ट्रस्य राज्ञ आचार्याश्च ऋत्विजो ये च तस्य
BR-05-02-030-009c	तैश्च त्वं तात सहितैर्यथार्हं सङ्गच्छेथाः कुशलेनैव सूत
BR-05-02-030-010a	आचार्य इष्टोऽनपगो विधेयो वेदानीप्सन्ब्रह्मचर्यं चचार
BR-05-02-030-010c	योऽस्त्रं चतुष्पात्पुनरेव चक्रे द्रोणः प्रसन्नोऽभिवाद्यो यथार्हम्
BR-05-02-030-011a	अधीतविद्यश्चरणोपपन्नो योऽस्त्रं चतुष्पात्पुनरेव चक्रे
BR-05-02-030-011c	गन्धर्वपुत्रप्रतिमं तरस्विनं तमश्वत्थामानं कुशलं स्म पृच्छेः
BR-05-02-030-012a	शारद्वतस्यावसथं स्म गत्वा महारथस्यास्त्रविदां वरस्य
BR-05-02-030-012c	त्वं मामभीक्ष्णं परिकीर्तयन्वै कृपस्य पादौ सञ्जय पाणिना स्पृशेः
BR-05-02-030-013a	यस्मिञ्शौर्यमानृशंस्यं तपश्च प्रज्ञा शीलं श्रुतिसत्त्वे धृतिश्च
BR-05-02-030-013c	पादौ गृहीत्वा कुरुसत्तमस्य भीष्मस्य मां तत्र निवेदयेथाः
BR-05-02-030-014a	प्रज्ञाचक्षुर्यः प्रणेता कुरूणां बहुश्रुतो वृद्धसेवी मनीषी
BR-05-02-030-014c	तस्मै राज्ञे स्थविरायाभिवाद्य आचक्षीथाः सञ्जय मामरोगम्
BR-05-02-030-015a	ज्येष्ठः पुत्रो धृतराष्ट्रस्य मन्दो मूर्खः शठः सञ्जय पापशीलः
BR-05-02-030-015c	प्रशास्ता वै पृथिवी येन सर्वा सुयोधनं कुशलं तात पृच्छेः
BR-05-02-030-016a	भ्राता कनीयानपि तस्य मन्दस्तथाशीलः सञ्जय सोऽपि शश्वत्
BR-05-02-030-016c	महेष्वासः शूरतमः कुरूणां दुःशासनं कुशलं तात पृच्छेः
BR-05-02-030-017a	वृन्दारकं कविमर्थेष्वमूढं महाप्रज्ञं सर्वधर्मोपपन्नम्
BR-05-02-030-017c	न तस्य युद्धं रोचते वै कदा चिद्वैश्यापुत्रं कुशलं तात पृच्छेः
BR-05-02-030-018a	निकर्तने देवने योऽद्वितीयश्छन्नोपधः साधुदेवी मताक्षः
BR-05-02-030-018c	यो दुर्जयो देवितव्येन सङ्ख्ये स चित्रसेनः कुशलं तात वाच्यः
BR-05-02-030-019a	यस्य कामो वर्तते नित्यमेव नान्यः शमाद्भारतानामिति स्म
BR-05-02-030-019c	स बाह्लिकानामृषभो मनस्वी पुरा यथा माभिवदेत्प्रसन्नः
BR-05-02-030-020a	गुणैरनेकैः प्रवरैश्च युक्तो विज्ञानवान्नैव च निष्ठुरो यः
BR-05-02-030-020c	स्नेहादमर्षं सहते सदैव स सोमदत्तः पूजनीयो मतो मे
BR-05-02-030-021a	अर्हत्तमः कुरुषु सौमदत्तिः स नो भ्राता सञ्जय मत्सखा च
BR-05-02-030-021c	महेष्वासो रथिनामुत्तमो यः सहामात्यः कुशलं तस्य पृच्छेः
BR-05-02-030-022a	ये चैवान्ये कुरुमुख्या युवानः पुत्राः पौत्रा भ्रातरश्चैव ये नः
BR-05-02-030-022c	यं यमेषां येन येनाभिगच्छेरनामयं मद्वचनेन वाच्यः
BR-05-02-030-023a	ये राजानः पाण्डवायोधनाय समानीता धार्तराष्ट्रेण केचित्
BR-05-02-030-023c	वसातयः शाल्वकाः केकयाश्च तथाम्बष्ठा ये त्रिगर्ताश्च मुख्याः
BR-05-02-030-024a	प्राच्योदीच्या दाक्षिणात्याश्च शूरास्तथा प्रतीच्याः पार्वतीयाश्च सर्वे
BR-05-02-030-024c	अनृशंसाः शीलवृत्तोपपन्नास्तेषां सर्वेषां कुशलं तात पृच्छेः
BR-05-02-030-025a	हस्त्यारोहा रथिनः सादिनश्च पदातयश्चार्यसङ्घा महान्तः
BR-05-02-030-025c	आख्याय मां कुशलिनं स्म तेषामनामयं परिपृच्छेः समग्रान्
BR-05-02-030-026a	तथा राज्ञो ह्यर्थयुक्तानमात्यान्दौवारिकान्ये च सेनां नयन्ति
BR-05-02-030-026c	आयव्ययं ये गणयन्ति युक्ता अर्थांश्च ये महतश्चिन्तयन्ति
BR-05-02-030-027a	गान्धारराजः शकुनिः पार्वतीयो निकर्तने योऽद्वितीयोऽक्षदेवी
BR-05-02-030-027c	मानं कुर्वन्धार्तराष्ट्रस्य सूत मिथ्याबुद्धेः कुशलं तात पृच्छेः
BR-05-02-030-028a	यः पाण्डवानेकरथेन वीरः समुत्सहत्यप्रधृष्यान्विजेतुम्
BR-05-02-030-028c	यो मुह्यतां मोहयिताद्वितीयो वैकर्तनं कुशलं तात पृच्छेः
BR-05-02-030-029a	स एव भक्तः स गुरुः स भृत्यः स वै पिता स च माता सुहृच्च
BR-05-02-030-029c	अगाधबुद्धिर्विदुरो दीर्घदर्शी स नो मन्त्री कुशलं तात पृच्छेः
BR-05-02-030-030a	वृद्धाः स्त्रियो याश्च गुणोपपन्ना या ज्ञायन्ते सञ्जय मातरस्ताः
BR-05-02-030-030c	ताभिः सर्वाभिः सहिताभिः समेत्य स्त्रीभिर्वृद्धाभिरभिवादं वदेथाः
BR-05-02-030-031a	कच्चित्पुत्रा जीवपुत्राः सुसम्यग्वर्तन्ते वो वृत्तिमनृशंसरूपाम्
BR-05-02-030-031c	इति स्मोक्त्वा सञ्जय ब्रूहि पश्चादजातशत्रुः कुशली सपुत्रः
BR-05-02-030-032a	या नो भार्याः सञ्जय वेत्थ तत्र तासां सर्वासां कुशलं तात पृच्छेः
BR-05-02-030-032c	सुसङ्गुप्ताः सुरभयोऽनवद्याः कच्चिद्गृहानावसथाप्रमत्ताः
BR-05-02-030-033a	कच्चिद्वृत्तिं श्वशुरेषु भद्राः कल्याणीं वर्तध्वमनृशंसरूपाम्
BR-05-02-030-033c	यथा च वः स्युः पतयोऽनुकूलास्तथा वृत्तिमात्मनः स्थापयध्वम्
BR-05-02-030-034a	या नः स्नुषाः सञ्जय वेत्थ तत्र प्राप्ताः कुलेभ्यश्च गुणोपपन्नाः
BR-05-02-030-034c	प्रजावत्यो ब्रूहि समेत्य ताश्च युधिष्ठिरो वोऽभ्यवदत्प्रसन्नः
BR-05-02-030-035a	कन्याः स्वजेथाः सदनेषु सञ्जय अनामयं मद्वचनेन पृष्ट्वा
BR-05-02-030-035c	कल्याणा वः सन्तु पतयोऽनुकूला यूयं पतीनां भवतानुकूलाः
BR-05-02-030-036a	अलङ्कृता वस्त्रवत्यः सुगन्धा अबीभत्साः सुखिता भोगवत्यः
BR-05-02-030-036c	लघु यासां दर्शनं वाक्च लघ्वी वेशस्त्रियः कुशलं तात पृच्छेः
BR-05-02-030-037a	दासीपुत्रा ये च दासाः कुरूणां तदाश्रया बहवः कुब्जखञ्जाः
BR-05-02-030-037c	आख्याय मां कुशलिनं स्म तेभ्यो अनामयं परिपृच्छेर्जघन्यम्
BR-05-02-030-038a	कच्चिद्वृत्तिर्वर्तते वै पुराणी कच्चिद्भोगान्धार्तराष्ट्रो ददाति
BR-05-02-030-038c	अङ्गहीनान्कृपणान्वामनांश्च आनृशंस्याद्धृतराष्ट्रो बिभर्ति
BR-05-02-030-039a	अन्धाश्च सर्वे स्थविरास्तथैव हस्ताजीवा बहवो येऽत्र सन्ति
BR-05-02-030-039c	आख्याय मां कुशलिनं स्म तेषामनामयं परिपृच्छेर्जघन्यम्
BR-05-02-030-040a	मा भैष्ट दुःखेन कुजीवितेन नूनं कृतं परलोकेषु पापम्
BR-05-02-030-040c	निगृह्य शत्रून्सुहृदोऽनुगृह्य वासोभिरन्नेन च वो भरिष्ये
BR-05-02-030-041a	सन्त्येव मे ब्राह्मणेभ्यः कृतानि भावीन्यथो नो बत वर्तयन्ति
BR-05-02-030-041c	पश्याम्यहं युक्तरूपांस्तथैव तामेव सिद्धिं श्रावयेथा नृपं तम्
BR-05-02-030-042a	ये चानाथा दुर्बलाः सर्वकालमात्मन्येव प्रयतन्तेऽथ मूढाः
BR-05-02-030-042c	तांश्चापि त्वं कृपणान्सर्वथैव अस्मद्वाक्यात्कुशलं तात पृच्छेः
BR-05-02-030-043a	ये चाप्यन्ये संश्रिता धार्तराष्ट्रान्नानादिग्भ्योऽभ्यागताः सूतपुत्र
BR-05-02-030-043c	दृष्ट्वा तांश्चैवार्हतश्चापि सर्वान्सम्पृच्छेथाः कुशलं चाव्ययं च
BR-05-02-030-044a	एवं सर्वानागताभ्यागतांश्च राज्ञो दूतान्सर्वदिग्भ्योऽभ्युपेतान्
BR-05-02-030-044c	पृष्ट्वा सर्वान्कुशलं तांश्च सूत पश्चादहं कुशली तेषु वाच्यः
BR-05-02-030-045a	न हीदृशाः सन्त्यपरे पृथिव्यां ये योधका धार्तराष्ट्रेण लब्धाः
BR-05-02-030-045c	धर्मस्तु नित्यो मम धर्म एव महाबलः शत्रुनिबर्हणाय
BR-05-02-030-046a	इदं पुनर्वचनं धार्तराष्ट्रं सुयोधनं सञ्जय श्रावयेथाः
BR-05-02-030-046c	यस्ते शरीरे हृदयं दुनोति कामः कुरूनसपत्नोऽनुशिष्याम्
BR-05-02-030-047a	न विद्यते युक्तिरेतस्य का चिन्नैवंविधाः स्याम यथा प्रियं ते
BR-05-02-030-047c	ददस्व वा शक्रपुरं ममैव युध्यस्व वा भारतमुख्य वीर
