001	इन्द्र उवाच
001a	सर्वं व्याप्तमिदं देवा वृत्रेण जगदव्ययम्
001c	न ह्यस्य सदृशं किञ्चित्प्रतिघाताय यद्भवेत्
002a	समर्थो ह्यभवं पूर्वमसमर्थोऽस्मि साम्प्रतम्
002c	कथं कुर्यां नु भद्रं वो दुष्प्रधर्षः स मे मतः
003a	तेजस्वी च महात्मा च युद्धे चामितविक्रमः
003c	ग्रसेत्त्रिभुवनं सर्वं सदेवासुरमानुषम्
004a	तस्माद्विनिश्चयमिमं शृणुध्वं मे दिवौकसः
004c	विष्णोः क्षयमुपागम्य समेत्य च महात्मना
004e	तेन सम्मन्त्र्य वेत्स्यामो वधोपायं दुरात्मनः
005	शल्य उवाच
005a	एवमुक्ते मघवता देवाः सर्षिगणास्तदा
005c	शरण्यं शरणं देवं जग्मुर्विष्णुं महाबलम्
006a	ऊचुश्च सर्वे देवेशं विष्णुं वृत्रभयार्दिताः
006c	त्वया लोकास्त्रयः क्रान्तास्त्रिभिर्विक्रमणैः प्रभो
007a	अमृतं चाहृतं विष्णो दैत्याश्च निहता रणे
007c	बलिं बद्ध्वा महादैत्यं शक्रो देवाधिपः कृतः
008a	त्वं प्रभुः सर्वलोकानां त्वया सर्वमिदं ततम्
008c	त्वं हि देव महादेवः सर्वलोकनमस्कृतः
009a	गतिर्भव त्वं देवानां सेन्द्राणाममरोत्तम
009c	जगद्व्याप्तमिदं सर्वं वृत्रेणासुरसूदन
010	विष्णुरुवाच
010a	अवश्यं करणीयं मे भवतां हितमुत्तमम्
010c	तस्मादुपायं वक्ष्यामि यथासौ न भविष्यति
011a	गच्छध्वं सर्षिगन्धर्वा यत्रासौ विश्वरूपधृक्
011c	साम तस्य प्रयुञ्जध्वं तत एनं विजेष्यथ
012a	भविष्यति गतिर्देवाः शक्रस्य मम तेजसा
012c	अदृश्यश्च प्रवेक्ष्यामि वज्रमस्यायुधोत्तमम्
013a	गच्छध्वमृषिभिः सार्धं गन्धर्वैश्च सुरोत्तमाः
013c	वृत्रस्य सह शक्रेण सन्धिं कुरुत माचिरम्
014	शल्य उवाच
014a	एवमुक्तास्तु देवेन ऋषयस्त्रिदशास्तथा
014c	ययुः समेत्य सहिताः शक्रं कृत्वा पुरःसरम्
015a	समीपमेत्य च तदा सर्व एव महौजसः
015c	तं तेजसा प्रज्वलितं प्रतपन्तं दिशो दश
016a	ग्रसन्तमिव लोकांस्त्रीन्सूर्याचन्द्रमसौ यथा
016c	ददृशुस्तत्र ते वृत्रं शक्रेण सह देवताः
017a	ऋषयोऽथ ततोऽभ्येत्य वृत्रमूचुः प्रियं वचः
017c	व्याप्तं जगदिदं सर्वं तेजसा तव दुर्जय
018a	न च शक्नोषि निर्जेतुं वासवं भूरिविक्रमम्
018c	युध्यतोश्चापि वां कालो व्यतीतः सुमहानिह
019a	पीड्यन्ते च प्रजाः सर्वाः सदेवासुरमानवाः
019c	सख्यं भवतु ते वृत्र शक्रेण सह नित्यदा
019e	अवाप्स्यसि सुखं त्वं च शक्रलोकांश्च शाश्वतान्
020a	ऋषिवाक्यं निशम्याथ स वृत्रः सुमहाबलः
020c	उवाच तांस्तदा सर्वान्प्रणम्य शिरसासुरः
021a	सर्वे यूयं महाभागा गन्धर्वाश्चैव सर्वशः
021c	यद्ब्रूत तच्छ्रुतं सर्वं ममापि शृणुतानघाः
022a	सन्धिः कथं वै भविता मम शक्रस्य चोभयोः
022c	तेजसोर्हि द्वयोर्देवाः सख्यं वै भविता कथम्
023	ऋषय ऊचुः
023a	सकृत्सतां सङ्गतं लिप्सितव्यं ततः परं भविता भव्यमेव
023c	नातिक्रमेत्सत्पुरुषेण सङ्गतं तस्मात्सतां सङ्गतं लिप्सितव्यम्
024a	दृढं सतां सङ्गतं चापि नित्यं ब्रूयाच्चार्थं ह्यर्थकृच्छ्रेषु धीरः
024c	महार्थवत्सत्पुरुषेण सङ्गतं तस्मात्सन्तं न जिघांसेत धीरः
025a	इन्द्रः सतां संमतश्च निवासश्च महात्मनाम्
025c	सत्यवादी ह्यदीनश्च धर्मवित्सुविनिश्चितः
026a	तेन ते सह शक्रेण सन्धिर्भवतु शाश्वतः
026c	एवं विश्वासमागच्छ मा ते भूद्बुद्धिरन्यथा
027	शल्य उवाच
027a	महर्षिवचनं श्रुत्वा तानुवाच महाद्युतिः
027c	अवश्यं भगवन्तो मे माननीयास्तपस्विनः
028a	ब्रवीमि यदहं देवास्तत्सर्वं क्रियतामिह
028c	ततः सर्वं करिष्यामि यदूचुर्मां द्विजर्षभाः
029a	न शुष्केण न चार्द्रेण नाश्मना न च दारुणा
029c	न शस्त्रेण न वज्रेण न दिवा न तथा निशि
030a	वध्यो भवेयं विप्रेन्द्राः शक्रस्य सह दैवतैः
030c	एवं मे रोचते सन्धिः शक्रेण सह नित्यदा
031a	बाढमित्येव ऋषयस्तमूचुर्भरतर्षभ
031c	एवं कृते तु सन्धाने वृत्रः प्रमुदितोऽभवत्
032a	यत्तः सदाभवच्चापि शक्रोऽमर्षसमन्वितः
032c	वृत्रस्य वधसंयुक्तानुपायाननुचिन्तयन्
032e	रन्ध्रान्वेषी समुद्विग्नः सदाभूद्बलवृत्रहा
033a	स कदाचित्समुद्रान्ते तमपश्यन्महासुरम्
033c	सन्ध्याकाल उपावृत्ते मुहूर्ते रम्यदारुणे
034a	ततः सञ्चिन्त्य भगवान्वरदानं महात्मनः
034c	सन्ध्येयं वर्तते रौद्रा न रात्रिर्दिवसं न च
034e	वृत्रश्चावश्यवध्योऽयं मम सर्वहरो रिपुः
035a	यदि वृत्रं न हन्म्यद्य वञ्चयित्वा महासुरम्
035c	महाबलं महाकायं न मे श्रेयो भविष्यति
036a	एवं सञ्चिन्तयन्नेव शक्रो विष्णुमनुस्मरन्
036c	अथ फेनं तदापश्यत्समुद्रे पर्वतोपमम्
037a	नायं शुष्को न चार्द्रोऽयं न च शस्त्रमिदं तथा
037c	एनं क्षेप्स्यामि वृत्रस्य क्षणादेव नशिष्यति
038a	सवज्रमथ फेनं तं क्षिप्रं वृत्रे निसृष्टवान्
038c	प्रविश्य फेनं तं विष्णुरथ वृत्रं व्यनाशयत्
039a	निहते तु ततो वृत्रे दिशो वितिमिराभवन्
039c	प्रववौ च शिवो वायुः प्रजाश्च जहृषुस्तदा
040a	ततो देवाः सगन्धर्वा यक्षराक्षसपन्नगाः
040c	ऋषयश्च महेन्द्रं तमस्तुवन्विविधैः स्तवैः
041a	नमस्कृतः सर्वभूतैः सर्वभूतानि सान्त्वयन्
041c	हतशत्रुः प्रहृष्टात्मा वासवः सह दैवतैः
041e	विष्णुं त्रिभुवनश्रेष्ठं पूजयामास धर्मवित्
042a	ततो हते महावीर्ये वृत्रे देवभयङ्करे
042c	अनृतेनाभिभूतोऽभूच्छक्रः परमदुर्मनाः
042e	त्रैशीर्षयाभिभूतश्च स पूर्वं ब्रह्महत्यया
043a	सोऽन्तमाश्रित्य लोकानां नष्टसञ्ज्ञो विचेतनः
043c	न प्राज्ञायत देवेन्द्रस्त्वभिभूतः स्वकल्मषैः
043e	प्रतिच्छन्नो वसत्यप्सु चेष्टमान इवोरगः
044a	ततः प्रनष्टे देवेन्द्रे ब्रह्महत्याभयार्दिते
044c	भूमिः प्रध्वस्तसङ्काशा निर्वृक्षा शुष्ककानना
044e	विच्छिन्नस्रोतसो नद्यः सरांस्यनुदकानि च
045a	सङ्क्षोभश्चापि सत्त्वानामनावृष्टिकृतोऽभवत्
045c	देवाश्चापि भृशं त्रस्तास्तथा सर्वे महर्षयः
046a	अराजकं जगत्सर्वमभिभूतमुपद्रवैः
046c	ततो भीताभवन्देवाः को नो राजा भवेदिति
047a	दिवि देवर्षयश्चापि देवराजविनाकृताः
047c	न च स्म कश्चिद्देवानां राज्याय कुरुते मनः
