001  	भीष्म उवाच ||
001a	ततो रात्र्यां व्यतीतायां प्रतिबुद्धोऽस्मि भारत |
001c	तं च सञ्चिन्त्य वै स्वप्नमवापं हर्षमुत्तमम् ||
002a	ततः समभवद्युद्धं मम तस्य च भारत |
002c	तुमुलं सर्वभूतानां लोमहर्षणमद्भुतम् ||
003a	ततो बाणमयं वर्षं ववर्ष मयि भार्गवः |
003c	न्यवारयमहं तं च शरजालेन भारत ||
004a	ततः परमसङ्क्रुद्धः पुनरेव महातपाः |
004c	ह्यस्तनेनैव कोपेन शक्तिं वै प्राहिणोन्मयि ||
005a	इन्द्राशनिसमस्पर्शां यमदण्डोपमप्रभाम् |
005c	ज्वलन्तीमग्निवत्संख्ये लेलिहानां समन्ततः ||
006a	ततो भरतशार्दूल धिष्ण्यमाकाशगं यथा |
006c	सा मामभ्यहनत्तूर्णमंसदेशे च भारत ||
007a	अथासृङ्मेऽस्रवद्घोरं गिरेर्गैरिकधातुवत् |
007c	रामेण सुमहाबाहो क्षतस्य क्षतजेक्षण ||
008a	ततोऽहं जामदग्न्याय भृशं क्रोधसमन्वितः |
008c	प्रेषयं मृत्युसङ्काशं बाणं सर्पविषोपमम् ||
009a	स तेनाभिहतो वीरो ललाटे द्विजसत्तमः |
009c	अशोभत महाराज सशृङ्ग इव पर्वतः ||
010a	स संरब्धः समावृत्य बाणं कालान्तकोपमम् |
010c	संदधे बलवत्कृष्य घोरं शत्रुनिबर्हणम् ||
011a	स वक्षसि पपातोग्रः शरो व्याल इव श्वसन् |
011c	महीं राजंस्ततश्चाहमगच्छं रुधिराविलः ||
012a	अवाप्य तु पुनः सञ्ज्ञां जामदग्न्याय धीमते |
012c	प्राहिण्वं विमलां शक्तिं ज्वलन्तीमशनीमिव ||
013a	सा तस्य द्विजमुख्यस्य निपपात भुजान्तरे |
013c	विह्वलश्चाभवद्राजन्वेपथुश्चैनमाविशत् ||
014a	तत एनं परिष्वज्य सखा विप्रो महातपाः |
014c	अकृतव्रणः शुभैर्वाक्यैराश्वासयदनेकधा ||
015a	समाश्वस्तस्तदा रामः क्रोधामर्षसमन्वितः |
015c	प्रादुश्चक्रे तदा ब्राह्मं परमास्त्रं महाव्रतः ||
016a	ततस्तत्प्रतिघातार्थं ब्राह्ममेवास्त्रमुत्तमम् |
016c	मया प्रयुक्तं जज्वाल युगान्तमिव दर्शयत् ||
017a	तयोर्ब्रह्मास्त्रयोरासीदन्तरा वै समागमः |
017c	असंप्राप्यैव रामं च मां च भारतसत्तम ||
018a	ततो व्योम्नि प्रादुरभूत्तेज एव हि केवलम् |
018c	भूतानि चैव सर्वाणि जग्मुरार्तिं विशां पते ||
019a	ऋषयश्च सगन्धर्वा देवताश्चैव भारत |
019c	संतापं परमं जग्मुरस्त्रतेजोभिपीडिताः ||
020a	ततश्चचाल पृथिवी सपर्वतवनद्रुमा |
020c	संतप्तानि च भूतानि विषादं जग्मुरुत्तमम् ||
021a	प्रजज्वाल नभो राजन्धूमायन्ते दिशो दश |
021c	न स्थातुमन्तरिक्षे च शेकुराकाशगास्तदा ||
022a	ततो हाहाकृते लोके सदेवासुरराक्षसे |
022c	इदमन्तरमित्येव योक्तुकामोऽस्मि भारत ||
023a	प्रस्वापमस्त्रं दयितं वचनाद्ब्रह्मवादिनाम् |
023c	चिन्तितं च तदस्त्रं मे मनसि प्रत्यभात्तदा ||
