001  	वैशम्पायन उवाच ||
001a	प्रविश्याथ गृहं तस्याश्चरणावभिवाद्य च |
001c	आचख्यौ तत्समासेन यद्वृत्तं कुरुसंसदि ||
002  	वासुदेव उवाच ||
002a	उक्तं बहुविधं वाक्यं ग्रहणीयं सहेतुकम् |
002c	ॠषिभिश्च मया चैव न चासौ तद्गृहीतवान् ||
003a	कालपक्वमिदं सर्वं दुर्योधनवशानुगम् |
003c	आपृच्छे भवतीं शीघ्रं प्रयास्ये पाण्डवान्प्रति ||
004a	किं वाच्याः पाण्डवेयास्ते भवत्या वचनान्मया |
004c	तद्ब्रूहि त्वं महाप्राज्ञे शुश्रूषे वचनं तव ||
005  	कुन्त्युवाच ||
005a	ब्रूयाः केशव राजानं धर्मात्मानं युधिष्ठिरम् |
005c	भूयांस्ते हीयते धर्मो मा पुत्रक वृथा कृथाः ||
006a	श्रोत्रियस्येव ते राजन्मन्दकस्याविपश्चितः |
006c	अनुवाकहता बुद्धिर्धर्ममेवैकमीक्षते ||
007a	अङ्गावेक्षस्व धर्मं त्वं यथा सृष्टः स्वयंभुवा |
007c	उरस्तः क्षत्रियः सृष्टो बाहुवीर्योपजीविता |
007e 	क्रूराय कर्मणे नित्यं प्रजानां परिपालने ||
008a	शृणु चात्रोपमामेकां या वृद्धेभ्यः श्रुता मया |
008c	मुचुकुन्दस्य राजर्षेरददात्पृथिवीमिमाम् |
008e 	पुरा वैश्रवणः प्रीतो न चासौ तां गृहीतवान् ||
009a	बाहुवीर्यार्जितं राज्यमश्नीयामिति कामये |
009c	ततो वैश्रवणः प्रीतो विस्मितः समपद्यत ||
010a	मुचुकुन्दस्ततो राजा सोऽन्वशासद्वसुंधराम् |
010c	बाहुवीर्यार्जितां सम्यक्क्षत्रधर्ममनुव्रतः ||
011a	यं हि धर्मं चरन्तीह प्रजा राज्ञा सुरक्षिताः |
011c	चतुर्थं तस्य धर्मस्य राजा भारत विन्दति ||
012a	राजा चरति चेद्धर्मं देवत्वायैव कल्पते |
012c	स चेदधर्मं चरति नरकायैव गच्छति ||
013a	दण्डनीतिः स्वधर्मेण चातुर्वर्ण्यं नियच्छति |
013c	प्रयुक्ता स्वामिना सम्यगधर्मेभ्यश्च यच्छति ||
014a	दण्डनीत्यां यदा राजा सम्यक्कार्त्स्न्येन वर्तते |
014c	तदा कृतयुगं नाम कालः श्रेष्ठः प्रवर्तते ||
015a	कालो वा कारणं राज्ञो राजा वा कालकारणम् |
015c	इति ते संशयो मा भूद्राजा कालस्य कारणम् ||
016a	राजा कृतयुगस्रष्टा त्रेताया द्वापरस्य च |
016c	युगस्य च चतुर्थस्य राजा भवति कारणम् ||
017a	कृतस्य कारणाद्राजा स्वर्गमत्यन्तमश्नुते |
017c	त्रेतायाः कारणाद्राजा स्वर्गं नात्यन्तमश्नुते |
017e 	प्रवर्तनाद्द्वापरस्य यथाभागमुपाश्नुते ||
018a	ततो वसति दुष्कर्मा नरके शाश्वतीः समाः |
018c	राजदोषेण हि जगत्स्पृश्यते जगतः स च ||
019a	राजधर्मानवेक्षस्व पितृपैतामहोचितान् |
019c	नैतद्राजर्षिवृत्तं हि यत्र त्वं स्थातुमिच्छसि ||
020a	न हि वैक्लव्यसंसृष्ट आनृशंस्ये व्यवस्थितः |
020c	प्रजापालनसंभूतं किञ्चित्प्राप फलं नृपः ||
021a	न ह्येतामाशिषं पाण्डुर्न चाहं न पितामहः |
021c	प्रयुक्तवन्तः पूर्वं ते यया चरसि मेधया ||
022a	यज्ञो दानं तपः शौर्यं प्रजासंतानमेव च |
022c	माहात्म्यं बलमोजश्च नित्यमाशंसितं मया ||
023a	नित्यं स्वाहा स्वधा नित्यं ददुर्मानुषदेवताः |
023c	दीर्घमायुर्धनं पुत्रान्सम्यगाराधिताः शुभाः ||
024a	पुत्रेष्वाशासते नित्यं पितरो दैवतानि च |
024c	दानमध्ययनं यज्ञं प्रजानां परिपालनम् ||
025a	एतद्धर्ममधर्मं वा जन्मनैवाभ्यजायथाः |
025c	ते स्थ वैद्याः कुले जाता अवृत्त्या तात पीडिताः ||
026a	यत्तु दानपतिं शूरं क्षुधिताः पृथिवीचराः |
026c	प्राप्य तृप्ताः प्रतिष्ठन्ते धर्मः कोऽभ्यधिकस्ततः ||
027a	दानेनान्यं बलेनान्यं तथा सूनृतयापरम् |
027c	सर्वतः प्रतिगृह्णीयाद्राज्यं प्राप्येह धार्मिकः ||
028a	ब्राह्मणः प्रचरेद्भैक्षं क्षत्रियः परिपालयेत् |
028c	वैश्यो धनार्जनं कुर्याच्छूद्रः परिचरेच्च तान् ||
029a	भैक्षं विप्रतिषिद्धं ते कृषिर्नैवोपपद्यते |
029c	क्षत्रियोऽसि क्षतात्त्राता बाहुवीर्योपजीविता ||
030a	पित्र्यमंशं महाबाहो निमग्नं पुनरुद्धर |
030c	साम्ना दानेन भेदेन दण्डेनाथ नयेन च ||
031a	इतो दुःखतरं किं नु यदहं हीनबान्धवा |
031c	परपिण्डमुदीक्षामि त्वां सूत्वामित्रनन्दन ||
032a	युध्यस्व राजधर्मेण मा निमज्जीः पितामहान् |
032c	मा गमः क्षीणपुण्यस्त्वं सानुजः पापिकां गतिम् ||
