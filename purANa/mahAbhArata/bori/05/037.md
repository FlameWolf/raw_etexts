BR-05-03-037-001	विदुर उवाच
BR-05-03-037-001a	सप्तदशेमान्राजेन्द्र मनुः स्वायम्भुवोऽब्रवीत्
BR-05-03-037-001c	वैचित्रवीर्य पुरुषानाकाशं मुष्टिभिर्घ्नतः
BR-05-03-037-002a	तानेवेन्द्रस्य हि धनुरनाम्यं नमतोऽब्रवीत्
BR-05-03-037-002c	अथो मरीचिनः पादाननाम्यान्नमतस्तथा
BR-05-03-037-003a	यश्चाशिष्यं शासति यश्च कुप्यते यश्चातिवेलं भजते द्विषन्तम्
BR-05-03-037-003c	स्त्रियश्च योऽरक्षति भद्रमस्तु ते यश्चायाच्यं याचति यश्च कत्थते
BR-05-03-037-004a	यश्चाभिजातः प्रकरोत्यकार्यं यश्चाबलो बलिना नित्यवैरी
BR-05-03-037-004c	अश्रद्दधानाय च यो ब्रवीति यश्चाकाम्यं कामयते नरेन्द्र
BR-05-03-037-005a	वध्वा हासं श्वशुरो यश्च मन्यते वध्वा वसन्नुत यो मानकामः
BR-05-03-037-005c	परक्षेत्रे निर्वपति यश्च बीजं स्त्रियं च यः परिवदतेऽतिवेलम्
BR-05-03-037-006a	यश्चैव लब्ध्वा न स्मरामीत्युवाच दत्त्वा च यः कत्थति याच्यमानः
BR-05-03-037-006c	यश्चासतः सान्त्वमुपासतीह एतेऽनुयान्त्यनिलं पाशहस्ताः
BR-05-03-037-007a	यस्मिन्यथा वर्तते यो मनुष्यस्तस्मिंस्तथा वर्तितव्यं स धर्मः
BR-05-03-037-007c	मायाचारो मायया वर्तितव्यः साध्वाचारः साधुना प्रत्युदेयः
BR-05-03-037-008	धृतराष्ट्र उवाच
BR-05-03-037-008a	शतायुरुक्तः पुरुषः सर्ववेदेषु वै यदा
BR-05-03-037-008c	नाप्नोत्यथ च तत्सर्वमायुः केनेह हेतुना
BR-05-03-037-009	विदुर उवाच
BR-05-03-037-009a	अतिवादोऽतिमानश्च तथात्यागो नराधिप
BR-05-03-037-009c	क्रोधश्चातिविवित्सा च मित्रद्रोहश्च तानि षट्
BR-05-03-037-010a	एत एवासयस्तीक्ष्णाः कृन्तन्त्यायूंषि देहिनाम्
BR-05-03-037-010c	एतानि मानवान्घ्नन्ति न मृत्युर्भद्रमस्तु ते
BR-05-03-037-011a	विश्वस्तस्यैति यो दारान्यश्चापि गुरुतल्पगः
BR-05-03-037-011c	वृषलीपतिर्द्विजो यश्च पानपश्चैव भारत
BR-05-03-037-012a	शरणागतहा चैव सर्वे ब्रह्महणैः समाः
BR-05-03-037-012c	एतैः समेत्य कर्तव्यं प्रायश्चित्तमिति श्रुतिः
BR-05-03-037-013a	गृही वदान्योऽनपविद्धवाक्यः शेषान्नभोक्ताप्यविहिंसकश्च
BR-05-03-037-013c	नानर्थकृत्त्यक्तकलिः कृतज्ञः सत्यो मृदुः स्वर्गमुपैति विद्वान्
BR-05-03-037-014a	सुलभाः पुरुषा राजन्सततं प्रियवादिनः
BR-05-03-037-014c	अप्रियस्य तु पथ्यस्य वक्ता श्रोता च दुर्लभः
BR-05-03-037-015a	यो हि धर्मं व्यपाश्रित्य हित्वा भर्तुः प्रियाप्रिये
BR-05-03-037-015c	अप्रियाण्याह पथ्यानि तेन राजा सहायवान्
BR-05-03-037-016a	त्यजेत्कुलार्थे पुरुषं ग्रामस्यार्थे कुलं त्यजेत्
BR-05-03-037-016c	ग्रामं जनपदस्यार्थे आत्मार्थे पृथिवीं त्यजेत्
BR-05-03-037-017a	आपदर्थं धनं रक्षेद्दारान्रक्षेद्धनैरपि
BR-05-03-037-017c	आत्मानं सततं रक्षेद्दारैरपि धनैरपि
BR-05-03-037-018a	उक्तं मया द्यूतकालेऽपि राजन्नैवं युक्तं वचनं प्रातिपीय
BR-05-03-037-018c	तदौषधं पथ्यमिवातुरस्य न रोचते तव वैचित्रवीर्य
BR-05-03-037-019a	काकैरिमांश्चित्रबर्हान्मयूरान्पराजैष्ठाः पाण्डवान्धार्तराष्ट्रैः
BR-05-03-037-019c	हित्वा सिंहान्क्रोष्टुकान्गूहमानः प्राप्ते काले शोचिता त्वं नरेन्द्र
BR-05-03-037-020a	यस्तात न क्रुध्यति सर्वकालं भृत्यस्य भक्तस्य हिते रतस्य
BR-05-03-037-020c	तस्मिन्भृत्या भर्तरि विश्वसन्ति न चैनमापत्सु परित्यजन्ति
BR-05-03-037-021a	न भृत्यानां वृत्तिसंरोधनेन बाह्यं जनं सञ्जिघृक्षेदपूर्वम्
BR-05-03-037-021c	त्यजन्ति ह्येनमुचितावरुद्धाः स्निग्धा ह्यमात्याः परिहीनभोगाः
BR-05-03-037-022a	कृत्यानि पूर्वं परिसङ्ख्याय सर्वाण्यायव्ययावनुरूपां च वृत्तिम्
BR-05-03-037-022c	सङ्गृह्णीयादनुरूपान्सहायान्सहायसाध्यानि हि दुष्कराणि
BR-05-03-037-023a	अभिप्रायं यो विदित्वा तु भर्तुः सर्वाणि कार्याणि करोत्यतन्द्रीः
BR-05-03-037-023c	वक्ता हितानामनुरक्त आर्यः शक्तिज्ञ आत्मेव हि सोऽनुकम्प्यः
BR-05-03-037-024a	वाक्यं तु यो नाद्रियतेऽनुशिष्टः प्रत्याह यश्चापि नियुज्यमानः
BR-05-03-037-024c	प्रज्ञाभिमानी प्रतिकूलवादी त्याज्यः स तादृक्त्वरयैव भृत्यः
BR-05-03-037-025a	अस्तब्धमक्लीबमदीर्घसूत्रं सानुक्रोशं श्लक्ष्णमहार्यमन्यैः
BR-05-03-037-025c	अरोगजातीयमुदारवाक्यं दूतं वदन्त्यष्टगुणोपपन्नम्
BR-05-03-037-026a	न विश्वासाज्जातु परस्य गेहं गच्छेन्नरश्चेतयानो विकाले
BR-05-03-037-026c	न चत्वरे निशि तिष्ठेन्निगूढो न राजन्यां योषितं प्रार्थयीत
BR-05-03-037-027a	न निह्नवं सत्रगतस्य गच्छेत्संसृष्टमन्त्रस्य कुसङ्गतस्य
BR-05-03-037-027c	न च ब्रूयान्नाश्वसामि त्वयीति सकारणं व्यपदेशं तु कुर्यात्
BR-05-03-037-028a	घृणी राजा पुंश्चली राजभृत्यः पुत्रो भ्राता विधवा बालपुत्रा
BR-05-03-037-028c	सेनाजीवी चोद्धृतभक्त एव व्यवहारे वै वर्जनीयाः स्युरेते
BR-05-03-037-029a	गुणा दश स्नानशीलं भजन्ते बलं रूपं स्वरवर्णप्रशुद्धिः
BR-05-03-037-029c	स्पर्शश्च गन्धश्च विशुद्धता च श्रीः सौकुमार्यं प्रवराश्च नार्यः
BR-05-03-037-030a	गुणाश्च षण्मितभुक्तं भजन्ते आरोग्यमायुश्च सुखं बलं च
BR-05-03-037-030c	अनाविलं चास्य भवेदपत्यं न चैनमाद्यून इति क्षिपन्ति
BR-05-03-037-031a	अकर्मशीलं च महाशनं च लोकद्विष्टं बहुमायं नृशंसम्
BR-05-03-037-031c	अदेशकालज्ञमनिष्टवेषमेतान्गृहे न प्रतिवासयीत
BR-05-03-037-032a	कदर्यमाक्रोशकमश्रुतं च वराकसम्भूतममान्यमानिनम्
BR-05-03-037-032c	निष्ठूरिणं कृतवैरं कृतघ्नमेतान्भृशार्तोऽपि न जातु याचेत्
BR-05-03-037-033a	सङ्क्लिष्टकर्माणमतिप्रवादं नित्यानृतं चादृढभक्तिकं च
BR-05-03-037-033c	विकृष्टरागं बहुमानिनं चाप्येतान्न सेवेत नराधमान्षट्
BR-05-03-037-034a	सहायबन्धना ह्यर्थाः सहायाश्चार्थबन्धनाः
BR-05-03-037-034c	अन्योन्यबन्धनावेतौ विनान्योन्यं न सिध्यतः
BR-05-03-037-035a	उत्पाद्य पुत्राननृणांश्च कृत्वा वृत्तिं च तेभ्योऽनुविधाय कांचित्
BR-05-03-037-035c	स्थाने कुमारीः प्रतिपाद्य सर्वा अरण्यसंस्थो मुनिवद्बुभूषेत्
BR-05-03-037-036a	हितं यत्सर्वभूतानामात्मनश्च सुखावहम्
BR-05-03-037-036c	तत्कुर्यादीश्वरो ह्येतन्मूलं धर्मार्थसिद्धये
BR-05-03-037-037a	बुद्धिः प्रभावस्तेजश्च सत्त्वमुत्थानमेव च
BR-05-03-037-037c	व्यवसायश्च यस्य स्यात्तस्यावृत्तिभयं कुतः
BR-05-03-037-038a	पश्य दोषान्पाण्डवैर्विग्रहे त्वं यत्र व्यथेरन्नपि देवाः सशक्राः
BR-05-03-037-038c	पुत्रैर्वैरं नित्यमुद्विग्नवासो यशःप्रणाशो द्विषतां च हर्षः
BR-05-03-037-039a	भीष्मस्य कोपस्तव चेन्द्रकल्प द्रोणस्य राज्ञश्च युधिष्ठिरस्य
BR-05-03-037-039c	उत्सादयेल्लोकमिमं प्रवृद्धः श्वेतो ग्रहस्तिर्यगिवापतन्खे
BR-05-03-037-040a	तव पुत्रशतं चैव कर्णः पञ्च च पाण्डवाः
BR-05-03-037-040c	पृथिवीमनुशासेयुरखिलां सागराम्बराम्
BR-05-03-037-041a	धार्तराष्ट्रा वनं राजन्व्याघ्राः पाण्डुसुता मताः
BR-05-03-037-041c	मा वनं छिन्धि सव्याघ्रं मा व्याघ्रान्नीनशो वनात्
BR-05-03-037-042a	न स्याद्वनमृते व्याघ्रान्व्याघ्रा न स्युरृते वनम्
BR-05-03-037-042c	वनं हि रक्ष्यते व्याघ्रैर्व्याघ्रान्रक्षति काननम्
BR-05-03-037-043a	न तथेच्छन्त्यकल्याणाः परेषां वेदितुं गुणान्
BR-05-03-037-043c	यथैषां ज्ञातुमिच्छन्ति नैर्गुण्यं पापचेतसः
BR-05-03-037-044a	अर्थसिद्धिं परामिच्छन्धर्ममेवादितश्चरेत्
BR-05-03-037-044c	न हि धर्मादपैत्यर्थः स्वर्गलोकादिवामृतम्
BR-05-03-037-045a	यस्यात्मा विरतः पापात्कल्याणे च निवेशितः
BR-05-03-037-045c	तेन सर्वमिदं बुद्धं प्रकृतिर्विकृतिश्च या
BR-05-03-037-046a	यो धर्ममर्थं कामं च यथाकालं निषेवते
BR-05-03-037-046c	धर्मार्थकामसंयोगं सोऽमुत्रेह च विन्दति
BR-05-03-037-047a	सन्नियच्छति यो वेगमुत्थितं क्रोधहर्षयोः
BR-05-03-037-047c	स श्रियो भाजनं राजन्यश्चापत्सु न मुह्यति
BR-05-03-037-048a	बलं पञ्चविधं नित्यं पुरुषाणां निबोध मे
BR-05-03-037-048c	यत्तु बाहुबलं नाम कनिष्ठं बलमुच्यते
BR-05-03-037-049a	अमात्यलाभो भद्रं ते द्वितीयं बलमुच्यते
BR-05-03-037-049c	धनलाभस्तृतीयं तु बलमाहुर्जिगीषवः
BR-05-03-037-050a	यत्त्वस्य सहजं राजन्पितृपैतामहं बलम्
BR-05-03-037-050c	अभिजातबलं नाम तच्चतुर्थं बलं स्मृतम्
BR-05-03-037-051a	येन त्वेतानि सर्वाणि सङ्गृहीतानि भारत
BR-05-03-037-051c	यद्बलानां बलं श्रेष्ठं तत्प्रज्ञाबलमुच्यते
BR-05-03-037-052a	महते योऽपकाराय नरस्य प्रभवेन्नरः
BR-05-03-037-052c	तेन वैरं समासज्य दूरस्थोऽस्मीति नाश्वसेत्
BR-05-03-037-053a	स्त्रीषु राजसु सर्पेषु स्वाध्याये शत्रुसेविषु
BR-05-03-037-053c	भोगे चायुषि विश्वासं कः प्राज्ञः कर्तुमर्हति
BR-05-03-037-054a	प्रज्ञाशरेणाभिहतस्य जन्तोश्चिकित्सकाः सन्ति न चौषधानि
BR-05-03-037-054c	न होममन्त्रा न च मङ्गलानि नाथर्वणा नाप्यगदाः सुसिद्धाः
BR-05-03-037-055a	सर्पश्चाग्निश्च सिंहश्च कुलपुत्रश्च भारत
BR-05-03-037-055c	नावज्ञेया मनुष्येण सर्वे ते ह्यतितेजसः
BR-05-03-037-056a	अग्निस्तेजो महल्लोके गूढस्तिष्ठति दारुषु
BR-05-03-037-056c	न चोपयुङ्क्ते तद्दारु यावन्नो दीप्यते परैः
BR-05-03-037-057a	स एव खलु दारुभ्यो यदा निर्मथ्य दीप्यते
BR-05-03-037-057c	तदा तच्च वनं चान्यन्निर्दहत्याशु तेजसा
BR-05-03-037-058a	एवमेव कुले जाताः पावकोपमतेजसः
BR-05-03-037-058c	क्षमावन्तो निराकाराः काष्ठेऽग्निरिव शेरते
BR-05-03-037-059a	लताधर्मा त्वं सपुत्रः शालाः पाण्डुसुता मताः
BR-05-03-037-059c	न लता वर्धते जातु महाद्रुममनाश्रिता
BR-05-03-037-060a	वनं राजंस्त्वं सपुत्रोऽम्बिकेय सिंहान्वने पाण्डवांस्तात विद्धि
BR-05-03-037-060c	सिंहैर्विहीनं हि वनं विनश्येत्सिंहा विनश्येयुरृते वनेन
