BR-05-02-029-001	वासुदेव उवाच
BR-05-02-029-001a	अविनाशं सञ्जय पाण्डवानामिच्छाम्यहं भूतिमेषां प्रियं च
BR-05-02-029-001c	तथा राज्ञो धृतराष्ट्रस्य सूत सदाशंसे बहुपुत्रस्य वृद्धिम्
BR-05-02-029-002a	कामो हि मे सञ्जय नित्यमेव नान्यद्ब्रूयां तान्प्रति शाम्यतेति
BR-05-02-029-002c	राज्ञश्च हि प्रियमेतच्छृणोमि मन्ये चैतत्पाण्डवानां समर्थम्
BR-05-02-029-003a	सुदुष्करश्चात्र शमो हि नूनं प्रदर्शितः सञ्जय पाण्डवेन
BR-05-02-029-003c	यस्मिन्गृद्धो धृतराष्ट्रः सपुत्रः कस्मादेषां कलहो नात्र मूर्च्छेत्
BR-05-02-029-004a	तत्त्वं धर्मं विचरन्सञ्जयेह मत्तश्च जानासि युधिष्ठिराच्च
BR-05-02-029-004c	अथो कस्मात्सञ्जय पाण्डवस्य उत्साहिनः पूरयतः स्वकर्म
BR-05-02-029-004e	यथाख्यातमावसतः कुटुम्बं पुराकल्पात्साधु विलोपमात्थ
BR-05-02-029-005a	अस्मिन्विधौ वर्तमाने यथावदुच्चावचा मतयो ब्राह्मणानाम्
BR-05-02-029-005c	कर्मणाहुः सिद्धिमेके परत्र हित्वा कर्म विद्यया सिद्धिमेके
BR-05-02-029-005e	नाभुञ्जानो भक्ष्यभोज्यस्य तृप्येद्विद्वानपीह विदितं ब्राह्मणानाम्
BR-05-02-029-006a	या वै विद्याः साधयन्तीह कर्म तासां फलं विद्यते नेतरासाम्
BR-05-02-029-006c	तत्रेह वै दृष्टफलं तु कर्म पीत्वोदकं शाम्यति तृष्णयार्तः
BR-05-02-029-007a	सोऽयं विधिर्विहितः कर्मणैव तद्वर्तते सञ्जय तत्र कर्म
BR-05-02-029-007c	तत्र योऽन्यत्कर्मणः साधु मन्येन्मोघं तस्य लपितं दुर्बलस्य
BR-05-02-029-008a	कर्मणामी भान्ति देवाः परत्र कर्मणैवेह प्लवते मातरिश्वा
BR-05-02-029-008c	अहोरात्रे विदधत्कर्मणैव अतन्द्रितो नित्यमुदेति सूर्यः
BR-05-02-029-009a	मासार्धमासानथ नक्षत्रयोगानतन्द्रितश्चन्द्रमा अभ्युपैति
BR-05-02-029-009c	अतन्द्रितो दहते जातवेदाः समिध्यमानः कर्म कुर्वन्प्रजाभ्यः
BR-05-02-029-010a	अतन्द्रिता भारमिमं महान्तं बिभर्ति देवी पृथिवी बलेन
BR-05-02-029-010c	अतन्द्रिताः शीघ्रमपो वहन्ति सन्तर्पयन्त्यः सर्वभूतानि नद्यः
BR-05-02-029-011a	अतन्द्रितो वर्षति भूरितेजाः सन्नादयन्नन्तरिक्षं दिवं च
BR-05-02-029-011c	अतन्द्रितो ब्रह्मचर्यं चचार श्रेष्ठत्वमिच्छन्बलभिद्देवतानाम्
BR-05-02-029-012a	हित्वा सुखं मनसश्च प्रियाणि तेन शक्रः कर्मणा श्रैष्ठ्यमाप
BR-05-02-029-012c	सत्यं धर्मं पालयन्नप्रमत्तो दमं तितिक्षां समतां प्रियं च
BR-05-02-029-012e	एतानि सर्वाण्युपसेवमानो देवराज्यं मघवान्प्राप मुख्यम्
BR-05-02-029-013a	बृहस्पतिर्ब्रह्मचर्यं चचार समाहितः संशितात्मा यथावत्
BR-05-02-029-013c	हित्वा सुखं प्रतिरुध्येन्द्रियाणि तेन देवानामगमद्गौरवं सः
BR-05-02-029-014a	नक्षत्राणि कर्मणामुत्र भान्ति रुद्रादित्या वसवोऽथापि विश्वे
BR-05-02-029-014c	यमो राजा वैश्रवणः कुबेरो गन्धर्वयक्षाप्सरसश्च शुभ्राः
BR-05-02-029-014e	ब्रह्मचर्यं वेदविद्याः क्रियाश्च निषेवमाणा मुनयोऽमुत्र भान्ति
BR-05-02-029-015a	जानन्निमं सर्वलोकस्य धर्मं ब्राह्मणानां क्षत्रियाणां विशां च
BR-05-02-029-015c	स कस्मात्त्वं जानतां ज्ञानवान्सन्व्यायच्छसे सञ्जय कौरवार्थे
BR-05-02-029-016a	आम्नायेषु नित्यसंयोगमस्य तथाश्वमेधे राजसूये च विद्धि
BR-05-02-029-016c	संयुज्यते धनुषा वर्मणा च हस्तत्राणै रथशस्त्रैश्च भूयः
BR-05-02-029-017a	ते चेदिमे कौरवाणामुपायमधिगच्छेयुरवधेनैव पार्थाः
BR-05-02-029-017c	धर्मत्राणं पुण्यमेषां कृतं स्यादार्ये वृत्ते भीमसेनं निगृह्य
BR-05-02-029-018a	ते चेत्पित्र्ये कर्मणि वर्तमाना आपद्येरन्दिष्टवशेन मृत्युम्
BR-05-02-029-018c	यथाशक्त्या पूरयन्तः स्वकर्म तदप्येषां निधनं स्यात्प्रशस्तम्
BR-05-02-029-019a	उताहो त्वं मन्यसे सर्वमेव राज्ञां युद्धे वर्तते धर्मतन्त्रम्
BR-05-02-029-019c	अयुद्धे वा वर्तते धर्मतन्त्रं तथैव ते वाचमिमां शृणोमि
BR-05-02-029-020a	चातुर्वर्ण्यस्य प्रथमं विभागमवेक्ष्य त्वं सञ्जय स्वं च कर्म
BR-05-02-029-020c	निशम्याथो पाण्डवानां स्वकर्म प्रशंस वा निन्द वा या मतिस्ते
BR-05-02-029-021a	अधीयीत ब्राह्मणोऽथो यजेत दद्यादियात्तीर्थमुख्यानि चैव
BR-05-02-029-021c	अध्यापयेद्याजयेच्चापि याज्यान्प्रतिग्रहान्वा विदितान्प्रतीच्छेत्
BR-05-02-029-022a	तथा राजन्यो रक्षणं वै प्रजानां कृत्वा धर्मेणाप्रमत्तोऽथ दत्त्वा
BR-05-02-029-022c	यज्ञैरिष्ट्वा सर्ववेदानधीत्य दारान्कृत्वा पुण्यकृदावसेद्गृहान्
BR-05-02-029-023a	वैश्योऽधीत्य कृषिगोरक्षपण्यैर्वित्तं चिन्वन्पालयन्नप्रमत्तः
BR-05-02-029-023c	प्रियं कुर्वन्ब्राह्मणक्षत्रियाणां धर्मशीलः पुण्यकृदावसेद्गृहान्
BR-05-02-029-024a	परिचर्या वन्दनं ब्राह्मणानां नाधीयीत प्रतिषिद्धोऽस्य यज्ञः
BR-05-02-029-024c	नित्योत्थितो भूतयेऽतन्द्रितः स्यादेष स्मृतः शूद्रधर्मः पुराणः
BR-05-02-029-025a	एतान्राजा पालयन्नप्रमत्तो नियोजयन्सर्ववर्णान्स्वधर्मे
BR-05-02-029-025c	अकामात्मा समवृत्तिः प्रजासु नाधार्मिकाननुरुध्येत कामान्
BR-05-02-029-026a	श्रेयांस्तस्माद्यदि विद्येत कश्चिदभिज्ञातः सर्वधर्मोपपन्नः
BR-05-02-029-026c	स तं दुष्टमनुशिष्यात्प्रजानन्न चेद्गृध्येदिति तस्मिन्न साधु
BR-05-02-029-027a	यदा गृध्येत्परभूमिं नृशंसो विधिप्रकोपाद्बलमाददानः
BR-05-02-029-027c	ततो राज्ञां भविता युद्धमेतत्तत्र जातं वर्म शस्त्रं धनुश्च
BR-05-02-029-027e	इन्द्रेणेदं दस्युवधाय कर्म उत्पादितं वर्म शस्त्रं धनुश्च
BR-05-02-029-028a	स्तेनो हरेद्यत्र धनं ह्यदृष्टः प्रसह्य वा यत्र हरेत दृष्टः
BR-05-02-029-028c	उभौ गर्ह्यौ भवतः सञ्जयैतौ किं वै पृथक्त्वं धृतराष्ट्रस्य पुत्रे
BR-05-02-029-028e	योऽयं लोभान्मन्यते धर्ममेतं यमिच्छते मन्युवशानुगामी
BR-05-02-029-029a	भागः पुनः पाण्डवानां निविष्टस्तं नोऽकस्मादाददीरन्परे वै
BR-05-02-029-029c	अस्मिन्पदे युध्यतां नो वधोऽपि श्लाघ्यः पित्र्यः परराज्याद्विशिष्टः
BR-05-02-029-029e	एतान्धर्मान्कौरवाणां पुराणानाचक्षीथाः सञ्जय राज्यमध्ये
BR-05-02-029-030a	ये ते मन्दा मृत्युवशाभिपन्नाः समानीता धार्तराष्ट्रेण मूढाः
BR-05-02-029-030c	इदं पुनः कर्म पापीय एव सभामध्ये पश्य वृत्तं कुरूणाम्
BR-05-02-029-031a	प्रियां भार्यां द्रौपदीं पाण्डवानां यशस्विनीं शीलवृत्तोपपन्नाम्
BR-05-02-029-031c	यदुपेक्षन्त कुरवो भीष्ममुख्याः कामानुगेनोपरुद्धां रुदन्तीम्
BR-05-02-029-032a	तं चेत्तदा ते सकुमारवृद्धा अवारयिष्यन्कुरवः समेताः
BR-05-02-029-032c	मम प्रियं धृतराष्ट्रोऽकरिष्यत्पुत्राणां च कृतमस्याभविष्यत्
BR-05-02-029-033a	दुःशासनः प्रातिलोम्यान्निनाय सभामध्ये श्वशुराणां च कृष्णाम्
BR-05-02-029-033c	सा तत्र नीता करुणान्यवोचन्नान्यं क्षत्तुर्नाथमदृष्ट कञ्चित्
BR-05-02-029-034a	कार्पण्यादेव सहितास्तत्र राज्ञो नाशक्नुवन्प्रतिवक्तुं सभायाम्
BR-05-02-029-034c	एकः क्षत्ता धर्म्यमर्थं ब्रुवाणो धर्मं बुद्ध्वा प्रत्युवाचाल्पबुद्धिम्
BR-05-02-029-035a	अनुक्त्वा त्वं धर्ममेवं सभायामथेच्छसे पाण्डवस्योपदेष्टुम्
BR-05-02-029-035c	कृष्णा त्वेतत्कर्म चकार शुद्धं सुदुष्करं तद्धि सभां समेत्य
BR-05-02-029-035e	येन कृच्छ्रात्पाण्डवानुज्जहार तथात्मानं नौरिव सागरौघात्
BR-05-02-029-036a	यत्राब्रवीत्सूतपुत्रः सभायां कृष्णां स्थितां श्वशुराणां समीपे
BR-05-02-029-036c	न ते गतिर्विद्यते याज्ञसेनि प्रपद्येदानीं धार्तराष्ट्रस्य वेश्म
BR-05-02-029-036e	पराजितास्ते पतयो न सन्ति पतिं चान्यं भामिनि त्वं वृणीष्व
BR-05-02-029-037a	यो बीभत्सोर्हृदये प्रौढ आसीदस्थिप्रच्छिन्मर्मघाती सुघोरः
BR-05-02-029-037c	कर्णाच्छरो वाङ्मयस्तिग्मतेजाः प्रतिष्ठितो हृदये फल्गुनस्य
BR-05-02-029-038a	कृष्णाजिनानि परिधित्समानान्दुःशासनः कटुकान्यभ्यभाषत्
BR-05-02-029-038c	एते सर्वे षण्ढतिला विनष्टाः क्षयं गता नरकं दीर्घकालम्
BR-05-02-029-039a	गान्धारराजः शकुनिर्निकृत्या यदब्रवीद्द्यूतकाले स पार्थान्
BR-05-02-029-039c	पराजितो नकुलः किं तवास्ति कृष्णया त्वं दीव्य वै याज्ञसेन्या
BR-05-02-029-040a	जानासि त्वं सञ्जय सर्वमेतद्द्यूतेऽवाच्यं वाक्यमेवं यथोक्तम्
BR-05-02-029-040c	स्वयं त्वहं प्रार्थये तत्र गन्तुं समाधातुं कार्यमेतद्विपन्नम्
BR-05-02-029-041a	अहापयित्वा यदि पाण्डवार्थं शमं कुरूणामथ चेच्चरेयम्
BR-05-02-029-041c	पुण्यं च मे स्याच्चरितं महोदयं मुच्येरंश्च कुरवो मृत्युपाशात्
BR-05-02-029-042a	अपि वाचं भाषमाणस्य काव्यां धर्मारामामर्थवतीमहिंस्राम्
BR-05-02-029-042c	अवेक्षेरन्धार्तराष्ट्राः समक्षं मां च प्राप्तं कुरवः पूजयेयुः
BR-05-02-029-043a	अतोऽन्यथा रथिना फल्गुनेन भीमेन चैवाहवदंशितेन
BR-05-02-029-043c	परासिक्तान्धार्तराष्ट्रांस्तु विद्धि प्रदह्यमानान्कर्मणा स्वेन मन्दान्
BR-05-02-029-044a	पराजितान्पाण्डवेयांस्तु वाचो रौद्ररूपा भाषते धार्तराष्ट्रः
BR-05-02-029-044c	गदाहस्तो भीमसेनोऽप्रमत्तो दुर्योधनं स्मारयित्वा हि काले
BR-05-02-029-045a	सुयोधनो मन्युमयो महाद्रुमः स्कन्धः कर्णः शकुनिस्तस्य शाखाः
BR-05-02-029-045c	दुःशासनः पुष्पफले समृद्धे मूलं राजा धृतराष्ट्रोऽमनीषी
BR-05-02-029-046a	युधिष्ठिरो धर्ममयो महाद्रुमः स्कन्धोऽर्जुनो भीमसेनोऽस्य शाखाः
BR-05-02-029-046c	माद्रीपुत्रौ पुष्पफले समृद्धे मूलं त्वहं ब्रह्म च ब्राह्मणाश्च
BR-05-02-029-047a	वनं राजा धृतराष्ट्रः सपुत्रो व्याघ्रा वने सञ्जय पाण्डवेयाः
BR-05-02-029-047c	मा वनं छिन्धि सव्याघ्रं मा व्याघ्रान्नीनशो वनात्
BR-05-02-029-048a	निर्वनो वध्यते व्याघ्रो निर्व्याघ्रं छिद्यते वनम्
BR-05-02-029-048c	तस्माद्व्याघ्रो वनं रक्षेद्वनं व्याघ्रं च पालयेत्
BR-05-02-029-049a	लताधर्मा धार्तराष्ट्राः शालाः सञ्जय पाण्डवाः
BR-05-02-029-049c	न लता वर्धते जातु अनाश्रित्य महाद्रुमम्
BR-05-02-029-050a	स्थिताः शुश्रूषितुं पार्थाः स्थिता योद्धुमरिन्दमाः
BR-05-02-029-050c	यत्कृत्यं धृतराष्ट्रस्य तत्करोतु नराधिपः
BR-05-02-029-051a	स्थिताः शमे महात्मानः पाण्डवा धर्मचारिणः
BR-05-02-029-051c	योधाः समृद्धास्तद्विद्वन्नाचक्षीथा यथातथम्
