001	वासुदेव उवाच
001a	अविनाशं सञ्जय पाण्डवानामिच्छाम्यहं भूतिमेषां प्रियं च
001c	तथा राज्ञो धृतराष्ट्रस्य सूत सदाशंसे बहुपुत्रस्य वृद्धिम्
002a	कामो हि मे सञ्जय नित्यमेव नान्यद्ब्रूयां तान्प्रति शाम्यतेति
002c	राज्ञश्च हि प्रियमेतच्छृणोमि मन्ये चैतत्पाण्डवानां समर्थम्
003a	सुदुष्करश्चात्र शमो हि नूनं प्रदर्शितः सञ्जय पाण्डवेन
003c	यस्मिन्गृद्धो धृतराष्ट्रः सपुत्रः कस्मादेषां कलहो नात्र मूर्च्छेत्
004a	तत्त्वं धर्मं विचरन्सञ्जयेह मत्तश्च जानासि युधिष्ठिराच्च
004c	अथो कस्मात्सञ्जय पाण्डवस्य उत्साहिनः पूरयतः स्वकर्म
004e	यथाख्यातमावसतः कुटुम्बं पुराकल्पात्साधु विलोपमात्थ
005a	अस्मिन्विधौ वर्तमाने यथावदुच्चावचा मतयो ब्राह्मणानाम्
005c	कर्मणाहुः सिद्धिमेके परत्र हित्वा कर्म विद्यया सिद्धिमेके
005e	नाभुञ्जानो भक्ष्यभोज्यस्य तृप्येद्विद्वानपीह विदितं ब्राह्मणानाम्
006a	या वै विद्याः साधयन्तीह कर्म तासां फलं विद्यते नेतरासाम्
006c	तत्रेह वै दृष्टफलं तु कर्म पीत्वोदकं शाम्यति तृष्णयार्तः
007a	सोऽयं विधिर्विहितः कर्मणैव तद्वर्तते सञ्जय तत्र कर्म
007c	तत्र योऽन्यत्कर्मणः साधु मन्येन्मोघं तस्य लपितं दुर्बलस्य
008a	कर्मणामी भान्ति देवाः परत्र कर्मणैवेह प्लवते मातरिश्वा
008c	अहोरात्रे विदधत्कर्मणैव अतन्द्रितो नित्यमुदेति सूर्यः
009a	मासार्धमासानथ नक्षत्रयोगानतन्द्रितश्चन्द्रमा अभ्युपैति
009c	अतन्द्रितो दहते जातवेदाः समिध्यमानः कर्म कुर्वन्प्रजाभ्यः
010a	अतन्द्रिता भारमिमं महान्तं बिभर्ति देवी पृथिवी बलेन
010c	अतन्द्रिताः शीघ्रमपो वहन्ति सन्तर्पयन्त्यः सर्वभूतानि नद्यः
011a	अतन्द्रितो वर्षति भूरितेजाः सन्नादयन्नन्तरिक्षं दिवं च
011c	अतन्द्रितो ब्रह्मचर्यं चचार श्रेष्ठत्वमिच्छन्बलभिद्देवतानाम्
012a	हित्वा सुखं मनसश्च प्रियाणि तेन शक्रः कर्मणा श्रैष्ठ्यमाप
012c	सत्यं धर्मं पालयन्नप्रमत्तो दमं तितिक्षां समतां प्रियं च
012e	एतानि सर्वाण्युपसेवमानो देवराज्यं मघवान्प्राप मुख्यम्
013a	बृहस्पतिर्ब्रह्मचर्यं चचार समाहितः संशितात्मा यथावत्
013c	हित्वा सुखं प्रतिरुध्येन्द्रियाणि तेन देवानामगमद्गौरवं सः
014a	नक्षत्राणि कर्मणामुत्र भान्ति रुद्रादित्या वसवोऽथापि विश्वे
014c	यमो राजा वैश्रवणः कुबेरो गन्धर्वयक्षाप्सरसश्च शुभ्राः
014e	ब्रह्मचर्यं वेदविद्याः क्रियाश्च निषेवमाणा मुनयोऽमुत्र भान्ति
015a	जानन्निमं सर्वलोकस्य धर्मं ब्राह्मणानां क्षत्रियाणां विशां च
015c	स कस्मात्त्वं जानतां ज्ञानवान्सन्व्यायच्छसे सञ्जय कौरवार्थे
016a	आम्नायेषु नित्यसंयोगमस्य तथाश्वमेधे राजसूये च विद्धि
016c	संयुज्यते धनुषा वर्मणा च हस्तत्राणै रथशस्त्रैश्च भूयः
017a	ते चेदिमे कौरवाणामुपायमधिगच्छेयुरवधेनैव पार्थाः
017c	धर्मत्राणं पुण्यमेषां कृतं स्यादार्ये वृत्ते भीमसेनं निगृह्य
018a	ते चेत्पित्र्ये कर्मणि वर्तमाना आपद्येरन्दिष्टवशेन मृत्युम्
018c	यथाशक्त्या पूरयन्तः स्वकर्म तदप्येषां निधनं स्यात्प्रशस्तम्
019a	उताहो त्वं मन्यसे सर्वमेव राज्ञां युद्धे वर्तते धर्मतन्त्रम्
019c	अयुद्धे वा वर्तते धर्मतन्त्रं तथैव ते वाचमिमां शृणोमि
020a	चातुर्वर्ण्यस्य प्रथमं विभागमवेक्ष्य त्वं सञ्जय स्वं च कर्म
020c	निशम्याथो पाण्डवानां स्वकर्म प्रशंस वा निन्द वा या मतिस्ते
021a	अधीयीत ब्राह्मणोऽथो यजेत दद्यादियात्तीर्थमुख्यानि चैव
021c	अध्यापयेद्याजयेच्चापि याज्यान्प्रतिग्रहान्वा विदितान्प्रतीच्छेत्
022a	तथा राजन्यो रक्षणं वै प्रजानां कृत्वा धर्मेणाप्रमत्तोऽथ दत्त्वा
022c	यज्ञैरिष्ट्वा सर्ववेदानधीत्य दारान्कृत्वा पुण्यकृदावसेद्गृहान्
023a	वैश्योऽधीत्य कृषिगोरक्षपण्यैर्वित्तं चिन्वन्पालयन्नप्रमत्तः
023c	प्रियं कुर्वन्ब्राह्मणक्षत्रियाणां धर्मशीलः पुण्यकृदावसेद्गृहान्
024a	परिचर्या वन्दनं ब्राह्मणानां नाधीयीत प्रतिषिद्धोऽस्य यज्ञः
024c	नित्योत्थितो भूतयेऽतन्द्रितः स्यादेष स्मृतः शूद्रधर्मः पुराणः
025a	एतान्राजा पालयन्नप्रमत्तो नियोजयन्सर्ववर्णान्स्वधर्मे
025c	अकामात्मा समवृत्तिः प्रजासु नाधार्मिकाननुरुध्येत कामान्
026a	श्रेयांस्तस्माद्यदि विद्येत कश्चिदभिज्ञातः सर्वधर्मोपपन्नः
026c	स तं दुष्टमनुशिष्यात्प्रजानन्न चेद्गृध्येदिति तस्मिन्न साधु
027a	यदा गृध्येत्परभूमिं नृशंसो विधिप्रकोपाद्बलमाददानः
027c	ततो राज्ञां भविता युद्धमेतत्तत्र जातं वर्म शस्त्रं धनुश्च
027e	इन्द्रेणेदं दस्युवधाय कर्म उत्पादितं वर्म शस्त्रं धनुश्च
028a	स्तेनो हरेद्यत्र धनं ह्यदृष्टः प्रसह्य वा यत्र हरेत दृष्टः
028c	उभौ गर्ह्यौ भवतः सञ्जयैतौ किं वै पृथक्त्वं धृतराष्ट्रस्य पुत्रे
028e	योऽयं लोभान्मन्यते धर्ममेतं यमिच्छते मन्युवशानुगामी
029a	भागः पुनः पाण्डवानां निविष्टस्तं नोऽकस्मादाददीरन्परे वै
029c	अस्मिन्पदे युध्यतां नो वधोऽपि श्लाघ्यः पित्र्यः परराज्याद्विशिष्टः
029e	एतान्धर्मान्कौरवाणां पुराणानाचक्षीथाः सञ्जय राज्यमध्ये
030a	ये ते मन्दा मृत्युवशाभिपन्नाः समानीता धार्तराष्ट्रेण मूढाः
030c	इदं पुनः कर्म पापीय एव सभामध्ये पश्य वृत्तं कुरूणाम्
031a	प्रियां भार्यां द्रौपदीं पाण्डवानां यशस्विनीं शीलवृत्तोपपन्नाम्
031c	यदुपेक्षन्त कुरवो भीष्ममुख्याः कामानुगेनोपरुद्धां रुदन्तीम्
032a	तं चेत्तदा ते सकुमारवृद्धा अवारयिष्यन्कुरवः समेताः
032c	मम प्रियं धृतराष्ट्रोऽकरिष्यत्पुत्राणां च कृतमस्याभविष्यत्
033a	दुःशासनः प्रातिलोम्यान्निनाय सभामध्ये श्वशुराणां च कृष्णाम्
033c	सा तत्र नीता करुणान्यवोचन्नान्यं क्षत्तुर्नाथमदृष्ट कञ्चित्
034a	कार्पण्यादेव सहितास्तत्र राज्ञो नाशक्नुवन्प्रतिवक्तुं सभायाम्
034c	एकः क्षत्ता धर्म्यमर्थं ब्रुवाणो धर्मं बुद्ध्वा प्रत्युवाचाल्पबुद्धिम्
035a	अनुक्त्वा त्वं धर्ममेवं सभायामथेच्छसे पाण्डवस्योपदेष्टुम्
035c	कृष्णा त्वेतत्कर्म चकार शुद्धं सुदुष्करं तद्धि सभां समेत्य
035e	येन कृच्छ्रात्पाण्डवानुज्जहार तथात्मानं नौरिव सागरौघात्
036a	यत्राब्रवीत्सूतपुत्रः सभायां कृष्णां स्थितां श्वशुराणां समीपे
036c	न ते गतिर्विद्यते याज्ञसेनि प्रपद्येदानीं धार्तराष्ट्रस्य वेश्म
036e	पराजितास्ते पतयो न सन्ति पतिं चान्यं भामिनि त्वं वृणीष्व
037a	यो बीभत्सोर्हृदये प्रौढ आसीदस्थिप्रच्छिन्मर्मघाती सुघोरः
037c	कर्णाच्छरो वाङ्मयस्तिग्मतेजाः प्रतिष्ठितो हृदये फल्गुनस्य
038a	कृष्णाजिनानि परिधित्समानान्दुःशासनः कटुकान्यभ्यभाषत्
038c	एते सर्वे षण्ढतिला विनष्टाः क्षयं गता नरकं दीर्घकालम्
039a	गान्धारराजः शकुनिर्निकृत्या यदब्रवीद्द्यूतकाले स पार्थान्
039c	पराजितो नकुलः किं तवास्ति कृष्णया त्वं दीव्य वै याज्ञसेन्या
040a	जानासि त्वं सञ्जय सर्वमेतद्द्यूतेऽवाच्यं वाक्यमेवं यथोक्तम्
040c	स्वयं त्वहं प्रार्थये तत्र गन्तुं समाधातुं कार्यमेतद्विपन्नम्
041a	अहापयित्वा यदि पाण्डवार्थं शमं कुरूणामथ चेच्चरेयम्
041c	पुण्यं च मे स्याच्चरितं महोदयं मुच्येरंश्च कुरवो मृत्युपाशात्
042a	अपि वाचं भाषमाणस्य काव्यां धर्मारामामर्थवतीमहिंस्राम्
042c	अवेक्षेरन्धार्तराष्ट्राः समक्षं मां च प्राप्तं कुरवः पूजयेयुः
043a	अतोऽन्यथा रथिना फल्गुनेन भीमेन चैवाहवदंशितेन
043c	परासिक्तान्धार्तराष्ट्रांस्तु विद्धि प्रदह्यमानान्कर्मणा स्वेन मन्दान्
044a	पराजितान्पाण्डवेयांस्तु वाचो रौद्ररूपा भाषते धार्तराष्ट्रः
044c	गदाहस्तो भीमसेनोऽप्रमत्तो दुर्योधनं स्मारयित्वा हि काले
045a	सुयोधनो मन्युमयो महाद्रुमः स्कन्धः कर्णः शकुनिस्तस्य शाखाः
045c	दुःशासनः पुष्पफले समृद्धे मूलं राजा धृतराष्ट्रोऽमनीषी
046a	युधिष्ठिरो धर्ममयो महाद्रुमः स्कन्धोऽर्जुनो भीमसेनोऽस्य शाखाः
046c	माद्रीपुत्रौ पुष्पफले समृद्धे मूलं त्वहं ब्रह्म च ब्राह्मणाश्च
047a	वनं राजा धृतराष्ट्रः सपुत्रो व्याघ्रा वने सञ्जय पाण्डवेयाः
047c	मा वनं छिन्धि सव्याघ्रं मा व्याघ्रान्नीनशो वनात्
048a	निर्वनो वध्यते व्याघ्रो निर्व्याघ्रं छिद्यते वनम्
048c	तस्माद्व्याघ्रो वनं रक्षेद्वनं व्याघ्रं च पालयेत्
049a	लताधर्मा धार्तराष्ट्राः शालाः सञ्जय पाण्डवाः
049c	न लता वर्धते जातु अनाश्रित्य महाद्रुमम्
050a	स्थिताः शुश्रूषितुं पार्थाः स्थिता योद्धुमरिन्दमाः
050c	यत्कृत्यं धृतराष्ट्रस्य तत्करोतु नराधिपः
051a	स्थिताः शमे महात्मानः पाण्डवा धर्मचारिणः
051c	योधाः समृद्धास्तद्विद्वन्नाचक्षीथा यथातथम्
