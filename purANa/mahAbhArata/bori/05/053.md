001	सञ्जय उवाच
001a	एवमेतन्महाराज यथा वदसि भारत
001c	युद्धे विनाशः क्षत्रस्य गाण्डीवेन प्रदृश्यते
002a	इदं तु नाभिजानामि तव धीरस्य नित्यशः
002c	यत्पुत्रवशमागच्छेः सत्त्वज्ञः सव्यसाचिनः
003a	नैष कालो महाराज तव शश्वत्कृतागसः
003c	त्वया ह्येवादितः पार्था निकृता भरतर्षभ
004a	पिता श्रेष्ठः सुहृद्यश्च सम्यक्प्रणिहितात्मवान्
004c	आस्थेयं हि हितं तेन न द्रोग्धा गुरुरुच्यते
005a	इदं जितमिदं लब्धमिति श्रुत्वा पराजितान्
005c	द्यूतकाले महाराज स्मयसे स्म कुमारवत्
006a	परुषाण्युच्यमानान्स्म पुरा पार्थानुपेक्षसे
006c	कृत्स्नं राज्यं जयन्तीति प्रपातं नानुपश्यसि
007a	पित्र्यं राज्यं महाराज कुरवस्ते सजाङ्गलाः
007c	अथ वीरैर्जितां भूमिमखिलां प्रत्यपद्यथाः
008a	बाहुवीर्यार्जिता भूमिस्तव पार्थैर्निवेदिता
008c	मयेदं कृतमित्येव मन्यसे राजसत्तम
009a	ग्रस्तान्गन्धर्वराजेन मज्जतो ह्यप्लवेऽम्भसि
009c	आनिनाय पुनः पार्थः पुत्रांस्ते राजसत्तम
010a	कुमारवच्च स्मयसे द्यूते विनिकृतेषु यत्
010c	पाण्डवेषु वनं राजन्प्रव्रजत्सु पुनः पुनः
011a	प्रवर्षतः शरव्रातानर्जुनस्य शितान्बहून्
011c	अप्यर्णवा विशुष्येयुः किं पुनर्मांसयोनयः
012a	अस्यतां फल्गुनः श्रेष्ठो गाण्डीवं धनुषां वरम्
012c	केशवः सर्वभूतानां चक्राणां च सुदर्शनम्
013a	वानरो रोचमानश्च केतुः केतुमतां वरः
013c	एवमेतानि सरथो वहञ्श्वेतहयो रणे
013e	क्षपयिष्यति नो राजन्कालचक्रमिवोद्यतम्
014a	तस्याद्य वसुधा राजन्निखिला भरतर्षभ
014c	यस्य भीमार्जुनौ योधौ स राजा राजसत्तम
015a	तथा भीमहतप्रायां मज्जन्तीं तव वाहिनीम्
015c	दुर्योधनमुखा दृष्ट्वा क्षयं यास्यन्ति कौरवाः
016a	न हि भीमभयाद्भीता लप्स्यन्ते विजयं विभो
016c	तव पुत्रा महाराज राजानश्चानुसारिणः
017a	मत्स्यास्त्वामद्य नार्चन्ति पाञ्चालाश्च सकेकयाः
017c	शाल्वेयाः शूरसेनाश्च सर्वे त्वामवजानते
017e	पार्थं ह्येते गताः सर्वे वीर्यज्ञास्तस्य धीमतः
018a	अनर्हानेव तु वधे धर्मयुक्तान्विकर्मणा
018c	सर्वोपायैर्नियन्तव्यः सानुगः पापपूरुषः
018e	तव पुत्रो महाराज नात्र शोचितुमर्हसि
019a	द्यूतकाले मया चोक्तं विदुरेण च धीमता
019c	यदिदं ते विलपितं पाण्डवान्प्रति भारत
019e	अनीशेनेव राजेन्द्र सर्वमेतन्निरर्थकम्
