001  	विदुरोवाच ||
001a	अथैतस्यामवस्थायां पौरुषं हातुमिच्छसि |
001c	निहीनसेवितं मार्गं गमिष्यस्यचिरादिव ||
002a	यो हि तेजो यथाशक्ति न दर्शयति विक्रमात् |
002c	क्षत्रियो जीविताकाङ्क्षी स्तेन इत्येव तं विदुः ||
003a	अर्थवन्त्युपपन्नानि वाक्यानि गुणवन्ति च |
003c	नैव संप्राप्नुवन्ति त्वां मुमूर्षुमिव भेषजम् ||
004a	सन्ति वै सिन्धुराजस्य संतुष्टा बहवो जनाः |
004c	दौर्बल्यादासते मूढा व्यसनौघप्रतीक्षिणः ||
005a	सहायोपचयं कृत्वा व्यवसाय्य ततस्ततः |
005c	अनुदुष्येयुरपरे पश्यन्तस्तव पौरुषम् ||
006a	तैः कृत्वा सह संघातं गिरिदुर्गालयांश्चर |
006c	काले व्यसनमाकाङ्क्षन्नैवायमजरामरः ||
007a	सञ्जयो नामतश्च त्वं न च पश्यामि तत्त्वयि |
007c	अन्वर्थनामा भव मे पुत्र मा व्यर्थनामकः ||
008a	सम्यग्दृष्टिर्महाप्राज्ञो बालं त्वां ब्राह्मणोऽब्रवीत् |
008c	अयं प्राप्य महत्कृच्छ्रं पुनर्वृद्धिं गमिष्यति ||
009a	तस्य स्मरन्ती वचनमाशंसे विजयं तव |
009c	तस्मात्तात ब्रवीमि त्वां वक्ष्यामि च पुनः पुनः ||
010a	यस्य ह्यर्थाभिनिर्वृत्तौ भवन्त्याप्यायिताः परे |
010c	तस्यार्थसिद्धिर्नियता नयेष्वर्थानुसारिणः ||
011a	समृद्धिरसमृद्धिर्वा पूर्वेषां मम सञ्जय |
011c	एवं विद्वान्युद्धमना भव मा प्रत्युपाहर ||
012a	नातः पापीयसीं काञ्चिदवस्थां शम्बरोऽब्रवीत् |
012c	यत्र नैवाद्य न प्रातर्भोजनं प्रतिदृश्यते ||
013a	पतिपुत्रवधादेतत्परमं दुःखमब्रवीत् |
013c	दारिद्र्यमिति यत्प्रोक्तं पर्यायमरणं हि तत् ||
014a	अहं महाकुले जाता ह्रदाद्ध्रदमिवागता |
014c	ईश्वरी सर्वकल्याणैर्भर्त्रा परमपूजिता ||
015a	महार्हमाल्याभरणां सुमृष्टाम्बरवाससम् |
015c	पुरा दृष्ट्वा सुहृद्वर्गो मामपश्यत्सुदुर्गताम् ||
016a	यदा मां चैव भार्यां च द्रष्टासि भृशदुर्बले |
016c	न तदा जीवितेनार्थो भविता तव सञ्जय ||
017a	दासकर्मकरान्भृत्यानाचार्यर्त्विक्पुरोहितान् |
017c	अवृत्त्यास्मान्प्रजहतो दृष्ट्वा किं जीवितेन ते ||
018a	यदि कृत्यं न पश्यामि तवाद्येह यथा पुरा |
018c	श्लाघनीयं यशस्यं च का शान्तिर्हृदयस्य मे ||
019a	नेति चेद्ब्राह्मणान्ब्रूयां दीर्यते हृदयं मम |
019c	न ह्यहं न च मे भर्ता नेति ब्राह्मणमुक्तवान् ||
020a	वयमाश्रयणीयाः स्म नाश्रितारः परस्य च |
020c	सान्यानाश्रित्य जीवन्ती परित्यक्ष्यामि जीवितम् ||
021a	अपारे भव नः पारमप्लवे भव नः प्लवः |
021c	कुरुष्व स्थानमस्थाने मृतान्सञ्जीवयस्व नः ||
022a	सर्वे ते शत्रवः सह्या न चेज्जीवितुमिच्छसि |
022c	अथ चेदीदृशीं वृत्तिं क्लीबामभ्युपपद्यसे ||
023a	निर्विण्णात्मा हतमना मुञ्चैतां पापजीविकाम् |
023c	एकशत्रुवधेनैव शूरो गच्छति विश्रुतिम् ||
024a	इन्द्रो वृत्रवधेनैव महेन्द्रः समपद्यत |
024c	माहेन्द्रं च ग्रहं लेभे लोकानां चेश्वरोऽभवत् ||
025a	नाम विश्राव्य वा संख्ये शत्रूनाहूय दंशितान् |
025c	सेनाग्रं वापि विद्राव्य हत्वा वा पुरुषं वरम् ||
026a	यदैव लभते वीरः सुयुद्धेन महद्यशः |
026c	तदैव प्रव्यथन्तेऽस्य शत्रवो विनमन्ति च ||
027a	त्यक्त्वात्मानं रणे दक्षं शूरं कापुरुषा जनाः |
027c	अवशाः पूरयन्ति स्म सर्वकामसमृद्धिभिः ||
028a	राज्यं वाप्युग्रविभ्रंशं संशयो जीवितस्य वा |
028c	प्रलब्धस्य हि शत्रोर्वै शेषं कुर्वन्ति साधवः ||
029a	स्वर्गद्वारोपमं राज्यमथ वाप्यमृतोपमम् |
029c	रुद्धमेकायने मत्वा पतोल्मुक इवारिषु ||
030a	जहि शत्रून्रणे राजन्स्वधर्ममनुपालय |
030c	मा त्वा पश्येत्सुकृपणं शत्रुः श्रीमान्कदाचन ||
031a	अस्मदीयैश्च शोचद्भिर्नदद्भिश्च परैर्वृतम् |
031c	अपि त्वां नानुपश्येयं दीना दीनमवस्थितम् ||
032a	उष्य सौवीरकन्याभिः श्लाघस्वार्थैर्यथा पुरा |
032c	मा च सैन्धवकन्यानामवसन्नो वशं गमः ||
033a	युवा रूपेण संपन्नो विद्ययाभिजनेन च |
033c	यस्त्वादृशो विकुर्वीत यशस्वी लोकविश्रुतः |
033e 	वोढव्ये धुर्यनडुवन्मन्ये मरणमेव तत् ||
034a	यदि त्वामनुपश्यामि परस्य प्रियवादिनम् |
034c	पृष्ठतोऽनुव्रजन्तं वा का शान्तिर्हृदयस्य मे ||
035a	नास्मिञ्जातु कुले जातो गच्छेद्योऽन्यस्य पृष्ठतः |
035c	न त्वं परस्यानुधुरं तात जीवितुमर्हसि ||
036a	अहं हि क्षत्रहृदयं वेद यत्परिशाश्वतम् |
036c	पूर्वैः पूर्वतरैः प्रोक्तं परैः परतरैरपि ||
037a	यो वै कश्चिदिहाजातः क्षत्रियः क्षत्रधर्मवित् |
037c	भयाद्वृत्तिसमीक्षो वा न नमेदिह कस्यचित् ||
038a	उद्यच्छेदेव न नमेदुद्यमो ह्येव पौरुषम् |
038c	अप्यपर्वणि भज्येत न नमेदिह कस्यचित् ||
039a	मातङ्गो मत्त इव च परीयात्सुमहामनाः |
039c	ब्राह्मणेभ्यो नमेन्नित्यं धर्मायैव च सञ्जय ||
040a	नियच्छन्नितरान्वर्णान्विनिघ्नन्सर्वदुष्कृतः |
040c	ससहायोऽसहायो वा यावज्जीवं तथा भवेत् ||
