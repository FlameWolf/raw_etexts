001  	सुपर्ण उवाच ||
001a	अनुशिष्टोऽस्मि देवेन गालवाज्ञातयोनिना |
001c	ब्रूहि कामनुसंयामि द्रष्टुं प्रथमतो दिशम् ||
002a	पूर्वां वा दक्षिणां वाहमथ वा पश्चिमां दिशम् |
002c	उत्तरां वा द्विजश्रेष्ठ कुतो गच्छामि गालव ||
003a	यस्यामुदयते पूर्वं सर्वलोकप्रभावनः |
003c	सविता यत्र संध्यायां साध्यानां वर्तते तपः ||
004a	यस्यां पूर्वं मतिर्जाता यया व्याप्तमिदं जगत् |
004c	चक्षुषी यत्र धर्मस्य यत्र चैष प्रतिष्ठितः ||
005a	हुतं यतोमुखैर्हव्यं सर्पते सर्वतोदिशम् |
005c	एतद्द्वारं द्विजश्रेष्ठ दिवसस्य तथाध्वनः ||
006a	यत्र पूर्वं प्रसूता वै दाक्षायण्यः प्रजाः स्त्रियः |
006c	यस्यां दिशि प्रवृद्धाश्च कश्यपस्यात्मसंभवाः ||
007a	यतोमूला सुराणां श्रीर्यत्र शक्रोऽभ्यषिच्यत |
007c	सुरराज्येन विप्रर्षे देवैश्चात्र तपश्चितम् ||
008a	एतस्मात्कारणाद्ब्रह्मन्पूर्वेत्येषा दिगुच्यते |
008c	यस्मात्पूर्वतरे काले पूर्वमेषावृता सुरैः ||
009a	अत एव च पूर्वेषां पूर्वामाशामवेक्षताम् |
009c	पूर्वकार्याणि कार्याणि दैवानि सुखमीप्सता ||
010a	अत्र वेदाञ्जगौ पूर्वं भगवाँल्लोकभावनः |
010c	अत्रैवोक्ता सवित्रासीत्सावित्री ब्रह्मवादिषु ||
011a	अत्र दत्तानि सूर्येण यजूंषि द्विजसत्तम |
011c	अत्र लब्धवरैः सोमः सुरैः क्रतुषु पीयते ||
012a	अत्र तृप्ता हुतवहाः स्वां योनिमुपभुञ्जते |
012c	अत्र पातालमाश्रित्य वरुणः श्रियमाप च ||
013a	अत्र पूर्वं वसिष्ठस्य पौराणस्य द्विजर्षभ |
013c	सूतिश्चैव प्रतिष्ठा च निधनं च प्रकाशते ||
014a	ओङ्कारस्यात्र जायन्ते सूतयो दशतीर्दश |
014c	पिबन्ति मुनयो यत्र हविर्धाने स्म सोमपाः ||
015a	प्रोक्षिता यत्र बहवो वराहाद्या मृगा वने |
015c	शक्रेण यत्र भागार्थे दैवतेषु प्रकल्पिताः ||
016a	अत्राहिताः कृतघ्नाश्च मानुषाश्चासुराश्च ये |
016c	उदयंस्तान्हि सर्वान्वै क्रोधाद्धन्ति विभावसुः ||
017a	एतद्द्वारं त्रिलोकस्य स्वर्गस्य च सुखस्य च |
017c	एष पूर्वो दिशाभागो विशावैनं यदीच्छसि ||
018a	प्रियं कार्यं हि मे तस्य यस्यास्मि वचने स्थितः |
018c	ब्रूहि गालव यास्यामि शृणु चाप्यपरां दिशम् ||
