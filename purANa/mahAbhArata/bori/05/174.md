001  	भीष्म उवाच ||
001a	ततस्ते तापसाः सर्वे कार्यवन्तोऽभवंस्तदा |
001c	तां कन्यां चिन्तयन्तो वै किं कार्यमिति धर्मिणः ||
002a	केचिदाहुः पितुर्वेश्म नीयतामिति तापसाः |
002c	केचिदस्मदुपालम्भे मतिं चक्रुर्द्विजोत्तमाः ||
003a	केचिच्छाल्वपतिं गत्वा नियोज्यमिति मेनिरे |
003c	नेति केचिद्व्यवस्यन्ति प्रत्याख्याता हि तेन सा ||
004a	एवं गते किं नु शक्यं भद्रे कर्तुं मनीषिभिः |
004c	पुनरूचुश्च ते सर्वे तापसाः संशितव्रताः ||
005a	अलं प्रव्रजितेनेह भद्रे शृणु हितं वचः |
005c	इतो गच्छस्व भद्रं ते पितुरेव निवेशनम् ||
006a	प्रतिपत्स्यति राजा स पिता ते यदनन्तरम् |
006c	तत्र वत्स्यसि कल्याणि सुखं सर्वगुणान्विता |
006e 	न च तेऽन्या गतिर्न्याय्या भवेद्भद्रे यथा पिता ||
007a	पतिर्वापि गतिर्नार्याः पिता वा वरवर्णिनि |
007c	गतिः पतिः समस्थाया विषमे तु पिता गतिः ||
008a	प्रव्रज्या हि सुदुःखेयं सुकुमार्या विशेषतः |
008c	राजपुत्र्याः प्रकृत्या च कुमार्यास्तव भामिनि ||
009a	भद्रे दोषा हि विद्यन्ते बहवो वरवर्णिनि |
009c	आश्रमे वै वसन्त्यास्ते न भवेयुः पितुर्गृहे ||
010a	ततस्तु तेऽब्रुवन्वाक्यं ब्राह्मणास्तां तपस्विनीम् | 
010c	त्वामिहैकाकिनीं दृष्ट्वा निर्जने गहने वने |
010e 	प्रार्थयिष्यन्ति राजेन्द्रास्तस्मान्मैवं मनः कृथाः ||
011  	अम्बोवाच || 
011a	न शक्यं काशिनगरीं पुनर्गन्तुं पितुर्गृहान्  |
011c	अवज्ञाता भविष्यामि बान्धवानां न संशयः ||
012a	उषिता ह्यन्यथा बाल्ये पितुर्वेश्मनि तापसाः |
012c	नाहं गमिष्ये भद्रं वस्तत्र यत्र पिता मम |
012e 	तपस्तप्तुमभीप्सामि तापसैः परिपालिता ||
013a	यथा परेऽपि मे लोके न स्यादेवं महात्ययः |
013c	दौर्भाग्यं ब्राह्मणश्रेष्ठास्तस्मात्तप्स्याम्यहं तपः ||
014  	भीष्म उवाच ||
014a	इत्येवं तेषु विप्रेषु चिन्तयत्सु तथा तथा |
014c	राजर्षिस्तद्वनं प्राप्तस्तपस्वी होत्रवाहनः ||
015a	ततस्ते तापसाः सर्वे पूजयन्ति स्म तं नृपम् |
015c	पूजाभिः स्वागताद्याभिरासनेनोदकेन च ||
016a	तस्योपविष्टस्य ततो विश्रान्तस्योपशृण्वतः |
016c	पुनरेव कथां चक्रुः कन्यां प्रति वनौकसः ||
017a	अम्बायास्तां कथां श्रुत्वा काशिराज्ञश्च भारत |
017c	स वेपमान उत्थाय मातुरस्याः पिता तदा |
017e 	तां कन्यामङ्कमारोप्य पर्याश्वासयत प्रभो ||
018a	स तामपृच्छत्कार्त्स्न्येन व्यसनोत्पत्तिमादितः |
018c	सा च तस्मै यथावृत्तं विस्तरेण न्यवेदयत् ||
019a	ततः स राजर्षिरभूद्दुःखशोकसमन्वितः |
019c	कार्यं च प्रतिपेदे तन्मनसा सुमहातपाः ||
020a	अब्रवीद्वेपमानश्च कन्यामार्तां सुदुःखितः |
020c	मा गाः पितृगृहं भद्रे मातुस्ते जनको ह्यहम् ||
021a	दुःखं छेत्स्यामि तेऽहं वै मयि वर्तस्व पुत्रिके |
021c	पर्याप्तं ते मनः पुत्रि यदेवं परिशुष्यसि ||
022a	गच्छ मद्वचनाद्रामं जामदग्न्यं तपस्विनम् |
022c	रामस्तव महद्दुःखं शोकं चापनयिष्यति |
022e 	हनिष्यति रणे भीष्मं न करिष्यति चेद्वचः ||
023a	तं गच्छ भार्गवश्रेष्ठं कालाग्निसमतेजसम् |
023c	प्रतिष्ठापयिता स त्वां समे पथि महातपाः ||
024a	ततस्तु सस्वरं बाष्पमुत्सृजन्ती पुनः पुनः |
024c	अब्रवीत्पितरं मातुः सा तदा होत्रवाहनम् ||
025a	अभिवादयित्वा शिरसा गमिष्ये तव शासनात् |
025c	अपि नामाद्य पश्येयमार्यं तं लोकविश्रुतम् ||
026a	कथं च तीव्रं दुःखं मे हनिष्यति स भार्गवः |
026c	एतदिच्छाम्यहं श्रोतुमथ यास्यामि तत्र वै ||
