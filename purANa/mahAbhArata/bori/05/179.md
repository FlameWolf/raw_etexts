001  	भीष्म उवाच ||
001a	ततो मामब्रवीद्रामः प्रहसन्निव भारत |
001c	दिष्ट्या भीष्म मया सार्धं योद्धुमिच्छसि सङ्गरे ||
002a	अयं गच्छामि कौरव्य कुरुक्षेत्रं त्वया सह |
002c	भाषितं तत्करिष्यामि तत्रागच्छेः परंतप ||
003a	तत्र त्वां निहतं माता मया शरशताचितम् |
003c	जाह्नवी पश्यतां भीष्म गृध्रकङ्कबडाशनम् ||
004a	कृपणं त्वामभिप्रेक्ष्य सिद्धचारणसेविता |
004c	मया विनिहतं देवी रोदतामद्य पार्थिव ||
005a	अतदर्हा महाभागा भगीरथसुता नदी |
005c	या त्वामजीजनन्मन्दं युद्धकामुकमातुरम् ||
006a	एहि गच्छ मया भीष्म युद्धमद्यैव वर्तताम् |
006c	गृहाण सर्वं कौरव्य रथादि भरतर्षभ ||
007a	इति ब्रुवाणं तमहं रामं परपुरञ्जयम् |
007c	प्रणम्य शिरसा राजन्नेवमस्त्वित्यथाब्रुवम् ||
008a	एवमुक्त्वा ययौ रामः कुरुक्षेत्रं युयुत्सया |
008c	प्रविश्य नगरं चाहं सत्यवत्यै न्यवेदयम् ||
009a	ततः कृतस्वस्त्ययनो मात्रा प्रत्यभिनन्दितः |
009c	द्विजातीन्वाच्य पुण्याहं स्वस्ति चैव महाद्युते ||
010a	रथमास्थाय रुचिरं राजतं पाण्डुरैर्हयैः |
010c	सूपस्करं स्वधिष्ठानं वैयाघ्रपरिवारणम् ||
011a	उपपन्नं महाशस्त्रैः सर्वोपकरणान्वितम् |
011c	तत्कुलीनेन वीरेण हयशास्त्रविदा नृप ||
012a	युक्तं सूतेन शिष्टेन बहुशो दृष्टकर्मणा |
012c	दंशितः पाण्डुरेणाहं कवचेन वपुष्मता ||
013a	पाण्डुरं कार्मुकं गृह्य प्रायां भरतसत्तम |
013c	पाण्डुरेणातपत्रेण ध्रियमाणेन मूर्धनि ||
014a	पाण्डुरैश्चामरैश्चापि वीज्यमानो नराधिप |
014c	शुक्लवासाः सितोष्णीषः सर्वशुक्लविभूषणः ||
015a	स्तूयमानो जयाशीर्भिर्निष्क्रम्य गजसाह्वयात् |
015c	कुरुक्षेत्रं रणक्षेत्रमुपायां भरतर्षभ ||
016a	ते हयाश्चोदितास्तेन सूतेन परमाहवे |
016c	अवहन्मां भृशं राजन्मनोमारुतरंहसः ||
017a	गत्वाहं तत्कुरुक्षेत्रं स च रामः प्रतापवान् |
017c	युद्धाय सहसा राजन्पराक्रान्तौ परस्परम् ||
018a	ततः संदर्शनेऽतिष्ठं रामस्यातितपस्विनः |
018c	प्रगृह्य शङ्खप्रवरं ततः प्राधममुत्तमम् ||
019a	ततस्तत्र द्विजा राजंस्तापसाश्च वनौकसः |
019c	अपश्यन्त रणं दिव्यं देवाः सर्षिगणास्तदा ||
020a	ततो दिव्यानि माल्यानि प्रादुरासन्मुहुर्मुहुः |
020c	वादित्राणि च दिव्यानि मेघवृन्दानि चैव ह ||
021a	ततस्ते तापसाः सर्वे भार्गवस्यानुयायिनः |
021c	प्रेक्षकाः समपद्यन्त परिवार्य रणाजिरम् ||
022a	ततो मामब्रवीद्देवी सर्वभूतहितैषिणी |
022c	माता स्वरूपिणी राजन्किमिदं ते चिकीर्षितम् ||
023a	गत्वाहं जामदग्न्यं तं प्रयाचिष्ये कुरूद्वह |
023c	भीष्मेण सह मा योत्सीः शिष्येणेति पुनः पुनः ||
024a	मा मैवं पुत्र निर्बन्धं कुरु विप्रेण पार्थिव |
024c	जामदग्न्येन समरे योद्धुमित्यवभर्त्सयत् ||
025a	किं न वै क्षत्रियहरो हरतुल्यपराक्रमः |
025c	विदितः पुत्र रामस्ते यतस्त्वं योद्धुमिच्छसि ||
026a	ततोऽहमब्रुवं देवीमभिवाद्य कृताञ्जलिः |
026c	सर्वं तद्भरतश्रेष्ठ यथावृत्तं स्वयंवरे ||
027a	यथा च रामो राजेन्द्र मया पूर्वं प्रसादितः |
027c	काशिराजसुतायाश्च यथा कामः पुरातनः ||
028a	ततः सा राममभ्येत्य जननी मे महानदी |
028c	मदर्थं तमृषिं देवी क्षमयामास भार्गवम् |
028e 	भीष्मेण सह मा योत्सीः शिष्येणेति वचोऽब्रवीत् ||
029a	स च तामाह याचन्तीं भीष्ममेव निवर्तय |
029c	न हि मे कुरुते काममित्यहं तमुपागमम् ||
030  	सञ्जय उवाच ||
030a	ततो गङ्गा सुतस्नेहाद्भीष्मं पुनरुपागमत् |
030c	न चास्याः सोऽकरोद्वाक्यं क्रोधपर्याकुलेक्षणः ||
031a	अथादृश्यत धर्मात्मा भृगुश्रेष्ठो महातपाः |
031c	आह्वयामास च पुनर्युद्धाय द्विजसत्तमः ||
