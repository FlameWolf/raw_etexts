001	सञ्जय उवाच
001a	अर्जुनो वासुदेवश्च धन्विनौ परमार्चितौ
001c	कामादन्यत्र सम्भूतौ सर्वाभावाय संमितौ
002a	द्यामन्तरं समास्थाय यथायुक्तं मनस्विनः
002c	चक्रं तद्वासुदेवस्य मायया वर्तते विभो
003a	सापह्नवं पाण्डवेषु पाण्डवानां सुसम्मतम्
003c	सारासारबलं ज्ञात्वा तत्समासेन मे शृणु
004a	नरकं शम्बरं चैव कंसं चैद्यं च माधवः
004c	जितवान्घोरसङ्काशान्क्रीडन्निव जनार्दनः
005a	पृथिवीं चान्तरिक्षं च द्यां चैव पुरुषोत्तमः
005c	मनसैव विशिष्टात्मा नयत्यात्मवशं वशी
006a	भूयो भूयो हि यद्राजन्पृच्छसे पाण्डवान्प्रति
006c	सारासारबलं ज्ञातुं तन्मे निगदतः शृणु
007a	एकतो वा जगत्कृत्स्नमेकतो वा जनार्दनः
007c	सारतो जगतः कृत्स्नादतिरिक्तो जनार्दनः
008a	भस्म कुर्याज्जगदिदं मनसैव जनार्दनः
008c	न तु कृत्स्नं जगच्छक्तं भस्म कर्तुं जनार्दनम्
009a	यतः सत्यं यतो धर्मो यतो ह्रीरार्जवं यतः
009c	ततो भवति गोविन्दो यतः कृष्णस्ततो जयः
010a	पृथिवीं चान्तरिक्षं च दिवं च पुरुषोत्तमः
010c	विचेष्टयति भूतात्मा क्रीडन्निव जनार्दनः
011a	स कृत्वा पाण्डवान्सत्रं लोकं सम्मोहयन्निव
011c	अधर्मनिरतान्मूढान्दग्धुमिच्छति ते सुतान्
012a	कालचक्रं जगच्चक्रं युगचक्रं च केशवः
012c	आत्मयोगेन भगवान्परिवर्तयतेऽनिशम्
013a	कालस्य च हि मृत्योश्च जङ्गमस्थावरस्य च
013c	ईशते भगवानेकः सत्यमेतद्ब्रवीमि ते
014a	ईशन्नपि महायोगी सर्वस्य जगतो हरिः
014c	कर्माण्यारभते कर्तुं कीनाश इव दुर्बलः
015a	तेन वञ्चयते लोकान्मायायोगेन केशवः
015c	ये तमेव प्रपद्यन्ते न ते मुह्यन्ति मानवाः
