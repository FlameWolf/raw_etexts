BR-05-02-028-001	युधिष्ठिर उवाच
BR-05-02-028-001a	असंशयं सञ्जय सत्यमेतद्धर्मो वरः कर्मणां यत्त्वमात्थ
BR-05-02-028-001c	ज्ञात्वा तु मां सञ्जय गर्हयेस्त्वं यदि धर्मं यद्यधर्मं चरामि
BR-05-02-028-002a	यत्राधर्मो धर्मरूपाणि बिभ्रद्धर्मः कृत्स्नो दृश्यतेऽधर्मरूपः
BR-05-02-028-002c	तथा धर्मो धारयन्धर्मरूपं विद्वांसस्तं सम्प्रपश्यन्ति बुद्ध्या
BR-05-02-028-003a	एवमेतावापदि लिङ्गमेतद्धर्माधर्मौ वृत्तिनित्यौ भजेताम्
BR-05-02-028-003c	आद्यं लिङ्गं यस्य तस्य प्रमाणमापद्धर्मं सञ्जय तं निबोध
BR-05-02-028-004a	लुप्तायां तु प्रकृतौ येन कर्म निष्पादयेत्तत्परीप्सेद्विहीनः
BR-05-02-028-004c	प्रकृतिस्थश्चापदि वर्तमान उभौ गर्ह्यौ भवतः सञ्जयैतौ
BR-05-02-028-005a	अविलोपमिच्छतां ब्राह्मणानां प्रायश्चित्तं विहितं यद्विधात्रा
BR-05-02-028-005c	आपद्यथाकर्मसु वर्तमानान्विकर्मस्थान्सञ्जय गर्हयेत
BR-05-02-028-006a	मनीषिणां तत्त्वविच्छेदनाय विधीयते सत्सु वृत्तिः सदैव
BR-05-02-028-006c	अब्राह्मणाः सन्ति तु ये न वैद्याः सर्वोच्छेदं साधु मन्येत तेभ्यः
BR-05-02-028-007a	तदर्था नः पितरो ये च पूर्वे पितामहा ये च तेभ्यः परेऽन्ये
BR-05-02-028-007c	प्रज्ञैषिणो ये च हि कर्म चक्रुर्नास्त्यन्ततो नास्ति नास्तीति मन्ये
BR-05-02-028-008a	यत्किञ्चिदेतद्वित्तमस्यां पृथिव्यां यद्देवानां त्रिदशानां परत्र
BR-05-02-028-008c	प्राजापत्यं त्रिदिवं ब्रह्मलोकं नाधर्मतः सञ्जय कामये तत्
BR-05-02-028-009a	धर्मेश्वरः कुशलो नीतिमांश्चाप्युपासिता ब्राह्मणानां मनीषी
BR-05-02-028-009c	नानाविधांश्चैव महाबलांश्च राजन्यभोजाननुशास्ति कृष्णः
BR-05-02-028-010a	यदि ह्यहं विसृजन्स्यामगर्ह्यो युध्यमानो यदि जह्यां स्वधर्मम्
BR-05-02-028-010c	महायशाः केशवस्तद्ब्रवीतु वासुदेवस्तूभयोरर्थकामः
BR-05-02-028-011a	शैनेया हि चैत्रकाश्चान्धकाश्च वार्ष्णेयभोजाः कौकुराः सृञ्जयाश्च
BR-05-02-028-011c	उपासीना वासुदेवस्य बुद्धिं निगृह्य शत्रून्सुहृदो नन्दयन्ति
BR-05-02-028-012a	वृष्ण्यन्धका ह्युग्रसेनादयो वै कृष्णप्रणीताः सर्व एवेन्द्रकल्पाः
BR-05-02-028-012c	मनस्विनः सत्यपराक्रमाश्च महाबला यादवा भोगवन्तः
BR-05-02-028-013a	काश्यो बभ्रुः श्रियमुत्तमां गतो लब्ध्वा कृष्णं भ्रातरमीशितारम्
BR-05-02-028-013c	यस्मै कामान्वर्षति वासुदेवो ग्रीष्मात्यये मेघ इव प्रजाभ्यः
BR-05-02-028-014a	ईदृशोऽयं केशवस्तात भूयो विद्मो ह्येनं कर्मणां निश्चयज्ञम्
BR-05-02-028-014c	प्रियश्च नः साधुतमश्च कृष्णो नातिक्रमे वचनं केशवस्य
