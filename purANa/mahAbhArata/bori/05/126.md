BR-05-06-126-001  	वैशम्पायन उवाच ||
BR-05-06-126-001a	ततः प्रहस्य दाशार्हः क्रोधपर्याकुलेक्षणः |
BR-05-06-126-001c	दुर्योधनमिदं वाक्यमब्रवीत्कुरुसंसदि ||
BR-05-06-126-002a	लप्स्यसे वीरशयनं काममेतदवाप्स्यसि |
BR-05-06-126-002c	स्थिरो भव सहामात्यो विमर्दो भविता महान् ||
BR-05-06-126-003a	यच्चैवं मन्यसे मूढ न मे कश्चिद्व्यतिक्रमः |
BR-05-06-126-003c	पाण्डवेष्विति तत्सर्वं निबोधत नराधिपाः ||
BR-05-06-126-004a	श्रिया संतप्यमानेन पाण्डवानां महात्मनाम् |
BR-05-06-126-004c	त्वया दुर्मन्त्रितं द्यूतं सौबलेन च भारत ||
BR-05-06-126-005a	कथं च ज्ञातयस्तात श्रेयांसः साधुसंमताः |
BR-05-06-126-005c	तथान्याय्यमुपस्थातुं जिह्मेनाजिह्मचारिणः ||
BR-05-06-126-006a	अक्षद्यूतं महाप्राज्ञ सतामरतिनाशनम् |
BR-05-06-126-006c	असतां तत्र जायन्ते भेदाश्च व्यसनानि च ||
BR-05-06-126-007a	तदिदं व्यसनं घोरं त्वया द्यूतमुखं कृतम् |
BR-05-06-126-007c	असमीक्ष्य सदाचारैः सार्धं पापानुबन्धनैः ||
BR-05-06-126-008a	कश्चान्यो ज्ञातिभार्यां वै विप्रकर्तुं तथार्हति |
BR-05-06-126-008c	आनीय च सभां वक्तुं यथोक्ता द्रौपदी त्वया ||
BR-05-06-126-009a	कुलीना शीलसंपन्ना प्राणेभ्योऽपि गरीयसी |
BR-05-06-126-009c	महिषी पाण्डुपुत्राणां तथा विनिकृता त्वया ||
BR-05-06-126-010a	जानन्ति कुरवः सर्वे यथोक्ताः कुरुसंसदि |
BR-05-06-126-010c	दुःशासनेन कौन्तेयाः प्रव्रजन्तः परंतपाः ||
BR-05-06-126-011a	सम्यग्वृत्तेष्वलुब्धेषु सततं धर्मचारिषु |
BR-05-06-126-011c	स्वेषु बन्धुषु कः साधुश्चरेदेवमसांप्रतम् ||
BR-05-06-126-012a	नृशंसानामनार्याणां परुषाणां च भाषणम् |
BR-05-06-126-012c	कर्णदुःशासनाभ्यां च त्वया च बहुशः कृतम् ||
BR-05-06-126-013a	सह मात्रा प्रदग्धुं तान्बालकान्वारणावते |
BR-05-06-126-013c	आस्थितः परमं यत्नं न समृद्धं च तत्तव ||
BR-05-06-126-014a	ऊषुश्च सुचिरं कालं प्रच्छन्नाः पाण्डवास्तदा |
BR-05-06-126-014c	मात्रा सहैकचक्रायां ब्राह्मणस्य निवेशने ||
BR-05-06-126-015a	विषेण सर्पबन्धैश्च यतिताः पाण्डवास्त्वया |
BR-05-06-126-015c	सर्वोपायैर्विनाशाय न समृद्धं च तत्तव ||
BR-05-06-126-016a	एवंबुद्धिः पाण्डवेषु मिथ्यावृत्तिः सदा भवान् |
BR-05-06-126-016c	कथं ते नापराधोऽस्ति पाण्डवेषु महात्मसु ||
BR-05-06-126-017a	कृत्वा बहून्यकार्याणि पाण्डवेषु नृशंसवत् |
BR-05-06-126-017c	मिथ्यावृत्तिरनार्यः सन्नद्य विप्रतिपद्यसे ||
BR-05-06-126-018a	मातापितृभ्यां भीष्मेण द्रोणेन विदुरेण च |
BR-05-06-126-018c	शाम्येति मुहुरुक्तोऽसि न च शाम्यसि पार्थिव ||
BR-05-06-126-019a	शमे हि सुमहानर्थस्तव पार्थस्य चोभयोः |
BR-05-06-126-019c	न च रोचयसे राजन्किमन्यद्बुद्धिलाघवात् ||
BR-05-06-126-020a	न शर्म प्राप्स्यसे राजन्नुत्क्रम्य सुहृदां वचः |
BR-05-06-126-020c	अधर्म्यमयशस्यं च क्रियते पार्थिव त्वया ||
BR-05-06-126-021a	एवं ब्रुवति दाशार्हे दुर्योधनममर्षणम् |
BR-05-06-126-021c	दुःशासन इदं वाक्यमब्रवीत्कुरुसंसदि ||
BR-05-06-126-022a	न चेत्संधास्यसे राजन्स्वेन कामेन पाण्डवैः |
BR-05-06-126-022c	बद्ध्वा किल त्वां दास्यन्ति कुन्तीपुत्राय कौरवाः ||
BR-05-06-126-023a	वैकर्तनं त्वां च मां च त्रीनेतान्मनुजर्षभ |
BR-05-06-126-023c	पाण्डवेभ्यः प्रदास्यन्ति भीष्मो द्रोणः पिता च ते ||
BR-05-06-126-024a	भ्रातुरेतद्वचः श्रुत्वा धार्तराष्ट्रः सुयोधनः |
BR-05-06-126-024c	क्रुद्धः प्रातिष्ठतोत्थाय महानाग इव श्वसन् ||
BR-05-06-126-025a	विदुरं धृतराष्ट्रं च महाराजं च बाह्लिकम् |
BR-05-06-126-025c	कृपं च सोमदत्तं च भीष्मं द्रोणं जनार्दनम् ||
BR-05-06-126-026a	सर्वानेताननादृत्य दुर्मतिर्निरपत्रपः |
BR-05-06-126-026c	अशिष्टवदमर्यादो मानी मान्यावमानिता ||
BR-05-06-126-027a	तं प्रस्थितमभिप्रेक्ष्य भ्रातरो मनुजर्षभम् |
BR-05-06-126-027c	अनुजग्मुः सहामात्या राजानश्चापि सर्वशः ||
BR-05-06-126-028a	सभायामुत्थितं क्रुद्धं प्रस्थितं भ्रातृभिः सह |
BR-05-06-126-028c	दुर्योधनमभिप्रेक्ष्य भीष्मः शांतनवोऽब्रवीत् ||
BR-05-06-126-029a	धर्मार्थावभिसंत्यज्य संरम्भं योऽनुमन्यते |
BR-05-06-126-029c	हसन्ति व्यसने तस्य दुर्हृदो नचिरादिव ||
BR-05-06-126-030a	दुरात्मा राजपुत्रोऽयं धार्तराष्ट्रोऽनुपायवित् |
BR-05-06-126-030c	मिथ्याभिमानी राज्यस्य क्रोधलोभवशानुगः ||
BR-05-06-126-031a	कालपक्वमिदं मन्ये सर्वक्षत्रं जनार्दन |
BR-05-06-126-031c	सर्वे ह्यनुसृता मोहात्पार्थिवाः सह मन्त्रिभिः ||
BR-05-06-126-032a	भीष्मस्याथ वचः श्रुत्वा दाशार्हः पुष्करेक्षणः |
BR-05-06-126-032c	भीष्मद्रोणमुखान्सर्वानभ्यभाषत वीर्यवान् ||
BR-05-06-126-033a	सर्वेषां कुरुवृद्धानां महानयमतिक्रमः |
BR-05-06-126-033c	प्रसह्य मन्दमैश्वर्ये न नियच्छत यन्नृपम् ||
BR-05-06-126-034a	तत्र कार्यमहं मन्ये प्राप्तकालमरिंदमाः |
BR-05-06-126-034c	क्रियमाणे भवेच्छ्रेयस्तत्सर्वं शृणुतानघाः ||
BR-05-06-126-035a	प्रत्यक्षमेतद्भवतां यद्वक्ष्यामि हितं वचः |
BR-05-06-126-035c	भवतामानुकूल्येन यदि रोचेत भारताः ||
BR-05-06-126-036a	भोजराजस्य वृद्धस्य दुराचारो ह्यनात्मवान् |
BR-05-06-126-036c	जीवतः पितुरैश्वर्यं हृत्वा मन्युवशं गतः ||
BR-05-06-126-037a	उग्रसेनसुतः कंसः परित्यक्तः स बान्धवैः |
BR-05-06-126-037c	ज्ञातीनां हितकामेन मया शस्तो महामृधे ||
BR-05-06-126-038a	आहुकः पुनरस्माभिर्ज्ञातिभिश्चापि सत्कृतः |
BR-05-06-126-038c	उग्रसेनः कृतो राजा भोजराजन्यवर्धनः ||
BR-05-06-126-039a	कंसमेकं परित्यज्य कुलार्थे सर्वयादवाः |
BR-05-06-126-039c	संभूय सुखमेधन्ते भारतान्धकवृष्णयः ||
BR-05-06-126-040a	अपि चाप्यवदद्राजन्परमेष्ठी प्रजापतिः |
BR-05-06-126-040c	व्यूढे देवासुरे युद्धेऽभ्युद्यतेष्वायुधेषु च ||
BR-05-06-126-041a	द्वैधीभूतेषु लोकेषु विनश्यत्सु च भारत |
BR-05-06-126-041c	अब्रवीत्सृष्टिमान्देवो भगवाँल्लोकभावनः ||
BR-05-06-126-042a	पराभविष्यन्त्यसुरा दैतेया दानवैः सह |
BR-05-06-126-042c	आदित्या वसवो रुद्रा भविष्यन्ति दिवौकसः ||
BR-05-06-126-043a	देवासुरमनुष्याश्च गन्धर्वोरगराक्षसाः |
BR-05-06-126-043c	अस्मिन्युद्धे सुसंयत्ता हनिष्यन्ति परस्परम् ||
BR-05-06-126-044a	इति मत्वाब्रवीद्धर्मं परमेष्ठी प्रजापतिः |
BR-05-06-126-044c	वरुणाय प्रयच्छैतान्बद्ध्वा दैतेयदानवान् ||
BR-05-06-126-045a	एवमुक्तस्ततो धर्मो नियोगात्परमेष्ठिनः |
BR-05-06-126-045c	वरुणाय ददौ सर्वान्बद्ध्वा दैतेयदानवान् ||
BR-05-06-126-046a	तान्बद्ध्वा धर्मपाशैश्च स्वैश्च पाशैर्जलेश्वरः |
BR-05-06-126-046c	वरुणः सागरे यत्तो नित्यं रक्षति दानवान् ||
BR-05-06-126-047a	तथा दुर्योधनं कर्णं शकुनिं चापि सौबलम् |
BR-05-06-126-047c	बद्ध्वा दुःशासनं चापि पाण्डवेभ्यः प्रयच्छत ||
BR-05-06-126-048a	त्यजेत्कुलार्थे पुरुषं ग्रामस्यार्थे कुलं त्यजेत् |
BR-05-06-126-048c	ग्रामं जनपदस्यार्थे आत्मार्थे पृथिवीं त्यजेत् ||
BR-05-06-126-049a	राजन्दुर्योधनं बद्ध्वा ततः संशाम्य पाण्डवैः |
BR-05-06-126-049c	त्वत्कृते न विनश्येयुः क्षत्रियाः क्षत्रियर्षभ ||
