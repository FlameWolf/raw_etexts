001	धृतराष्ट्र उवाच
001a	क्षत्रतेजा ब्रह्मचारी कौमारादपि पाण्डवः
001c	तेन संयुगमेष्यन्ति मन्दा विलपतो मम
002a	दुर्योधन निवर्तस्व युद्धाद्भरतसत्तम
002c	न हि युद्धं प्रशंसन्ति सर्वावस्थमरिन्दम
003a	अलमर्धं पृथिव्यास्ते सहामात्यस्य जीवितुम्
003c	प्रयच्छ पाण्डुपुत्राणां यथोचितमरिन्दम
004a	एतद्धि कुरवः सर्वे मन्यन्ते धर्मसंहितम्
004c	यत्त्वं प्रशान्तिमिच्छेथाः पाण्डुपुत्रैर्महात्मभिः
005a	अङ्गेमां समवेक्षस्व पुत्र स्वामेव वाहिनीम्
005c	जात एव तव स्रावस्त्वं तु मोहान्न बुध्यसे
006a	न ह्यहं युद्धमिच्छामि नैतदिच्छति बाह्लिकः
006c	न च भीष्मो न च द्रोणो नाश्वत्थामा न सञ्जयः
007a	न सोमदत्तो न शल्यो न कृपो युद्धमिच्छति
007c	सत्यव्रतः पुरुमित्रो जयो भूरिश्रवास्तथा
008a	येषु सम्प्रतितिष्ठेयुः कुरवः पीडिताः परैः
008c	ते युद्धं नाभिनन्दन्ति तत्तुभ्यं तात रोचताम्
009a	न त्वं करोषि कामेन कर्णः कारयिता तव
009c	दुःशासनश्च पापात्मा शकुनिश्चापि सौबलः
010	दुर्योधन उवाच
010a	नाहं भवति न द्रोणे नाश्वत्थाम्नि न सञ्जये
010c	न विकर्णे न काम्बोजे न कृपे न च बाह्लिके
011a	सत्यव्रते पुरुमित्रे भूरिश्रवसि वा पुनः
011c	अन्येषु वा तावकेषु भारं कृत्वा समाह्वये
012a	अहं च तात कर्णश्च रणयज्ञं वितत्य वै
012c	युधिष्ठिरं पशुं कृत्वा दीक्षितौ भरतर्षभ
013a	रथो वेदी स्रुवः खड्गो गदा स्रुक्कवचं सदः
013c	चातुर्होत्रं च धुर्या मे शरा दर्भा हविर्यशः
014a	आत्मयज्ञेन नृपते इष्ट्वा वैवस्वतं रणे
014c	विजित्य स्वयमेष्यावो हतामित्रौ श्रिया वृतौ
015a	अहं च तात कर्णश्च भ्राता दुःशासनश्च मे
015c	एते वयं हनिष्यामः पाण्डवान्समरे त्रयः
016a	अहं हि पाण्डवान्हत्वा प्रशास्ता पृथिवीमिमाम्
016c	मां वा हत्वा पाण्डुपुत्रा भोक्तारः पृथिवीमिमाम्
017a	त्यक्तं मे जीवितं राजन्धनं राज्यं च पार्थिव
017c	न जातु पाण्डवैः सार्धं वसेयमहमच्युत
018a	यावद्धि सूच्यास्तीक्ष्णाया विध्येदग्रेण मारिष
018c	तावदप्यपरित्याज्यं भूमेर्नः पाण्डवान्प्रति
019	धृतराष्ट्र उवाच
019a	सर्वान्वस्तात शोचामि त्यक्तो दुर्योधनो मया
019c	ये मन्दमनुयास्यध्वं यान्तं वैवस्वतक्षयम्
020a	रुरूणामिव यूथेषु व्याघ्राः प्रहरतां वराः
020c	वरान्वरान्हनिष्यन्ति समेता युधि पाण्डवाः
021a	प्रतीपमिव मे भाति युयुधानेन भारती
021c	व्यस्ता सीमन्तिनी त्रस्ता प्रमृष्टा दीर्घबाहुना
022a	संपूर्णं पूरयन्भूयो बलं पार्थस्य माधवः
022c	शैनेयः समरे स्थाता बीजवत्प्रवपञ्शरान्
023a	सेनामुखे प्रयुद्धानां भीमसेनो भविष्यति
023c	तं सर्वे संश्रयिष्यन्ति प्राकारमकुतोभयम्
024a	यदा द्रक्ष्यसि भीमेन कुञ्जरान्विनिपातितान्
024c	विशीर्णदन्तान्गिर्याभान्भिन्नकुम्भान्सशोणितान्
025a	तानभिप्रेक्ष्य सङ्ग्रामे विशीर्णानिव पर्वतान्
025c	भीतो भीमस्य संस्पर्शात्स्मर्तासि वचनस्य मे
026a	निर्दग्धं भीमसेनेन सैन्यं हतरथद्विपम्
026c	गतिमग्नेरिव प्रेक्ष्य स्मर्तासि वचनस्य मे
027a	महद्वो भयमागामि न चेच्छाम्यथ पाण्डवैः
027c	गदया भीमसेनेन हताः शममुपैष्यथ
028a	महावनमिव छिन्नं यदा द्रक्ष्यसि पातितम्
028c	बलं कुरूणां सङ्ग्रामे तदा स्मर्तासि मे वचः
029	वैशम्पायन उवाच
029a	एतावदुक्त्वा राजा तु स सर्वान्पृथिवीपतीन्
029c	अनुभाष्य महाराज पुनः पप्रच्छ सञ्जयम्
