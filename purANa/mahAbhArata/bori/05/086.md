001  	दुर्योधन उवाच ||
001a	यदाह विदुरः कृष्णे सर्वं तत्सत्यमुच्यते |
001c	अनुरक्तो ह्यसंहार्यः पार्थान्प्रति जनार्दनः ||
002a	यत्तु सत्कारसंयुक्तं देयं वसु जनार्दने |
002c	अनेकरूपं राजेन्द्र न तद्देयं कदाचन ||
003a	देशः कालस्तथायुक्तो न हि नार्हति केशवः |
003c	मंस्यत्यधोक्षजो राजन्भयादर्चति मामिति ||
004a	अवमानश्च यत्र स्यात्क्षत्रियस्य विशां पते |
004c	न तत्कुर्याद्बुधः कार्यमिति मे निश्चिता मतिः ||
005a	स हि पूज्यतमो देवः कृष्णः कमललोचनः |
005c	त्रयाणामपि लोकानां विदितं मम सर्वथा ||
006a	न तु तस्मिन्प्रदेयं स्यात्तथा कार्यगतिः प्रभो |
006c	विग्रहः समुपारब्धो न हि शाम्यत्यविग्रहात् ||
007  	वैशम्पायन उवाच ||
007a	तस्य तद्वचनं श्रुत्वा भीष्मः कुरुपितामहः |
007c	वैचित्रवीर्यं राजानमिदं वचनमब्रवीत् ||
008a	सत्कृतोऽसत्कृतो वापि न क्रुध्येत जनार्दनः |
008c	नालमन्यमवज्ञातुमवज्ञातोऽपि केशवः ||
009a	यत्तु कार्यं महाबाहो मनसा कार्यतां गतम् |
009c	सर्वोपायैर्न तच्छक्यं केनचित्कर्तुमन्यथा ||
010a	स यद्ब्रूयान्महाबाहुस्तत्कार्यमविशङ्कया |
010c	वासुदेवेन तीर्थेन क्षिप्रं संशाम्य पाण्डवैः ||
011a	धर्म्यमर्थ्यं स धर्मात्मा ध्रुवं वक्ता जनार्दनः |
011c	तस्मिन्वाच्याः प्रिया वाचो भवता बान्धवैः सह ||
012  	दुर्योधन उवाच ||
012a	न पर्यायोऽस्ति यद्राजञ्श्रियं निष्केवलामहम् |
012c	तैः सहेमामुपाश्नीयां जीवञ्जीवैः पितामह ||
013a	इदं तु सुमहत्कार्यं शृणु मे यत्समर्थितम् |
013c	परायणं पाण्डवानां नियंस्यामि जनार्दनम् ||
014a	तस्मिन्बद्धे भविष्यन्ति वृष्णयः पृथिवी तथा |
014c	पाण्डवाश्च विधेया मे स च प्रातरिहेष्यति ||
015a	अत्रोपायं यथा सम्यङ्न बुध्येत जनार्दनः |
015c	न चापायो भवेत्कश्चित्तद्भवान्प्रब्रवीतु मे ||
016  	वैशम्पायन उवाच || 
016a	तस्य तद्वचनं श्रुत्वा घोरं कृष्णाभिसंहितम् |
016c	धृतराष्ट्रः सहामात्यो व्यथितो विमनाभवत् ||
017a	ततो दुर्योधनमिदं धृतराष्ट्रोऽब्रवीद्वचः |
017c	मैवं वोचः प्रजापाल नैष धर्मः सनातनः ||
018a	दूतश्च हि हृषीकेशः संबन्धी च प्रियश्च नः |
018c	अपापः कौरवेयेषु कथं बन्धनमर्हति ||
019  	भीष्म उवाच ||
019a	परीतो धृतराष्ट्रायं तव पुत्रः सुमन्दधीः |
019c	वृणोत्यनर्थं न त्वर्थं याच्यमानः सुहृद्गणैः ||
020a	इममुत्पथि वर्तन्तं पापं पापानुबन्धिनम् |
020c	वाक्यानि सुहृदां हित्वा त्वमप्यस्यानुवर्तसे ||
021a	कृष्णमक्लिष्टकर्माणमासाद्यायं सुदुर्मतिः |
021c	तव पुत्रः सहामात्यः क्षणेन न भविष्यति ||
022a	पापस्यास्य नृशंसस्य त्यक्तधर्मस्य दुर्मतेः |
022c	नोत्सहेऽनर्थसंयुक्तां वाचं श्रोतुं कथञ्चन ||
023  	वैशम्पायन उवाच ||
023a	इत्युक्त्वा भरतश्रेष्ठो वृद्धः परममन्युमान् |
023c	उत्थाय तस्मात्प्रातिष्ठद्भीष्मः सत्यपराक्रमः ||
