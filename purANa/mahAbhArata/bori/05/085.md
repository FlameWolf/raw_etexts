001  	विदुर उवाच ||
001a	राजन्बहुमतश्चासि त्रैलोक्यस्यापि सत्तमः |
001c	संभावितश्च लोकस्य संमतश्चासि भारत ||
002a	यत्त्वमेवङ्गते ब्रूयाः पश्चिमे वयसि स्थितः |
002c	शास्त्राद्वा सुप्रतर्काद्वा सुस्थिरः स्थविरो ह्यसि ||
003a	लेखाश्मनीव भाः सूर्ये महोर्मिरिव सागरे |
003c	धर्मस्त्वयि महान्राजन्निति व्यवसिताः प्रजाः ||
004a	सदैव भावितो लोको गुणौघैस्तव पार्थिव |
004c	गुणानां रक्षणे नित्यं प्रयतस्व सबान्धवः ||
005a	आर्जवं प्रतिपद्यस्व मा बाल्याद्बहुधा नशीः |
005c	राज्यं पुत्रांश्च पौत्रांश्च सुहृदश्चापि सुप्रियान् ||
006a	यत्त्वं दित्ससि कृष्णाय राजन्नतिथये बहु |
006c	एतदन्यच्च दाशार्हः पृथिवीमपि चार्हति ||
007a	न तु त्वं धर्ममुद्दिश्य तस्य वा प्रियकारणात् |
007c	एतदिच्छसि कृष्णाय सत्येनात्मानमालभे ||
008a	मायैषातत्त्वमेवैतच्छद्मैतद्भूरिदक्षिण |
008c	जानामि ते मतं राजन्गूढं बाह्येन कर्मणा ||
009a	पञ्च पञ्चैव लिप्सन्ति ग्रामकान्पाण्डवा नृप |
009c	न च दित्ससि तेभ्यस्तांस्तच्छमं कः करिष्यति ||
010a	अर्थेन तु महाबाहुं वार्ष्णेयं त्वं जिहीर्षसि |
010c	अनेनैवाभ्युपायेन पाण्डवेभ्यो बिभित्ससि ||
011a	न च वित्तेन शक्योऽसौ नोद्यमेन न गर्हया |
011c	अन्यो धनञ्जयात्कर्तुमेतत्तत्त्वं ब्रवीमि ते ||
012a	वेद कृष्णस्य माहात्म्यं वेदास्य दृढभक्तिताम् |
012c	अत्याज्यमस्य जानामि प्राणैस्तुल्यं धनञ्जयम् ||
013a	अन्यत्कुम्भादपां पूर्णादन्यत्पादावसेचनात् |
013c	अन्यत्कुशलसंप्रश्नान्नैषिष्यति जनार्दनः ||
014a	यत्त्वस्य प्रियमातिथ्यं मानार्हस्य महात्मनः |
014c	तदस्मै क्रियतां राजन्मानार्हो हि जनार्दनः ||
015a	आशंसमानः कल्याणं कुरूनभ्येति केशवः |
015c	येनैव राजन्नर्थेन तदेवास्मा उपाकुरु ||
016a	शममिच्छति दाशार्हस्तव दुर्योधनस्य च |
016c	पाण्डवानां च राजेन्द्र तदस्य वचनं कुरु ||
017a	पितासि राजन्पुत्रास्ते वृद्धस्त्वं शिशवः परे |
017c	वर्तस्व पितृवत्तेषु वर्तन्ते ते हि पुत्रवत् ||
