BR-05-06-081-001  	अर्जुन उवाच ||
BR-05-06-081-001a	कुरूणामद्य सर्वेषां भवान्सुहृदनुत्तमः  |
BR-05-06-081-001c	संबन्धी दयितो नित्यमुभयोः पक्षयोरपि ||
BR-05-06-081-002a	पाण्डवैर्धार्तराष्ट्राणां प्रतिपाद्यमनामयम् |
BR-05-06-081-002c	समर्थः प्रशमं चैषां कर्तुं त्वमसि केशव ||
BR-05-06-081-003a	त्वमितः पुण्डरीकाक्ष सुयोधनममर्षणम् |
BR-05-06-081-003c	शान्त्यर्थं भारतं ब्रूया यत्तद्वाच्यममित्रहन् ||
BR-05-06-081-004a	त्वया धर्मार्थयुक्तं चेदुक्तं शिवमनामयम् |
BR-05-06-081-004c	हितं नादास्यते बालो दिष्टस्य वशमेष्यति ||
BR-05-06-081-005  	भगवानुवाच ||
BR-05-06-081-005a	धर्म्यमस्मद्धितं चैव कुरूणां यदनामयम् |
BR-05-06-081-005c	एष यास्यामि राजानं धृतराष्ट्रमभीप्सया ||
BR-05-06-081-006  	वैशम्पायन उवाच ||
BR-05-06-081-006a	ततो व्यपेते तमसि सूर्ये विमल उद्गते |
BR-05-06-081-006c	मैत्रे मुहूर्ते संप्राप्ते मृद्वर्चिषि दिवाकरे ||
BR-05-06-081-007a	कौमुदे मासि रेवत्यां शरदन्ते हिमागमे |
BR-05-06-081-007c	स्फीतसस्यसुखे काले कल्यः सत्त्ववतां वरः ||
BR-05-06-081-008a	मङ्गल्याः पुण्यनिर्घोषा वाचः शृण्वंश्च सूनृताः |
BR-05-06-081-008c	ब्राह्मणानां प्रतीतानामृषीणामिव वासवः ||
BR-05-06-081-009a	कृत्वा पौर्वाह्णिकं कृत्यं स्नातः शुचिरलङ्कृतः |
BR-05-06-081-009c	उपतस्थे विवस्वन्तं पावकं च जनार्दनः ||
BR-05-06-081-010a	ऋषभं पृष्ठ आलभ्य ब्राह्मणानभिवाद्य च |
BR-05-06-081-010c	अग्निं प्रदक्षिणं कृत्वा पश्यन्कल्याणमग्रतः ||
BR-05-06-081-011a	तत्प्रतिज्ञाय वचनं पाण्डवस्य जनार्दनः |
BR-05-06-081-011c	शिनेर्नप्तारमासीनमभ्यभाषत सात्यकिम् ||
BR-05-06-081-012a	रथ आरोप्यतां शङ्खश्चक्रं च गदया सह |
BR-05-06-081-012c	उपासङ्गाश्च शक्त्यश्च सर्वप्रहरणानि च ||
BR-05-06-081-013a	दुर्योधनो हि दुष्टात्मा कर्णश्च सहसौबलः |
BR-05-06-081-013c	न च शत्रुरवज्ञेयः प्राकृतोऽपि बलीयसा ||
BR-05-06-081-014a	ततस्तन्मतमाज्ञाय केशवस्य पुरःसराः |
BR-05-06-081-014c	प्रसस्रुर्योजयिष्यन्तो रथं चक्रगदाभृतः ||
BR-05-06-081-015a	तं दीप्तमिव कालाग्निमाकाशगमिवाध्वगम् |
BR-05-06-081-015c	चन्द्रसूर्यप्रकाशाभ्यां चक्राभ्यां समलङ्कृतम् ||
BR-05-06-081-016a	अर्धचन्द्रैश्च चन्द्रैश्च मत्स्यैः समृगपक्षिभिः |
BR-05-06-081-016c	पुष्पैश्च विविधैश्चित्रं मणिरत्नैश्च सर्वशः ||
BR-05-06-081-017a	तरुणादित्यसङ्काशं बृहन्तं चारुदर्शनम् |
BR-05-06-081-017c	मणिहेमविचित्राङ्गं सुध्वजं सुपताकिनम् ||
BR-05-06-081-018a	सूपस्करमनाधृष्यं वैयाघ्रपरिवारणम् |
BR-05-06-081-018c	यशोघ्नं प्रत्यमित्राणां यदूनां नन्दिवर्धनम् ||
BR-05-06-081-019a	वाजिभिः सैन्यसुग्रीवमेघपुष्पबलाहकैः |
BR-05-06-081-019c	स्नातैः संपादयां चक्रुः संपन्नैः सर्वसंपदा ||
BR-05-06-081-020a	महिमानं तु कृष्णस्य भूय एवाभिवर्धयन् |
BR-05-06-081-020c	सुघोषः पतगेन्द्रेण ध्वजेन युयुजे रथः ||
BR-05-06-081-021a	तं मेरुशिखरप्रख्यं मेघदुन्दुभिनिस्वनम् |
BR-05-06-081-021c	आरुरोह रथं शौरिर्विमानमिव पुण्यकृत् ||
BR-05-06-081-022a	ततः सात्यकिमारोप्य प्रययौ पुरुषोत्तमः |
BR-05-06-081-022c	पृथिवीं चान्तरिक्षं च रथघोषेण नादयन् ||
BR-05-06-081-023a	व्यपोढाभ्रघनः कालः क्षणेन समपद्यत |
BR-05-06-081-023c	शिवश्चानुववौ वायुः प्रशान्तमभवद्रजः ||
BR-05-06-081-024a	प्रदक्षिणानुलोमाश्च मङ्गल्या मृगपक्षिणः |
BR-05-06-081-024c	प्रयाणे वासुदेवस्य बभूवुरनुयायिनः ||
BR-05-06-081-025a	मङ्गल्यार्थपदैः शब्दैरन्ववर्तन्त सर्वशः |
BR-05-06-081-025c	सारसाः शतपत्राश्च हंसाश्च मधुसूदनम् ||
BR-05-06-081-026a	मन्त्राहुतिमहाहोमैर्हूयमानश्च पावकः |
BR-05-06-081-026c	प्रदक्षिणशिखो भूत्वा विधूमः समपद्यत ||
BR-05-06-081-027a	वसिष्ठो वामदेवश्च भूरिद्युम्नो गयः क्रथः |
BR-05-06-081-027c	शुक्रनारदवाल्मीका मरुतः कुशिको भृगुः ||
BR-05-06-081-028a	ब्रह्मदेवर्षयश्चैव कृष्णं यदुसुखावहम् |
BR-05-06-081-028c	प्रदक्षिणमवर्तन्त सहिता वासवानुजम् ||
BR-05-06-081-029a	एवमेतैर्महाभागैर्महर्षिगणसाधुभिः |
BR-05-06-081-029c	पूजितः प्रययौ कृष्णः कुरूणां सदनं प्रति ||
BR-05-06-081-030a	तं प्रयान्तमनुप्रायात्कुन्तीपुत्रो युधिष्ठिरः |
BR-05-06-081-030c	भीमसेनार्जुनौ चोभौ माद्रीपुत्रौ च पाण्डवौ ||
BR-05-06-081-031a	चेकितानश्च विक्रान्तो धृष्टकेतुश्च चेदिपः |
BR-05-06-081-031c	द्रुपदः काशिराजश्च शिखण्डी च महारथः ||
BR-05-06-081-032a	धृष्टद्युम्नः सपुत्रश्च विराटः केकयैः सह |
BR-05-06-081-032c	संसाधनार्थं प्रययुः क्षत्रियाः क्षत्रियर्षभम् ||
BR-05-06-081-033a	ततोऽनुव्रज्य गोविन्दं धर्मराजो युधिष्ठिरः |
BR-05-06-081-033c	राज्ञां सकाशे द्युतिमानुवाचेदं वचस्तदा ||
BR-05-06-081-034a	यो नैव कामान्न भयान्न लोभान्नार्थकारणात् |
BR-05-06-081-034c	अन्यायमनुवर्तेत स्थिरबुद्धिरलोलुपः ||
BR-05-06-081-035a	धर्मज्ञो धृतिमान्प्राज्ञः सर्वभूतेषु केशवः |
BR-05-06-081-035c	ईश्वरः सर्वभूतानां देवदेवः प्रतापवान् ||
BR-05-06-081-036a	तं सर्वगुणसंपन्नं श्रीवत्सकृतलक्षणम् |
BR-05-06-081-036c	संपरिष्वज्य कौन्तेयः संदेष्टुमुपचक्रमे ||
BR-05-06-081-037a	या सा बाल्यात्प्रभृत्यस्मान्पर्यवर्धयताबला |
BR-05-06-081-037c	उपवासतपःशीला सदा स्वस्त्ययने रता ||
BR-05-06-081-038a	देवतातिथिपूजासु गुरुशुश्रूषणे रता |
BR-05-06-081-038c	वत्सला प्रियपुत्रा च प्रियास्माकं जनार्दन ||
BR-05-06-081-039a	सुयोधनभयाद्या नोऽत्रायतामित्रकर्शन |
BR-05-06-081-039c	महतो मृत्युसंबाधादुत्तरन्नौरिवार्णवात् ||
BR-05-06-081-040a	अस्मत्कृते च सततं यया दुःखानि माधव |
BR-05-06-081-040c	अनुभूतान्यदुःखार्हा तां स्म पृच्छेरनामयम् ||
BR-05-06-081-041a	भृशमाश्वासयेश्चैनां पुत्रशोकपरिप्लुताम् |
BR-05-06-081-041c	अभिवाद्य स्वजेथाश्च पाण्डवान्परिकीर्तयन् ||
BR-05-06-081-042a	ऊढात्प्रभृति दुःखानि श्वशुराणामरिंदम |
BR-05-06-081-042c	निकारानतदर्हा च पश्यन्ती दुःखमश्नुते ||
BR-05-06-081-043a	अपि जातु स कालः स्यात्कृष्ण दुःखविपर्ययः |
BR-05-06-081-043c	यदहं मातरं क्लिष्टां सुखे दध्यामरिंदम |
BR-05-06-081-044a	प्रव्रजन्तोऽन्वधावत्सा कृपणा पुत्रगृद्धिनी |
BR-05-06-081-044c	रुदतीमपहायैनामुपगच्छाम यद्वनम् ||
BR-05-06-081-045a	न नूनं म्रियते दुःखैः सा चेज्जीवति केशव |
BR-05-06-081-045c	तथा पुत्राधिभिर्गाढमार्ता ह्यानर्तसत्कृता ||
BR-05-06-081-046a	अभिवाद्या तु सा कृष्ण त्वया मद्वचनाद्विभो |
BR-05-06-081-046c	धृतराष्ट्रश्च कौरव्यो राजानश्च वयोऽधिकाः ||
BR-05-06-081-047a	भीष्मं द्रोणं कृपं चैव महाराजं च बाह्लिकम् |
BR-05-06-081-047c	द्रौणिं च सोमदत्तं च सर्वांश्च भरतान्पृथक् ||
BR-05-06-081-048a	विदुरं च महाप्राज्ञं कुरूणां मन्त्रधारिणम् |
BR-05-06-081-048c	अगाधबुद्धिं धर्मज्ञं स्वजेथा मधुसूदन ||
BR-05-06-081-049a	इत्युक्त्वा केशवं तत्र राजमध्ये युधिष्ठिरः |
BR-05-06-081-049c	अनुज्ञातो निववृते कृष्णं कृत्वा प्रदक्षिणम् ||
BR-05-06-081-050a	व्रजन्नेव तु बीभत्सुः सखायं पुरुषर्षभम् |
BR-05-06-081-050c	अब्रवीत्परवीरघ्नं दाशार्हमपराजितम् ||
BR-05-06-081-051a	यदस्माकं विभो वृत्तं पुरा वै मन्त्रनिश्चये |
BR-05-06-081-051c	अर्धराज्यस्य गोविन्द विदितं सर्वराजसु ||
BR-05-06-081-052a	तच्चेद्दद्यादसङ्गेन सत्कृत्यानवमन्य च |
BR-05-06-081-052c	प्रियं मे स्यान्महाबाहो मुच्येरन्महतो भयात् ||
BR-05-06-081-053a	अतश्चेदन्यथा कर्ता धार्तराष्ट्रोऽनुपायवित् |
BR-05-06-081-053c	अन्तं नूनं करिष्यामि क्षत्रियाणां जनार्दन ||
BR-05-06-081-054a	एवमुक्ते पाण्डवेन पर्यहृष्यद्वृकोदरः |
BR-05-06-081-054c	मुहुर्मुहुः क्रोधवशात्प्रावेपत च पाण्डवः ||
BR-05-06-081-055a	वेपमानश्च कौन्तेयः प्राक्रोशन्महतो रवान् |
BR-05-06-081-055c	धनञ्जयवचः श्रुत्वा हर्षोत्सिक्तमना भृशम् ||
BR-05-06-081-056a	तस्य तं निनदं श्रुत्वा संप्रावेपन्त धन्विनः |
BR-05-06-081-056c	वाहनानि च सर्वाणि शकृन्मूत्रं प्रसुस्रुवुः ||
BR-05-06-081-057a	इत्युक्त्वा केशवं तत्र तथा चोक्त्वा विनिश्चयम् |
BR-05-06-081-057c	अनुज्ञातो निववृते परिष्वज्य जनार्दनम् ||
BR-05-06-081-058a	तेषु राजसु सर्वेषु निवृत्तेषु जनार्दनः |
BR-05-06-081-058c	तूर्णमभ्यपतद्धृष्टः सैन्यसुग्रीववाहनः ||
BR-05-06-081-059a	ते हया वासुदेवस्य दारुकेण प्रचोदिताः |
BR-05-06-081-059c	पन्थानमाचेमुरिव ग्रसमाना इवाम्बरम् ||
BR-05-06-081-060a	अथापश्यन्महाबाहुर्ॠषीनध्वनि केशवः |
BR-05-06-081-060c	ब्राह्म्या श्रिया दीप्यमानान्स्थितानुभयतः पथि ||
BR-05-06-081-061a	सोऽवतीर्य रथात्तूर्णमभिवाद्य जनार्दनः |
BR-05-06-081-061c	यथावत्तानृषीन्सर्वानभ्यभाषत पूजयन् ||
BR-05-06-081-062a	कच्चिल्लोकेषु कुशलं कच्चिद्धर्मः स्वनुष्ठितः |
BR-05-06-081-062c	ब्राह्मणानां त्रयो वर्णाः कच्चित्तिष्ठन्ति शासने ||
BR-05-06-081-063a	तेभ्यः प्रयुज्य तां पूजां प्रोवाच मधुसूदनः |
BR-05-06-081-063c	भगवन्तः क्व संसिद्धाः का वीथी भवतामिह ||
BR-05-06-081-064a	किं वा भगवतां कार्यमहं किं करवाणि वः |
BR-05-06-081-064c	केनार्थेनोपसंप्राप्ता भगवन्तो महीतलम् ||
BR-05-06-081-065a	तमब्रवीज्जामदग्न्य उपेत्य मधुसूदनम् |
BR-05-06-081-065c	परिष्वज्य च गोविन्दं पुरा सुचरिते सखा ||
BR-05-06-081-066a	देवर्षयः पुण्यकृतो ब्राह्मणाश्च बहुश्रुताः |
BR-05-06-081-066c	राजर्षयश्च दाशार्ह मानयन्तस्तपस्विनः ||
BR-05-06-081-067a	देवासुरस्य द्रष्टारः पुराणस्य महाद्युते |
BR-05-06-081-067c	समेतं पार्थिवं क्षत्रं दिदृक्षन्तश्च सर्वतः ||
BR-05-06-081-068a	सभासदश्च राजानस्त्वां च सत्यं जनार्दन |
BR-05-06-081-068c	एतन्महत्प्रेक्षणीयं द्रष्टुं गच्छाम केशव ||
BR-05-06-081-069a	धर्मार्थसहिता वाचः श्रोतुमिच्छाम माधव |
BR-05-06-081-069c	त्वयोच्यमानाः कुरुषु राजमध्ये परंतप ||
BR-05-06-081-070a	भीष्मद्रोणादयश्चैव विदुरश्च महामतिः |
BR-05-06-081-070c	त्वं च यादवशार्दूल सभायां वै समेष्यथ ||
BR-05-06-081-071a	तव वाक्यानि दिव्यानि तत्र तेषां च माधव |
BR-05-06-081-071c	श्रोतुमिच्छाम गोविन्द सत्यानि च शुभानि च ||
BR-05-06-081-072a	आपृष्टोऽसि महाबाहो पुनर्द्रक्ष्यामहे वयम् |
BR-05-06-081-072c	याह्यविघ्नेन वै वीर द्रक्ष्यामस्त्वां सभागतम् ||
