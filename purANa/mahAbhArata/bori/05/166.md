001  	भीष्म उवाच ||
001a	समुद्यतोऽयं भारो मे सुमहान्सागरोपमः |
001c	धार्तराष्ट्रस्य सङ्ग्रामे वर्षपूगाभिचिन्तितः ||
002a	तस्मिन्नभ्यागते काले प्रतप्ते लोमहर्षणे |
002c	मिथोभेदो न मे कार्यस्तेन जीवसि सूतज ||
003a	न ह्यहं नाद्य विक्रम्य स्थविरोऽपि शिशोस्तव |
003c	युद्धश्रद्धां रणे छिन्द्यां जीवितस्य च सूतज ||
004a	जामदग्न्येन रामेण महास्त्राणि प्रमुञ्चता |
004c	न मे व्यथाभवत्काचित्त्वं तु मे किं करिष्यसि ||
005a	कामं नैतत्प्रशंसन्ति सन्तोऽऽत्मबलसंस्तवम् |
005c	वक्ष्यामि तु त्वां संतप्तो निहीन कुलपांसन ||
006a	समेतं पार्थिवं क्षत्रं काशिराज्ञः स्वयंवरे |
006c	निर्जित्यैकरथेनैव यत्कन्यास्तरसा हृताः ||
007a	ईदृशानां सहस्राणि विशिष्टानामथो पुनः |
007c	मयैकेन निरस्तानि ससैन्यानि रणाजिरे ||
008a	त्वां प्राप्य वैरपुरुषं कुरूणामनयो महान् |
008c	उपस्थितो विनाशाय यतस्व पुरुषो भव ||
009a	युध्यस्व पार्थं समरे येन विस्पर्धसे सह |
009c	द्रक्ष्यामि त्वां विनिर्मुक्तमस्माद्युद्धात्सुदुर्मते ||
010  	सञ्जय उवाच ||
010a	तमुवाच ततो राजा धार्तराष्ट्रो महामनाः |
010c	मामवेक्षस्व गाङ्गेय कार्यं हि महदुद्यतम् ||
011a	चिन्त्यतामिदमेवाग्रे मम निःश्रेयसं परम् |
011c	उभावपि भवन्तौ मे महत्कर्म करिष्यतः ||
012a	भूयश्च श्रोतुमिच्छामि परेषां रथसत्तमान् |
012c	ये चैवातिरथास्तत्र तथैव रथयूथपाः ||
013a	बलाबलममित्राणां श्रोतुमिच्छामि कौरव |
013c	प्रभातायां रजन्यां वै इदं युद्धं भविष्यति ||
014  	भीष्म उवाच ||
014a	एते रथास्ते संख्यातास्तथैवातिरथा नृप  |
014c	य चाप्यर्धरथा राजन्पाण्डवानामतः शृणु  ||
015a	यदि कौतूहलं तेऽद्य पाण्डवानां बले नृप |
015c	रथसंख्यां महाबाहो सहैभिर्वसुधाधिपैः ||
016a	स्वयं राजा रथोदारः पाण्डवः कुन्तिनन्दनः |
016c	अग्निवत्समरे तात चरिष्यति न संशयः ||
017a	भीमसेनस्तु राजेन्द्र रथोऽष्टगुणसंमितः |
017c	नागायुतबलो मानी तेजसा न स मानुषः ||
018a	माद्रीपुत्रौ तु रथिनौ द्वावेव पुरुषर्षभौ |
018c	अश्विनाविव रूपेण तेजसा च समन्वितौ ||
019a	एते चमूमुखगताः स्मरन्तः क्लेशमात्मनः |
019c	रुद्रवत्प्रचरिष्यन्ति तत्र मे नास्ति संशयः ||
020a	सर्व एव महात्मानः शालस्कन्धा इवोद्गताः |
020c	प्रादेशेनाधिकाः पुम्भिरन्यैस्ते च प्रमाणतः ||
021a	सिंहसंहननाः सर्वे पाण्डुपुत्रा महाबलाः |
021c	चरितब्रह्मचर्याश्च सर्वे चातितपस्विनः ||
022a	ह्रीमन्तः पुरुषव्याघ्रा व्याघ्रा इव बलोत्कटाः |
022c	जवे प्रहारे संमर्दे सर्व एवातिमानुषाः |
022e	सर्वे जितमहीपाला दिग्जये भरतर्षभ ||
023a	न चैषां पुरुषाः केचिदायुधानि गदाः शरान् |
023c	विषहन्ति सदा कर्तुमधिज्यान्यपि कौरव |
023e	उद्यन्तुं वा गदां गुर्वीं शरान्वापि प्रकर्षितुम् ||
024a	जवे लक्ष्यस्य हरणे भोज्ये पांसुविकर्षणे |
024c	बालैरपि भवन्तस्तैः सर्व एव विशेषिताः ||
025a	ते ते सैन्यं समासाद्य व्याघ्रा इव बलोत्कटाः |
025c	विध्वंसयिष्यन्ति रणे मा स्म तैः सह सङ्गमः ||
026a	एकैकशस्ते सङ्ग्रामे हन्युः सर्वान्महीक्षितः |
026c	प्रत्यक्षं तव राजेन्द्र राजसूये यथाभवत् ||
027a	द्रौपद्याश्च परिक्लेशं द्यूते च परुषा गिरः |
027c	ते संस्मरन्तः सङ्ग्रामे विचरिष्यन्ति कालवत् ||
028a	लोहिताक्षो गुडाकेशो नारायणसहायवान् |
028c	उभयोः सेनयोर्वीर रथो नास्तीह तादृशः ||
029a	न हि देवेषु वा पूर्वं दानवेषूरगेषु वा |
029c	राक्षसेष्वथ यक्षेषु नरेषु कुत एव तु ||
030a	भूतोऽथ वा भविष्यो वा रथः कश्चिन्मया श्रुतः |
030c	समायुक्तो महाराज यथा पार्थस्य धीमतः ||
031a	वासुदेवश्च संयन्ता योद्धा चैव धनञ्जयः |
031c	गाण्डीवं च धनुर्दिव्यं ते चाश्वा वातरंहसः ||
032a	अभेद्यं कवचं दिव्यमक्षय्यौ च महेषुधी |
032c	अस्त्रग्रामश्च माहेन्द्रो रौद्रः कौबेर एव च ||
033a	याम्यश्च वारुणश्चैव गदाश्चोग्रप्रदर्शनाः |
033c	वज्रादीनि च मुख्यानि नानाप्रहरणानि वै ||
034a	दानवानां सहस्राणि हिरण्यपुरवासिनाम् |
034c	हतान्येकरथेनाजौ कस्तस्य सदृशो रथः ||
035a	एष हन्याद्धि संरम्भी बलवान्सत्यविक्रमः |
035c	तव सेनां महाबाहुः स्वां चैव परिपालयन् ||
036a	अहं चैनं प्रत्युदियामाचार्यो वा धनञ्जयम् |
036c	न तृतीयोऽस्ति राजेन्द्र सेनयोरुभयोरपि |
036e	य एनं शरवर्षाणि वर्षन्तमुदियाद्रथी ||
037a	जीमूत इव घर्मान्ते महावातसमीरितः |
037c	समायुक्तस्तु कौन्तेयो वासुदेवसहायवान् |
037e	तरुणश्च कृती चैव जीर्णावावामुभावपि ||
038  	सञ्जय उवाच ||
038a	एतच्छ्रुत्वा तु भीष्मस्य राज्ञां दध्वंसिरे तदा  |
038c	काञ्चनाङ्गदिनः पीना भुजाश्चन्दनरूषिताः ||
039a	मनोभिः सह सावेगैः संस्मृत्य च पुरातनम् |
039c	सामर्थ्यं पाण्डवेयानां यथाप्रत्यक्षदर्शनात् ||
