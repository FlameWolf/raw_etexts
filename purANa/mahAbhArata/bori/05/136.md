001  	वैशम्पायन उवाच ||
001a	कुन्त्यास्तु वचनं श्रुत्वा भीष्मद्रोणौ महारथौ |
001c	दुर्योधनमिदं वाक्यमूचतुः शासनातिगम्  ||
002a	श्रुतं ते पुरुषव्याघ्र कुन्त्याः कृष्णस्य संनिधौ |
002c	वाक्यमर्थवदव्यग्रमुक्तं धर्म्यमनुत्तमम् ||
003a	तत्करिष्यन्ति कौन्तेया वासुदेवस्य संमतम् |
003c	न हि ते जातु शाम्येरन्नृते राज्येन कौरव ||
004a	क्लेशिता हि त्वया पार्था धर्मपाशसितास्तदा |
004c	सभायां द्रौपदी चैव तैश्च तन्मर्षितं तव ||
005a	कृतास्त्रं ह्यर्जुनं प्राप्य भीमं च कृतनिश्रमम् |
005c	गाण्डीवं चेषुधी चैव रथं च ध्वजमेव च |
005e 	सहायं वासुदेवं च न क्षंस्यति युधिष्ठिरः ||
006a	प्रत्यक्षं ते महाबाहो यथा पार्थेन धीमता |
006c	विराटनगरे पूर्वं सर्वे स्म युधि निर्जिताः ||
007a	दानवान्घोरकर्माणो निवातकवचान्युधि |
007c	रौद्रमस्त्रं समाधाय दग्धवानस्त्रवह्निना ||
008a	कर्णप्रभृतयश्चेमे त्वं चापि कवची रथी |
008c	मोक्षिता घोषयात्रायां पर्याप्तं तन्निदर्शनम् ||
009a	प्रशाम्य भरतश्रेष्ठ भ्रातृभिः सह पाण्डवैः |
009c	रक्षेमां पृथिवीं सर्वां मृत्योर्दंष्ट्रान्तरं गताम् ||
010a	ज्येष्ठो भ्राता धर्मशीलो वत्सलः श्लक्ष्णवाक्शुचिः |
010c	तं गच्छ पुरुषव्याघ्रं व्यपनीयेह किल्बिषम् ||
011a	दृष्टश्चेत्त्वं पाण्डवेन व्यपनीतशरासनः |
011c	प्रसन्नभ्रुकुटिः श्रीमान्कृता शान्तिः कुलस्य नः ||
012a	तमभ्येत्य सहामात्यः परिष्वज्य नृपात्मजम् |
012c	अभिवादय राजानं यथापूर्वमरिंदम ||
013a	अभिवादयमानं त्वां पाणिभ्यां भीमपूर्वजः |
013c	प्रतिगृह्णातु सौहार्दात्कुन्तीपुत्रो युधिष्ठिरः ||
014a	सिंहस्कन्धोरुबाहुस्त्वां वृत्तायतमहाभुजः |
014c	परिष्वजतु बाहुभ्यां भीमः प्रहरतां वरः ||
015a	सिंहग्रीवो गुडाकेशस्ततस्त्वां पुष्करेक्षणः |
015c	अभिवादयतां पार्थः कुन्तीपुत्रो धनञ्जयः ||
016a	आश्विनेयौ नरव्याघ्रौ रूपेणाप्रतिमौ भुवि |
016c	तौ च त्वां गुरुवत्प्रेम्णा पूजया प्रत्युदीयताम् ||
017a	मुञ्चन्त्वानन्दजाश्रूणि दाशार्हप्रमुखा नृपा |
017c	सङ्गच्छ भ्रातृभिः सार्धं मानं संत्यज्य पार्थिव || 
018a	प्रशाधि पृथिवीं कृत्स्नां ततस्तं भ्रातृभिः सह |
018c	समालिङ्ग्य च हर्षेण नृपा यान्तु परस्परम् ||
019a	अलं युद्धेन राजेन्द्र सुहृदां शृणु कारणम् |
019c	ध्रुवं विनाशो युद्धे हि क्षत्रियाणां प्रदृश्यते ||
020a	ज्योतींषि प्रतिकूलानि दारुणा मृगपक्षिणः |
020c	उत्पाता विविधा वीर दृश्यन्ते क्षत्रनाशनाः ||
021a	विशेषत इहास्माकं निमित्तानि विनाशने |
021c	उल्काभिर्हि प्रदीप्ताभिर्वध्यते पृतना तव ||
022a	वाहनान्यप्रहृष्टानि रुदन्तीव विशां पते |
022c	गृध्रास्ते पर्युपासन्ते सैन्यानि च समन्ततः ||
023a	नगरं न यथापूर्वं तथा राजनिवेशनम् |
023c	शिवाश्चाशिवनिर्घोषा दीप्तां सेवन्ति वै दिशम् ||
024a	कुरु वाक्यं पितुर्मातुरस्माकं च हितैषिणाम् |
024c	त्वय्यायत्तो महाबाहो शमो व्यायाम एव च ||
025a	न चेत्करिष्यसि वचः सुहृदामरिकर्शन |
025c	तप्स्यसे वाहिनीं दृष्ट्वा पार्थबाणप्रपीडिताम् ||
026a	भीमस्य च महानादं नदतः शुष्मिणो रणे |
026c	श्रुत्वा स्मर्तासि मे वाक्यं गाण्डीवस्य च निस्वनम् |
026e 	यद्येतदपसव्यं ते भविष्यति वचो मम ||
