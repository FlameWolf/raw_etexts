BR-05-01-001-001	वैशम्पायन उवाच
BR-05-01-001-001a	कृत्वा विवाहं तु कुरुप्रवीरास्तदाभिमन्योर्मुदितस्वपक्षाः
BR-05-01-001-001c	विश्रम्य चत्वार्युषसः प्रतीताः सभां विराटस्य ततोऽभिजग्मुः
BR-05-01-001-002a	सभा तु सा मत्स्यपतेः समृद्धा मणिप्रवेकोत्तमरत्नचित्रा
BR-05-01-001-002c	न्यस्तासना माल्यवती सुगन्धा तामभ्ययुस्ते नरराजवर्याः
BR-05-01-001-003a	अथासनान्याविशतां पुरस्तादुभौ विराटद्रुपदौ नरेन्द्रौ
BR-05-01-001-003c	वृद्धश्च मान्यः पृथिवीपतीनां पितामहो रामजनार्दनाभ्याम्
BR-05-01-001-004a	पाञ्चालराजस्य समीपतस्तु शिनिप्रवीरः सहरौहिणेयः
BR-05-01-001-004c	मत्स्यस्य राज्ञस्तु सुसन्निकृष्टौ जनार्दनश्चैव युधिष्ठिरश्च
BR-05-01-001-005a	सुताश्च सर्वे द्रुपदस्य राज्ञो भीमार्जुनौ माद्रवतीसुतौ च
BR-05-01-001-005c	प्रद्युम्नसाम्बौ च युधि प्रवीरौ विराटपुत्रश्च सहाभिमन्युः
BR-05-01-001-006a	सर्वे च शूराः पितृभिः समाना वीर्येण रूपेण बलेन चैव
BR-05-01-001-006c	उपाविशन्द्रौपदेयाः कुमाराः सुवर्णचित्रेषु वरासनेषु
BR-05-01-001-007a	तथोपविष्टेषु महारथेषु विभ्राजमानाम्बरभूषणेषु
BR-05-01-001-007c	रराज सा राजवती समृद्धा ग्रहैरिव द्यौर्विमलैरुपेता
BR-05-01-001-008a	ततः कथास्ते समवाययुक्ताः कृत्वा विचित्राः पुरुषप्रवीराः
BR-05-01-001-008c	तस्थुर्मुहूर्तं परिचिन्तयन्तः कृष्णं नृपास्ते समुदीक्षमाणाः
BR-05-01-001-009a	कथान्तमासाद्य च माधवेन सङ्घट्टिताः पाण्डवकार्यहेतोः
BR-05-01-001-009c	ते राजसिंहाः सहिता ह्यशृण्वन्वाक्यं महार्थं च महोदयं च
BR-05-01-001-010	कृष्ण उवाच
BR-05-01-001-010a	सर्वैर्भवद्भिर्विदितं यथायं युधिष्ठिरः सौबलेनाक्षवत्याम्
BR-05-01-001-010c	जितो निकृत्यापहृतं च राज्यं पुनः प्रवासे समयः कृतश्च
BR-05-01-001-011a	शक्तैर्विजेतुं तरसा महीं च सत्ये स्थितैस्तच्चरितं यथावत्
BR-05-01-001-011c	पाण्डोः सुतैस्तद्व्रतमुग्ररूपं वर्षाणि षट्सप्त च भारताग्र्यैः
BR-05-01-001-012a	त्रयोदशश्चैव सुदुस्तरोऽयमज्ञायमानैर्भवतां समीपे
BR-05-01-001-012c	क्लेशानसह्यांश्च तितिक्षमाणैर्यथोषितं तद्विदितं च सर्वम्
BR-05-01-001-013a	एवं गते धर्मसुतस्य राज्ञो दुर्योधनस्यापि च यद्धितं स्यात्
BR-05-01-001-013c	तच्चिन्तयध्वं कुरुपाण्डवानां धर्म्यं च युक्तं च यशस्करं च
BR-05-01-001-014a	अधर्मयुक्तं च न कामयेत राज्यं सुराणामपि धर्मराजः
BR-05-01-001-014c	धर्मार्थयुक्तं च महीपतित्वं ग्रामेऽपि कस्मिंश्चिदयं बुभूषेत्
BR-05-01-001-015a	पित्र्यं हि राज्यं विदितं नृपाणां यथापकृष्टं धृतराष्ट्रपुत्रैः
BR-05-01-001-015c	मिथ्योपचारेण तथाप्यनेन कृच्छ्रं महत्प्राप्तमसह्यरूपम्
BR-05-01-001-016a	न चापि पार्थो विजितो रणे तैः स्वतेजसा धृतराष्ट्रस्य पुत्रैः
BR-05-01-001-016c	तथापि राजा सहितः सुहृद्भिरभीप्सतेऽनामयमेव तेषाम्
BR-05-01-001-017a	यत्तत्स्वयं पाण्डुसुतैर्विजित्य समाहृतं भूमिपतीन्निपीड्य
BR-05-01-001-017c	तत्प्रार्थयन्ते पुरुषप्रवीराः कुन्तीसुता माद्रवतीसुतौ च
BR-05-01-001-018a	बालास्त्विमे तैर्विविधैरुपायैः सम्प्रार्थिता हन्तुममित्रसाहाः
BR-05-01-001-018c	राज्यं जिहीर्षद्भिरसद्भिरुग्रैः सर्वं च तद्वो विदितं यथावत्
BR-05-01-001-019a	तेषां च लोभं प्रसमीक्ष्य वृद्धं धर्मात्मतां चापि युधिष्ठिरस्य
BR-05-01-001-019c	सम्बन्धितां चापि समीक्ष्य तेषां मतिं कुरुध्वं सहिताः पृथक्च
BR-05-01-001-020a	इमे च सत्येऽभिरताः सदैव तं पारयित्वा समयं यथावत्
BR-05-01-001-020c	अतोऽन्यथा तैरुपचर्यमाणा हन्युः समेतान्धृतराष्ट्रपुत्रान्
BR-05-01-001-021a	तैर्विप्रकारं च निशम्य राज्ञः सुहृज्जनास्तान्परिवारयेयुः
BR-05-01-001-021c	युद्धेन बाधेयुरिमांस्तथैव तैर्वध्यमाना युधि तांश्च हन्युः
BR-05-01-001-022a	तथापि नेमेऽल्पतया समर्थास्तेषां जयायेति भवेन्मतं वः
BR-05-01-001-022c	समेत्य सर्वे सहिताः सुहृद्भिस्तेषां विनाशाय यतेयुरेव
BR-05-01-001-023a	दुर्योधनस्यापि मतं यथावन्न ज्ञायते किं नु करिष्यतीति
BR-05-01-001-023c	अज्ञायमाने च मते परस्य किं स्यात्समारभ्यतमं मतं वः
BR-05-01-001-024a	तस्मादितो गच्छतु धर्मशीलः शुचिः कुलीनः पुरुषोऽप्रमत्तः
BR-05-01-001-024c	दूतः समर्थः प्रशमाय तेषां राज्यार्धदानाय युधिष्ठिरस्य
BR-05-01-001-025a	निशम्य वाक्यं तु जनार्दनस्य धर्मार्थयुक्तं मधुरं समं च
BR-05-01-001-025c	समाददे वाक्यमथाग्रजोऽस्य सम्पूज्य वाक्यं तदतीव राजन्
