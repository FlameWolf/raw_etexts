001	पुत्र उवाच ||
001a	कृष्णायसस्येव च ते संहत्य हृदयं कृतम् |
001c	मम मातस्त्वकरुणे वैरप्रज्ञे ह्यमर्षणे ||
002a	अहो क्षत्रसमाचारो यत्र मामपरं यथा |
002c	ईदृशं वचनं ब्रूयाद्भवती पुत्रमेकजम् ||
003a	किं नु ते मामपश्यन्त्याः पृथिव्या अपि सर्वया |
003c	किमाभरणकृत्यं ते किं भोगैर्जीवितेन वा ||
004  	मातोवाच ||
004a	सर्वारम्भा हि विदुषां तात धर्मार्थकारणात् |
004c	तानेवाभिसमीक्ष्याहं सञ्जय त्वामचूचुदम् ||
005a	स समीक्ष्यक्रमोपेतो मुख्यः कालोऽयमागतः |
005c	अस्मिंश्चेदागते काले कार्यं न प्रतिपद्यसे |
005e 	असंभावितरूपस्त्वं सुनृशंसं करिष्यसि ||
006a	तं त्वामयशसा स्पृष्टं न ब्रूयां यदि सञ्जय |
006c	खरीवात्सल्यमाहुस्तन्निःसामर्थ्यमहेतुकम् ||
007a	सद्भिर्विगर्हितं मार्गं त्यज मूर्खनिषेवितम् |
007c	अविद्या वै महत्यस्ति यामिमां संश्रिताः प्रजाः ||
008a	तव स्याद्यदि सद्वृत्तं तेन मे त्वं प्रियो भवेः |
008c	धर्मार्थगुणयुक्तेन नेतरेण कथञ्चन |
008e 	दैवमानुषयुक्तेन सद्भिराचरितेन च ||
009a	यो ह्येवमविनीतेन रमते पुत्रनप्तृणा |
009c	अनुत्थानवता चापि मोघं तस्य प्रजाफलम् ||
010a	अकुर्वन्तो हि कर्माणि कुर्वन्तो निन्दितानि च |
010c	सुखं नैवेह नामुत्र लभन्ते पुरुषाधमाः ||
011a	युद्धाय क्षत्रियः सृष्टः सञ्जयेह जयाय च |
011c	क्रूराय कर्मणे नित्यं प्रजानां परिपालने |
011e 	जयन्वा वध्यमानो वा प्राप्नोतीन्द्रसलोकताम् ||
012a	न शक्रभवने पुण्ये दिवि तद्विद्यते सुखम् |
012c	यदमित्रान्वशे कृत्वा क्षत्रियः सुखमश्नुते ||
013a	मन्युना दह्यमानेन पुरुषेण मनस्विना |
013c	निकृतेनेह बहुशः शत्रून्प्रतिजिगीषया ||
014a	आत्मानं वा परित्यज्य शत्रून्वा विनिपात्य वै |
014c	अतोऽन्येन प्रकारेण शान्तिरस्य कुतो भवेत् ||
015a	इह प्राज्ञो हि पुरुषः स्वल्पमप्रियमिच्छति |
015c	यस्य स्वल्पं प्रियं लोके ध्रुवं तस्याल्पमप्रियम् ||
016a	प्रियाभावाच्च पुरुषो नैव प्राप्नोति शोभनम् |
016c	ध्रुवं चाभावमभ्येति गत्वा गङ्गेव सागरम् ||
017  	पुत्र उवाच ||
017a	नेयं मतिस्त्वया वाच्या मातः पुत्रे विशेषतः |
017c	कारुण्यमेवात्र पश्य भूत्वेह जडमूकवत् ||
018  	मातोवाच ||
018a	अतो मे भूयसी नन्दिर्यदेवमनुपश्यसि |
018c	चोद्यं मां चोदयस्येतद्भृशं वै चोदयामि ते ||
019a	अथ त्वां पूजयिष्यामि हत्वा वै सर्वसैन्धवान् |
019c	अहं पश्यामि विजयं कृत्स्नं भाविनमेव ते ||
020  	पुत्र उवाच ||
020a	अकोशस्यासहायस्य कुतः स्विद्विजयो मम |
020c	इत्यवस्थां विदित्वेमामात्मनात्मनि दारुणाम् |
020e 	राज्याद्भावो निवृत्तो मे त्रिदिवादिव दुष्कृतेः ||
021a	ईदृशं भवती कञ्चिदुपायमनुपश्यति |
021c	तन्मे परिणतप्रज्ञे सम्यक्प्रब्रूहि पृच्छते |
021e 	करिष्यामि हि तत्सर्वं यथावदनुशासनम् ||
022  	मातोवाच ||
022a	पुत्रात्मा नावमन्तव्यः पूर्वाभिरसमृद्धिभिः |
022c	अभूत्वा हि भवन्त्यर्था भूत्वा नश्यन्ति चापरे ||
023a	अमर्षेणैव चाप्यर्था नारब्धव्याः सुबालिशैः |
023c	सर्वेषां कर्मणां तात फले नित्यमनित्यता ||
024a	अनित्यमिति जानन्तो न भवन्ति भवन्ति च |
024c	अथ ये नैव कुर्वन्ति नैव जातु भवन्ति ते ||
025a	ऐकगुण्यमनीहायामभावः कर्मणां फलम् |
025c	अथ द्वैगुण्यमीहायां फलं भवति वा न वा ||
026a	यस्य प्रागेव विदिता सर्वार्थानामनित्यता |
026c	नुदेद्वृद्धिसमृद्धी स प्रतिकूले नृपात्मज ||
027a	उत्थातव्यं जागृतव्यं योक्तव्यं भूतिकर्मसु |
027c	भविष्यतीत्येव मनः कृत्वा सततमव्यथैः |
027e 	मङ्गलानि पुरस्कृत्य ब्राह्मणैश्चेश्वरैः सह ||
028a	प्राज्ञस्य नृपतेराशु वृद्धिर्भवति पुत्रक |
028c	अभिवर्तति लक्ष्मीस्तं प्राचीमिव दिवाकरः ||
029a	निदर्शनान्युपायांश्च बहून्युद्धर्षणानि च |
029c	अनुदर्शितरूपोऽसि पश्यामि कुरु पौरुषम् |
029e 	पुरुषार्थमभिप्रेतं समाहर्तुमिहार्हसि ||
030a	क्रुद्धाँल्लुब्धान्परिक्षीणानवक्षिप्तान्विमानितान् |
030c	स्पर्धिनश्चैव ये केचित्तान्युक्त उपधारय ||
031a	एतेन त्वं प्रकारेण महतो भेत्स्यसे गणान् |
031c	महावेग इवोद्धूतो मातरिश्वा बलाहकान् ||
032a	तेषामग्रप्रदायी स्याः कल्योत्थायी प्रियंवदः |
032c	ते त्वां प्रियं करिष्यन्ति पुरो धास्यन्ति च ध्रुवम् ||
033a	यदैव शत्रुर्जानीयात्सपत्नं त्यक्तजीवितम् |
033c	तदैवास्मादुद्विजते सर्पाद्वेश्मगतादिव ||
034a	तं विदित्वा पराक्रान्तं वशे न कुरुते यदि |
034c	निर्वादैर्निर्वदेदेनमन्ततस्तद्भविष्यति ||
035a	निर्वादादास्पदं लब्ध्वा धनवृद्धिर्भविष्यति |
035c	धनवन्तं हि मित्राणि भजन्ते चाश्रयन्ति च ||
036a	स्खलितार्थं पुनस्तात संत्यजन्त्यपि बान्धवाः |
036c	अप्यस्मिन्नाश्रयन्ते च जुगुप्सन्ति च तादृशम् ||
037a	शत्रुं कृत्वा यः सहायं विश्वासमुपगच्छति |
037c	अतः संभाव्यमेवैतद्यद्राज्यं प्राप्नुयादिति ||
