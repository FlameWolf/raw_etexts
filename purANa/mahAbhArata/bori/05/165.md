001  	भीष्म उवाच ||
001a	अचलो वृषकश्चैव भ्रातरौ सहितावुभौ |
001c	रथौ तव दुराधर्षौ शत्रून्विध्वंसयिष्यतः ||
002a	बलवन्तौ नरव्याघ्रौ दृढक्रोधौ प्रहारिणौ |
002c	गान्धारमुख्यौ तरुणौ दर्शनीयौ महाबलौ ||
003a	सखा ते दयितो नित्यं य एष रणकर्कशः |
003c	प्रोत्साहयति राजंस्त्वां विग्रहे पाण्डवैः सह ||
004a	परुषः कत्थनो नीचः कर्णो वैकर्तनस्तव |
004c	मन्त्री नेता च बन्धुश्च मानी चात्यन्तमुच्छ्रितः ||
005a	एष नैव रथः पूर्णो नाप्येवातिरथो नृप |
005c	वियुक्तः कवचेनैष सहजेन विचेतनः |
005e 	कुण्डलाभ्यां च दिव्याभ्यां वियुक्तः सततं घृणी ||
006a	अभिशापाच्च रामस्य ब्राह्मणस्य च भाषणात् |
006c	करणानां वियोगाच्च तेन मेऽर्धरथो मतः |
006e 	नैष फल्गुनमासाद्य पुनर्जीवन्विमोक्ष्यते ||
007  	सञ्जय उवाच ||
007a	ततोऽब्रवीन्महाबाहुर्द्रोणः शस्त्रभृतां वरः |
007c	एवमेतद्यथात्थ त्वं न मिथ्यास्तीति किञ्चन ||
008a	रणे रणेऽतिमानी च विमुखश्चैव दृश्यते |
008c	घृणी कर्णः प्रमादी च तेन मेऽर्धरथो मतः ||
009a	एतच्छ्रुत्वा तु राधेयः क्रोधादुत्फुल्ललोचनः |
009c	उवाच भीष्मं राजेन्द्र तुदन्वाग्भिः प्रतोदवत् ||
010a	पितामह यथेष्टं मां वाक्शरैरुपकृन्तसि |
010c	अनागसं सदा द्वेषादेवमेव पदे पदे |
010e 	मर्षयामि च तत्सर्वं दुर्योधनकृतेन वै ||
011a	त्वं तु मां मन्यसेऽशक्तं यथा कापुरुषं तथा |
011c	भवानर्धरथो मह्यं मतो नास्त्यत्र संशयः ||
012a	सर्वस्य जगतश्चैव गाङ्गेय न मृषा वदे |
012c	कुरूणामहितो नित्यं न च राजावबुध्यते ||
013a	को हि नाम समानेषु राजसूदात्तकर्मसु |
013c	तेजोवधमिमं कुर्याद्विभेदयिषुराहवे |
013e 	यथा त्वं गुणनिर्देशादपराधं चिकीर्षसि ||
014a	न हायनैर्न पलितैर्न वित्तैर्न च बन्धुभिः |
014c	महारथत्वं संख्यातुं शक्यं क्षत्रस्य कौरव ||
015a	बलज्येष्ठं स्मृतं क्षत्रं मन्त्रज्येष्ठा द्विजातयः |
015c	धनज्येष्ठाः स्मृता वैश्याः शूद्रास्तु वयसाधिकाः ||
016a	यथेच्छकं स्वयङ्ग्राहाद्रथानतिरथांस्तथा |
016c	कामद्वेषसमायुक्तो मोहात्प्रकुरुते भवान् ||
017a	दुर्योधन महाबाहो साधु सम्यगवेक्ष्यताम् |
017c	त्यज्यतां दुष्टभावोऽयं भीष्मः किल्बिषकृत्तव ||
018a	भिन्ना हि सेना नृपते दुःसंधेया भवत्युत |
018c	मौलापि पुरुषव्याघ्र किमु नाना समुत्थिता ||
019a	एषां द्वैधं समुत्पन्नं योधानां युधि भारत |
019c	तेजोवधो नः क्रियते प्रत्यक्षेण विशेषतः ||
020a	रथानां क्व च विज्ञानं क्व च भीष्मोऽल्पचेतनः |
020c	अहमावारयिष्यामि पाण्डवानामनीकिनीम् ||
021a	आसाद्य माममोघेषुं गमिष्यन्ति दिशो दश |
021c	पाण्डवाः सहपञ्चालाः शार्दूलं वृषभा इव ||
022a	क्व च युद्धविमर्दो वा मन्त्राः सुव्याहृतानि वा |
022c	क्व च भीष्मो गतवया मन्दात्मा कालमोहितः ||
023a	स्पर्धते हि सदा नित्यं सर्वेण जगता सह |
023c	न चान्यं पुरुषं कञ्चिन्मन्यते मोघदर्शनः ||
024a	श्रोतव्यं खलु वृद्धानामिति शास्त्रनिदर्शनम् |
024c	न त्वेवाप्यतिवृद्धानां पुनर्बाला हि ते मताः ||
025a	अहमेको हनिष्यामि पाण्डवान्नात्र संशयः |
025c	सुयुद्धे राजशार्दूल यशो भीष्मं गमिष्यति ||
026a	कृतः सेनापतिस्त्वेष त्वया भीष्मो नराधिप |
026c	सेनापतिं गुणो गन्ता न तु योधान्कथञ्चन ||
027a	नाहं जीवति गाङ्गेये योत्स्ये राजन्कथञ्चन |
027c	हते तु भीष्मे योधास्मि सर्वैरेव महारथैः ||
