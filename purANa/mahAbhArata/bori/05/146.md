001  	वासुदेव उवाच ||
001a	भीष्मेणोक्ते ततो द्रोणो दुर्योधनमभाषत |
001c	मध्ये नृपाणां भद्रं ते वचनं वचनक्षमः ||
002a	प्रातीपः शंतनुस्तात कुलस्यार्थे यथोत्थितः |
002c	तथा देवव्रतो भीष्मः कुलस्यार्थे स्थितोऽभवत् ||
003a	ततः पाण्डुर्नरपतिः सत्यसंधो जितेन्द्रियः |
003c	राजा कुरूणां धर्मात्मा सुव्रतः सुसमाहितः ||
004a	ज्येष्ठाय राज्यमददाद्धृतराष्ट्राय धीमते |
004c	यवीयसस्तथा क्षत्तुः कुरुवंशविवर्धनः ||
005a	ततः सिंहासने राजन्स्थापयित्वैनमच्युतम् |
005c	वनं जगाम कौरव्यो भार्याभ्यां सहितोऽनघ ||
006a	नीचैः स्थित्वा तु विदुर उपास्ते स्म विनीतवत् |
006c	प्रेष्यवत्पुरुषव्याघ्रो वालव्यजनमुत्क्षिपन् ||
007a	ततः सर्वाः प्रजास्तात धृतराष्ट्रं जनेश्वरम् |
007c	अन्वपद्यन्त विधिवद्यथा पाण्डुं नराधिपम् ||
008a	विसृज्य धृतराष्ट्राय राज्यं स विदुराय च |
008c	चचार पृथिवीं पाण्डुः सर्वां परपुरञ्जयः ||
009a	कोशसञ्जनने दाने भृत्यानां चान्ववेक्षणे |
009c	भरणे चैव सर्वस्य विदुरः सत्यसङ्गरः ||
010a	संधिविग्रहसंयुक्तो राज्ञः संवाहनक्रियाः |
010c	अवैक्षत महातेजा भीष्मः परपुरञ्जयः ||
011a	सिंहासनस्थो नृपतिर्धृतराष्ट्रो महाबलः |
011c	अन्वास्यमानः सततं विदुरेण महात्मना ||
012a	कथं तस्य कुले जातः कुलभेदं व्यवस्यसि |
012c	संभूय भ्रातृभिः सार्धं भुङ्क्ष्व भोगाञ्जनाधिप ||
013a	ब्रवीम्यहं न कार्पण्यान्नार्थहेतोः कथञ्चन |
013c	भीष्मेण दत्तमश्नामि न त्वया राजसत्तम ||
014a	नाहं त्वत्तोऽभिकाङ्क्षिष्ये वृत्त्युपायं जनाधिप |
014c	यतो भीष्मस्ततो द्रोणो यद्भीष्मस्त्वाह तत्कुरु ||
015a	दीयतां पाण्डुपुत्रेभ्यो राज्यार्धमरिकर्शन |
015c	सममाचार्यकं तात तव तेषां च मे सदा ||
016a	अश्वत्थामा यथा मह्यं तथा श्वेतहयो मम |
016c	बहुना किं प्रलापेन यतो धर्मस्ततो जयः ||
017a	एवमुक्ते महाराज द्रोणेनामिततेजसा |
017c	व्याजहार ततो वाक्यं विदुरः सत्यसङ्गरः |
017e 	पितुर्वदनमन्वीक्ष्य परिवृत्य च धर्मवित् ||
018a	देवव्रत निबोधेदं वचनं मम भाषतः |
018c	प्रनष्टः कौरवो वंशस्त्वयायं पुनरुद्धृतः ||
019a	तन्मे विलपमानस्य वचनं समुपेक्षसे |
019c	कोऽयं दुर्योधनो नाम कुलेऽस्मिन्कुलपांसनः ||
020a	यस्य लोभाभिभूतस्य मतिं समनुवर्तसे |
020c	अनार्यस्याकृतज्ञस्य लोभोपहतचेतसः |
020e 	अतिक्रामति यः शास्त्रं पितुर्धर्मार्थदर्शिनः ||
021a	एते नश्यन्ति कुरवो दुर्योधनकृतेन वै |
021c	यथा ते न प्रणश्येयुर्महाराज तथा कुरु ||
022a	मां चैव धृतराष्ट्रं च पूर्वमेव महाद्युते |
022c	चित्रकार इवालेख्यं कृत्वा मा स्म विनाशय |
022e 	प्रजापतिः प्रजाः सृष्ट्वा यथा संहरते तथा ||
023a	नोपेक्षस्व महाबाहो पश्यमानः कुलक्षयम् |
023c	अथ तेऽद्य मतिर्नष्टा विनाशे प्रत्युपस्थिते |
023e 	वनं गच्छ मया सार्धं धृतराष्ट्रेण चैव ह ||
024a	बद्ध्वा वा निकृतिप्रज्ञं धार्तराष्ट्रं सुदुर्मतिम् |
024c	साध्विदं राज्यमद्यास्तु पाण्डवैरभिरक्षितम् ||
025a	प्रसीद राजशार्दूल विनाशो दृश्यते महान् |
025c	पाण्डवानां कुरूणां च राज्ञां चामिततेजसाम् ||
026a	विररामैवमुक्त्वा तु विदुरो दीनमानसः |
026c	प्रध्यायमानः स तदा निःश्वसंश्च पुनः पुनः ||
027a	ततोऽथ राज्ञः सुबलस्य पुत्री धर्मार्थयुक्तं कुलनाशभीता |
027c	दुर्योधनं पापमतिं नृशंसं राज्ञां समक्षं सुतमाह कोपात् ||
028a	ये पार्थिवा राजसभां प्रविष्टा ब्रह्मर्षयो ये च सभासदोऽन्ये |
028c	शृण्वन्तु वक्ष्यामि तवापराधं पापस्य सामात्यपरिच्छदस्य ||
029a	राज्यं कुरूणामनुपूर्वभोग्यं क्रमागतो नः कुलधर्म एषः |
029c	त्वं पापबुद्धेऽतिनृशंसकर्मन्राज्यं कुरूणामनयाद्विहंसि ||
030a	राज्ये स्थितो धृतराष्ट्रो मनीषी तस्यानुजो विदुरो दीर्घदर्शी |
030c	एतावतिक्रम्य कथं नृपत्वं दुर्योधन प्रार्थयसेऽद्य मोहात् ||
031a	राजा च क्षत्ता च महानुभावौ भीष्मे स्थिते परवन्तौ भवेताम् |
031c	अयं तु धर्मज्ञतया महात्मा न राज्यकामो नृवरो नदीजः ||
032a	राज्यं तु पाण्डोरिदमप्रधृष्यं तस्याद्य पुत्राः प्रभवन्ति नान्ये |
032c	राज्यं तदेतन्निखिलं पाण्डवानां पैतामहं पुत्रपौत्रानुगामि ||
033a	यद्वै ब्रूते कुरुमुख्यो महात्मा देवव्रतः सत्यसंधो मनीषी |
033c	सर्वं तदस्माभिरहत्य धर्मं ग्राह्यं स्वधर्मं परिपालयद्भिः ||
034a	अनुज्ञया चाथ महाव्रतस्य ब्रूयान्नृपो यद्विदुरस्तथैव |
034c	कार्यं भवेत्तत्सुहृद्भिर्नियुज्य धर्मं पुरस्कृत्य सुदीर्घकालम् ||
035a	न्यायागतं राज्यमिदं कुरूणां युधिष्ठिरः शास्तु वै धर्मपुत्रः |
035c	प्रचोदितो धृतराष्ट्रेण राज्ञा पुरस्कृतः शांतनवेन चैव ||
