BR-05-07-140-001  	सञ्जय उवाच ||
BR-05-07-140-001a	कर्णस्य वचनं श्रुत्वा केशवः परवीरहा |
BR-05-07-140-001c	उवाच प्रहसन्वाक्यं स्मितपूर्वमिदं तदा ||
BR-05-07-140-002a	अपि त्वां न तपेत्कर्ण राज्यलाभोपपादना |
BR-05-07-140-002c	मया दत्तां हि पृथिवीं न प्रशासितुमिच्छसि ||
BR-05-07-140-003a	ध्रुवो जयः पाण्डवानामितीदं न संशयः कश्चन विद्यतेऽत्र |
BR-05-07-140-003c	जयध्वजो दृश्यते पाण्डवस्य समुच्छ्रितो वानरराज उग्रः ||
BR-05-07-140-004a	दिव्या माया विहिता भौवनेन समुच्छ्रिता इन्द्रकेतुप्रकाशा |
BR-05-07-140-004c	दिव्यानि भूतानि भयावहानि दृश्यन्ति चैवात्र भयानकानि ||
BR-05-07-140-005a	न सज्जते शैलवनस्पतिभ्य ऊर्ध्वं तिर्यग्योजनमात्ररूपः |
BR-05-07-140-005c	श्रीमान्ध्वजः कर्ण धनञ्जयस्य समुच्छ्रितः पावकतुल्यरूपः ||
BR-05-07-140-006a	यदा द्रक्ष्यसि सड्ग्रामे श्वेताश्वं कृष्णसारथिम् |
BR-05-07-140-006c	ऐन्द्रमस्त्रं विकुर्वाणमुभे चैवाग्निमारुते ||
BR-05-07-140-007a	गाण्डीवस्य च निर्घोषं विस्फूर्जितमिवाशनेः |
BR-05-07-140-007c	न तदा भविता त्रेता न कृतं द्वापरं न च ||
BR-05-07-140-008a	यदा द्रक्ष्यसि सङ्ग्रामे कुन्तीपुत्रं युधिष्ठिरम् |
BR-05-07-140-008c	जपहोमसमायुक्तं स्वां रक्षन्तं महाचमूम्  ||
BR-05-07-140-009a	आदित्यमिव दुर्धर्षं तपन्तं शत्रुवाहिनीम् |
BR-05-07-140-009c	न तदा भविता त्रेता न कृतं द्वापरं न च ||
BR-05-07-140-010a	यदा द्रक्ष्यसि सङ्ग्रामे भीमसेनं महाबलम् |
BR-05-07-140-010c	दुःशासनस्य रुधिरं पीत्वा नृत्यन्तमाहवे ||
BR-05-07-140-011a	प्रभिन्नमिव मातङ्गं प्रतिद्विरदघातिनम् |
BR-05-07-140-011c	न तदा भविता त्रेता न कृतं द्वापरं न च ||
BR-05-07-140-012a	यदा द्रक्ष्यसि सङ्ग्रामे माद्रीपुत्रौ महारथौ |
BR-05-07-140-012c	वाहिनीं धार्तराष्ट्राणां क्षोभयन्तौ गजाविव ||
BR-05-07-140-013a	विगाढे शस्त्रसंपाते परवीररथारुजौ |
BR-05-07-140-013c	न तदा भविता त्रेता न कृतं द्वापरं न च ||
BR-05-07-140-014a	यदा द्रक्ष्यसि सङ्ग्रामे द्रोणं शांतनवं कृपम् |
BR-05-07-140-014c	सुयोधनं च राजानं सैन्धवं च जयद्रथम् ||
BR-05-07-140-015a	युद्धायापततस्तूर्णं वारितान्सव्यसाचिना |
BR-05-07-140-015c	न तदा भविता त्रेता न कृतं द्वापरं न च ||
BR-05-07-140-016a	ब्रूयाः कर्ण इतो गत्वा द्रोणं शांतनवं कृपम् |
BR-05-07-140-016c	सौम्योऽयं वर्तते मासः सुप्रापयवसेन्धनः ||
BR-05-07-140-017a	पक्वौषधिवनस्फीतः फलवानल्पमक्षिकः  |
BR-05-07-140-017c	निष्पङ्को रसवत्तोयो नात्युष्णशिशिरः सुखः ||
BR-05-07-140-018a	सप्तमाच्चापि दिवसादमावास्या भविष्यति |
BR-05-07-140-018c	सङ्ग्रामं योजयेत्तत्र तां ह्याहुः शक्रदेवताम् ||
BR-05-07-140-019a	तथा राज्ञो वदेः सर्वान्ये युद्धायाभ्युपागताः |
BR-05-07-140-019c	यद्वो मनीषितं तद्वै सर्वं संपादयामि वः ||
BR-05-07-140-020a	राजानो राजपुत्राश्च दुर्योधनवशानुगाः |
BR-05-07-140-020c	प्राप्य शस्त्रेण निधनं प्राप्स्यन्ति गतिमुत्तमाम् ||
