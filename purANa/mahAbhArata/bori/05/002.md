BR-05-01-002-001	बलदेव उवाच
BR-05-01-002-001a	श्रुतं भवद्भिर्गदपूर्वजस्य वाक्यं यथा धर्मवदर्थवच्च
BR-05-01-002-001c	अजातशत्रोश्च हितं हितं च दुर्योधनस्यापि तथैव राज्ञः
BR-05-01-002-002a	अर्धं हि राज्यस्य विसृज्य वीराः कुन्तीसुतास्तस्य कृते यतन्ते
BR-05-01-002-002c	प्रदाय चार्धं धृतराष्ट्रपुत्रः सुखी सहास्माभिरतीव मोदेत्
BR-05-01-002-003a	लब्ध्वा हि राज्यं पुरुषप्रवीराः सम्यक्प्रवृत्तेषु परेषु चैव
BR-05-01-002-003c	ध्रुवं प्रशान्ताः सुखमाविशेयुस्तेषां प्रशान्तिश्च हितं प्रजानाम्
BR-05-01-002-004a	दुर्योधनस्यापि मतं च वेत्तुं वक्तुं च वाक्यानि युधिष्ठिरस्य
BR-05-01-002-004c	प्रियं मम स्याद्यदि तत्र कश्चिद्व्रजेच्छमार्थं कुरुपाण्डवानाम्
BR-05-01-002-005a	स भीष्ममामन्त्र्य कुरुप्रवीरं वैचित्रवीर्यं च महानुभावम्
BR-05-01-002-005c	द्रोणं सपुत्रं विदुरं कृपं च गान्धारराजं च ससूतपुत्रम्
BR-05-01-002-006a	सर्वे च येऽन्ये धृतराष्ट्रपुत्रा बलप्रधाना निगमप्रधानाः
BR-05-01-002-006c	स्थिताश्च धर्मेषु यथा स्वकेषु लोकप्रवीराः श्रुतकालवृद्धाः
BR-05-01-002-007a	एतेषु सर्वेषु समागतेषु पौरेषु वृद्धेषु च सङ्गतेषु
BR-05-01-002-007c	ब्रवीतु वाक्यं प्रणिपातयुक्तं कुन्तीसुतस्यार्थकरं यथा स्यात्
BR-05-01-002-008a	सर्वास्ववस्थासु च ते न कौट्याद्ग्रस्तो हि सोऽर्थो बलमाश्रितैस्तैः
BR-05-01-002-008c	प्रियाभ्युपेतस्य युधिष्ठिरस्य द्यूते प्रमत्तस्य हृतं च राज्यम्
BR-05-01-002-009a	निवार्यमाणश्च कुरुप्रवीरैः सर्वैः सुहृद्भिर्ह्ययमप्यतज्ज्ञः
BR-05-01-002-009c	गान्धारराजस्य सुतं मताक्षं समाह्वयेद्देवितुमाजमीढः
BR-05-01-002-010a	दुरोदरास्तत्र सहस्रशोऽन्ये युधिष्ठिरो यान्विषहेत जेतुम्
BR-05-01-002-010c	उत्सृज्य तान्सौबलमेव चायं समाह्वयत्तेन जितोऽक्षवत्याम्
BR-05-01-002-011a	स दीव्यमानः प्रतिदेवनेन अक्षेषु नित्यं सुपराङ्मुखेषु
BR-05-01-002-011c	संरम्भमाणो विजितः प्रसह्य तत्रापराधः शकुनेर्न कश्चित्
BR-05-01-002-012a	तस्मात्प्रणम्यैव वचो ब्रवीतु वैचित्रवीर्यं बहुसामयुक्तम्
BR-05-01-002-012c	तथा हि शक्यो धृतराष्ट्रपुत्रः स्वार्थे नियोक्तुं पुरुषेण तेन
BR-05-01-002-013	वैशम्पायन उवाच
BR-05-01-002-013a	एवं ब्रुवत्येव मधुप्रवीरे शिनिप्रवीरः सहसोत्पपात
BR-05-01-002-013c	तच्चापि वाक्यं परिनिन्द्य तस्य समाददे वाक्यमिदं समन्युः
