001	वैशम्पायन उवाच
001a	गते द्वारवतीं कृष्णे बलदेवे च माधवे
001c	सह वृष्ण्यन्धकैः सर्वैर्भोजैश्च शतशस्तथा
002a	सर्वमागमयामास पाण्डवानां विचेष्टितम्
002c	धृतराष्ट्रात्मजो राजा दूतैः प्रणिहितैश्चरैः
003a	स श्रुत्वा माधवं यातं सदश्वैरनिलोपमैः
003c	बलेन नातिमहता द्वारकामभ्ययात्पुरीम्
004a	तमेव दिवसं चापि कौन्तेयः पाण्डुनन्दनः
004c	आनर्तनगरीं रम्यां जगामाशु धनञ्जयः
005a	तौ यात्वा पुरुषव्याघ्रौ द्वारकां कुरुनन्दनौ
005c	सुप्तं ददृशतुः कृष्णं शयानं चोपजग्मतुः
006a	ततः शयाने गोविन्दे प्रविवेश सुयोधनः
006c	उच्छीर्षतश्च कृष्णस्य निषसाद वरासने
007a	ततः किरीटी तस्यानु प्रविवेश महामनाः
007c	पश्चार्धे च स कृष्णस्य प्रह्वोऽतिष्ठत्कृताञ्जलिः
008a	प्रतिबुद्धः स वार्ष्णेयो ददर्शाग्रे किरीटिनम्
008c	स तयोः स्वागतं कृत्वा यथार्हं प्रतिपूज्य च
008e	तदागमनजं हेतुं पप्रच्छ मधुसूदनः
009a	ततो दुर्योधनः कृष्णमुवाच प्रहसन्निव
009c	विग्रहेऽस्मिन्भवान्साह्यं मम दातुमिहार्हति
010a	समं हि भवतः सख्यं मयि चैवार्जुनेऽपि च
010c	तथा सम्बन्धकं तुल्यमस्माकं त्वयि माधव
011a	अहं चाभिगतः पूर्वं त्वामद्य मधुसूदन
011c	पूर्वं चाभिगतं सन्तो भजन्ते पूर्वसारिणः
012a	त्वं च श्रेष्ठतमो लोके सतामद्य जनार्दन
012c	सततं सम्मतश्चैव सद्वृत्तमनुपालय
013	कृष्ण उवाच
013a	भवानभिगतः पूर्वमत्र मे नास्ति संशयः
013c	दृष्टस्तु प्रथमं राजन्मया पार्थो धनञ्जयः
014a	तव पूर्वाभिगमनात्पूर्वं चाप्यस्य दर्शनात्
014c	साहाय्यमुभयोरेव करिष्यामि सुयोधन
015a	प्रवारणं तु बालानां पूर्वं कार्यमिति श्रुतिः
015c	तस्मात्प्रवारणं पूर्वमर्हः पार्थो धनञ्जयः
016a	मत्संहननतुल्यानां गोपानामर्बुदं महत्
016c	नारायणा इति ख्याताः सर्वे सङ्ग्रामयोधिनः
017a	ते वा युधि दुराधर्षा भवन्त्वेकस्य सैनिकाः
017c	अयुध्यमानः सङ्ग्रामे न्यस्तशस्त्रोऽहमेकतः
018a	आभ्यामन्यतरं पार्थ यत्ते हृद्यतरं मतम्
018c	तद्वृणीतां भवानग्रे प्रवार्यस्त्वं हि धर्मतः
019	वैशम्पायन उवाच
019a	एवमुक्तस्तु कृष्णेन कुन्तीपुत्रो धनञ्जयः
019c	अयुध्यमानं सङ्ग्रामे वरयामास केशवम्
020a	सहस्राणां सहस्रं तु योधानां प्राप्य भारत
020c	कृष्णं चापहृतं ज्ञात्वा सम्प्राप परमां मुदम्
021a	दुर्योधनस्तु तत्सैन्यं सर्वमादाय पार्थिवः
021c	ततोऽभ्ययाद्भीमबलो रौहिणेयं महाबलम्
022a	सर्वं चागमने हेतुं स तस्मै सन्न्यवेदयत्
022c	प्रत्युवाच ततः शौरिर्धार्तराष्ट्रमिदं वचः
023a	विदितं ते नरव्याघ्र सर्वं भवितुमर्हति
023c	यन्मयोक्तं विराटस्य पुरा वैवाहिके तदा
024a	निगृह्योक्तो हृषीकेशस्त्वदर्थं कुरुनन्दन
024c	मया सम्बन्धकं तुल्यमिति राजन्पुनः पुनः
025a	न च तद्वाक्यमुक्तं वै केशवः प्रत्यपद्यत
025c	न चाहमुत्सहे कृष्णं विना स्थातुमपि क्षणम्
026a	नाहं सहायः पार्थानां नापि दुर्योधनस्य वै
026c	इति मे निश्चिता बुद्दिर्वासुदेवमवेक्ष्य ह
027a	जातोऽसि भारते वंशे सर्वपार्थिवपूजिते
027c	गच्छ युध्यस्व धर्मेण क्षात्रेण भरतर्षभ
028a	इत्येवमुक्तः स तदा परिष्वज्य हलायुधम्
028c	कृष्णं चापहृतं ज्ञात्वा युद्धान्मेने जितं जयम्
029a	सोऽभ्ययात्कृतवर्माणं धृतराष्ट्रसुतो नृपः
029c	कृतवर्मा ददौ तस्य सेनामक्षौहिणीं तदा
030a	स तेन सर्वसैन्येन भीमेन कुरुनन्दनः
030c	वृतः प्रतिययौ हृष्टः सुहृदः सम्प्रहर्षयन्
031a	गते दुर्योधने कृष्णः किरीटिनमथाब्रवीत्
031c	अयुध्यमानः कां बुद्धिमास्थायाहं त्वया वृतः
032	अर्जुन उवाच
032a	भवान्समर्थस्तान्सर्वान्निहन्तुं नात्र संशयः
032c	निहन्तुमहमप्येकः समर्थः पुरुषोत्तम
033a	भवांस्तु कीर्तिमाँल्लोके तद्यशस्त्वां गमिष्यति
033c	यशसा चाहमप्यर्थी तस्मादसि मया वृतः
034a	सारथ्यं तु त्वया कार्यमिति मे मानसं सदा
034c	चिररात्रेप्सितं कामं तद्भवान्कर्तुमर्हति
035	वासुदेव उवाच
035a	उपपन्नमिदं पार्थ यत्स्पर्धेथा मया सह
035c	सारथ्यं ते करिष्यामि कामः सम्पद्यतां तव
036	वैशम्पायन उवाच
036a	एवं प्रमुदितः पार्थः कृष्णेन सहितस्तदा
036c	वृतो दाशार्हप्रवरैः पुनरायाद्युधिष्ठिरम्
