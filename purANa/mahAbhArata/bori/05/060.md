001	वैशम्पायन उवाच
001a	पितुरेतद्वचः श्रुत्वा धार्तराष्ट्रोऽत्यमर्षणः
001c	आधाय विपुलं क्रोधं पुनरेवेदमब्रवीत्
002a	अशक्या देवसचिवाः पार्थाः स्युरिति यद्भवान्
002c	मन्यते तद्भयं व्येतु भवतो राजसत्तम
003a	अकामद्वेषसंयोगाद्द्रोहाल्लोभाच्च भारत
003c	उपेक्षया च भावानां देवा देवत्वमाप्नुवन्
004a	इति द्वैपायनो व्यासो नारदश्च महातपाः
004c	जामदग्न्यश्च रामो नः कथामकथयत्पुरा
005a	नैव मानुषवद्देवाः प्रवर्तन्ते कदाचन
005c	कामाल्लोभादनुक्रोशाद्द्वेषाच्च भरतर्षभ
006a	यदि ह्यग्निश्च वायुश्च धर्म इन्द्रोऽश्विनावपि
006c	कामयोगात्प्रवर्तेरन्न पार्था दुःखमाप्नुयुः
007a	तस्मान्न भवता चिन्ता कार्यैषा स्यात्कदाचन
007c	दैवेष्वपेक्षका ह्येते शश्वद्भावेषु भारत
008a	अथ चेत्कामसंयोगाद्द्वेषाल्लोभाच्च लक्ष्यते
008c	देवेषु देवप्रामाण्यं नैव तद्विक्रमिष्यति
009a	मयाभिमन्त्रितः शश्वज्जातवेदाः प्रशंसति
009c	दिधक्षुः सकलाँल्लोकान्परिक्षिप्य समन्ततः
010a	यद्वा परमकं तेजो येन युक्ता दिवौकसः
010c	ममाप्यनुपमं भूयो देवेभ्यो विद्धि भारत
011a	प्रदीर्यमाणां वसुधां गिरीणां शिखराणि च
011c	लोकस्य पश्यतो राजन्स्थापयाम्यभिमन्त्रणात्
012a	चेतनाचेतनस्यास्य जङ्गमस्थावरस्य च
012c	विनाशाय समुत्पन्नं महाघोरं महास्वनम्
013a	अश्मवर्षं च वायुं च शमयामीह नित्यशः
013c	जगतः पश्यतोऽभीक्ष्णं भूतानामनुकम्पया
014a	स्तम्भितास्वप्सु गच्छन्ति मया रथपदातयः
014c	देवासुराणां भावानामहमेकः प्रवर्तिता
015a	अक्षौहिणीभिर्यान्देशान्यामि कार्येण केनचित्
015c	तत्रापो मे प्रवर्तन्ते यत्र यत्राभिकामये
016a	भयानि विषये राजन्व्यालादीनि न सन्ति मे
016c	मत्तः सुप्तानि भूतानि न हिंसन्ति भयङ्कराः
017a	निकामवर्षी पर्जन्यो राजन्विषयवासिनाम्
017c	धर्मिष्ठाश्च प्रजाः सर्वा ईतयश्च न सन्ति मे
018a	अश्विनावथ वाय्वग्नी मरुद्भिः सह वृत्रहा
018c	धर्मश्चैव मया द्विष्टान्नोत्सहन्तेऽभिरक्षितुम्
019a	यदि ह्येते समर्थाः स्युर्मद्द्विषस्त्रातुमोजसा
019c	न स्म त्रयोदश समाः पार्था दुःखमवाप्नुयुः
020a	नैव देवा न गन्धर्वा नासुरा न च राक्षसाः
020c	शक्तास्त्रातुं मया द्विष्टं सत्यमेतद्ब्रवीमि ते
021a	यदभिध्याम्यहं शश्वच्छुभं वा यदि वाशुभम्
021c	नैतद्विपन्नपूर्वं मे मित्रेष्वरिषु चोभयोः
022a	भविष्यतीदमिति वा यद्ब्रवीमि परन्तप
022c	नान्यथा भूतपूर्वं तत्सत्यवागिति मां विदुः
023a	लोकसाक्षिकमेतन्मे माहात्म्यं दिक्षु विश्रुतम्
023c	आश्वासनार्थं भवतः प्रोक्तं न श्लाघया नृप
024a	न ह्यहं श्लाघनो राजन्भूतपूर्वः कदाचन
024c	असदाचरितं ह्येतद्यदात्मानं प्रशंसति
025a	पाण्डवांश्चैव मत्स्यांश्च पाञ्चालान्केकयैः सह
025c	सात्यकिं वासुदेवं च श्रोतासि विजितान्मया
026a	सरितः सागरं प्राप्य यथा नश्यन्ति सर्वशः
026c	तथैव ते विनङ्क्ष्यन्ति मामासाद्य सहान्वयाः
027a	परा बुद्धिः परं तेजो वीर्यं च परमं मयि
027c	परा विद्या परो योगो मम तेभ्यो विशिष्यते
028a	पितामहश्च द्रोणश्च कृपः शल्यः शलस्तथा
028c	अस्त्रेषु यत्प्रजानन्ति सर्वं तन्मयि विद्यते
029a	इत्युक्त्वा सञ्जयं भूयः पर्यपृच्छत भारत
029c	ज्ञात्वा युयुत्सुः कार्याणि प्राप्तकालमरिन्दम
