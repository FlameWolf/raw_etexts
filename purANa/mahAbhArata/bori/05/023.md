001	वैशम्पायन उवाच
001a	राज्ञस्तु वचनं श्रुत्वा धृतराष्ट्रस्य सञ्जयः
001c	उपप्लव्यं ययौ द्रष्टुं पाण्डवानमितौजसः
002a	स तु राजानमासाद्य धर्मात्मानं युधिष्ठिरम्
002c	प्रणिपत्य ततः पूर्वं सूतपुत्रोऽभ्यभाषत
003a	गावल्गणिः सञ्जयः सूतसूनुरजातशत्रुमवदत्प्रतीतः
003c	दिष्ट्या राजंस्त्वामरोगं प्रपश्ये सहायवन्तं च महेन्द्रकल्पम्
004a	अनामयं पृच्छति त्वाम्बिकेयो वृद्धो राजा धृतराष्ट्रो मनीषी
004c	कच्चिद्भीमः कुशली पाण्डवाग्र्यो धनञ्जयस्तौ च माद्रीतनूजौ
005a	कच्चित्कृष्णा द्रौपदी राजपुत्री सत्यव्रता वीरपत्नी सपुत्रा
005c	मनस्विनी यत्र च वाञ्छसि त्वमिष्टान्कामान्भारत स्वस्तिकामः
006	युधिष्ठिर उवाच
006a	गावल्गणे सञ्जय स्वागतं ते प्रीतात्माहं त्वाभिवदामि सूत
006c	अनामयं प्रतिजाने तवाहं सहानुजैः कुशली चास्मि विद्वन्
007a	चिरादिदं कुशलं भारतस्य श्रुत्वा राज्ञः कुरुवृद्धस्य सूत
007c	मन्ये साक्षाद्दृष्टमहं नरेन्द्रं दृष्ट्वैव त्वां सञ्जय प्रीतियोगात्
008a	पितामहो नः स्थविरो मनस्वी महाप्राज्ञः सर्वधर्मोपपन्नः
008c	स कौरव्यः कुशली तात भीष्मो यथापूर्वं वृत्तिरप्यस्य कच्चित्
009a	कच्चिद्राजा धृतराष्ट्रः सपुत्रो वैचित्रवीर्यः कुशली महात्मा
009c	महाराजो बाह्लिकः प्रातिपेयः कच्चिद्विद्वान्कुशली सूतपुत्र
010a	स सोमदत्तः कुशली तात कच्चिद्भूरिश्रवाः सत्यसंधः शलश्च
010c	द्रोणः सपुत्रश्च कृपश्च विप्रो महेष्वासाः कच्चिदेतेऽप्यरोगाः
011a	महाप्राज्ञाः सर्वशास्त्रावदाता धनुर्भृतां मुख्यतमाः पृथिव्याम्
011c	कच्चिन्मानं तात लभन्त एते धनुर्भृतः कच्चिदेतेऽप्यरोगाः
012a	सर्वे कुरुभ्यः स्पृहयन्ति सञ्जय धनुर्धरा ये पृथिव्यां युवानः
012c	येषां राष्ट्रे निवसति दर्शनीयो महेष्वासः शीलवान्द्रोणपुत्रः
013a	वैश्यापुत्रः कुशली तात कच्चिन्महाप्राज्ञो राजपुत्रो युयुत्सुः
013c	कर्णोऽमात्यः कुशली तात कच्चित्सुयोधनो यस्य मन्दो विधेयः
014a	स्त्रियो वृद्धा भारतानां जनन्यो महानस्यो दासभार्याश्च सूत
014c	वध्वः पुत्रा भागिनेया भगिन्यो दौहित्रा वा कच्चिदप्यव्यलीकाः
015a	कच्चिद्राजा ब्राह्मणानां यथावत्प्रवर्तते पूर्ववत्तात वृत्तिम्
015c	कच्चिद्दायान्मामकान्धार्तराष्ट्रो द्विजातीनां सञ्जय नोपहन्ति
016a	कच्चिद्राजा धृतराष्ट्रः सपुत्र उपेक्षते ब्राह्मणातिक्रमान्वै
016c	कच्चिन्न हेतोरिव वर्त्मभूत उपेक्षते तेषु स न्यूनवृत्तिम्
017a	एतज्ज्योतिरुत्तमं जीवलोके शुक्लं प्रजानां विहितं विधात्रा
017c	ते चेल्लोभं न नियच्छन्ति मन्दाः कृत्स्नो नाशो भविता कौरवाणाम्
018a	कच्चिद्राजा धृतराष्ट्रः सपुत्रो बुभूषते वृत्तिममात्यवर्गे
018c	कच्चिन्न भेदेन जिजीविषन्ति सुहृद्रूपा दुर्हृदश्चैकमित्राः
019a	कच्चिन्न पापं कथयन्ति तात ते पाण्डवानां कुरवः सर्व एव
019c	कच्चिद्दृष्ट्वा दस्युसङ्घान्समेतान्स्मरन्ति पार्थस्य युधां प्रणेतुः
020a	मौर्वीभुजाग्रप्रहितान्स्म तात दोधूयमानेन धनुर्धरेण
020c	गाण्डीवमुक्तान्स्तनयित्नुघोषानजिह्मगान्कच्चिदनुस्मरन्ति
021a	न ह्यपश्यं कञ्चिदहं पृथिव्यां श्रुतं समं वाधिकमर्जुनेन
021c	यस्यैकषष्टिर्निशितास्तीक्ष्णधाराः सुवाससः सम्मतो हस्तवापः
022a	गदापाणिर्भीमसेनस्तरस्वी प्रवेपयञ्शत्रुसङ्घाननीके
022c	नागः प्रभिन्न इव नड्वलासु चङ्क्रम्यते कच्चिदेनं स्मरन्ति
023a	माद्रीपुत्रः सहदेवः कलिङ्गान्समागतानजयद्दन्तकूरे
023c	वामेनास्यन्दक्षिणेनैव यो वै महाबलं कच्चिदेनं स्मरन्ति
024a	उद्यन्नयं नकुलः प्रेषितो वै गावल्गणे संजय पश्यतस्ते
024c	दिशं प्रतीचीं वशमानयन्मे माद्रीसुतं कच्चिदेनं स्मरन्ति
025a	अभ्याभवो द्वैतवने य आसीद्दुर्मन्त्रिते घोषयात्रागतानाम्
025c	यत्र मन्दाञ्शत्रुवशं प्रयातानमोचयद्भीमसेनो जयश्च
026a	अहं पश्चादर्जुनमभ्यरक्षं माद्रीपुत्रौ भीमसेनश्च चक्रे
026c	गाण्डीवभृच्छत्रुसङ्घानुदस्य स्वस्त्यागमत्कच्चिदेनं स्मरन्ति
027a	न कर्मणा साधुनैकेन नूनं कर्तुं शक्यं भवतीह सञ्जय
027c	सर्वात्मना परिजेतुं वयं चेन्न शक्नुमो धृतराष्ट्रस्य पुत्रम्
