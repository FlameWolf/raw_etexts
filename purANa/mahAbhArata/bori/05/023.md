BR-05-02-023-001	वैशम्पायन उवाच
BR-05-02-023-001a	राज्ञस्तु वचनं श्रुत्वा धृतराष्ट्रस्य सञ्जयः
BR-05-02-023-001c	उपप्लव्यं ययौ द्रष्टुं पाण्डवानमितौजसः
BR-05-02-023-002a	स तु राजानमासाद्य धर्मात्मानं युधिष्ठिरम्
BR-05-02-023-002c	प्रणिपत्य ततः पूर्वं सूतपुत्रोऽभ्यभाषत
BR-05-02-023-003a	गावल्गणिः सञ्जयः सूतसूनुरजातशत्रुमवदत्प्रतीतः
BR-05-02-023-003c	दिष्ट्या राजंस्त्वामरोगं प्रपश्ये सहायवन्तं च महेन्द्रकल्पम्
BR-05-02-023-004a	अनामयं पृच्छति त्वाम्बिकेयो वृद्धो राजा धृतराष्ट्रो मनीषी
BR-05-02-023-004c	कच्चिद्भीमः कुशली पाण्डवाग्र्यो धनञ्जयस्तौ च माद्रीतनूजौ
BR-05-02-023-005a	कच्चित्कृष्णा द्रौपदी राजपुत्री सत्यव्रता वीरपत्नी सपुत्रा
BR-05-02-023-005c	मनस्विनी यत्र च वाञ्छसि त्वमिष्टान्कामान्भारत स्वस्तिकामः
BR-05-02-023-006	युधिष्ठिर उवाच
BR-05-02-023-006a	गावल्गणे सञ्जय स्वागतं ते प्रीतात्माहं त्वाभिवदामि सूत
BR-05-02-023-006c	अनामयं प्रतिजाने तवाहं सहानुजैः कुशली चास्मि विद्वन्
BR-05-02-023-007a	चिरादिदं कुशलं भारतस्य श्रुत्वा राज्ञः कुरुवृद्धस्य सूत
BR-05-02-023-007c	मन्ये साक्षाद्दृष्टमहं नरेन्द्रं दृष्ट्वैव त्वां सञ्जय प्रीतियोगात्
BR-05-02-023-008a	पितामहो नः स्थविरो मनस्वी महाप्राज्ञः सर्वधर्मोपपन्नः
BR-05-02-023-008c	स कौरव्यः कुशली तात भीष्मो यथापूर्वं वृत्तिरप्यस्य कच्चित्
BR-05-02-023-009a	कच्चिद्राजा धृतराष्ट्रः सपुत्रो वैचित्रवीर्यः कुशली महात्मा
BR-05-02-023-009c	महाराजो बाह्लिकः प्रातिपेयः कच्चिद्विद्वान्कुशली सूतपुत्र
BR-05-02-023-010a	स सोमदत्तः कुशली तात कच्चिद्भूरिश्रवाः सत्यसंधः शलश्च
BR-05-02-023-010c	द्रोणः सपुत्रश्च कृपश्च विप्रो महेष्वासाः कच्चिदेतेऽप्यरोगाः
BR-05-02-023-011a	महाप्राज्ञाः सर्वशास्त्रावदाता धनुर्भृतां मुख्यतमाः पृथिव्याम्
BR-05-02-023-011c	कच्चिन्मानं तात लभन्त एते धनुर्भृतः कच्चिदेतेऽप्यरोगाः
BR-05-02-023-012a	सर्वे कुरुभ्यः स्पृहयन्ति सञ्जय धनुर्धरा ये पृथिव्यां युवानः
BR-05-02-023-012c	येषां राष्ट्रे निवसति दर्शनीयो महेष्वासः शीलवान्द्रोणपुत्रः
BR-05-02-023-013a	वैश्यापुत्रः कुशली तात कच्चिन्महाप्राज्ञो राजपुत्रो युयुत्सुः
BR-05-02-023-013c	कर्णोऽमात्यः कुशली तात कच्चित्सुयोधनो यस्य मन्दो विधेयः
BR-05-02-023-014a	स्त्रियो वृद्धा भारतानां जनन्यो महानस्यो दासभार्याश्च सूत
BR-05-02-023-014c	वध्वः पुत्रा भागिनेया भगिन्यो दौहित्रा वा कच्चिदप्यव्यलीकाः
BR-05-02-023-015a	कच्चिद्राजा ब्राह्मणानां यथावत्प्रवर्तते पूर्ववत्तात वृत्तिम्
BR-05-02-023-015c	कच्चिद्दायान्मामकान्धार्तराष्ट्रो द्विजातीनां सञ्जय नोपहन्ति
BR-05-02-023-016a	कच्चिद्राजा धृतराष्ट्रः सपुत्र उपेक्षते ब्राह्मणातिक्रमान्वै
BR-05-02-023-016c	कच्चिन्न हेतोरिव वर्त्मभूत उपेक्षते तेषु स न्यूनवृत्तिम्
BR-05-02-023-017a	एतज्ज्योतिरुत्तमं जीवलोके शुक्लं प्रजानां विहितं विधात्रा
BR-05-02-023-017c	ते चेल्लोभं न नियच्छन्ति मन्दाः कृत्स्नो नाशो भविता कौरवाणाम्
BR-05-02-023-018a	कच्चिद्राजा धृतराष्ट्रः सपुत्रो बुभूषते वृत्तिममात्यवर्गे
BR-05-02-023-018c	कच्चिन्न भेदेन जिजीविषन्ति सुहृद्रूपा दुर्हृदश्चैकमित्राः
BR-05-02-023-019a	कच्चिन्न पापं कथयन्ति तात ते पाण्डवानां कुरवः सर्व एव
BR-05-02-023-019c	कच्चिद्दृष्ट्वा दस्युसङ्घान्समेतान्स्मरन्ति पार्थस्य युधां प्रणेतुः
BR-05-02-023-020a	मौर्वीभुजाग्रप्रहितान्स्म तात दोधूयमानेन धनुर्धरेण
BR-05-02-023-020c	गाण्डीवमुक्तान्स्तनयित्नुघोषानजिह्मगान्कच्चिदनुस्मरन्ति
BR-05-02-023-021a	न ह्यपश्यं कञ्चिदहं पृथिव्यां श्रुतं समं वाधिकमर्जुनेन
BR-05-02-023-021c	यस्यैकषष्टिर्निशितास्तीक्ष्णधाराः सुवाससः सम्मतो हस्तवापः
BR-05-02-023-022a	गदापाणिर्भीमसेनस्तरस्वी प्रवेपयञ्शत्रुसङ्घाननीके
BR-05-02-023-022c	नागः प्रभिन्न इव नड्वलासु चङ्क्रम्यते कच्चिदेनं स्मरन्ति
BR-05-02-023-023a	माद्रीपुत्रः सहदेवः कलिङ्गान्समागतानजयद्दन्तकूरे
BR-05-02-023-023c	वामेनास्यन्दक्षिणेनैव यो वै महाबलं कच्चिदेनं स्मरन्ति
BR-05-02-023-024a	उद्यन्नयं नकुलः प्रेषितो वै गावल्गणे संजय पश्यतस्ते
BR-05-02-023-024c	दिशं प्रतीचीं वशमानयन्मे माद्रीसुतं कच्चिदेनं स्मरन्ति
BR-05-02-023-025a	अभ्याभवो द्वैतवने य आसीद्दुर्मन्त्रिते घोषयात्रागतानाम्
BR-05-02-023-025c	यत्र मन्दाञ्शत्रुवशं प्रयातानमोचयद्भीमसेनो जयश्च
BR-05-02-023-026a	अहं पश्चादर्जुनमभ्यरक्षं माद्रीपुत्रौ भीमसेनश्च चक्रे
BR-05-02-023-026c	गाण्डीवभृच्छत्रुसङ्घानुदस्य स्वस्त्यागमत्कच्चिदेनं स्मरन्ति
BR-05-02-023-027a	न कर्मणा साधुनैकेन नूनं कर्तुं शक्यं भवतीह सञ्जय
BR-05-02-023-027c	सर्वात्मना परिजेतुं वयं चेन्न शक्नुमो धृतराष्ट्रस्य पुत्रम्
