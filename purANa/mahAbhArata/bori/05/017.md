001	शल्य उवाच
001a	अथ सञ्चिन्तयानस्य देवराजस्य धीमतः
001c	नहुषस्य वधोपायं लोकपालैः सहैव तैः
001e	तपस्वी तत्र भगवानगस्त्यः प्रत्यदृश्यत
002a	सोऽब्रवीदर्च्य देवेन्द्रं दिष्ट्या वै वर्धते भवान्
002c	विश्वरूपविनाशेन वृत्रासुरवधेन च
003a	दिष्ट्या च नहुषो भ्रष्टो देवराज्यात्पुरन्दर
003c	दिष्ट्या हतारिं पश्यामि भवन्तं बलसूदन
004	इन्द्र उवाच
004a	स्वागतं ते महर्षेऽस्तु प्रीतोऽहं दर्शनात्तव
004c	पाद्यमाचमनीयं च गामर्घ्यं च प्रतीच्छ मे
005	शल्य उवाच
005a	पूजितं चोपविष्टं तमासने मुनिसत्तमम्
005c	पर्यपृच्छत देवेशः प्रहृष्टो ब्राह्मणर्षभम्
006a	एतदिच्छामि भगवन्कथ्यमानं द्विजोत्तम
006c	परिभ्रष्टः कथं स्वर्गान्नहुषः पापनिश्चयः
007	अगस्त्य उवाच
007a	शृणु शक्र प्रियं वाक्यं यथा राजा दुरात्मवान्
007c	स्वर्गाद्भ्रष्टो दुराचारो नहुषो बलदर्पितः
008a	श्रमार्तास्तु वहन्तस्तं नहुषं पापकारिणम्
008c	देवर्षयो महाभागास्तथा ब्रह्मर्षयोऽमलाः
008e	पप्रच्छुः संशयं देव नहुषं जयतां वर
009a	य इमे ब्रह्मणा प्रोक्ता मन्त्रा वै प्रोक्षणे गवाम्
009c	एते प्रमाणं भवत उताहो नेति वासव
009e	नहुषो नेति तानाह तमसा मूढचेतनः
010	ऋषय ऊचुः
010a	अधर्मे सम्प्रवृत्तस्त्वं धर्मं न प्रतिपद्यसे
010c	प्रमाणमेतदस्माकं पूर्वं प्रोक्तं महर्षिभिः
011	अगस्त्य उवाच
011a	ततो विवदमानः स मुनिभिः सह वासव
011c	अथ मामस्पृशन्मूर्ध्नि पादेनाधर्मपीडितः
012a	तेनाभूद्धततेजाः स निःश्रीकश्च शचीपते
012c	ततस्तमहमाविग्नमवोचं भयपीडितम्
013a	यस्मात्पूर्वैः कृतं ब्रह्म ब्रह्मर्षिभिरनुष्ठितम्
013c	अदुष्टं दूषयसि वै यच्च मूर्ध्न्यस्पृशः पदा
014a	यच्चापि त्वमृषीन्मूढ ब्रह्मकल्पान्दुरासदान्
014c	वाहान्कृत्वा वाहयसि तेन स्वर्गाद्धतप्रभः
015a	ध्वंस पाप परिभ्रष्टः क्षीणपुण्यो महीतलम्
015c	दश वर्षसहस्राणि सर्परूपधरो महान्
015e	विचरिष्यसि पूर्णेषु पुनः स्वर्गमवाप्स्यसि
016a	एवं भ्रष्टो दुरात्मा स देवराज्यादरिन्दम
016c	दिष्ट्या वर्धामहे शक्र हतो ब्राह्मणकण्टकः
017a	त्रिविष्टपं प्रपद्यस्व पाहि लोकाञ्शचीपते
017c	जितेन्द्रियो जितामित्रः स्तूयमानो महर्षिभिः
018	शल्य उवाच
018a	ततो देवा भृशं तुष्टा महर्षिगणसंवृताः
018c	पितरश्चैव यक्षाश्च भुजगा राक्षसास्तथा
019a	गन्धर्वा देवकन्याश्च सर्वे चाप्सरसां गणाः
019c	सरांसि सरितः शैलाः सागराश्च विशां पते
020a	उपगम्याब्रुवन्सर्वे दिष्ट्या वर्धसि शत्रुहन्
020c	हतश्च नहुषः पापो दिष्ट्यागस्त्येन धीमता
020e	दिष्ट्या पापसमाचारः कृतः सर्पो महीतले
