001  	भीष्म उवाच ||
001a	रोचमानो महाराज पाण्डवानां महारथः |
001c	योत्स्यतेऽमरवत्संख्ये परसैन्येषु भारत ||
002a	पुरुजित्कुन्तिभोजश्च महेष्वासो महाबलः |
002c	मातुलो भीमसेनस्य स च मेऽतिरथो मतः ||
003a	एष वीरो महेष्वासः कृती च निपुणश्च ह |
003c	चित्रयोधी च शक्तश्च मतो मे रथपुङ्गवः ||
004a	स योत्स्यति हि विक्रम्य मघवानिव दानवैः |
004c	योधाश्चास्य परिख्याताः सर्वे युद्धविशारदाः ||
005a	भागिनेयकृते वीरः स करिष्यति सङ्गरे |
005c	सुमहत्कर्म पाण्डूनां स्थितः प्रियहिते नृपः ||
006a	भैमसेनिर्महाराज हैडिम्बो राक्षसेश्वरः |
006c	मतो मे बहुमायावी रथयूथपयूथपः ||
007a	योत्स्यते समरे तात मायाभिः समरप्रियः |
007c	ये चास्य राक्षसाः शूराः सचिवा वशवर्तिनः ||
008a	एते चान्ये च बहवो नानाजनपदेश्वराः |
008c	समेताः पाण्डवस्यार्थे वासुदेवपुरोगमाः ||
009a	एते प्राधान्यतो राजन्पाण्डवस्य महात्मनः |
009c	रथाश्चातिरथाश्चैव ये चाप्यर्धरथा मताः ||
010a	नेष्यन्ति समरे सेनां भीमां यौधिष्ठिरीं नृप |
010c	महेन्द्रेणेव वीरेण पाल्यमानां किरीटिना ||
011a	तैरहं समरे वीर त्वामायद्भिर्जयैषिभिः |
011c	योत्स्यामि जयमाकाङ्क्षन्नथ वा निधनं रणे ||
012a	पार्थं च वासुदेवं च चक्रगाण्डीवधारिणौ |
012c	संध्यागताविवार्केन्दू समेष्ये पुरुषोत्तमौ ||
013a	ये चैव ते रथोदाराः पाण्डुपुत्रस्य सैनिकाः |
013c	सहसैन्यानहं तांश्च प्रतीयां रणमूर्धनि ||
014a	एते रथाश्चातिरथाश्च तुभ्यं यथाप्रधानं नृप कीर्तिता मया |
014c	तथा राजन्नर्धरथाश्च केचित्तथैव तेषामपि कौरवेन्द्र ||
015a	अर्जुनं वासुदेवं च ये चान्ये तत्र पार्थिवाः |
015c	सर्वानावारयिष्यामि यावद्द्रक्ष्यामि भारत ||
016a	पाञ्चाल्यं तु महाबाहो नाहं हन्यां शिखण्डिनम् |
016c	उद्यतेषुमभिप्रेक्ष्य प्रतियुध्यन्तमाहवे ||
017a	लोकस्तद्वेद यदहं पितुः प्रियचिकीर्षया |
017c	प्राप्तं राज्यं परित्यज्य ब्रह्मचर्ये धृतव्रतः ||
018a	चित्राङ्गदं कौरवाणामहं राज्येऽभ्यषेचयम् |
018c	विचित्रवीर्यं च शिशुं यौवराज्येऽभ्यषेचयम् ||
019a	देवव्रतत्वं विख्याप्य पृथिव्यां सर्वराजसु |
019c	नैव हन्यां स्त्रियं जातु न स्त्रीपूर्वं कथञ्चन ||
020a	स हि स्त्रीपूर्वको राजञ्शिखण्डी यदि ते श्रुतः |
020c	कन्या भूत्वा पुमाञ्जातो न योत्स्ये तेन भारत ||
021a	सर्वांस्त्वन्यान्हनिष्यामि पार्थिवान्भरतर्षभ |
021c	यान्समेष्यामि समरे न तु कुन्तीसुतान्नृप ||
