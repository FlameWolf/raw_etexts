001  	वैशम्पायन उवाच ||
001a	पृथामामन्त्र्य गोविन्दः कृत्वा चापि प्रदक्षिणम् |
001c	दुर्योधनगृहं शौरिरभ्यगच्छदरिंदमः ||
002a	लक्ष्म्या परमया युक्तं पुरंदरगृहोपमम् |
002c	तस्य कक्ष्या व्यतिक्रम्य तिस्रो द्वाःस्थैरवारितः ||
003a	ततोऽभ्रघनसङ्काशं गिरिकूटमिवोच्छ्रितम् |
003c	श्रिया ज्वलन्तं प्रासादमारुरोह महायशाः ||
004a	तत्र राजसहस्रैश्च कुरुभिश्चाभिसंवृतम् |
004c	धार्तराष्ट्रं महाबाहुं ददर्शासीनमासने ||
005a	दुःशासनं च कर्णं च शकुनिं चापि सौबलम् |
005c	दुर्योधनसमीपे तानासनस्थान्ददर्श सः ||
006a	अभ्यागच्छति दाशार्हे धार्तराष्ट्रो महायशाः |
006c	उदतिष्ठत्सहामात्यः पूजयन्मधुसूदनम् ||
007a	समेत्य धार्तराष्ट्रेण सहामात्येन केशवः |
007c	राजभिस्तत्र वार्ष्णेयः समागच्छद्यथावयः ||
008a	तत्र जाम्बूनदमयं पर्यङ्कं सुपरिष्कृतम् |
008c	विविधास्तरणास्तीर्णमभ्युपाविशदच्युतः ||
009a	तस्मिन्गां मधुपर्कं च उपहृत्य जनार्दने |
009c	निवेदयामास तदा गृहान्राज्यं च कौरवः ||
010a	तत्र गोविन्दमासीनं प्रसन्नादित्यवर्चसम् |
010c	उपासां चक्रिरे सर्वे कुरवो राजभिः सह ||
011a	ततो दुर्योधनो राजा वार्ष्णेयं जयतां वरम् |
011c	न्यमन्त्रयद्भोजनेन नाभ्यनन्दच्च केशवः ||
012a	ततो दुर्योधनः कृष्णमब्रवीद्राजसंसदि |
012c	मृदुपूर्वं शठोदर्कं कर्णमाभाष्य कौरवः ||
013a	कस्मादन्नानि पानानि वासांसि शयनानि च |
013c	त्वदर्थमुपनीतानि नाग्रहीस्त्वं जनार्दन ||
014a	उभयोश्चाददः साह्यमुभयोश्च हिते रतः |
014c	संबन्धी दयितश्चासि धृतराष्ट्रस्य माधव ||
015a	त्वं हि गोविन्द धर्मार्थौ वेत्थ तत्त्वेन सर्वशः |
015c	तत्र कारणमिच्छामि श्रोतुं चक्रगदाधर ||
016a	स एवमुक्तो गोविन्दः प्रत्युवाच महामनाः |
016c	ओघमेघस्वनः काले प्रगृह्य विपुलं भुजम् ||
017a	अनम्बूकृतमग्रस्तमनिरस्तमसङ्कुलम् |
017c	राजीवनेत्रो राजानं हेतुमद्वाक्यमुत्तमम् ||
018a	कृतार्था भुञ्जते दूताः पूजां गृह्णन्ति चैव हि |
018c	कृतार्थं मां सहामात्यस्त्वमर्चिष्यसि भारत ||
019a	एवमुक्तः प्रत्युवाच धार्तराष्ट्रो जनार्दनम् |
019c	न युक्तं भवतास्मासु प्रतिपत्तुमसांप्रतम् ||
020a	कृतार्थं चाकृतार्थं च त्वां वयं मधुसूदन |
020c	यतामहे पूजयितुं गोविन्द न च शक्नुमः ||
021a	न च तत्कारणं विद्मो यस्मिन्नो मधुसूदन |
021c	पूजां कृतां प्रीयमाणैर्नामंस्थाः पुरुषोत्तम ||
022a	वैरं नो नास्ति भवता गोविन्द न च विग्रहः |
022c	स भवान्प्रसमीक्ष्यैतन्नेदृशं वक्तुमर्हति ||
023a	एवमुक्तः प्रत्युवाच धार्तराष्ट्रं जनार्दनः |
023c	अभिवीक्ष्य सहामात्यं दाशार्हः प्रहसन्निव ||
024a	नाहं कामान्न संरम्भान्न द्वेषान्नार्थकारणात् |
024c	न हेतुवादाल्लोभाद्वा धर्मं जह्यां कथञ्चन ||
025a	संप्रीतिभोज्यान्यन्नानि आपद्भोज्यानि वा पुनः |
025c	न च संप्रीयसे राजन्न चाप्यापद्गता वयम् ||
026a	अकस्माद्द्विषसे राजञ्जन्मप्रभृति पाण्डवान् |
026c	प्रियानुवर्तिनो भ्रातॄन्सर्वैः समुदितान्गुणैः ||
027a	अकस्माच्चैव पार्थानां द्वेषणं नोपपद्यते |
027c	धर्मे स्थिताः पाण्डवेयाः कस्तान्किं वक्तुमर्हति ||
028a	यस्तान्द्वेष्टि स मां द्वेष्टि यस्ताननु स मामनु |
028c	ऐकात्म्यं मां गतं विद्धि पाण्डवैर्धर्मचारिभिः ||
029a	कामक्रोधानुवर्ती हि यो मोहाद्विरुरुत्सते |
029c	गुणवन्तं च यो द्वेष्टि तमाहुः पुरुषाधमम् ||
030a	यः कल्याणगुणाञ्ज्ञातीन्मोहाल्लोभाद्दिदृक्षते |
030c	सोऽजितात्माजितक्रोधो न चिरं तिष्ठति श्रियम् ||
031a	अथ यो गुणसंपन्नान्हृदयस्याप्रियानपि |
031c	प्रियेण कुरुते वश्यांश्चिरं यशसि तिष्ठति ||
032a	सर्वमेतदभोक्तव्यमन्नं दुष्टाभिसंहितम् |
032c	क्षत्तुरेकस्य भोक्तव्यमिति मे धीयते मतिः ||
033a	एवमुक्त्वा महाबाहुर्दुर्योधनममर्षणम् |
033c	निश्चक्राम ततः शुभ्राद्धार्तराष्ट्रनिवेशनात् ||
034a	निर्याय च महाबाहुर्वासुदेवो महामनाः |
034c	निवेशाय ययौ वेश्म विदुरस्य महात्मनः ||
035a	तमभ्यगच्छद्द्रोणश्च कृपो भीष्मोऽथ बाह्लिकः |
035c	कुरवश्च महाबाहुं विदुरस्य गृहे स्थितम् ||
036a	तेऽभिगम्याब्रुवंस्तत्र कुरवो मधुसूदनम् |
036c	निवेदयामो वार्ष्णेय सरत्नांस्ते गृहान्वयम् ||
037a	तानुवाच महातेजाः कौरवान्मधुसूदनः |
037c	सर्वे भवन्तो गच्छन्तु सर्वा मेऽपचितिः कृता ||
038a	यातेषु कुरुषु क्षत्ता दाशार्हमपराजितम् |
038c	अभ्यर्चयामास तदा सर्वकामैः प्रयत्नवान् ||
039a	ततः क्षत्तान्नपानानि शुचीनि गुणवन्ति च |
039c	उपाहरदनेकानि केशवाय महात्मने ||
040a	तैर्तर्पयित्वा प्रथमं ब्राह्मणान्मधुसूदनः |
040c	वेदविद्भ्यो ददौ कृष्णः परमद्रविणान्यपि ||
041a	ततोऽनुयायिभिः सार्धं मरुद्भिरिव वासवः |
041c	विदुरान्नानि बुभुजे शुचीनि गुणवन्ति च ||
