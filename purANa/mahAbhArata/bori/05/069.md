BR-05-05-069-001	धृतराष्ट्र उवाच
BR-05-05-069-001a	चक्षुष्मतां वै स्पृहयामि सञ्जय द्रक्ष्यन्ति ये वासुदेवं समीपे
BR-05-05-069-001c	विभ्राजमानं वपुषा परेण प्रकाशयन्तं प्रदिशो दिशश्च
BR-05-05-069-002a	ईरयन्तं भारतीं भारतानामभ्यर्चनीयां शङ्करीं सृञ्जयानाम्
BR-05-05-069-002c	बुभूषद्भिर्ग्रहणीयामनिन्द्यां परासूनामग्रहणीयरूपाम्
BR-05-05-069-003a	समुद्यन्तं सात्वतमेकवीरं प्रणेतारमृषभं यादवानाम्
BR-05-05-069-003c	निहन्तारं क्षोभणं शात्रवाणां मुष्णन्तं च द्विषतां वै यशांसि
BR-05-05-069-004a	द्रष्टारो हि कुरवस्तं समेता महात्मानं शत्रुहणं वरेण्यम्
BR-05-05-069-004c	ब्रुवन्तं वाचमनृशंसरूपां वृष्णिश्रेष्ठं मोहयन्तं मदीयान्
BR-05-05-069-005a	ऋषिं सनातनतमं विपश्चितं वाचः समुद्रं कलशं यतीनाम्
BR-05-05-069-005c	अरिष्टनेमिं गरुडं सुपर्णं पतिं प्रजानां भुवनस्य धाम
BR-05-05-069-006a	सहस्रशीर्षं पुरुषं पुराणमनादिमध्यान्तमनन्तकीर्तिम्
BR-05-05-069-006c	शुक्रस्य धातारमजं जनित्रं परं परेभ्यः शरणं प्रपद्ये
BR-05-05-069-007a	त्रैलोक्यनिर्माणकरं जनित्रं देवासुराणामथ नागरक्षसाम्
BR-05-05-069-007c	नराधिपानां विदुषां प्रधानमिन्द्रानुजं तं शरणं प्रपद्ये
