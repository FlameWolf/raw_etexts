BR-05-06-091-001  	भगवानुवाच ||
BR-05-06-091-001a	यथा ब्रूयान्महाप्राज्ञो यथा ब्रूयाद्विचक्षणः |
BR-05-06-091-001c	यथा वाच्यस्त्वद्विधेन सुहृदा मद्विधः सुहृत् ||
BR-05-06-091-002a	धर्मार्थयुक्तं तथ्यं च यथा त्वय्युपपद्यते |
BR-05-06-091-002c	तथा वचनमुक्तोऽस्मि त्वयैतत्पितृमातृवत् ||
BR-05-06-091-003a	सत्यं प्राप्तं च युक्तं चाप्येवमेव यथात्थ माम् |
BR-05-06-091-003c	शृणुष्वागमने हेतुं विदुरावहितो भव ||
BR-05-06-091-004a	दौरात्म्यं धार्तराष्ट्रस्य क्षत्रियाणां च वैरिताम् |
BR-05-06-091-004c	सर्वमेतदहं जानन्क्षत्तः प्राप्तोऽद्य कौरवान् ||
BR-05-06-091-005a	पर्यस्तां पृथिवीं सर्वां साश्वां सरथकुञ्जराम् |
BR-05-06-091-005c	यो मोचयेन्मृत्युपाशात्प्राप्नुयाद्धर्ममुत्तमम् ||
BR-05-06-091-006a	धर्मकार्यं यतञ्शक्त्या न चेच्छक्नोति मानवः |
BR-05-06-091-006c	प्राप्तो भवति तत्पुण्यमत्र मे नास्ति संशयः ||
BR-05-06-091-007a	मनसा चिन्तयन्पापं कर्मणा नाभिरोचयन् |
BR-05-06-091-007c	न प्राप्नोति फलं तस्य एवं धर्मविदो विदुः ||
BR-05-06-091-008a	सोऽहं यतिष्ये प्रशमं क्षत्तः कर्तुममायया |
BR-05-06-091-008c	कुरूणां सृञ्जयानां च सङ्ग्रामे विनशिष्यताम् ||
BR-05-06-091-009a	सेयमापन्महाघोरा कुरुष्वेव समुत्थिता |
BR-05-06-091-009c	कर्णदुर्योधनकृता सर्वे ह्येते तदन्वयाः ||
BR-05-06-091-010a	व्यसनैः क्लिश्यमानं हि यो मित्रं नाभिपद्यते |
BR-05-06-091-010c	अनुनीय यथाशक्ति तं नृशंसं विदुर्बुधाः ||
BR-05-06-091-011a	आ केशग्रहणान्मित्रमकार्यात्संनिवर्तयन् |
BR-05-06-091-011c	अवाच्यः कस्यचिद्भवति कृतयत्नो यथाबलम् ||
BR-05-06-091-012a	तत्समर्थं शुभं वाक्यं धर्मार्थसहितं हितम् |
BR-05-06-091-012c	धार्तराष्ट्रः सहामात्यो ग्रहीतुं विदुरार्हति ||
BR-05-06-091-013a	हितं हि धार्तराष्ट्राणां पाण्डवानां तथैव च |
BR-05-06-091-013c	पृथिव्यां क्षत्रियाणां च यतिष्येऽहममायया ||
BR-05-06-091-014a	हिते प्रयतमानं मां शङ्केद्दुर्योधनो यदि |
BR-05-06-091-014c	हृदयस्य च मे प्रीतिरानृण्यं च भविष्यति ||
BR-05-06-091-015a	ज्ञातीनां हि मिथो भेदे यन्मित्रं नाभिपद्यते |
BR-05-06-091-015c	सर्वयत्नेन मध्यस्थं न तन्मित्रं विदुर्बुधाः ||
BR-05-06-091-016a	न मां ब्रूयुरधर्मज्ञा मूढा असुहृदस्तथा |
BR-05-06-091-016c	शक्तो नावारयत्कृष्णः संरब्धान्कुरुपाण्डवान् ||
BR-05-06-091-017a	उभयोः साधयन्नर्थमहमागत इत्युत |
BR-05-06-091-017c	तत्र यत्नमहं कृत्वा गच्छेयं नृष्ववाच्यताम् ||
BR-05-06-091-018a	मम धर्मार्थयुक्तं हि श्रुत्वा वाक्यमनामयम्
BR-05-06-091-018c	न चेदादास्यते बालो दिष्टस्य वशमेष्यति
BR-05-06-091-019a	अहापयन्पाण्डवार्थं यथावच्छमं कुरूणां यदि चाचरेयम्
BR-05-06-091-019c	पुण्यं च मे स्याच्चरितं महार्थं मुच्येरंश्च कुरवो मृत्युपाशात् |
BR-05-06-091-020a	अपि वाचं भाषमाणस्य काव्यां धर्मारामामर्थवतीमहिंस्राम् |
BR-05-06-091-020c	अवेक्षेरन्धार्तराष्ट्राः समर्थां मां च प्राप्तं कुरवः पूजयेयुः |
BR-05-06-091-021a	न चापि मम पर्याप्ताः सहिताः सर्वपार्थिवाः |
BR-05-06-091-021c	क्रुद्धस्य प्रमुखे स्थातुं सिंहस्येवेतरे मृगाः ||
BR-05-06-091-022  	वैशम्पायन उवाच ||
BR-05-06-091-022a	इत्येवमुक्त्वा वचनं वृष्णीनामृषभस्तदा |
BR-05-06-091-022c	शयने सुखसंस्पर्शे शिश्ये यदुसुखावहः ||
