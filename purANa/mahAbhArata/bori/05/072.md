001	भीमसेन उवाच
001a	यथा यथैव शान्तिः स्यात्कुरूणां मधुसूदन
001c	तथा तथैव भाषेथा मा स्म युद्धेन भीषयेः
002a	अमर्षी नित्यसंरब्धः श्रेयोद्वेषी महामनाः
002c	नोग्रं दुर्योधनो वाच्यः साम्नैवैनं समाचरेः
003a	प्रकृत्या पापसत्त्वश्च तुल्यचेताश्च दस्युभिः
003c	ऐश्वर्यमदमत्तश्च कृतवैरश्च पाण्डवैः
004a	अदीर्घदर्शी निष्ठूरी क्षेप्ता क्रूरपराक्रमः
004c	दीर्घमन्युरनेयश्च पापात्मा निकृतिप्रियः
005a	म्रियेतापि न भज्येत नैव जह्यात्स्वकं मतम्
005c	तादृशेन शमं कृष्ण मन्ये परमदुष्करम्
006a	सुहृदामप्यवाचीनस्त्यक्तधर्मः प्रियानृतः
006c	प्रतिहन्त्येव सुहृदां वाचश्चैव मनांसि च
007a	स मन्युवशमापन्नः स्वभावं दुष्टमास्थितः
007c	स्वभावात्पापमन्वेति तृणैस्तुन्न इवोरगः
008a	दुर्योधनो हि यत्सेनः सर्वथा विदितस्तव
008c	यच्छीलो यत्स्वभावश्च यद्बलो यत्पराक्रमः
009a	पुरा प्रसन्नाः कुरवः सहपुत्रास्तथा वयम्
009c	इन्द्रज्येष्ठा इवाभूम मोदमानाः सबान्धवाः
010a	दुर्योधनस्य क्रोधेन भारता मधुसूदन
010c	धक्ष्यन्ते शिशिरापाये वनानीव हुताशनैः
011a	अष्टादशेमे राजानः प्रख्याता मधुसूदन
011c	ये समुच्चिच्छिदुर्ज्ञातीन्सुहृदश्च सबान्धवान्
012a	असुराणां समृद्धानां ज्वलतामिव तेजसा
012c	पर्यायकाले धर्मस्य प्राप्ते बलिरजायत
013a	हैहयानामुदावर्तो नीपानां जनमेजयः
013c	बहुलस्तालजङ्घानां कृमीणामुद्धतो वसुः
014a	अजबिन्दुः सुवीराणां सुराष्ट्राणां कुशर्द्धिकः
014c	अर्कजश्च बलीहानां चीनानां धौतमूलकः
015a	हयग्रीवो विदेहानां वरप्रश्च महौजसाम्
015c	बाहुः सुन्दरवेगानां दीप्ताक्षाणां पुरूरवाः
016a	सहजश्चेदिमत्स्यानां प्रचेतानां बृहद्बलः
016c	धारणश्चेन्द्रवत्सानां मुकुटानां विगाहनः
017a	शमश्च नन्दिवेगानामित्येते कुलपांसनाः
017c	युगान्ते कृष्ण सम्भूताः कुलेषु पुरुषाधमाः
018a	अप्ययं नः कुरूणां स्याद्युगान्ते कालसम्भृतः
018c	दुर्योधनः कुलाङ्गारो जघन्यः पापपूरुषः
019a	तस्मान्मृदु शनैरेनं ब्रूया धर्मार्थसंहितम्
019c	कामानुबन्धबहुलं नोग्रमुग्रपराक्रमम्
020a	अपि दुर्योधनं कृष्ण सर्वे वयमधश्चराः
020c	नीचैर्भूत्वानुयास्यामो मा स्म नो भरता नशन्
021a	अप्युदासीनवृत्तिः स्याद्यथा नः कुरुभिः सह
021c	वासुदेव तथा कार्यं न कुरूननयः स्पृशेत्
022a	वाच्यः पितामहो वृद्धो ये च कृष्ण सभासदः
022c	भ्रातॄणामस्तु सौभ्रात्रं धार्तराष्ट्रः प्रशाम्यताम्
023a	अहमेतद्ब्रवीम्येवं राजा चैव प्रशंसति
023c	अर्जुनो नैव युद्धार्थी भूयसी हि दयार्जुने
