BR-05-06-113-001  	नारद उवाच ||
BR-05-06-113-001a	एवमुक्तः सुपर्णेन तथ्यं वचनमुत्तमम् |
BR-05-06-113-001c	विमृश्यावहितो राजा निश्चित्य च पुनः पुनः ||
BR-05-06-113-002a	यष्टा क्रतुसहस्राणां दाता दानपतिः प्रभुः |
BR-05-06-113-002c	ययातिर्वत्सकाशीश इदं वचनमब्रवीत् ||
BR-05-06-113-003a	दृष्ट्वा प्रियसखं तार्क्ष्यं गालवं च द्विजर्षभम् |
BR-05-06-113-003c	निदर्शनं च तपसो भिक्षां श्लाघ्यां च कीर्तिताम् ||
BR-05-06-113-004a	अतीत्य च नृपानन्यानादित्यकुलसंभवान् |
BR-05-06-113-004c	मत्सकाशमनुप्राप्तावेतौ बुद्धिमवेक्ष्य च ||
BR-05-06-113-005a	अद्य मे सफलं जन्म तारितं चाद्य मे कुलम् |
BR-05-06-113-005c	अद्यायं तारितो देशो मम तार्क्ष्य त्वयानघ ||
BR-05-06-113-006a	वक्तुमिच्छामि तु सखे यथा जानासि मां पुरा |
BR-05-06-113-006c	न तथा वित्तवानस्मि क्षीणं वित्तं हि मे सखे ||
BR-05-06-113-007a	न च शक्तोऽस्मि ते कर्तुं मोघमागमनं खग |
BR-05-06-113-007c	न चाशामस्य विप्रर्षेर्वितथां कर्तुमुत्सहे ||
BR-05-06-113-008a	तत्तु दास्यामि यत्कार्यमिदं संपादयिष्यति |
BR-05-06-113-008c	अभिगम्य हताशो हि निवृत्तो दहते कुलम् ||
BR-05-06-113-009a	नातः परं वैनतेय किञ्चित्पापिष्ठमुच्यते |
BR-05-06-113-009c	यथाशानाशनं लोके देहि नास्तीति वा वचः ||
BR-05-06-113-010a	हताशो ह्यकृतार्थः सन्हतः संभावितो नरः |
BR-05-06-113-010c	हिनस्ति तस्य पुत्रांश्च पौत्रांश्चाकुर्वतोऽर्थिनाम् ||
BR-05-06-113-011a	तस्माच्चतुर्णां वंशानां स्थापयित्री सुता मम |
BR-05-06-113-011c	इयं सुरसुतप्रख्या सर्वधर्मोपचायिनी ||
BR-05-06-113-012a	सदा देवमनुष्याणामसुराणां च गालव |
BR-05-06-113-012c	काङ्क्षिता रूपतो बाला सुता मे प्रतिगृह्यताम् ||
BR-05-06-113-013a	अस्याः शुल्कं प्रदास्यन्ति नृपा राज्यमपि ध्रुवम् |
BR-05-06-113-013c	किं पुनः श्यामकर्णानां हयानां द्वे चतुःशते ||
BR-05-06-113-014a	स भवान्प्रतिगृह्णातु ममेमां माधवीं सुताम् |
BR-05-06-113-014c	अहं दौहित्रवान्स्यां वै वर एष मम प्रभो ||
BR-05-06-113-015a	प्रतिगृह्य च तां कन्यां गालवः सह पक्षिणा |
BR-05-06-113-015c	पुनर्द्रक्ष्याव इत्युक्त्वा प्रतस्थे सह कन्यया ||
BR-05-06-113-016a	उपलब्धमिदं द्वारमश्वानामिति चाण्डजः |
BR-05-06-113-016c	उक्त्वा गालवमापृच्छ्य जगाम भवनं स्वकम् ||
BR-05-06-113-017a	गते पतगराजे तु गालवः सह कन्यया |
BR-05-06-113-017c	चिन्तयानः क्षमं दाने राज्ञां वै शुल्कतोऽगमत् ||
BR-05-06-113-018a	सोऽगच्छन्मनसेक्ष्वाकुं हर्यश्वं राजसत्तमम् |
BR-05-06-113-018c	अयोध्यायां महावीर्यं चतुरङ्गबलान्वितम् ||
BR-05-06-113-019a	कोशधान्यबलोपेतं प्रियपौरं द्विजप्रियम् |
BR-05-06-113-019c	प्रजाभिकामं शाम्यन्तं कुर्वाणं तप उत्तमम् ||
BR-05-06-113-020a	तमुपागम्य विप्रः स हर्यश्वं गालवोऽब्रवीत् |
BR-05-06-113-020c	कन्येयं मम राजेन्द्र प्रसवैः कुलवर्धिनी ||
BR-05-06-113-021a	इयं शुल्केन भार्यार्थे हर्यश्व प्रतिगृह्यताम् |
BR-05-06-113-021c	शुल्कं ते कीर्तयिष्यामि तच्छ्रुत्वा संप्रधार्यताम् ||
