001  	दुर्योधन उवाच ||
001a	कथं शिखण्डी गाङ्गेय कन्या भूत्वा सती तदा |
001c	पुरुषोऽभवद्युधि श्रेष्ठ तन्मे ब्रूहि पितामह ||
002  	भीष्म उवाच ||
002a	भार्या तु तस्य राजेन्द्र द्रुपदस्य महीपतेः |
002c	महिषी दयिता ह्यासीदपुत्रा च विशां पते ||
003a	एतस्मिन्नेव काले तु द्रुपदो वै महीपतिः |
003c	अपत्यार्थं महाराज तोषयामास शङ्करम् ||
004a	अस्मद्वधार्थं निश्चित्य तपो घोरं समास्थितः |
004c	लेभे कन्यां महादेवात्पुत्रो मे स्यादिति ब्रुवन् ||
005a	भगवन्पुत्रमिच्छामि भीष्मं प्रतिचिकीर्षया |
005c	इत्युक्तो देवदेवेन स्त्रीपुमांस्ते भविष्यति ||
006a	निवर्तस्व महीपाल नैतज्जात्वन्यथा भवेत् |
006c	स तु गत्वा च नगरं भार्यामिदमुवाच ह ||
007a	कृतो यत्नो मया देवि पुत्रार्थे तपसा महान् |
007c	कन्या भूत्वा पुमान्भावी इति चोक्तोऽस्मि शंभुना ||
008a	पुनः पुनर्याच्यमानो दिष्टमित्यब्रवीच्छिवः |
008c	न तदन्यद्धि भविता भवितव्यं हि तत्तथा ||
009a	ततः सा नियता भूत्वा ऋतुकाले मनस्विनी |
009c	पत्नी द्रुपदराजस्य द्रुपदं संविवेश ह ||
010a	लेभे गर्भं यथाकालं विधिदृष्टेन हेतुना |
010c	पार्षतात्सा महीपाल यथा मां नारदोऽब्रवीत् ||
011a	ततो दधार तं गर्भं देवी राजीवलोचना |
011c	तां स राजा प्रियां भार्यां द्रुपदः कुरुनन्दन |
011e 	पुत्रस्नेहान्महाबाहुः सुखं पर्यचरत्तदा ||
012a	अपुत्रस्य ततो राज्ञो द्रुपदस्य महीपतेः |
012c	कन्यां प्रवररूपां तां प्राजायत नराधिप ||
013a	अपुत्रस्य तु राज्ञः सा द्रुपदस्य यशस्विनी |
013c	ख्यापयामास राजेन्द्र पुत्रो जातो ममेति वै ||
014a	ततः स राजा द्रुपदः प्रच्छन्नाया नराधिप |
014c	पुत्रवत्पुत्रकार्याणि सर्वाणि समकारयत् ||
015a	रक्षणं चैव मन्त्रस्य महिषी द्रुपदस्य सा |
015c	चकार सर्वयत्नेन ब्रुवाणा पुत्र इत्युत |
015e 	न हि तां वेद नगरे कश्चिदन्यत्र पार्षतात् ||
016a	श्रद्दधानो हि तद्वाक्यं देवस्याद्भुततेजसः |
016c	छादयामास तां कन्यां पुमानिति च सोऽब्रवीत् ||
017a	जातकर्माणि सर्वाणि कारयामास पार्थिवः |
017c	पुंवद्विधानयुक्तानि शिखण्डीति च तां विदुः ||
018a	अहमेकस्तु चारेण वचनान्नारदस्य च |
018c	ज्ञातवान्देववाक्येन अम्बायास्तपसा तथा ||
