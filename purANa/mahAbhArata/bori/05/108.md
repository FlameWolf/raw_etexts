001  	सुपर्ण उवाच ||
001a	इयं दिग्दयिता राज्ञो वरुणस्य तु गोपतेः |
001c	सदा सलिलराजस्य प्रतिष्ठा चादिरेव च ||
002a	अत्र पश्चादहः सूर्यो विसर्जयति भाः स्वयम् |
002c	पश्चिमेत्यभिविख्याता दिगियं द्विजसत्तम ||
003a	यादसामत्र राज्येन सलिलस्य च गुप्तये |
003c	कश्यपो भगवान्देवो वरुणं स्माभ्यषेचयत् ||
004a	अत्र पीत्वा समस्तान्वै वरुणस्य रसांस्तु षट् |
004c	जायते तरुणः सोमः शुक्लस्यादौ तमिस्रहा ||
005a	अत्र पश्चात्कृता दैत्या वायुना संयतास्तदा |
005c	निःश्वसन्तो महानागैरर्दिताः सुषुपुर्द्विज ||
006a	अत्र सूर्यं प्रणयिनं प्रतिगृह्णाति पर्वतः |
006c	अस्तो नाम यतः संध्या पश्चिमा प्रतिसर्पति ||
007a	अतो रात्रिश्च निद्रा च निर्गता दिवसक्षये |
007c	जायते जीवलोकस्य हर्तुमर्धमिवायुषः ||
008a	अत्र देवीं दितिं सुप्तामात्मप्रसवधारिणीम् |
008c	विगर्भामकरोच्छक्रो यत्र जातो मरुद्गणः ||
009a	अत्र मूलं हिमवतो मन्दरं याति शाश्वतम् |
009c	अपि वर्षसहस्रेण न चास्यान्तोऽधिगम्यते ||
010a	अत्र काञ्चनशैलस्य काञ्चनाम्बुवहस्य च |
010c	उदधेस्तीरमासाद्य सुरभिः क्षरते पयः ||
011a	अत्र मध्ये समुद्रस्य कबन्धः प्रतिदृश्यते |
011c	स्वर्भानोः सूर्यकल्पस्य सोमसूर्यौ जिघांसतः ||
012a	सुवर्णशिरसोऽप्यत्र हरिरोम्णः प्रगायतः |
012c	अदृश्यस्याप्रमेयस्य श्रूयते विपुलो ध्वनिः ||
013a	अत्र ध्वजवती नाम कुमारी हरिमेधसः |
013c	आकाशे तिष्ठ तिष्ठेति तस्थौ सूर्यस्य शासनात् ||
014a	अत्र वायुस्तथा वह्निरापः खं चैव गालव |
014c	आह्निकं चैव नैशं च दुःखस्पर्शं विमुञ्चति |
014e 	अतः प्रभृति सूर्यस्य तिर्यगावर्तते गतिः ||
015a	अत्र ज्योतींषि सर्वाणि विशन्त्यादित्यमण्डलम् |
015c	अष्टाविंशतिरात्रं च चङ्क्रम्य सह भानुना |
015e 	निष्पतन्ति पुनः सूर्यात्सोमसंयोगयोगतः ||
016a	अत्र नित्यं स्रवन्तीनां प्रभवः सागरोदयः |
016c	अत्र लोकत्रयस्यापस्तिष्ठन्ति वरुणाश्रयाः ||
017a	अत्र पन्नगराजस्याप्यनन्तस्य निवेशनम् |
017c	अनादिनिधनस्यात्र विष्णोः स्थानमनुत्तमम् ||
018a	अत्रानलसखस्यापि पवनस्य निवेशनम् |
018c	महर्षेः कश्यपस्यात्र मारीचस्य निवेशनम् ||
019a	एष ते पश्चिमो मार्गो दिग्द्वारेण प्रकीर्तितः |
019c	ब्रूहि गालव गच्छावो बुद्धिः का द्विजसत्तम ||
