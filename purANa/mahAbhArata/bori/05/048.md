BR-05-05-048-001	वैशम्पायन उवाच
BR-05-05-048-001a	समवेतेषु सर्वेषु तेषु राजसु भारत
BR-05-05-048-001c	दुर्योधनमिदं वाक्यं भीष्मः शान्तनवोऽब्रवीत्
BR-05-05-048-002a	बृहस्पतिश्चोशना च ब्रह्माणं पर्युपस्थितौ
BR-05-05-048-002c	मरुतश्च सहेन्द्रेण वसवश्च सहाश्विनौ
BR-05-05-048-003a	आदित्याश्चैव साध्याश्च ये च सप्तर्षयो दिवि
BR-05-05-048-003c	विश्वावसुश्च गन्धर्वः शुभाश्चाप्सरसां गणाः
BR-05-05-048-004a	नमस्कृत्वोपजग्मुस्ते लोकवृद्धं पितामहम्
BR-05-05-048-004c	परिवार्य च विश्वेशं पर्यासत दिवौकसः
BR-05-05-048-005a	तेषां मनश्च तेजश्चाप्याददानौ दिवौकसाम्
BR-05-05-048-005c	पूर्वदेवौ व्यतिक्रान्तौ नरनारायणावृषी
BR-05-05-048-006a	बृहस्पतिश्च पप्रच्छ ब्राह्मणं काविमाविति
BR-05-05-048-006c	भवन्तं नोपतिष्ठेते तौ नः शंस पितामह
BR-05-05-048-007	ब्रह्मोवाच
BR-05-05-048-007a	यावेतौ पृथिवीं द्यां च भासयन्तौ तपस्विनौ
BR-05-05-048-007c	ज्वलन्तौ रोचमानौ च व्याप्यातीतौ महाबलौ
BR-05-05-048-008a	नरनारायणावेतौ लोकाल्लोकं समास्थितौ
BR-05-05-048-008c	ऊर्जितौ स्वेन तपसा महासत्त्वपराक्रमौ
BR-05-05-048-009a	एतौ हि कर्मणा लोकान्नन्दयामासतुर्ध्रुवौ
BR-05-05-048-009c	असुराणामभावाय देवगन्धर्वपूजितौ
BR-05-05-048-010	वैशम्पायन उवाच
BR-05-05-048-010a	जगाम शक्रस्तच्छ्रुत्वा यत्र तौ तेपतुस्तपः
BR-05-05-048-010c	सार्धं देवगणैः सर्वैर्बृहस्पतिपुरोगमैः
BR-05-05-048-011a	तदा देवासुरे घोरे भये जाते दिवौकसाम्
BR-05-05-048-011c	अयाचत महात्मानौ नरनारायणौ वरम्
BR-05-05-048-012a	तावब्रूतां वृणीष्वेति तदा भरतसत्तम
BR-05-05-048-012c	अथैतावब्रवीच्छक्रः साह्यं नः क्रियतामिति
BR-05-05-048-013a	ततस्तौ शक्रमब्रूतां करिष्यावो यदिच्छसि
BR-05-05-048-013c	ताभ्यां च सहितः शक्रो विजिग्ये दैत्यदानवान्
BR-05-05-048-014a	नर इन्द्रस्य सङ्ग्रामे हत्वा शत्रून्परन्तपः
BR-05-05-048-014c	पौलोमान्कालखञ्जांश्च सहस्राणि शतानि च
BR-05-05-048-015a	एष भ्रान्ते रथे तिष्ठन्भल्लेनापहरच्छिरः
BR-05-05-048-015c	जम्भस्य ग्रसमानस्य यज्ञमर्जुन आहवे
BR-05-05-048-016a	एष पारे समुद्रस्य हिरण्यपुरमारुजत्
BR-05-05-048-016c	हत्वा षष्टिसहस्राणि निवातकवचान्रणे
BR-05-05-048-017a	एष देवान्सहेन्द्रेण जित्वा परपुरञ्जयः
BR-05-05-048-017c	अतर्पयन्महाबाहुरर्जुनो जातवेदसम्
BR-05-05-048-017e	नारायणस्तथैवात्र भूयसोऽन्याञ्जघान ह
BR-05-05-048-018a	एवमेतौ महावीर्यौ तौ पश्यत समागतौ
BR-05-05-048-018c	वासुदेवार्जुनौ वीरौ समवेतौ महारथौ
BR-05-05-048-019a	नरनारायणौ देवौ पूर्वदेवाविति श्रुतिः
BR-05-05-048-019c	अजेयौ मानुषे लोके सेन्द्रैरपि सुरासुरैः
BR-05-05-048-020a	एष नारायणः कृष्णः फल्गुनस्तु नरः स्मृतः
BR-05-05-048-020c	नारायणो नरश्चैव सत्त्वमेकं द्विधाकृतम्
BR-05-05-048-021a	एतौ हि कर्मणा लोकानश्नुवातेऽक्षयान्ध्रुवान्
BR-05-05-048-021c	तत्र तत्रैव जायेते युद्धकाले पुनः पुनः
BR-05-05-048-022a	तस्मात्कर्मैव कर्तव्यमिति होवाच नारदः
BR-05-05-048-022c	एतद्धि सर्वमाचष्ट वृष्णिचक्रस्य वेदवित्
BR-05-05-048-023a	शङ्खचक्रगदाहस्तं यदा द्रक्ष्यसि केशवम्
BR-05-05-048-023c	पर्याददानं चास्त्राणि भीमधन्वानमर्जुनम्
BR-05-05-048-024a	सनातनौ महात्मानौ कृष्णावेकरथे स्थितौ
BR-05-05-048-024c	दुर्योधन तदा तात स्मर्तासि वचनं मम
BR-05-05-048-025a	नो चेदयमभावः स्यात्कुरूणां प्रत्युपस्थितः
BR-05-05-048-025c	अर्थाच्च तात धर्माच्च तव बुद्धिरुपप्लुता
BR-05-05-048-026a	न चेद्ग्रहीष्यसे वाक्यं श्रोतासि सुबहून्हतान्
BR-05-05-048-026c	तवैव हि मतं सर्वे कुरवः पर्युपासते
BR-05-05-048-027a	त्रयाणामेव च मतं तत्त्वमेकोऽनुमन्यसे
BR-05-05-048-027c	रामेण चैव शप्तस्य कर्णस्य भरतर्षभ
BR-05-05-048-028a	दुर्जातेः सूतपुत्रस्य शकुनेः सौबलस्य च
BR-05-05-048-028c	तथा क्षुद्रस्य पापस्य भ्रातुर्दुःशासनस्य च
BR-05-05-048-029	कर्ण उवाच
BR-05-05-048-029a	नैवमायुष्मता वाच्यं यन्मामात्थ पितामह
BR-05-05-048-029c	क्षत्रधर्मे स्थितो ह्यस्मि स्वधर्मादनपेयिवान्
BR-05-05-048-030a	किं चान्यन्मयि दुर्वृत्तं येन मां परिगर्हसे
BR-05-05-048-030c	न हि मे वृजिनं किञ्चिद्धार्तराष्ट्रा विदुः क्वचित्
BR-05-05-048-031a	राज्ञो हि धृतराष्ट्रस्य सर्वं कार्यं प्रियं मया
BR-05-05-048-031c	तथा दुर्योधनस्यापि स हि राज्ये समाहितः
BR-05-05-048-032	वैशम्पायन उवाच
BR-05-05-048-032a	कर्णस्य तु वचः श्रुत्वा भीष्मः शान्तनवः पुनः
BR-05-05-048-032c	धृतराष्ट्रं महाराजमाभाष्येदं वचोऽब्रवीत्
BR-05-05-048-033a	यदयं कत्थते नित्यं हन्ताहं पाण्डवानिति
BR-05-05-048-033c	नायं कलापि सम्पूर्णा पाण्डवानां महात्मनाम्
BR-05-05-048-034a	अनयो योऽयमागन्ता पुत्राणां ते दुरात्मनाम्
BR-05-05-048-034c	तदस्य कर्म जानीहि सूतपुत्रस्य दुर्मतेः
BR-05-05-048-035a	एनमाश्रित्य पुत्रस्ते मन्दबुद्धिः सुयोधनः
BR-05-05-048-035c	अवमन्यत तान्वीरान्देवपुत्रानरिन्दमान्
BR-05-05-048-036a	किं चाप्यनेन तत्कर्म कृतं पूर्वं सुदुष्करम्
BR-05-05-048-036c	तैर्यथा पाण्डवैः सर्वैरेकैकेन कृतं पुरा
BR-05-05-048-037a	दृष्ट्वा विराटनगरे भ्रातरं निहतं प्रियम्
BR-05-05-048-037c	धनञ्जयेन विक्रम्य किमनेन तदा कृतम्
BR-05-05-048-038a	सहितान्हि कुरून्सर्वानभियातो धनञ्जयः
BR-05-05-048-038c	प्रमथ्य चाच्छिनद्गावः किमयं प्रोषितस्तदा
BR-05-05-048-039a	गन्धर्वैर्घोषयात्रायां ह्रियते यत्सुतस्तव
BR-05-05-048-039c	क्व तदा सूतपुत्रोऽभूद्य इदानीं वृषायते
BR-05-05-048-040a	ननु तत्रापि पार्थेन भीमेन च महात्मना
BR-05-05-048-040c	यमाभ्यामेव चागम्य गन्धर्वास्ते पराजिताः
BR-05-05-048-041a	एतान्यस्य मृषोक्तानि बहूनि भरतर्षभ
BR-05-05-048-041c	विकत्थनस्य भद्रं ते सदा धर्मार्थलोपिनः
BR-05-05-048-042a	भीष्मस्य तु वचः श्रुत्वा भारद्वाजो महामनाः
BR-05-05-048-042c	धृतराष्ट्रमुवाचेदं राजमध्येऽभिपूजयन्
BR-05-05-048-043a	यदाह भरतश्रेष्ठो भीष्मस्तत्क्रियतां नृप
BR-05-05-048-043c	न काममर्थलिप्सूनां वचनं कर्तुमर्हसि
BR-05-05-048-044a	पुरा युद्धात्साधु मन्ये पाण्डवैः सह सङ्गमम्
BR-05-05-048-044c	यद्वाक्यमर्जुनेनोक्तं सञ्जयेन निवेदितम्
BR-05-05-048-045a	सर्वं तदभिजानामि करिष्यति च पाण्डवः
BR-05-05-048-045c	न ह्यस्य त्रिषु लोकेषु सदृशोऽस्ति धनुर्धरः
BR-05-05-048-046a	अनादृत्य तु तद्वाक्यमर्थवद्द्रोणभीष्मयोः
BR-05-05-048-046c	ततः स सञ्जयं राजा पर्यपृच्छत पाण्डवम्
BR-05-05-048-047a	तदैव कुरवः सर्वे निराशा जीवितेऽभवन्
BR-05-05-048-047c	भीष्मद्रोणौ यदा राजा न सम्यगनुभाषते
