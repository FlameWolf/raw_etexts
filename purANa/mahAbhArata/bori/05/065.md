001	वैशम्पायन उवाच
001a	दुर्योधने धार्तराष्ट्रे तद्वचोऽप्रतिनन्दति
001c	तूष्णीम्भूतेषु सर्वेषु समुत्तस्थुर्नरेश्वराः
002a	उत्थितेषु महाराज पृथिव्यां सर्वराजसु
002c	रहिते सञ्जयं राजा परिप्रष्टुं प्रचक्रमे
003a	आशंसमानो विजयं तेषां पुत्रवशानुगः
003c	आत्मनश्च परेषां च पाण्डवानां च निश्चयम्
004	धृतराष्ट्र उवाच
004a	गावल्गणे ब्रूहि नः सारफल्गु स्वसेनायां यावदिहास्ति किंचित्
004c	त्वं पाण्डवानां निपुणं वेत्थ सर्वं किमेषां ज्यायः किमु तेषां कनीयः
005a	त्वमेतयोः सारवित्सर्वदर्शी धर्मार्थयोर्निपुणो निश्चयज्ञः
005c	स मे पृष्टः सञ्जय ब्रूहि सर्वं युध्यमानाः कतरेऽस्मिन्न सन्ति
006	सञ्जय उवाच
006a	न त्वां ब्रूयां रहिते जातु किं चिदसूया हि त्वां प्रसहेत राजन्
006c	आनयस्व पितरं संशितव्रतं गान्धारीं च महिषीमाजमीढ
007a	तौ तेऽसूयां विनयेतां नरेन्द्र धर्मज्ञौ तौ निपुणौ निश्चयज्ञौ
007c	तयोस्तु त्वां सन्निधौ तद्वदेयं कृत्स्नं मतं वासुदेवार्जुनाभ्याम्
008	वैशम्पायन उवाच
008a	ततस्तन्मतमाज्ञाय सञ्जयस्यात्मजस्य च
008c	अभ्युपेत्य महाप्राज्ञः कृष्णद्वैपायनोऽब्रवीत्
009a	सम्पृच्छते धृतराष्ट्राय सञ्जय आचक्ष्व सर्वं यावदेषोऽनुयुङ्क्ते
009c	सर्वं यावद्वेत्थ तस्मिन्यथावद्याथातथ्यं वासुदेवेऽर्जुने च
