001  	कर्ण उवाच ||
001a	राधेयोऽहमाधिरथिः कर्णस्त्वामभिवादये |
001c	प्राप्ता किमर्थं भवती ब्रूहि किं करवाणि ते ||
002  	कुन्त्युवाच ||
002a	कौन्तेयस्त्वं न राधेयो न तवाधिरथः पिता |
002c	नासि सूतकुले जातः कर्ण तद्विद्धि मे वचः ||
003a	कानीनस्त्वं मया जातः पूर्वजः कुक्षिणा धृतः |
003c	कुन्तिभोजस्य भवने पार्थस्त्वमसि पुत्रक ||
004a	प्रकाशकर्मा तपनो योऽयं देवो विरोचनः |
004c	अजीजनत्त्वां मय्येष कर्ण शस्त्रभृतां वरम् ||
005a	कुण्डली बद्धकवचो देवगर्भः श्रिया वृतः |
005c	जातस्त्वमसि दुर्धर्ष मया पुत्र पितुर्गृहे ||
006a	स त्वं भ्रातॄनसंबुद्ध्वा मोहाद्यदुपसेवसे |
006c	धार्तराष्ट्रान्न तद्युक्तं त्वयि पुत्र विशेषतः ||
007a	एतद्धर्मफलं पुत्र नराणां धर्मनिश्चये |
007c	यत्तुष्यन्त्यस्य पितरो माता चाप्येकदर्शिनी ||
008a	अर्जुनेनार्जितां पूर्वं हृतां लोभादसाधुभिः |
008c	आच्छिद्य धार्तराष्ट्रेभ्यो भुङ्क्ष्व यौधिष्ठिरीं श्रियम् ||
009a	अद्य पश्यन्तु कुरवः कर्णार्जुनसमागमम् |
009c	सौभ्रात्रेण तदालक्ष्य संनमन्तामसाधवः ||
010a	कर्णार्जुनौ वै भवतां यथा रामजनार्दनौ |
010c	असाध्यं किं नु लोके स्याद्युवयोः सहितात्मनोः ||
011a	कर्ण शोभिष्यसे नूनं पञ्चभिर्भ्रातृभिर्वृतः |
011c	वेदैः परिवृतो ब्रह्मा यथा वेदाङ्गपञ्चमैः ||
012a	उपपन्नो गुणैः श्रेष्ठो ज्येष्ठः श्रेष्ठेषु बन्धुषु |
012c	सूतपुत्रेति मा शब्दः पार्थस्त्वमसि वीर्यवान् ||
