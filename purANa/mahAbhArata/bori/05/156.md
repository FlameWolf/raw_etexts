001  	जनमेजय उवाच ||
001a	तथा व्यूढेष्वनीकेषु कुरुक्षेत्रे द्विजर्षभ |
001c	किमकुर्वन्त कुरवः कालेनाभिप्रचोदिताः ||
002  	वैशम्पायन उवाच ||
002a	तथा व्यूढेष्वनीकेषु यत्तेषु भरतर्षभ |
002c	धृतराष्ट्रो महाराज सञ्जयं वाक्यमब्रवीत् ||
003a	एहि सञ्जय मे सर्वमाचक्ष्वानवशेषतः |
003c	सेनानिवेशे यद्वृत्तं कुरुपाण्डवसेनयोः ||
004a	दिष्टमेव परं मन्ये पौरुषं चाप्यनर्थकम् |
004c	यदहं जानमानोऽपि युद्धदोषान्क्षयोदयान् ||
005a	तथापि निकृतिप्रज्ञं पुत्रं दुर्द्यूतदेविनम् |
005c	न शक्नोमि नियन्तुं वा कर्तुं वा हितमात्मनः ||
006a	भवत्येव हि मे सूत बुद्धिर्दोषानुदर्शिनी |
006c	दुर्योधनं समासाद्य पुनः सा परिवर्तते ||
007a	एवं गते वै यद्भावि तद्भविष्यति सञ्जय |
007c	क्षत्रधर्मः किल रणे तनुत्यागोऽभिपूजितः ||
008  	सञ्जय उवाच ||
008a	त्वद्युक्तोऽयमनुप्रश्नो महाराज यथार्हसि |
008c	न तु दुर्योधने दोषमिममासक्तुमर्हसि |
008e 	शृणुष्वानवशेषेण वदतो मम पार्थिव ||
009a	य आत्मनो दुश्चरितादशुभं प्राप्नुयान्नरः |
009c	एनसा न स दैवं वा कालं वा गन्तुमर्हति ||
010a	महाराज मनुष्येषु निन्द्यं यः सर्वमाचरेत् |
010c	स वध्यः सर्वलोकस्य निन्दितानि समाचरन् ||
011a	निकारा मनुजश्रेष्ठ पाण्डवैस्त्वत्प्रतीक्षया |
011c	अनुभूताः सहामात्यैर्निकृतैरधिदेवने ||
012a	हयानां च गजानां च राज्ञां चामिततेजसाम् |
012c	वैशसं समरे वृत्तं यत्तन्मे शृणु सर्वशः ||
013a	स्थिरो भूत्वा महाराज सर्वलोकक्षयोदयम् |
013c	यथाभूतं महायुद्धे श्रुत्वा मा विमना भव ||
014a	न ह्येव कर्ता पुरुषः कर्मणोः शुभपापयोः |
014c	अस्वतन्त्रो हि पुरुषः कार्यते दारुयन्त्रवत् ||
015a	केचिदीश्वरनिर्दिष्टाः केचिदेव यदृच्छया |
015c	पूर्वकर्मभिरप्यन्ये त्रैधमेतद्विकृष्यते ||
