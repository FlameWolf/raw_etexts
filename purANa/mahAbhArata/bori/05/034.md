BR-05-03-034-001	धृतराष्ट्र उवाच
BR-05-03-034-001a	जाग्रतो दह्यमानस्य यत्कार्यमनुपश्यसि
BR-05-03-034-001c	तद्ब्रूहि त्वं हि नस्तात धर्मार्थकुशलः शुचिः
BR-05-03-034-002a	त्वं मां यथावद्विदुर प्रशाधि प्रज्ञापूर्वं सर्वमजातशत्रोः
BR-05-03-034-002c	यन्मन्यसे पथ्यमदीनसत्त्व श्रेयस्करं ब्रूहि तद्वै कुरूणाम्
BR-05-03-034-003a	पापाशङ्की पापमेवानुपश्यन्पृच्छामि त्वां व्याकुलेनात्मनाहम्
BR-05-03-034-003c	कवे तन्मे ब्रूहि सर्वं यथावन्मनीषितं सर्वमजातशत्रोः
BR-05-03-034-004	विदुर उवाच
BR-05-03-034-004a	शुभं वा यदि वा पापं द्वेष्यं वा यदि वा प्रियम्
BR-05-03-034-004c	अपृष्टस्तस्य तद्ब्रूयाद्यस्य नेच्छेत्पराभवम्
BR-05-03-034-005a	तस्माद्वक्ष्यामि ते राजन्भवमिच्छन्कुरून्प्रति
BR-05-03-034-005c	वचः श्रेयस्करं धर्म्यं ब्रुवतस्तन्निबोध मे
BR-05-03-034-006a	मिथ्योपेतानि कर्माणि सिध्येयुर्यानि भारत
BR-05-03-034-006c	अनुपायप्रयुक्तानि मा स्म तेषु मनः कृथाः
BR-05-03-034-007a	तथैव योगविहितं न सिध्येत्कर्म यन्नृप
BR-05-03-034-007c	उपाययुक्तं मेधावी न तत्र ग्लपयेन्मनः
BR-05-03-034-008a	अनुबन्धानवेक्षेत सानुबन्धेषु कर्मसु
BR-05-03-034-008c	सम्प्रधार्य च कुर्वीत न वेगेन समाचरेत्
BR-05-03-034-009a	अनुबन्धं च सम्प्रेक्ष्य विपाकांश्चैव कर्मणाम्
BR-05-03-034-009c	उत्थानमात्मनश्चैव धीरः कुर्वीत वा न वा
BR-05-03-034-010a	यः प्रमाणं न जानाति स्थाने वृद्धौ तथा क्षये
BR-05-03-034-010c	कोशे जनपदे दण्डे न स राज्येऽवतिष्ठते
BR-05-03-034-011a	यस्त्वेतानि प्रमाणानि यथोक्तान्यनुपश्यति
BR-05-03-034-011c	युक्तो धर्मार्थयोर्ज्ञाने स राज्यमधिगच्छति
BR-05-03-034-012a	न राज्यं प्राप्तमित्येव वर्तितव्यमसाम्प्रतम्
BR-05-03-034-012c	श्रियं ह्यविनयो हन्ति जरा रूपमिवोत्तमम्
BR-05-03-034-013a	भक्ष्योत्तमप्रतिच्छन्नं मत्स्यो बडिशमायसम्
BR-05-03-034-013c	रूपाभिपाती ग्रसते नानुबन्धमवेक्षते
BR-05-03-034-014a	यच्छक्यं ग्रसितुं ग्रस्यं ग्रस्तं परिणमेच्च यत्
BR-05-03-034-014c	हितं च परिणामे यत्तदद्यं भूतिमिच्छता
BR-05-03-034-015a	वनस्पतेरपक्वानि फलानि प्रचिनोति यः
BR-05-03-034-015c	स नाप्नोति रसं तेभ्यो बीजं चास्य विनश्यति
BR-05-03-034-016a	यस्तु पक्वमुपादत्ते काले परिणतं फलम्
BR-05-03-034-016c	फलाद्रसं स लभते बीजाच्चैव फलं पुनः
BR-05-03-034-017a	यथा मधु समादत्ते रक्षन्पुष्पाणि षट्पदः
BR-05-03-034-017c	तद्वदर्थान्मनुष्येभ्य आदद्यादविहिंसया
BR-05-03-034-018a	पुष्पं पुष्पं विचिन्वीत मूलच्छेदं न कारयेत्
BR-05-03-034-018c	मालाकार इवारामे न यथाङ्गारकारकः
BR-05-03-034-019a	किं नु मे स्यादिदं कृत्वा किं नु मे स्यादकुर्वतः
BR-05-03-034-019c	इति कर्माणि सञ्चिन्त्य कुर्याद्वा पुरुषो न वा
BR-05-03-034-020a	अनारभ्या भवन्त्यर्थाः केचिन्नित्यं तथागताः
BR-05-03-034-020c	कृतः पुरुषकारोऽपि भवेद्येषु निरर्थकः
BR-05-03-034-021a	कांश्चिदर्थान्नरः प्राज्ञो लघुमूलान्महाफलान्
BR-05-03-034-021c	क्षिप्रमारभते कर्तुं न विघ्नयति तादृशान्
BR-05-03-034-022a	ऋजु पश्यति यः सर्वं चक्षुषानुपिबन्निव
BR-05-03-034-022c	आसीनमपि तूष्णीकमनुरज्यन्ति तं प्रजाः
BR-05-03-034-023a	चक्षुषा मनसा वाचा कर्मणा च चतुर्विधम्
BR-05-03-034-023c	प्रसादयति लोकं यः तं लोकोऽनुप्रसीदति
BR-05-03-034-024a	यस्मात्त्रस्यन्ति भूतानि मृगव्याधान्मृगा इव
BR-05-03-034-024c	सागरान्तामपि महीं लब्ध्वा स परिहीयते
BR-05-03-034-025a	पितृपैतामहं राज्यं प्राप्तवान्स्वेन तेजसा
BR-05-03-034-025c	वायुरभ्रमिवासाद्य भ्रंशयत्यनये स्थितः
BR-05-03-034-026a	धर्ममाचरतो राज्ञः सद्भिश्चरितमादितः
BR-05-03-034-026c	वसुधा वसुसम्पूर्णा वर्धते भूतिवर्धनी
BR-05-03-034-027a	अथ सन्त्यजतो धर्ममधर्मं चानुतिष्ठतः
BR-05-03-034-027c	प्रतिसंवेष्टते भूमिरग्नौ चर्माहितं यथा
BR-05-03-034-028a	य एव यत्नः क्रियते परराष्ट्रावमर्दने
BR-05-03-034-028c	स एव यत्नः कर्तव्यः स्वराष्ट्रपरिपालने
BR-05-03-034-029a	धर्मेण राज्यं विन्देत धर्मेण परिपालयेत्
BR-05-03-034-029c	धर्ममूलां श्रियं प्राप्य न जहाति न हीयते
BR-05-03-034-030a	अप्युन्मत्तात्प्रलपतो बालाच्च परिसर्पतः
BR-05-03-034-030c	सर्वतः सारमादद्यादश्मभ्य इव काञ्चनम्
BR-05-03-034-031a	सुव्याहृतानि सुधियां सुकृतानि ततस्ततः
BR-05-03-034-031c	सञ्चिन्वन्धीर आसीत शिलाहारी शिलं यथा
BR-05-03-034-032a	गन्धेन गावः पश्यन्ति वेदैः पश्यन्ति ब्राह्मणाः
BR-05-03-034-032c	चारैः पश्यन्ति राजानश्चक्षुर्भ्यामितरे जनाः
BR-05-03-034-033a	भूयांसं लभते क्लेशं या गौर्भवति दुर्दुहा
BR-05-03-034-033c	अथ या सुदुहा राजन्नैव तां विनयन्त्यपि
BR-05-03-034-034a	यदतप्तं प्रणमति न तत्संतापयन्त्यपि
BR-05-03-034-034c	यच्च स्वयं नतं दारु न तत्सन्नामयन्त्यपि
BR-05-03-034-035a	एतयोपमया धीरः सन्नमेत बलीयसे
BR-05-03-034-035c	इन्द्राय स प्रणमते नमते यो बलीयसे
BR-05-03-034-036a	पर्जन्यनाथाः पशवो राजानो मित्रबान्धवाः
BR-05-03-034-036c	पतयो बान्धवाः स्त्रीणां ब्राह्मणा वेदबान्धवाः
BR-05-03-034-037a	सत्येन रक्ष्यते धर्मो विद्या योगेन रक्ष्यते
BR-05-03-034-037c	मृजया रक्ष्यते रूपं कुलं वृत्तेन रक्ष्यते
BR-05-03-034-038a	मानेन रक्ष्यते धान्यमश्वान्रक्षत्यनुक्रमः
BR-05-03-034-038c	अभीक्ष्णदर्शनाद्गावः स्त्रियो रक्ष्याः कुचेलतः
BR-05-03-034-039a	न कुलं वृत्तहीनस्य प्रमाणमिति मे मतिः
BR-05-03-034-039c	अन्त्येष्वपि हि जातानां वृत्तमेव विशिष्यते
BR-05-03-034-040a	य ईर्ष्युः परवित्तेषु रूपे वीर्ये कुलान्वये
BR-05-03-034-040c	सुखे सौभाग्यसत्कारे तस्य व्याधिरनन्तकः
BR-05-03-034-041a	अकार्यकरणाद्भीतः कार्याणां च विवर्जनात्
BR-05-03-034-041c	अकाले मन्त्रभेदाच्च येन माद्येन्न तत्पिबेत्
BR-05-03-034-042a	विद्यामदो धनमदस्तृतीयोऽभिजनो मदः
BR-05-03-034-042c	एते मदावलिप्तानामेत एव सतां दमाः
BR-05-03-034-043a	असन्तोऽभ्यर्थिताः सद्भिः किञ्चित्कार्यं कदाचन
BR-05-03-034-043c	मन्यन्ते सन्तमात्मानमसन्तमपि विश्रुतम्
BR-05-03-034-044a	गतिरात्मवतां सन्तः सन्त एव सतां गतिः
BR-05-03-034-044c	असतां च गतिः सन्तो न त्वसन्तः सतां गतिः
BR-05-03-034-045a	जिता सभा वस्त्रवता समाशा गोमता जिता
BR-05-03-034-045c	अध्वा जितो यानवता सर्वं शीलवता जितम्
BR-05-03-034-046a	शीलं प्रधानं पुरुषे तद्यस्येह प्रणश्यति
BR-05-03-034-046c	न तस्य जीवितेनार्थो न धनेन न बन्धुभिः
BR-05-03-034-047a	आढ्यानां मांसपरमं मध्यानां गोरसोत्तरम्
BR-05-03-034-047c	लवणोत्तरं दरिद्राणां भोजनं भरतर्षभ
BR-05-03-034-048a	सम्पन्नतरमेवान्नं दरिद्रा भुञ्जते सदा
BR-05-03-034-048c	क्षुत्स्वादुतां जनयति सा चाढ्येषु सुदुर्लभा
BR-05-03-034-049a	प्रायेण श्रीमतां लोके भोक्तुं शक्तिर्न विद्यते
BR-05-03-034-049c	दरिद्राणां तु राजेन्द्र अपि काष्ठं हि जीर्यते
BR-05-03-034-050a	अवृत्तिर्भयमन्त्यानां मध्यानां मरणाद्भयम्
BR-05-03-034-050c	उत्तमानां तु मर्त्यानामवमानात्परं भयम्
BR-05-03-034-051a	ऐश्वर्यमदपापिष्ठा मदाः पानमदादयः
BR-05-03-034-051c	ऐश्वर्यमदमत्तो हि नापतित्वा विबुध्यते
BR-05-03-034-052a	इन्द्रियैरिन्द्रियार्थेषु वर्तमानैरनिग्रहैः
BR-05-03-034-052c	तैरयं ताप्यते लोको नक्षत्राणि ग्रहैरिव
BR-05-03-034-053a	यो जितः पञ्चवर्गेण सहजेनात्मकर्शिना
BR-05-03-034-053c	आपदस्तस्य वर्धन्ते शुक्लपक्ष इवोडुराट्
BR-05-03-034-054a	अविजित्य य आत्मानममात्यान्विजिगीषते
BR-05-03-034-054c	अमित्रान्वाजितामात्यः सोऽवशः परिहीयते
BR-05-03-034-055a	आत्मानमेव प्रथमं देशरूपेण यो जयेत्
BR-05-03-034-055c	ततोऽमात्यानमित्रांश्च न मोघं विजिगीषते
BR-05-03-034-056a	वश्येन्द्रियं जितामात्यं धृतदण्डं विकारिषु
BR-05-03-034-056c	परीक्ष्यकारिणं धीरमत्यन्तं श्रीर्निषेवते
BR-05-03-034-057a	रथः शरीरं पुरुषस्य राजन्नात्मा नियन्तेन्द्रियाण्यस्य चाश्वाः
BR-05-03-034-057c	तैरप्रमत्तः कुशलः सदश्वैर्दान्तैः सुखं याति रथीव धीरः
BR-05-03-034-058a	एतान्यनिगृहीतानि व्यापादयितुमप्यलम्
BR-05-03-034-058c	अविधेया इवादान्ता हयाः पथि कुसारथिम्
BR-05-03-034-059a	अनर्थमर्थतः पश्यन्नर्थं चैवाप्यनर्थतः
BR-05-03-034-059c	इन्द्रियैः प्रसृतो बालः सुदुःखं मन्यते सुखम्
BR-05-03-034-060a	धर्मार्थौ यः परित्यज्य स्यादिन्द्रियवशानुगः
BR-05-03-034-060c	श्रीप्राणधनदारेभ्य क्षिप्रं स परिहीयते
BR-05-03-034-061a	अर्थानामीश्वरो यः स्यादिन्द्रियाणामनीश्वरः
BR-05-03-034-061c	इन्द्रियाणामनैश्वर्यादैश्वर्याद्भ्रश्यते हि सः
BR-05-03-034-062a	आत्मनात्मानमन्विच्छेन्मनोबुद्धीन्द्रियैर्यतैः
BR-05-03-034-062c	आत्मैव ह्यात्मनो बन्धुरात्मैव रिपुरात्मनः
BR-05-03-034-063a	क्षुद्राक्षेणेव जालेन झषावपिहितावुभौ
BR-05-03-034-063c	कामश्च राजन्क्रोधश्च तौ प्रज्ञानं विलुम्पतः
BR-05-03-034-064a	समवेक्ष्येह धर्मार्थौ सम्भारान्योऽधिगच्छति
BR-05-03-034-064c	स वै सम्भृतसम्भारः सततं सुखमेधते
BR-05-03-034-065a	यः पञ्चाभ्यन्तराञ्शत्रूनविजित्य मतिक्षयान्
BR-05-03-034-065c	जिगीषति रिपूनन्यान्रिपवोऽभिभवन्ति तम्
BR-05-03-034-066a	दृश्यन्ते हि दुरात्मानो वध्यमानाः स्वकर्मभिः
BR-05-03-034-066c	इन्द्रियाणामनीशत्वाद्राजानो राज्यविभ्रमैः
BR-05-03-034-067a	असन्त्यागात्पापकृतामपापांस्तुल्यो दण्डः स्पृशते मिश्रभावात्
BR-05-03-034-067c	शुष्केणार्द्रं दह्यते मिश्रभावात्तस्मात्पापैः सह सन्धिं न कुर्यात्
BR-05-03-034-068a	निजानुत्पततः शत्रून्पञ्च पञ्चप्रयोजनान्
BR-05-03-034-068c	यो मोहान्न निगृह्णाति तमापद्ग्रसते नरम्
BR-05-03-034-069a	अनसूयार्जवं शौचं सन्तोषः प्रियवादिता
BR-05-03-034-069c	दमः सत्यमनायासो न भवन्ति दुरात्मनाम्
BR-05-03-034-070a	आत्मज्ञानमनायासस्तितिक्षा धर्मनित्यता
BR-05-03-034-070c	वाक्चैव गुप्ता दानं च नैतान्यन्त्येषु भारत
BR-05-03-034-071a	आक्रोशपरिवादाभ्यां विहिंसन्त्यबुधा बुधान्
BR-05-03-034-071c	वक्ता पापमुपादत्ते क्षममाणो विमुच्यते
BR-05-03-034-072a	हिंसा बलमसाधूनां राज्ञां दण्डविधिर्बलम्
BR-05-03-034-072c	शुश्रूषा तु बलं स्त्रीणां क्षमा गुणवतां बलम्
BR-05-03-034-073a	वाक्संयमो हि नृपते सुदुष्करतमो मतः
BR-05-03-034-073c	अर्थवच्च विचित्रं च न शक्यं बहु भाषितुम्
BR-05-03-034-074a	अभ्यावहति कल्याणं विविधा वाक्सुभाषिता
BR-05-03-034-074c	सैव दुर्भाषिता राजन्ननर्थायोपपद्यते
BR-05-03-034-075a	संरोहति शरैर्विद्धं वनं परशुना हतम्
BR-05-03-034-075c	वाचा दुरुक्तं बीभत्सं न संरोहति वाक्क्षतम्
BR-05-03-034-076a	कर्णिनालीकनाराचा निर्हरन्ति शरीरतः
BR-05-03-034-076c	वाक्शल्यस्तु न निर्हर्तुं शक्यो हृदिशयो हि सः
BR-05-03-034-077a	वाक्सायका वदनान्निष्पतन्ति यैराहतः शोचति रात्र्यहानि
BR-05-03-034-077c	परस्य नामर्मसु ते पतन्ति तान्पण्डितो नावसृजेत्परेषु
BR-05-03-034-078a	यस्मै देवाः प्रयच्छन्ति पुरुषाय पराभवम्
BR-05-03-034-078c	बुद्धिं तस्यापकर्षन्ति सोऽपाचीनानि पश्यति
BR-05-03-034-079a	बुद्धौ कलुषभूतायां विनाशे प्रत्युपस्थिते
BR-05-03-034-079c	अनयो नयसङ्काशो हृदयान्नापसर्पति
BR-05-03-034-080a	सेयं बुद्धिः परीता ते पुत्राणां तव भारत
BR-05-03-034-080c	पाण्डवानां विरोधेन न चैनामवबुध्यसे
BR-05-03-034-081a	राजा लक्षणसम्पन्नस्त्रैलोक्यस्यापि यो भवेत्
BR-05-03-034-081c	शिष्यस्ते शासिता सोऽस्तु धृतराष्ट्र युधिष्ठिरः
BR-05-03-034-082a	अतीव सर्वान्पुत्रांस्ते भागधेयपुरस्कृतः
BR-05-03-034-082c	तेजसा प्रज्ञया चैव युक्तो धर्मार्थतत्त्ववित्
BR-05-03-034-083a	आनृशंस्यादनुक्रोशाद्योऽसौ धर्मभृतां वरः
BR-05-03-034-083c	गौरवात्तव राजेन्द्र बहून्क्लेशांस्तितिक्षति
