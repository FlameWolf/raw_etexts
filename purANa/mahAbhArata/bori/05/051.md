BR-05-05-051-001	धृतराष्ट्र उवाच
BR-05-05-051-001a	यस्य वै नानृता वाचः प्रवृत्ता अनुशुश्रुमः
BR-05-05-051-001c	त्रैलोक्यमपि तस्य स्याद्योद्धा यस्य धनञ्जयः
BR-05-05-051-002a	तस्यैव च न पश्यामि युधि गाण्डीवधन्वनः
BR-05-05-051-002c	अनिशं चिन्तयानोऽपि यः प्रतीयाद्रथेन तम्
BR-05-05-051-003a	अस्यतः कर्णिनालीकान्मार्गणान्हृदयच्छिदः
BR-05-05-051-003c	प्रत्येता न समः कश्चिद्युधि गाण्डीवधन्वनः
BR-05-05-051-004a	द्रोणकर्णौ प्रतीयातां यदि वीरौ नरर्षभौ
BR-05-05-051-004c	माहात्म्यात्संशयो लोके न त्वस्ति विजयो मम
BR-05-05-051-005a	घृणी कर्णः प्रमादी च आचार्यः स्थविरो गुरुः
BR-05-05-051-005c	समर्थो बलवान्पार्थो दृढधन्वा जितक्लमः
BR-05-05-051-005e	भवेत्सुतुमुलं युद्धं सर्वशोऽप्यपराजयः
BR-05-05-051-006a	सर्वे ह्यस्त्रविदः शूराः सर्वे प्राप्ता महद्यशः
BR-05-05-051-006c	अपि सर्वामरैश्वर्यं त्यजेयुर्न पुनर्जयम्
BR-05-05-051-006e	वधे नूनं भवेच्छान्तिस्तयोर्वा फल्गुनस्य वा
BR-05-05-051-007a	न तु जेतार्जुनस्यास्ति हन्ता चास्य न विद्यते
BR-05-05-051-007c	मन्युस्तस्य कथं शाम्येन्मन्दान्प्रति य उत्थितः
BR-05-05-051-008a	अन्येऽप्यस्त्राणि जानन्ति जीयन्ते च जयन्ति च
BR-05-05-051-008c	एकान्तविजयस्त्वेव श्रूयते फल्गुनस्य ह
BR-05-05-051-009a	त्रयस्त्रिंशत्समाहूय खाण्डवेऽग्निमतर्पयत्
BR-05-05-051-009c	जिगाय च सुरान्सर्वान्नास्य वेद्मि पराजयम्
BR-05-05-051-010a	यस्य यन्ता हृषीकेशः शीलवृत्तसमो युधि
BR-05-05-051-010c	ध्रुवस्तस्य जयस्तात यथेन्द्रस्य जयस्तथा
BR-05-05-051-011a	कृष्णावेकरथे यत्तावधिज्यं गाण्डिवं धनुः
BR-05-05-051-011c	युगपत्त्रीणि तेजांसि समेतान्यनुशुश्रुमः
BR-05-05-051-012a	नैव नोऽस्ति धनुस्तादृङ्न योद्धा न च सारथिः
BR-05-05-051-012c	तच्च मन्दा न जानन्ति दुर्योधनवशानुगाः
BR-05-05-051-013a	शेषयेदशनिर्दीप्तो निपतन्मूर्ध्नि सञ्जय
BR-05-05-051-013c	न तु शेषं शराः कुर्युरस्तास्तात किरीटिना
BR-05-05-051-014a	अपि चास्यन्निवाभाति निघ्नन्निव च फल्गुनः
BR-05-05-051-014c	उद्धरन्निव कायेभ्यः शिरांसि शरवृष्टिभिः
BR-05-05-051-015a	अपि बाणमयं तेजः प्रदीप्तमिव सर्वतः
BR-05-05-051-015c	गाण्डीवेद्धं दहेताजौ पुत्राणां मम वाहिनीम्
BR-05-05-051-016a	अपि सा रथघोषेण भयार्ता सव्यसाचिनः
BR-05-05-051-016c	वित्रस्ता बहुला सेना भारती प्रतिभाति मे
BR-05-05-051-017a	यथा कक्षं दहत्यग्निः प्रवृद्धः सर्वतश्चरन्
BR-05-05-051-017c	महार्चिरनिलोद्धूतस्तद्वद्धक्ष्यति मामकान्
BR-05-05-051-018a	यदोद्वमन्निशितान्बाणसङ्घान्स्थाताततायी समरे किरीटी
BR-05-05-051-018c	सृष्टोऽन्तकः सर्वहरो विधात्रा यथा भवेत्तद्वदवारणीयः
BR-05-05-051-019a	यदा ह्यभीक्ष्णं सुबहून्प्रकाराञ्श्रोतास्मि तानावसथे कुरूणाम्
BR-05-05-051-019c	तेषां समन्ताच्च तथा रणाग्रे क्षयः किलायं भरतानुपैति
