001  	वासुदेव उवाच ||
001a	एवमुक्ते तु गान्धार्या धृतराष्ट्रो जनेश्वरः |
001c	दुर्योधनमुवाचेदं नृपमध्ये जनाधिप ||
002a	दुर्योधन निबोधेदं यत्त्वां वक्ष्यामि पुत्रक |
002c	तथा तत्कुरु भद्रं ते यद्यस्ति पितृगौरवम् ||
003a	सोमः प्रजापतिः पूर्वं कुरूणां वंशवर्धनः |
003c	सोमाद्बभूव षष्ठो वै ययातिर्नहुषात्मजः ||
004a	तस्य पुत्रा बभूवुश्च पञ्च राजर्षिसत्तमाः |
004c	तेषां यदुर्महातेजा ज्येष्ठः समभवत्प्रभुः ||
005a	पूरुर्यवीयांश्च ततो योऽस्माकं वंशवर्धनः |
005c	शर्मिष्ठायाः संप्रसूतो दुहितुर्वृषपर्वणः ||
006a	यदुश्च भरतश्रेष्ठ देवयान्याः सुतोऽभवत् |
006c	दौहित्रस्तात शुक्रस्य काव्यस्यामिततेजसः ||
007a	यादवानां कुलकरो बलवान्वीर्यसंमतः |
007c	अवमेने स तु क्षत्रं दर्पपूर्णः सुमन्दधीः ||
008a	न चातिष्ठत्पितुः शास्त्रे बलदर्पविमोहितः |
008c	अवमेने च पितरं भ्रातॄंश्चाप्यपराजितः ||
009a	पृथिव्यां चतुरन्तायां यदुरेवाभवद्बली |
009c	वशे कृत्वा स नृपतीनवसन्नागसाह्वये ||
010a	तं पिता परमक्रुद्धो ययातिर्नहुषात्मजः |
010c	शशाप पुत्रं गान्धारे राज्याच्च व्यपरोपयत् ||
011a	य चैनमन्ववर्तन्त भ्रातरो बलदर्पितम् |
011c	शशाप तानपि क्रुद्धो ययातिस्तनयानथ ||
012a	यवीयांसं ततः पूरुं पुत्रं स्ववशवर्तिनम् |
012c	राज्ये निवेशयामास विधेयं नृपसत्तमः ||
013a	एवं ज्येष्ठोऽप्यथोत्सिक्तो न राज्यमभिजायते |
013c	यवीयांसोऽभिजायन्ते राज्यं वृद्धोपसेवया ||
014a	तथैव सर्वधर्मज्ञः पितुर्मम पितामहः |
014c	प्रतीपः पृथिवीपालस्त्रिषु लोकेषु विश्रुतः ||
015a	तस्य पार्थिवसिंहस्य राज्यं धर्मेण शासतः |
015c	त्रयः प्रजज्ञिरे पुत्रा देवकल्पा यशस्विनः ||
016a	देवापिरभवज्ज्येष्ठो बाह्लीकस्तदनन्तरम् |
016c	तृतीयः शंतनुस्तात धृतिमान्मे पितामहः ||
017a	देवापिस्तु महातेजास्त्वग्दोषी राजसत्तमः |
017c	धार्मिकः सत्यवादी च पितुः शुश्रूषणे रतः ||
018a	पौरजानपदानां च संमतः साधुसत्कृतः |
018c	सर्वेषां बालवृद्धानां देवापिर्हृदयङ्गमः ||
019a	प्राज्ञश्च सत्यसंधश्च सर्वभूतहिते रतः |
019c	वर्तमानः पितुः शास्त्रे ब्राह्मणानां तथैव च ||
020a	बाह्लीकस्य प्रियो भ्राता शंतनोश्च महात्मनः |
020c	सौभ्रात्रं च परं तेषां सहितानां महात्मनाम् ||
021a	अथ कालस्य पर्याये वृद्धो नृपतिसत्तमः |
021c	संभारानभिषेकार्थं कारयामास शास्त्रतः |
021e 	मङ्गलानि च सर्वाणि कारयामास चाभिभूः ||
022a	तं ब्राह्मणाश्च वृद्धाश्च पौरजानपदैः सह |
022c	सर्वे निवारयामासुर्देवापेरभिषेचनम् ||
023a	स तच्छ्रुत्वा तु नृपतिरभिषेकनिवारणम् |
023c	अश्रुकण्ठोऽभवद्राजा पर्यशोचत चात्मजम् ||
024a	एवं वदान्यो धर्मज्ञः सत्यसंधश्च सोऽभवत् |
024c	प्रियः प्रजानामपि संस्त्वग्दोषेण प्रदूषितः ||
025a	हीनाङ्गं पृथिवीपालं नाभिनन्दन्ति देवताः |
025c	इति कृत्वा नृपश्रेष्ठं प्रत्यषेधन्द्विजर्षभाः ||
026a	ततः प्रव्यथितात्मासौ पुत्रशोकसमन्वितः |
026c	ममार तं मृतं दृष्ट्वा देवापिः संश्रितो वनम् ||
027a	बाह्लीको मातुलकुले त्यक्त्वा राज्यं व्यवस्थितः |
027c	पितृभ्रातॄन्परित्यज्य प्राप्तवान्पुरमृद्धिमत् ||
028a	बाह्लीकेन त्वनुज्ञातः शंतनुर्लोकविश्रुतः |
028c	पितर्युपरते राजन्राजा राज्यमकारयत् ||
029a	तथैवाहं मतिमता परिचिन्त्येह पाण्डुना |
029c	ज्येष्ठः प्रभ्रंशितो राज्याद्धीनाङ्ग इति भारत ||
030a	पाण्डुस्तु राज्यं संप्राप्तः कनीयानपि सन्नृपः |
030c	विनाशे तस्य पुत्राणामिदं राज्यमरिंदम |
030e 	मय्यभागिनि राज्याय कथं त्वं राज्यमिच्छसि ||
031a	युधिष्ठिरो राजपुत्रो महात्मा न्यायागतं राज्यमिदं च तस्य |
031c	स कौरवस्यास्य जनस्य भर्ता प्रशासिता चैव महानुभावः ||
032a	स सत्यसंधः सतताप्रमत्तः शास्त्रे स्थितो बन्धुजनस्य साधुः |
032c	प्रियः प्रजानां सुहृदानुकम्पी जितेन्द्रियः साधुजनस्य भर्ता ||
033a	क्षमा तितिक्षा दम आर्जवं च सत्यव्रतत्वं श्रुतमप्रमादः |
033c	भूतानुकम्पा ह्यनुशासनं च युधिष्ठिरे राजगुणाः समस्ताः ||
034a	अराजपुत्रस्त्वमनार्यवृत्तो लुब्धस्तथा बन्धुषु पापबुद्धिः |
034c	क्रमागतं राज्यमिदं परेषां हर्तुं कथं शक्ष्यसि दुर्विनीतः ||
035a	प्रयच्छ राज्यार्धमपेतमोहः सवाहनं त्वं सपरिच्छदं च |
035c	ततोऽवशेषं तव जीवितस्य सहानुजस्यैव भवेन्नरेन्द्र ||
