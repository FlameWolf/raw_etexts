001  	वैशम्पायन उवाच ||
001a	एतच्छ्रुत्वा तु कौन्तेयः सर्वान्भ्रातॄनुपह्वरे |
001c	आहूय भरतश्रेष्ठ इदं वचनमब्रवीत् ||
002a	धार्तराष्ट्रस्य सैन्येषु ये चारपुरुषा मम |
002c	ते प्रवृत्तिं प्रयच्छन्ति ममेमां व्युषितां निशाम् ||
003a	दुर्योधनः किलापृच्छदापगेयं महाव्रतम् |
003c	केन कालेन पाण्डूनां हन्याः सैन्यमिति प्रभो ||
004a	मासेनेति च तेनोक्तो धार्तराष्ट्रः सुदुर्मतिः |
004c	तावता चापि कालेन द्रोणोऽपि प्रत्यजानत ||
005a	गौतमो द्विगुणं कालमुक्तवानिति नः श्रुतम् |
005c	द्रौणिस्तु दशरात्रेण प्रतिजज्ञे महास्त्रवित् ||
006a	तथा दिव्यास्त्रवित्कर्णः संपृष्टः कुरुसंसदि |
006c	पञ्चभिर्दिवसैर्हन्तुं स सैन्यं प्रतिजज्ञिवान् ||
007a	तस्मादहमपीच्छामि श्रोतुमर्जुन ते वचः |
007c	कालेन कियता शत्रून्क्षपयेरिति संयुगे ||
008a	एवमुक्तो गुडाकेशः पार्थिवेन धनञ्जयः |
008c	वासुदेवमवेक्ष्येदं वचनं प्रत्यभाषत ||
009a	सर्व एते महात्मानः कृतास्त्राश्चित्रयोधिनः |
009c	असंशयं महाराज हन्युरेव बलं तव ||
010a	अपैतु ते मनस्तापो यथासत्यं ब्रवीम्यहम् |
010c	हन्यामेकरथेनाहं वासुदेवसहायवान् ||
011a	सामरानपि लोकांस्त्रीन्सहस्थावरजङ्गमान् |
011c	भूतं भव्यं भविष्यच्च निमेषादिति मे मतिः ||
012a	यत्तद्घोरं पशुपतिः प्रादादस्त्रं महन्मम |
012c	कैराते द्वन्द्वयुद्धे वै तदिदं मयि वर्तते ||
013a	यद्युगान्ते पशुपतिः सर्वभूतानि संहरन् |
013c	प्रयुङ्क्ते पुरुषव्याघ्र तदिदं मयि वर्तते ||
014a	तन्न जानाति गाङ्गेयो न द्रोणो न च गौतमः |
014c	न च द्रोणसुतो राजन्कुत एव तु सूतजः ||
015a	न तु युक्तं रणे हन्तुं दिव्यैरस्त्रैः पृथग्जनम् |
015c	आर्जवेनैव युद्धेन विजेष्यामो वयं परान् ||
016a	तथेमे पुरुषव्याघ्राः सहायास्तव पार्थिव |
016c	सर्वे दिव्यास्त्रविदुषः सर्वे युद्धाभिनन्दिनः ||
017a	वेदान्तावभृथस्नाताः सर्व एतेऽपराजिताः |
017c	निहन्युः समरे सेनां देवानामपि पाण्डव ||
018a	शिखण्डी युयुधानश्च धृष्टद्युम्नश्च पार्षतः |
018c	भीमसेनो यमौ चोभौ युधामन्यूत्तमौजसौ ||
019a	विराटद्रुपदौ चोभौ भीष्मद्रोणसमौ युधि |
019c	स्वयं चापि समर्थोऽसि त्रैलोक्योत्सादने अपि ||
020a	क्रोधाद्यं पुरुषं पश्येस्त्वं वासवसमद्युते |
020c	क्षिप्रं न स भवेद्व्यक्तमिति त्वां वेद्मि कौरव ||
