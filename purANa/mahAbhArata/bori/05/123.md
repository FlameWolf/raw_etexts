001  	वैशम्पायन उवाच ||
001a	ततः शांतनवो भीष्मो दुर्योधनममर्षणम् |
001c	केशवस्य वचः श्रुत्वा प्रोवाच भरतर्षभ ||
002a	कृष्णेन वाक्यमुक्तोऽसि सुहृदां शममिच्छता |
002c	अनुपश्यस्व तत्तात मा मन्युवशमन्वगाः ||
003a	अकृत्वा वचनं तात केशवस्य महात्मनः |
003c	श्रेयो न जातु न सुखं न कल्याणमवाप्स्यसि ||
004a	धर्म्यमर्थं महाबाहुराह त्वां तात केशवः |
004c	तमर्थमभिपद्यस्व मा राजन्नीनशः प्रजाः ||
005a	इमां श्रियं प्रज्वलितां भारतीं सर्वराजसु |
005c	जीवतो धृतराष्ट्रस्य दौरात्म्याद्भ्रंशयिष्यसि ||
006a	आत्मानं च सहामात्यं सपुत्रपशुबान्धवम् |
006c	सहमित्रमसद्बुद्ध्या जीविताद्भ्रंशयिष्यसि ||
007a	अतिक्रामन्केशवस्य तथ्यं वचनमर्थवत् |
007c	पितुश्च भरतश्रेष्ठ विदुरस्य च धीमतः ||
008a	मा कुलघ्नोऽन्तपुरुषो दुर्मतिः कापथं गमः |
008c	पितरं मातरं चैव वृद्धौ शोकाय मा ददः ||
009a	अथ द्रोणोऽब्रवीत्तत्र दुर्योधनमिदं वचः |
009c	अमर्षवशमापन्नं निःश्वसन्तं पुनः पुनः ||
010a	धर्मार्थयुक्तं वचनमाह त्वां तात केशवः |
010c	तथा भीष्मः शांतनवस्तज्जुषस्व नराधिप ||
011a	प्राज्ञौ मेधाविनौ दान्तावर्थकामौ बहुश्रुतौ |
011c	आहतुस्त्वां हितं वाक्यं तदादत्स्व परंतप ||
012a	अनुतिष्ठ महाप्राज्ञ कृष्णभीष्मौ यदूचतुः |
012c	मा वचो लघुबुद्धीनां समास्थास्त्वं परंतप ||
013a	ये त्वां प्रोत्साहयन्त्येते नैते कृत्याय कर्हिचित् |
013c	वैरं परेषां ग्रीवायां प्रतिमोक्ष्यन्ति संयुगे ||
014a	मा कुरूञ्जीघनः सर्वान्पुत्रान्भ्रातॄंस्तथैव च |
014c	वासुदेवार्जुनौ यत्र विद्ध्यजेयं बलं हि तत् ||
015a	एतच्चैव मतं सत्यं सुहृदोः कृष्णभीष्मयोः |
015c	यदि नादास्यसे तात पश्चात्तप्स्यसि भारत ||
016a	यथोक्तं जामदग्न्येन भूयानेव ततोऽर्जुनः |
016c	कृष्णो हि देवकीपुत्रो देवैरपि दुरुत्सहः ||
017a	किं ते सुखप्रियेणेह प्रोक्तेन भरतर्षभ |
017c	एतत्ते सर्वमाख्यातं यथेच्छसि तथा कुरु |
017e 	न हि त्वामुत्सहे वक्तुं भूयो भरतसत्तम ||
018a	तस्मिन्वाक्यान्तरे वाक्यं क्षत्तापि विदुरोऽब्रवीत् |
018c	दुर्योधनमभिप्रेक्ष्य धार्तराष्ट्रममर्षणम् ||
019a	दुर्योधन न शोचामि त्वामहं भरतर्षभ |
019c	इमौ तु वृद्धौ शोचामि गान्धारीं पितरं च ते ||
020a	यावनाथौ चरिष्येते त्वया नाथेन दुर्हृदा |
020c	हतमित्रौ हतामात्यौ लूनपक्षाविव द्विजौ ||
021a	भिक्षुकौ विचरिष्येते शोचन्तौ पृथिवीमिमाम् |
021c	कुलघ्नमीदृशं पापं जनयित्वा कुपूरुषम् ||
022a	अथ दुर्योधनं राजा धृतराष्ट्रोऽभ्यभाषत |
022c	आसीनं भ्रातृभिः सार्धं राजभिः परिवारितम् ||
023a	दुर्योधन निबोधेदं शौरिणोक्तं महात्मना |
023c	आदत्स्व शिवमत्यन्तं योगक्षेमवदव्ययम् ||
024a	अनेन हि सहायेन कृष्णेनाक्लिष्टकर्मणा |
024c	इष्टान्सर्वानभिप्रायान्प्राप्स्यामः सर्वराजसु ||
025a	सुसंहितः केशवेन गच्छ तात युधिष्ठिरम् |
025c	चर स्वस्त्ययनं कृत्स्नं भारतानामनामयम् ||
026a	वासुदेवेन तीर्थेन तात गच्छस्व सङ्गमम् |
026c	कालप्राप्तमिदं मन्ये मा त्वं दुर्योधनातिगाः ||
027a	शमं चेद्याचमानं त्वं प्रत्याख्यास्यसि केशवम् |
027c	त्वदर्थमभिजल्पन्तं न तवास्त्यपराभवः ||
