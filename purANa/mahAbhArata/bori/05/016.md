001	बृहस्पतिरुवाच
001a	त्वमग्ने सर्वदेवानां मुखं त्वमसि हव्यवाट्
001c	त्वमन्तः सर्वभूतानां गूढश्चरसि साक्षिवत्
002a	त्वामाहुरेकं कवयस्त्वामाहुस्त्रिविधं पुनः
002c	त्वया त्यक्तं जगच्चेदं सद्यो नश्येद्धुताशन
003a	कृत्वा तुभ्यं नमो विप्राः स्वकर्मविजितां गतिम्
003c	गच्छन्ति सह पत्नीभिः सुतैरपि च शाश्वतीम्
004a	त्वमेवाग्ने हव्यवाहस्त्वमेव परमं हविः
004c	यजन्ति सत्रैस्त्वामेव यज्ञैश्च परमाध्वरे
005a	सृष्ट्वा लोकांस्त्रीनिमान्हव्यवाह प्राप्ते काले पचसि पुनः समिद्धः
005c	सर्वस्यास्य भुवनस्य प्रसूतिस्त्वमेवाग्ने भवसि पुनः प्रतिष्ठा
006a	त्वामग्ने जलदानाहुर्विद्युतश्च त्वमेव हि
006c	दहन्ति सर्वभूतानि त्वत्तो निष्क्रम्य हायनाः
007a	त्वय्यापो निहिताः सर्वास्त्वयि सर्वमिदं जगत्
007c	न तेऽस्त्यविदितं किञ्चित्त्रिषु लोकेषु पावक
008a	स्वयोनिं भजते सर्वो विशस्वापोऽविशङ्कितः
008c	अहं त्वां वर्धयिष्यामि ब्राह्मैर्मन्त्रैः सनातनैः
009	शल्य उवाच
009a	एवं स्तुतो हव्यवाहो भगवान्कविरुत्तमः
009c	बृहस्पतिमथोवाच प्रीतिमान्वाक्यमुत्तमम्
009e	दर्शयिष्यामि ते शक्रं सत्यमेतद्ब्रवीमि ते
010a	प्रविश्यापस्ततो वह्निः ससमुद्राः सपल्वलाः
010c	आजगाम सरस्तच्च गूढो यत्र शतक्रतुः
011a	अथ तत्रापि पद्मानि विचिन्वन्भरतर्षभ
011c	अन्वपश्यत्स देवेन्द्रं बिसमध्यगतं स्थितम्
012a	आगत्य च ततस्तूर्णं तमाचष्ट बृहस्पतेः
012c	अणुमात्रेण वपुषा पद्मतन्त्वाश्रितं प्रभुम्
013a	गत्वा देवर्षिगन्धर्वैः सहितोऽथ बृहस्पतिः
013c	पुराणैः कर्मभिर्देवं तुष्टाव बलसूदनम्
014a	महासुरो हतः शक्र नमुचिर्दारुणस्त्वया
014c	शम्बरश्च बलश्चैव तथोभौ घोरविक्रमौ
015a	शतक्रतो विवर्धस्व सर्वाञ्शत्रून्निषूदय
015c	उत्तिष्ठ वज्रिन्सम्पश्य देवर्षींश्च समागतान्
016a	महेन्द्र दानवान्हत्वा लोकास्त्रातास्त्वया विभो
016c	अपां फेनं समासाद्य विष्णुतेजोपबृंहितम्
016e	त्वया वृत्रो हतः पूर्वं देवराज जगत्पते
017a	त्वं सर्वभूतेषु वरेण्य ईड्यस्त्वया समं विद्यते नेह भूतम्
017c	त्वया धार्यन्ते सर्वभूतानि शक्र त्वं देवानां महिमानं चकर्थ
018a	पाहि देवान्सलोकांश्च महेन्द्र बलमाप्नुहि
018c	एवं संस्तूयमानश्च सोऽवर्धत शनैः शनैः
019a	स्वं चैव वपुरास्थाय बभूव स बलान्वितः
019c	अब्रवीच्च गुरुं देवो बृहस्पतिमुपस्थितम्
020a	किं कार्यमवशिष्टं वो हतस्त्वाष्ट्रो महासुरः
020c	वृत्रश्च सुमहाकायो ग्रस्तुं लोकानियेष यः
021	बृहस्पतिरुवाच
021a	मानुषो नहुषो राजा देवर्षिगणतेजसा
021c	देवराज्यमनुप्राप्तः सर्वान्नो बाधते भृशम्
022	इन्द्र उवाच
022a	कथं नु नहुषो राज्यं देवानां प्राप दुर्लभम्
022c	तपसा केन वा युक्तः किंवीर्यो वा बृहस्पते
023	बृहस्पतिरुवाच
023a	देवा भीताः शक्रमकामयन्त त्वया त्यक्तं महदैन्द्रं पदं तत्
023c	तदा देवाः पितरोऽथर्षयश्च गन्धर्वसङ्घाश्च समेत्य सर्वे
024a	गत्वाब्रुवन्नहुषं शक्र तत्र त्वं नो राजा भव भुवनस्य गोप्ता
024c	तानब्रवीन्नहुषो नास्मि शक्त आप्यायध्वं तपसा तेजसा च
025a	एवमुक्तैर्वर्धितश्चापि देवै राजाभवन्नहुषो घोरवीर्यः
025c	त्रैलोक्ये च प्राप्य राज्यं तपस्विनः कृत्वा वाहान्याति लोकान्दुरात्मा
026a	तेजोहरं दृष्टिविषं सुघोरं मा त्वं पश्येर्नहुषं वै कदाचित्
026c	देवाश्च सर्वे नहुषं भयार्ता न पश्यन्तो गूढरूपाश्चरन्ति
027	शल्य उवाच
027a	एवं वदत्यङ्गिरसां वरिष्ठे बृहस्पतौ लोकपालः कुबेरः
027c	वैवस्वतश्चैव यमः पुराणो देवश्च सोमो वरुणश्चाजगाम
028a	ते वै समागम्य महेन्द्रमूचुर्दिष्ट्या त्वाष्ट्रो निहतश्चैव वृत्रः
028c	दिष्ट्या च त्वां कुशलिनमक्षतं च पश्यामो वै निहतारिं च शक्र
029a	स तान्यथावत्प्रतिभाष्य शक्रः सञ्चोदयन्नहुषस्यान्तरेण
029c	राजा देवानां नहुषो घोररूपस्तत्र साह्यं दीयतां मे भवद्भिः
030a	ते चाब्रुवन्नहुषो घोररूपो दृष्टीविषस्तस्य बिभीम देव
030c	त्वं चेद्राजन्नहुषं पराजयेस्तद्वै वयं भागमर्हाम शक्र
031a	इन्द्रोऽब्रवीद्भवतु भवानपां पतिर्यमः कुबेरश्च महाभिषेकम्
031c	सम्प्राप्नुवन्त्वद्य सहैव तेन रिपुं जयामो नहुषं घोरदृष्टिम्
032a	ततः शक्रं ज्वलनोऽप्याह भागं प्रयच्छ मह्यं तव साह्यं करिष्ये
032c	तमाह शक्रो भविताग्ने तवापि ऐन्द्राग्नो वै भाग एको महाक्रतौ
033a	एवं सञ्चिन्त्य भगवान्महेन्द्रः पाकशासनः
033c	कुबेरं सर्वयक्षाणां धनानां च प्रभुं तथा
034a	वैवस्वतं पितॄणां च वरुणं चाप्यपां तथा
034c	आधिपत्यं ददौ शक्रः सत्कृत्य वरदस्तदा
