001  	सञ्जय उवाच ||
001a	उलूकस्य वचः श्रुत्वा कुन्तीपुत्रो युधिष्ठिरः |
001c	सेनां निर्यापयामास धृष्टद्युम्नपुरोगमाम् ||
002a	पदातिनीं नागवतीं रथिनीमश्ववृन्दिनीम् |
002c	चतुर्विधबलां भीमामकम्प्यां पृथिवीमिव ||
003a	भीमसेनादिभिर्गुप्तां सार्जुनैश्च महारथैः |
003c	धृष्टद्युम्नवशां दुर्गां सागरस्तिमितोपमाम् ||
004a	तस्यास्त्वग्रे महेष्वासः पाञ्चाल्यो युद्धदुर्मदः | 
004c	द्रोणप्रेप्सुरनीकानि धृष्टद्युम्नः प्रकर्षति  ||
005a	यथाबलं यथोत्साहं रथिनः समुपादिशत् | 
005c	अर्जुनं सूतपुत्राय भीमं दुर्योधनाय च ||
006a	अश्वत्थाम्ने च नकुलं शैब्यं च कृतवर्मणे |
006c	सैन्धवाय च वार्ष्णेयं युयुधानमुपादिशत् ||
007a	शिखण्डिनं च भीष्माय प्रमुखे समकल्पयत् | 
007c	सहदेवं शकुनये चेकितानं शलाय च ||
008a	धृष्टकेतुं च शल्याय गौतमायोत्तमौजसम् |
008c	द्रौपदेयांश्च पञ्चभ्यस्त्रिगर्तेभ्यः समादिशत् ||
009a	वृषसेनाय सौभद्रं शेषाणां च महीक्षिताम् |
009c	समर्थं तं हि मेने वै पार्थादभ्यधिकं रणे ||
010a	एवं विभज्य योधांस्तान्पृथक्च सह चैव ह |
010c	ज्वालावर्णो महेष्वासो द्रोणमंशमकल्पयत् ||
011a	धृष्टद्युम्नो महेष्वासः सेनापतिपतिस्ततः |
011c	विधिवद्व्यूह्य मेधावी युद्धाय धृतमानसः ||
012a	यथादिष्टान्यनीकानि पाण्डवानामयोजयत् |
012c	जयाय पाण्डुपुत्राणां यत्तस्तस्थौ रणाजिरे ||
