001  	नारद उवाच ||
001a	एतत्तु नागलोकस्य नाभिस्थाने स्थितं पुरम् |
001c	पातालमिति विख्यातं दैत्यदानवसेवितम् ||
002a	इदमद्भिः समं प्राप्ता ये केचिद्ध्रुवजङ्गमाः |
002c	प्रविशन्तो महानादं नदन्ति भयपीडिताः ||
003a	अत्रासुरोऽग्निः सततं दीप्यते वारिभोजनः |
003c	व्यापारेण धृतात्मानं निबद्धं समबुध्यत ||
004a	अत्रामृतं सुरैः पीत्वा निहितं निहतारिभिः |
004c	अतः सोमस्य हानिश्च वृद्धिश्चैव प्रदृश्यते ||
005a	अत्र दिव्यं हयशिरः काले पर्वणि पर्वणि |
005c	उत्तिष्ठति सुवर्णाभं वार्भिरापूरयञ्जगत् ||
006a	यस्मादत्र समग्रास्ताः पतन्ति जलमूर्तयः |
006c	तस्मात्पातालमित्येतत्ख्यायते पुरमुत्तमम् ||
007a	ऐरावतोऽस्मात्सलिलं गृहीत्वा जगतो हितः |
007c	मेघेष्वामुञ्चते शीतं यन्महेन्द्रः प्रवर्षति ||
008a	अत्र नानाविधाकारास्तिमयो नैकरूपिणः |
008c	अप्सु सोमप्रभां पीत्वा वसन्ति जलचारिणः ||
009a	अत्र सूर्यांशुभिर्भिन्नाः पातालतलमाश्रिताः |
009c	मृता दिवसतः सूत पुनर्जीवन्ति ते निशि ||
010a	उदये नित्यशश्चात्र चन्द्रमा रश्मिभिर्वृतः |
010c	अमृतं स्पृश्य संस्पर्शात्सञ्जीवयति देहिनः ||
011a	अत्र तेऽधर्मनिरता बद्धाः कालेन पीडिताः |
011c	दैतेया निवसन्ति स्म वासवेन हृतश्रियः ||
012a	अत्र भूतपतिर्नाम सर्वभूतमहेश्वरः |
012c	भूतये सर्वभूतानामचरत्तप उत्तमम् ||
013a	अत्र गोव्रतिनो विप्राः स्वाध्यायाम्नायकर्शिताः |
013c	त्यक्तप्राणा जितस्वर्गा निवसन्ति महर्षयः ||
014a	यत्रतत्रशयो नित्यं येनकेनचिदाशितः |
014c	येनकेनचिदाच्छन्नः स गोव्रत इहोच्यते ||
015a	ऐरावतो नागराजो वामनः कुमुदोऽञ्जनः |
015c	प्रसूताः सुप्रतीकस्य वंशे वारणसत्तमाः ||
016a	पश्य यद्यत्र ते कश्चिद्रोचते गुणतो वरः |
016c	वरयिष्याव तं गत्वा यत्नमास्थाय मातले ||
017a	अण्डमेतज्जले न्यस्तं दीप्यमानमिव श्रिया |
017c	आ प्रजानां निसर्गाद्वै नोद्भिद्यति न सर्पति ||
018a	नास्य जातिं निसर्गं वा कथ्यमानं शृणोमि वै |
018c	पितरं मातरं वापि नास्य जानाति कश्चन ||
019a	अतः किल महानग्निरन्तकाले समुत्थितः |
019c	धक्ष्यते मातले सर्वं त्रैलोक्यं सचराचरम् ||
020  	कण्व उवाच ||
020a	मातलिस्त्वब्रवीच्छ्रुत्वा नारदस्याथ भाषितम |
020c	न मेऽत्र रोचते कश्चिदन्यतो व्रज माचिरम् ||
