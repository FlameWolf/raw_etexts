001  	वैशम्पायन उवाच ||
001a	तं भुक्तवन्तमाश्वस्तं निशायां विदुरोऽब्रवीत् |
001c	नेदं सम्यग्व्यवसितं केशवागमनं तव ||
002a	अर्थधर्मातिगो मूढः संरम्भी च जनार्दन |
002c	मानघ्नो मानकामश्च वृद्धानां शासनातिगः ||
003a	धर्मशास्त्रातिगो मन्दो दुरात्मा प्रग्रहं गतः |
003c	अनेयः श्रेयसां पापो धार्तराष्ट्रो जनार्दन ||
004a	कामात्मा प्राज्ञमानी च मित्रध्रुक्सर्वशङ्कितः |
004c	अकर्ता चाकृतज्ञश्च त्यक्तधर्मः प्रियानृतः ||
005a	एतैश्चान्यैश्च बहुभिर्दोषैरेष समन्वितः |
005c	त्वयोच्यमानः श्रेयोऽपि संरम्भान्न ग्रहीष्यति ||
006a	सेनासमुदयं दृष्ट्वा पार्थिवं मधुसूदन |
006c	कृतार्थं मन्यते बाल आत्मानमविचक्षणः ||
007a	एकः कर्णः पराञ्जेतुं समर्थ इति निश्चितम् |
007c	धार्तराष्ट्रस्य दुर्बुद्धेः स शमं नोपयास्यति ||
008a	भीष्मे द्रोणे कृपे कर्णे द्रोणपुत्रे जयद्रथे |
008c	भूयसीं वर्तते वृत्तिं न शमे कुरुते मनः ||
009a	निश्चितं धार्तराष्ट्राणां सकर्णानां जनार्दन |
009c	भीष्मद्रोणकृपान्पार्था न शक्ताः प्रतिवीक्षितुम् ||
010a	संविच्च धार्तराष्ट्राणां सर्वेषामेव केशव |
010c	शमे प्रयतमानस्य तव सौभ्रात्रकाङ्क्षिणः ||
011a	न पाण्डवानामस्माभिः प्रतिदेयं यथोचितम् |
011c	इति व्यवसितास्तेषु वचनं स्यान्निरर्थकम् ||
012a	यत्र सूक्तं दुरुक्तं च समं स्यान्मधुसूदन  |
012c	न तत्र प्रलपेत्प्राज्ञो बधिरेष्विव गायनः ||
013a	अविजानत्सु मूढेषु निर्मर्यादेषु माधव |
013c	न त्वं वाक्यं ब्रुवन्युक्तश्चाण्डालेषु द्विजो यथा ||
014a	सोऽयं बलस्थो मूढश्च न करिष्यति ते वचः |
014c	तस्मिन्निरर्थकं वाक्यमुक्तं संपत्स्यते तव ||
015a	तेषां समुपविष्टानां सर्वेषां पापचेतसाम् |
015c	तव मध्यावतरणं मम कृष्ण न रोचते ||
016a	दुर्बुद्धीनामशिष्टानां बहूनां पापचेतसाम् |
016c	प्रतीपं वचनं मध्ये तव कृष्ण न रोचते ||
017a	अनुपासितवृद्धत्वाच्छ्रिया मोहाच्च दर्पितः |
017c	वयोदर्पादमर्षाच्च न ते श्रेयो ग्रहीष्यति ||
018a	बलं बलवदप्यस्य यदि वक्ष्यसि माधव |
018c	त्वय्यस्य महती शङ्का न करिष्यति ते वचः ||
019a	नेदमद्य युधा शक्यमिन्द्रेणापि सहामरैः |
019c	इति व्यवसिताः सर्वे धार्तराष्ट्रा जनार्दन ||
020a	तेष्वेवमुपपन्नेषु कामक्रोधानुवर्तिषु |
020c	समर्थमपि ते वाक्यमसमर्थं भविष्यति ||
021a	मध्ये तिष्ठन्हस्त्यनीकस्य मन्दो रथाश्वयुक्तस्य बलस्य मूढः |
021c	दुर्योधनो मन्यते वीतमन्युः कृत्स्ना मयेयं पृथिवी जितेति ||
022a	आशंसते धृतराष्ट्रस्य पुत्रो महाराज्यमसपत्नं पृथिव्याम् |
022c	तस्मिञ्शमः केवलो नोपलभ्यो बद्धं सन्तमागतं मन्यतेऽर्थम् ||
023a	पर्यस्तेयं पृथिवी कालपक्वा दुर्योधनार्थे पाण्डवान्योद्धुकामाः |
023c	समागताः सर्वयोधाः पृथिव्यां राजानश्च क्षितिपालैः समेताः ||
024a	सर्वे चैते कृतवैराः पुरस्तात्त्वया राजानो हृतसाराश्च कृष्ण |
024c	तवोद्वेगात्संश्रिता धार्तराष्ट्रान्सुसंहताः सह कर्णेन वीराः ||
025a	त्यक्तात्मानः सह दुर्योधनेन सृष्टा योद्धुं पाण्डवान्सर्वयोधाः |
025c	तेषां मध्ये प्रविशेथा यदि त्वं न तन्मतं मम दाशार्ह वीर ||
026a	तेषां समुपविष्टानां बहूनां दुष्टचेतसाम् |
026c	कथं मध्यं प्रपद्येथाः शत्रूणां शत्रुकर्शन ||
027a	सर्वथा त्वं महाबाहो देवैरपि दुरुत्सहः |
027c	प्रभावं पौरुषं बुद्धिं जानामि तव शत्रुहन् ||
028a	या मे प्रीतिः पाण्डवेषु भूयः सा त्वयि माधव |
028c	प्रेम्णा च बहुमानाच्च सौहृदाच्च ब्रवीम्यहम् ||
