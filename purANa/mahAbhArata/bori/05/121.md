001  	नारद उवाच ||
001a	सद्भिरारोपितः स्वर्गं पार्थिवैर्भूरिदक्षिणैः |
001c	अभ्यनुज्ञाय दौहित्रान्ययातिर्दिवमास्थितः ||
002a	अभिवृष्टश्च वर्षेण नानापुष्पसुगन्धिना |
002c	परिष्वक्तश्च पुण्येन वायुना पुण्यगन्धिना ||
003a	अचलं स्थानमारुह्य दौहित्रफलनिर्जितम् |
003c	कर्मभिः स्वैरुपचितो जज्वाल परया श्रिया ||
004a	उपगीतोपनृत्तश्च गन्धर्वाप्सरसां गणैः |
004c	प्रीत्या प्रतिगृहीतश्च स्वर्गे दुन्दुभिनिस्वनैः ||
005a	अभिष्टुतश्च विविधैर्देवराजर्षिचारणैः |
005c	अर्चितश्चोत्तमार्घेण दैवतैरभिनन्दितः ||
006a	प्राप्तः स्वर्गफलं चैव तमुवाच पितामहः |
006c	निर्वृतं शान्तमनसं वचोभिस्तर्पयन्निव ||
007a	चतुष्पादस्त्वया धर्मश्चितो लोक्येन कर्मणा |
007c	अक्षयस्तव लोकोऽयं कीर्तिश्चैवाक्षया दिवि |
007e 	पुनस्तवाद्य राजर्षे सुकृतेनेह कर्मणा ||
008a	आवृतं तमसा चेतः सर्वेषां स्वर्गवासिनाम् |
008c	येन त्वां नाभिजानन्ति ततोऽज्ञात्वासि पातितः ||
009a	प्रीत्यैव चासि दौहित्रैस्तारितस्त्वमिहागतः |
009c	स्थानं च प्रतिपन्नोऽसि कर्मणा स्वेन निर्जितम् |
009e 	अचलं शाश्वतं पुण्यमुत्तमं ध्रुवमव्ययम् ||
010  	ययातिरुवाच ||
010a	भगवन्संशयो मेऽस्ति कश्चित्तं छेत्तुमर्हसि |
010c	न ह्यन्यमहमर्हामि प्रष्टुं लोकपितामह ||
011a	बहुवर्षसहस्रान्तं प्रजापालनवर्धितम् |
011c	अनेकक्रतुदानौघैरर्जितं मे महत्फलम् ||
012a	कथं तदल्पकालेन क्षीणं येनास्मि पातितः |
012c	भगवन्वेत्थ लोकांश्च शाश्वतान्मम निर्जितान् ||
013  	पितामह उवाच ||
013a	बहुवर्षसहस्रान्तं प्रजापालनवर्धितम् |
013c	अनेकक्रतुदानौघैर्यत्त्वयोपार्जितं फलम् ||
014a	तदनेनैव दोषेण क्षीणं येनासि पातितः |
014c	अभिमानेन राजेन्द्र धिक्कृतः स्वर्गवासिभिः ||
015a	नायं मानेन राजर्षे न बलेन न हिंसया |
015c	न शाठ्येन न मायाभिर्लोको भवति शाश्वतः ||
016a	नावमान्यास्त्वया राजन्नवरोत्कृष्टमध्यमाः |
016c	न हि मानप्रदग्धानां कश्चिदस्ति समः क्वचित् ||
017a	पतनारोहणमिदं कथयिष्यन्ति ये नराः |
017c	विषमाण्यपि ते प्राप्तास्तरिष्यन्ति न संशयः ||
018  	नारद उवाच ||
018a	एष दोषोऽभिमानेन पुरा प्राप्तो ययातिना |
018c	निर्बन्धतश्चातिमात्रं गालवेन महीपते ||
019a	श्रोतव्यं हितकामानां सुहृदां भूतिमिच्छताम् |
019c	न कर्तव्यो हि निर्बन्धो निर्बन्धो हि क्षयोदयः ||
020a	तस्मात्त्वमपि गान्धारे मानं क्रोधं च वर्जय |
020c	संधत्स्व पाण्डवैर्वीर संरम्भं त्यज पार्थिव ||
021a	ददाति यत्पार्थिव यत्करोति यद्वा तपस्तप्यति यज्जुहोति |
021c	न तस्य नाशोऽस्ति न चापकर्षो नान्यस्तदश्नाति स एव कर्ता ||
022a	इदं महाख्यानमनुत्तमं मतं बहुश्रुतानां गतरोषरागिणाम् |
022c	समीक्ष्य लोके बहुधा प्रधाविता त्रिवर्गदृष्टिः पृथिवीमुपाश्नुते ||
