BR-05-05-061-001	वैशम्पायन उवाच
BR-05-05-061-001a	तथा तु पृच्छन्तमतीव पार्थान्वैचित्रवीर्यं तमचिन्तयित्वा
BR-05-05-061-001c	उवाच कर्णो धृतराष्ट्रपुत्रं प्रहर्षयन्संसदि कौरवाणाम्
BR-05-05-061-002a	मिथ्या प्रतिज्ञाय मया यदस्त्रं रामाद्धृतं ब्रह्मपुरं पुरस्तात्
BR-05-05-061-002c	विज्ञाय तेनास्मि तदैवमुक्तस्तवान्तकालेऽप्रतिभास्यतीति
BR-05-05-061-003a	महापराधे ह्यपि सन्नतेन महर्षिणाहं गुरुणा च शप्तः
BR-05-05-061-003c	शक्तः प्रदग्धुं ह्यपि तिग्मतेजाः ससागरामप्यवनिं महर्षिः
BR-05-05-061-004a	प्रसादितं ह्यस्य मया मनोऽभूच्छुश्रूषया स्वेन च पौरुषेण
BR-05-05-061-004c	ततस्तदस्त्रं मम सावशेषं तस्मात्समर्थोऽस्मि ममैष भारः
BR-05-05-061-005a	निमेषमात्रं तमृषिप्रसादमवाप्य पाञ्चालकरूषमत्स्यान्
BR-05-05-061-005c	निहत्य पार्थांश्च सपुत्रपौत्राँल्लोकानहं शस्त्रजितान्प्रपत्स्ये
BR-05-05-061-006a	पितामहस्तिष्ठतु ते समीपे द्रोणश्च सर्वे च नरेन्द्रमुख्याः
BR-05-05-061-006c	यथाप्रधानेन बलेन यात्वा पार्थान्हनिष्यामि ममैष भारः
BR-05-05-061-007a	एवं ब्रुवाणं तमुवाच भीष्मः किं कत्थसे कालपरीतबुद्धे
BR-05-05-061-007c	न कर्ण जानासि यथा प्रधाने हते हताः स्युर्धृतराष्ट्रपुत्राः
BR-05-05-061-008a	यत्खाण्डवं दाहयता कृतं हि कृष्णद्वितीयेन धनञ्जयेन
BR-05-05-061-008c	श्रुत्वैव तत्कर्म नियन्तुमात्मा शक्यस्त्वया वै सह बान्धवेन
BR-05-05-061-009a	यां चापि शक्तिं त्रिदशाधिपस्ते ददौ महात्मा भगवान्महेन्द्रः
BR-05-05-061-009c	भस्मीकृतां तां पतितां विशीर्णां चक्राहतां द्रक्ष्यसि केशवेन
BR-05-05-061-010a	यस्ते शरः सर्पमुखो विभाति सदाग्र्यमाल्यैर्महितः प्रयत्नात्
BR-05-05-061-010c	स पाण्डुपुत्राभिहतः शरौघैः सह त्वया यास्यति कर्ण नाशम्
BR-05-05-061-011a	बाणस्य भौमस्य च कर्ण हन्ता किरीटिनं रक्षति वासुदेवः
BR-05-05-061-011c	यस्त्वादृशानां च गरीयसां च हन्ता रिपूणां तुमुले प्रगाढे
BR-05-05-061-012	कर्ण उवाच
BR-05-05-061-012a	असंशयं वृष्णिपतिर्यथोक्तस्तथा च भूयश्च ततो महात्मा
BR-05-05-061-012c	अहं यदुक्तः परुषं तु किञ्चित्पितामहस्तस्य फलं शृणोतु
BR-05-05-061-013a	न्यस्यामि शस्त्राणि न जातु सङ्ख्ये पितामहो द्रक्ष्यति मां सभायाम्
BR-05-05-061-013c	त्वयि प्रशान्ते तु मम प्रभावं द्रक्ष्यन्ति सर्वे भुवि भूमिपालाः
BR-05-05-061-014	वैशम्पायन उवाच
BR-05-05-061-014a	इत्येवमुक्त्वा स महाधनुष्मान्हित्वा सभां स्वं भवनं जगाम
BR-05-05-061-014c	भीष्मस्तु दुर्योधनमेव राजन्मध्ये कुरूणां प्रहसन्नुवाच
BR-05-05-061-015a	सत्यप्रतिज्ञः किल सूतपुत्रस्तथा स भारं विषहेत कस्मात्
BR-05-05-061-015c	व्यूहं प्रतिव्यूह्य शिरांसि भित्त्वा लोकक्षयं पश्यत भीमसेनात्
BR-05-05-061-016a	आवन्त्यकालिङ्गजयद्रथेषु वेदिध्वजे तिष्ठति बाह्लिके च
BR-05-05-061-016c	अहं हनिष्यामि सदा परेषां सहस्रशश्चायुतशश्च योधान्
BR-05-05-061-017a	यदैव रामे भगवत्यनिन्द्ये ब्रह्म ब्रुवाणः कृतवांस्तदस्त्रम्
BR-05-05-061-017c	तदैव धर्मश्च तपश्च नष्टं वैकर्तनस्याधमपूरुषस्य
BR-05-05-061-018a	अथोक्तवाक्ये नृपतौ तु भीष्मे निक्षिप्य शस्त्राणि गते च कर्णे
BR-05-05-061-018c	वैचित्रवीर्यस्य सुतोऽल्पबुद्धिर्दुर्योधनः शान्तनवं बभाषे
