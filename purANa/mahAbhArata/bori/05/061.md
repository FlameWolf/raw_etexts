001	वैशम्पायन उवाच
001a	तथा तु पृच्छन्तमतीव पार्थान्वैचित्रवीर्यं तमचिन्तयित्वा
001c	उवाच कर्णो धृतराष्ट्रपुत्रं प्रहर्षयन्संसदि कौरवाणाम्
002a	मिथ्या प्रतिज्ञाय मया यदस्त्रं रामाद्धृतं ब्रह्मपुरं पुरस्तात्
002c	विज्ञाय तेनास्मि तदैवमुक्तस्तवान्तकालेऽप्रतिभास्यतीति
003a	महापराधे ह्यपि सन्नतेन महर्षिणाहं गुरुणा च शप्तः
003c	शक्तः प्रदग्धुं ह्यपि तिग्मतेजाः ससागरामप्यवनिं महर्षिः
004a	प्रसादितं ह्यस्य मया मनोऽभूच्छुश्रूषया स्वेन च पौरुषेण
004c	ततस्तदस्त्रं मम सावशेषं तस्मात्समर्थोऽस्मि ममैष भारः
005a	निमेषमात्रं तमृषिप्रसादमवाप्य पाञ्चालकरूषमत्स्यान्
005c	निहत्य पार्थांश्च सपुत्रपौत्राँल्लोकानहं शस्त्रजितान्प्रपत्स्ये
006a	पितामहस्तिष्ठतु ते समीपे द्रोणश्च सर्वे च नरेन्द्रमुख्याः
006c	यथाप्रधानेन बलेन यात्वा पार्थान्हनिष्यामि ममैष भारः
007a	एवं ब्रुवाणं तमुवाच भीष्मः किं कत्थसे कालपरीतबुद्धे
007c	न कर्ण जानासि यथा प्रधाने हते हताः स्युर्धृतराष्ट्रपुत्राः
008a	यत्खाण्डवं दाहयता कृतं हि कृष्णद्वितीयेन धनञ्जयेन
008c	श्रुत्वैव तत्कर्म नियन्तुमात्मा शक्यस्त्वया वै सह बान्धवेन
009a	यां चापि शक्तिं त्रिदशाधिपस्ते ददौ महात्मा भगवान्महेन्द्रः
009c	भस्मीकृतां तां पतितां विशीर्णां चक्राहतां द्रक्ष्यसि केशवेन
010a	यस्ते शरः सर्पमुखो विभाति सदाग्र्यमाल्यैर्महितः प्रयत्नात्
010c	स पाण्डुपुत्राभिहतः शरौघैः सह त्वया यास्यति कर्ण नाशम्
011a	बाणस्य भौमस्य च कर्ण हन्ता किरीटिनं रक्षति वासुदेवः
011c	यस्त्वादृशानां च गरीयसां च हन्ता रिपूणां तुमुले प्रगाढे
012	कर्ण उवाच
012a	असंशयं वृष्णिपतिर्यथोक्तस्तथा च भूयश्च ततो महात्मा
012c	अहं यदुक्तः परुषं तु किञ्चित्पितामहस्तस्य फलं शृणोतु
013a	न्यस्यामि शस्त्राणि न जातु सङ्ख्ये पितामहो द्रक्ष्यति मां सभायाम्
013c	त्वयि प्रशान्ते तु मम प्रभावं द्रक्ष्यन्ति सर्वे भुवि भूमिपालाः
014	वैशम्पायन उवाच
014a	इत्येवमुक्त्वा स महाधनुष्मान्हित्वा सभां स्वं भवनं जगाम
014c	भीष्मस्तु दुर्योधनमेव राजन्मध्ये कुरूणां प्रहसन्नुवाच
015a	सत्यप्रतिज्ञः किल सूतपुत्रस्तथा स भारं विषहेत कस्मात्
015c	व्यूहं प्रतिव्यूह्य शिरांसि भित्त्वा लोकक्षयं पश्यत भीमसेनात्
016a	आवन्त्यकालिङ्गजयद्रथेषु वेदिध्वजे तिष्ठति बाह्लिके च
016c	अहं हनिष्यामि सदा परेषां सहस्रशश्चायुतशश्च योधान्
017a	यदैव रामे भगवत्यनिन्द्ये ब्रह्म ब्रुवाणः कृतवांस्तदस्त्रम्
017c	तदैव धर्मश्च तपश्च नष्टं वैकर्तनस्याधमपूरुषस्य
018a	अथोक्तवाक्ये नृपतौ तु भीष्मे निक्षिप्य शस्त्राणि गते च कर्णे
018c	वैचित्रवीर्यस्य सुतोऽल्पबुद्धिर्दुर्योधनः शान्तनवं बभाषे
