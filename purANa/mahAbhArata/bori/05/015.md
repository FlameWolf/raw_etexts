001	शल्य उवाच
001a	एवमुक्तः स भगवाञ्शच्या पुनरथाब्रवीत्
001c	विक्रमस्य न कालोऽयं नहुषो बलवत्तरः
002a	विवर्धितश्च ऋषिभिर्हव्यैः कव्यैश्च भामिनि
002c	नीतिमत्र विधास्यामि देवि तां कर्तुमर्हसि
003a	गुह्यं चैतत्त्वया कार्यं नाख्यातव्यं शुभे क्वचित्
003c	गत्वा नहुषमेकान्ते ब्रवीहि तनुमध्यमे
004a	ऋषियानेन दिव्येन मामुपैहि जगत्पते
004c	एवं तव वशे प्रीता भविष्यामीति तं वद
005a	इत्युक्ता देवराजेन पत्नी सा कमलेक्षणा
005c	एवमस्त्वित्यथोक्त्वा तु जगाम नहुषं प्रति
006a	नहुषस्तां ततो दृष्ट्वा विस्मितो वाक्यमब्रवीत्
006c	स्वागतं ते वरारोहे किं करोमि शुचिस्मिते
007a	भक्तं मां भज कल्याणि किमिच्छसि मनस्विनि
007c	तव कल्याणि यत्कार्यं तत्करिष्ये सुमध्यमे
008a	न च व्रीडा त्वया कार्या सुश्रोणि मयि विश्वस
008c	सत्येन वै शपे देवि कर्तास्मि वचनं तव
009	इन्द्राण्युवाच
009a	यो मे त्वया कृतः कालस्तमाकाङ्क्षे जगत्पते
009c	ततस्त्वमेव भर्ता मे भविष्यसि सुराधिप
010a	कार्यं च हृदि मे यत्तद्देवराजावधारय
010c	वक्ष्यामि यदि मे राजन्प्रियमेतत्करिष्यसि
010e	वाक्यं प्रणयसंयुक्तं ततः स्यां वशगा तव
011a	इन्द्रस्य वाजिनो वाहा हस्तिनोऽथ रथास्तथा
011c	इच्छाम्यहमिहापूर्वं वाहनं ते सुराधिप
011e	यन्न विष्णोर्न रुद्रस्य नासुराणां न रक्षसाम्
012a	वहन्तु त्वां महाराज ऋषयः सङ्गता विभो
012c	सर्वे शिबिकया राजन्नेतद्धि मम रोचते
013a	नासुरेषु न देवेषु तुल्यो भवितुमर्हसि
013c	सर्वेषां तेज आदत्स्व स्वेन वीर्येण दर्शनात्
013e	न ते प्रमुखतः स्थातुं कश्चिदिच्छति वीर्यवान्
014	शल्य उवाच
014a	एवमुक्तस्तु नहुषः प्राहृष्यत तदा किल
014c	उवाच वचनं चापि सुरेन्द्रस्तामनिन्दिताम्
015a	अपूर्वं वाहनमिदं त्वयोक्तं वरवर्णिनि
015c	दृढं मे रुचितं देवि त्वद्वशोऽस्मि वरानने
016a	न ह्यल्पवीर्यो भवति यो वाहान्कुरुते मुनीन्
016c	अहं तपस्वी बलवान्भूतभव्यभवत्प्रभुः
017a	मयि क्रुद्धे जगन्न स्यान्मयि सर्वं प्रतिष्ठितम्
017c	देवदानवगन्धर्वाः किन्नरोरगराक्षसाः
018a	न मे क्रुद्धस्य पर्याप्ताः सर्वे लोकाः शुचिस्मिते
018c	चक्षुषा यं प्रपश्यामि तस्य तेजो हराम्यहम्
019a	तस्मात्ते वचनं देवि करिष्यामि न संशयः
019c	सप्तर्षयो मां वक्ष्यन्ति सर्वे ब्रह्मर्षयस्तथा
019e	पश्य माहात्म्यमस्माकमृद्धिं च वरवर्णिनि
020a	एवमुक्त्वा तु तां देवीं विसृज्य च वराननाम्
020c	विमाने योजयित्वा स ऋषीन्नियममास्थितान्
021a	अब्रह्मण्यो बलोपेतो मत्तो वरमदेन च
021c	कामवृत्तः स दुष्टात्मा वाहयामास तानृषीन्
022a	नहुषेण विसृष्टा च बृहस्पतिमुवाच सा
022c	समयोऽल्पावशेषो मे नहुषेणेह यः कृतः
022e	शक्रं मृगय शीघ्रं त्वं भक्तायाः कुरु मे दयाम्
023a	बाढमित्येव भगवान्बृहस्पतिरुवाच ताम्
023c	न भेतव्यं त्वया देवि नहुषाद्दुष्टचेतसः
024a	न ह्येष स्थास्यति चिरं गत एष नराधमः
024c	अधर्मज्ञो महर्षीणां वाहनाच्च हतः शुभे
025a	इष्टिं चाहं करिष्यामि विनाशायास्य दुर्मतेः
025c	शक्रं चाधिगमिष्यामि मा भैस्त्वं भद्रमस्तु ते
026a	ततः प्रज्वाल्य विधिवज्जुहाव परमं हविः
026c	बृहस्पतिर्महातेजा देवराजोपलब्धये
027a	तस्माच्च भगवान्देवः स्वयमेव हुताशनः
027c	स्त्रीवेषमद्भुतं कृत्वा सहसान्तरधीयत
028a	स दिशः प्रदिशश्चैव पर्वतांश्च वनानि च
028c	पृथिवीं चान्तरिक्षं च विचीयातिमनोगतिः
028e	निमेषान्तरमात्रेण बृहस्पतिमुपागमत्
029	अग्निरुवाच
029a	बृहस्पते न पश्यामि देवराजमहं क्वचित्
029c	आपः शेषाः सदा चापः प्रवेष्टुं नोत्सहाम्यहम्
029e	न मे तत्र गतिर्ब्रह्मन्किमन्यत्करवाणि ते
030	शल्य उवाच
030a	तमब्रवीद्देवगुरुरपो विश महाद्युते
031	अग्निरुवाच
031a	नापः प्रवेष्टुं शक्ष्यामि क्षयो मेऽत्र भविष्यति
031c	शरणं त्वां प्रपन्नोऽस्मि स्वस्ति तेऽस्तु महाद्युते
032a	अद्भ्योऽग्निर्ब्रह्मतः क्षत्रमश्मनो लोहमुत्थितम्
032c	तेषां सर्वत्रगं तेजः स्वासु योनिषु शाम्यति
