001  	वैशम्पायन उवाच ||
001a	ततः शांतनवं भीष्मं प्राञ्जलिर्धृतराष्ट्रजः |
001c	सह सर्वैर्महीपालैरिदं वचनमब्रवीत् ||
002a	ॠते सेनाप्रणेतारं पृतना सुमहत्यपि |
002c	दीर्यते युद्धमासाद्य पिपीलिकपुटं यथा ||
003a	न हि जातु द्वयोर्बुद्धिः समा भवति कर्हिचित् |
003c	शौर्यं च नाम नेतॄणां स्पर्धते च परस्परम् ||
004a	श्रूयते च महाप्राज्ञ हैहयानमितौजसः |
004c	अभ्ययुर्ब्राह्मणाः सर्वे समुच्छ्रितकुशध्वजाः ||
005a	तानन्वयुस्तदा वैश्याः शूद्राश्चैव पितामह |
005c	एकतस्तु त्रयो वर्णा एकतः क्षत्रियर्षभाः ||
006a	ते स्म युद्धेष्वभज्यन्त त्रयो वर्णाः पुनः पुनः |
006c	क्षत्रियास्तु जयन्त्येव बहुलं चैकतो बलम् ||
007a	ततस्ते क्षत्रियानेव पप्रच्छुर्द्विजसत्तमाः |
007c	तेभ्यः शशंसुर्धर्मज्ञा याथातथ्यं पितामह ||
008a	वयमेकस्य शृणुमो महाबुद्धिमतो रणे |
008c	भवन्तस्तु पृथक्सर्वे स्वबुद्धिवशवर्तिनः ||
009a	ततस्ते ब्राह्मणाश्चक्रुरेकं सेनापतिं द्विजम् |
009c	नयेषु कुशलं शूरमजयन्क्षत्रियांस्ततः ||
010a	एवं ये कुशलं शूरं हिते स्थितमकल्मषम् |
010c	सेनापतिं प्रकुर्वन्ति ते जयन्ति रणे रिपून् ||
011a	भवानुशनसा तुल्यो हितैषी च सदा मम |
011c	असंहार्यः स्थितो धर्मे स नः सेनापतिर्भव ||
012a	रश्मीवतामिवादित्यो वीरुधामिव चन्द्रमाः |
012c	कुबेर इव यक्षाणां मरुतामिव वासवः ||
013a	पर्वतानां यथा मेरुः सुपर्णः पततामिव |
013c	कुमार इव भूतानां वसूनामिव हव्यवाट् ||
014a	भवता हि वयं गुप्ताः शक्रेणेव दिवौकसः |
014c	अनाधृष्या भविष्यामस्त्रिदशानामपि ध्रुवम् ||
015a	प्रयातु नो भवानग्रे देवानामिव पावकिः |
015c	वयं त्वामनुयास्यामः सौरभेया इवर्षभम् ||
016  	भीष्म उवाच ||
016a	एवमेतन्महाबाहो यथा वदसि भारत |
016c	यथैव हि भवन्तो मे तथैव मम पाण्डवाः ||
017a	अपि चैव मया श्रेयो वाच्यं तेषां नराधिप |
017c	योद्धव्यं तु तवार्थाय यथा स समयः कृतः ||
018a	न तु पश्यामि योद्धारमात्मनः सदृशं भुवि |
018c	ॠते तस्मान्नरव्याघ्रात्कुन्तीपुत्राद्धनञ्जयात् ||
019a	स हि वेद महाबाहुर्दिव्यान्यस्त्राणि सर्वशः |
019c	न तु मां विवृतो युद्धे जातु युध्येत पाण्डवः ||
020a	अहं स च क्षणेनैव निर्मनुष्यमिदं जगत् |
020c	कुर्यां शस्त्रबलेनैव ससुरासुरराक्षसम् ||
021a	न त्वेवोत्सादनीया मे पाण्डोः पुत्रा नराधिप |
021c	तस्माद्योधान्हनिष्यामि प्रयोगेणायुतं सदा ||
022a	एवमेषां करिष्यामि निधनं कुरुनन्दन |
022c	न चेत्ते मां हनिष्यन्ति पूर्वमेव समागमे ||
023a	सेनापतिस्त्वहं राजन्समयेनापरेण ते |
023c	भविष्यामि यथाकामं तन्मे श्रोतुमिहार्हसि ||
024a	कर्णो वा युध्यतां पूर्वमहं वा पृथिवीपते |
024c	स्पर्धते हि सदात्यर्थं सूतपुत्रो मया रणे ||
025  	कर्ण उवाच ||
025a	नाहं जीवति गाङ्गेये योत्स्ये राजन्कथंचन |
025c	हते भीष्मे तु योत्स्यामि सह गाण्डीवधन्वना ||
026  	वैशम्पायन उवाच ||
026a	ततः सेनापतिं चक्रे विधिवद्भूरिदक्षिणम् |
026c	धृतराष्ट्रात्मजो भीष्मं सोऽभिषिक्तो व्यरोचत ||
027a	ततो भेरीश्च शङ्खांश्च शतशश्चैव पुष्करान् |
027c	वादयामासुरव्यग्राः पुरुषा राजशासनात् ||
028a	सिंहनादाश्च विविधा वाहनानां च निस्वनाः |
028c	प्रादुरासन्ननभ्रे च वर्षं रुधिरकर्दमम् ||
029a	निर्घाताः पृथिवीकम्पा गजबृंहितनिस्वनाः |
029c	आसंश्च सर्वयोधानां पातयन्तो मनांस्युत ||
030a	वाचश्चाप्यशरीरिण्यो दिवश्चोल्काः प्रपेदिरे |
030c	शिवाश्च भयवेदिन्यो नेदुर्दीप्तस्वरा भृशम् ||
031a	सेनापत्ये यदा राजा गाङ्गेयमभिषिक्तवान् |
031c	तदैतान्युग्ररूपाणि अभवञ्शतशो नृप ||
032a	ततः सेनापतिं कृत्वा भीष्मं परबलार्दनम् |
032c	वाचयित्वा द्विजश्रेष्ठान्निष्कैर्गोभिश्च भूरिशः ||
033a	वर्धमानो जयाशीर्भिर्निर्ययौ सैनिकैर्वृतः |
033c	आपगेयं पुरस्कृत्य भ्रातृभिः सहितस्तदा |
033e 	स्कन्धावारेण महता कुरुक्षेत्रं जगाम ह ||
034a	परिक्रम्य कुरुक्षेत्रं कर्णेन सह कौरवः |
034c	शिबिरं मापयामास समे देशे नराधिपः ||
035a	मधुरानूषरे देशे प्रभूतयवसेन्धने |
035c	यथैव हास्तिनपुरं तद्वच्छिबिरमाबभौ ||
