BR-05-02-022-001	धृतराष्ट्र उवाच
BR-05-02-022-001a	प्राप्तानाहुः सञ्जय पाण्डुपुत्रानुपप्लव्ये तान्विजानीहि गत्वा
BR-05-02-022-001c	अजातशत्रुं च सभाजयेथा दिष्ट्यानघ ग्राममुपस्थितस्त्वम्
BR-05-02-022-002a	सर्वान्वदेः सञ्जय स्वस्तिमन्तः कृच्छ्रं वासमतदर्हा निरुष्य
BR-05-02-022-002c	तेषां शान्तिर्विद्यतेऽस्मासु शीघ्रं मिथ्योपेतानामुपकारिणां सताम्
BR-05-02-022-003a	नाहं क्वचित्सञ्जय पाण्डवानां मिथ्यावृत्तिं काञ्चन जात्वपश्यम्
BR-05-02-022-003c	सर्वां श्रियं ह्यात्मवीर्येण लब्ध्वा पर्याकार्षुः पाण्डवा मह्यमेव
BR-05-02-022-004a	दोषं ह्येषां नाधिगच्छे परीक्षन्नित्यं कञ्चिद्येन गर्हेय पार्थान्
BR-05-02-022-004c	धर्मार्थाभ्यां कर्म कुर्वन्ति नित्यं सुखप्रिया नानुरुध्यन्ति कामान्
BR-05-02-022-005a	घर्मं शीतं क्षुत्पिपासे तथैव निद्रां तन्द्रीं क्रोधहर्षौ प्रमादम्
BR-05-02-022-005c	धृत्या चैव प्रज्ञया चाभिभूय धर्मार्थयोगान्प्रयतन्ति पार्थाः
BR-05-02-022-006a	त्यजन्ति मित्रेषु धनानि काले न संवासाज्जीर्यति मैत्रमेषाम्
BR-05-02-022-006c	यथार्हमानार्थकरा हि पार्थास्तेषां द्वेष्टा नास्त्याजमीढस्य पक्षे
BR-05-02-022-007a	अन्यत्र पापाद्विषमान्मन्दबुद्धेर्दुर्योधनात्क्षुद्रतराच्च कर्णात्
BR-05-02-022-007c	तेषां हीमे हीनसुखप्रियाणां महात्मनां सञ्जनयन्ति तेजः
BR-05-02-022-008a	उत्थानवीर्यः सुखमेधमानो दुर्योधनः सुकृतं मन्यते तत्
BR-05-02-022-008c	तेषां भागं यच्च मन्येत बालः शक्यं हर्तुं जीवतां पाण्डवानाम्
BR-05-02-022-009a	यस्यार्जुनः पदवीं केशवश्च वृकोदरः सात्यकोऽजातशत्रोः
BR-05-02-022-009c	माद्रीपुत्रौ सृञ्जयाश्चापि सर्वे पुरा युद्धात्साधु तस्य प्रदानम्
BR-05-02-022-010a	स ह्येवैकः पृथिवीं सव्यसाची गाण्डीवधन्वा प्रणुदेद्रथस्थः
BR-05-02-022-010c	तथा विष्णुः केशवोऽप्यप्रधृष्यो लोकत्रयस्याधिपतिर्महात्मा
BR-05-02-022-011a	तिष्ठेत कस्तस्य मर्त्यः पुरस्ताद्यः सर्वदेवेषु वरेण्य ईड्यः
BR-05-02-022-011c	पर्जन्यघोषान्प्रवपञ्शरौघान्पतङ्गसङ्घानिव शीघ्रवेगान्
BR-05-02-022-012a	दिशं ह्युदीचीमपि चोत्तरान्कुरून्गाण्डीवधन्वैकरथो जिगाय
BR-05-02-022-012c	धनं चैषामाहरत्सव्यसाची सेनानुगान्बलिदांश्चैव चक्रे
BR-05-02-022-013a	यश्चैव देवान्खाण्डवे सव्यसाची गाण्डीवधन्वा प्रजिगाय सेन्द्रान्
BR-05-02-022-013c	उपाहरत्फल्गुनो जातवेदसे यशो मानं वर्धयन्पाण्डवानाम्
BR-05-02-022-014a	गदाभृतां नाद्य समोऽस्ति भीमाद्धस्त्यारोहो नास्ति समश्च तस्य
BR-05-02-022-014c	रथेऽर्जुनादाहुरहीनमेनं बाह्वोर्बले चायुतनागवीर्यम्
BR-05-02-022-015a	सुशिक्षितः कृतवैरस्तरस्वी दहेत्क्रुद्धस्तरसा धार्तराष्ट्रान्
BR-05-02-022-015c	सदात्यमर्षी बलवान्न शक्यो युद्धे जेतुं वासवेनापि साक्षात्
BR-05-02-022-016a	सुचेतसौ बलिनौ शीघ्रहस्तौ सुशिक्षितौ भ्रातरौ फल्गुनेन
BR-05-02-022-016c	श्येनौ यथा पक्षिपूगान्रुजन्तौ माद्रीपुत्रौ नेह कुरून्विशेताम्
BR-05-02-022-017a	तेषां मध्ये वर्तमानस्तरस्वी धृष्टद्युम्नः पाण्डवानामिहैकः
BR-05-02-022-017c	सहामात्यः सोमकानां प्रबर्हः सन्त्यक्तात्मा पाण्डवानां जयाय
BR-05-02-022-018a	सहोषितश्चरितार्थो वयःस्थः शाल्वेयानामधिपो वै विराटः
BR-05-02-022-018c	सह पुत्रैः पाण्डवार्थे च शश्वद्युधिष्ठिरं भक्त इति श्रुतं मे
BR-05-02-022-019a	अवरुद्धा बलिनः केकयेभ्यो महेष्वासा भ्रातरः पञ्च सन्ति
BR-05-02-022-019c	केकयेभ्यो राज्यमाकाङ्क्षमाणा युद्धार्थिनश्चानुवसन्ति पार्थान्
BR-05-02-022-020a	सर्वे च वीराः पृथिवीपतीनां समानीताः पाण्डवार्थे निविष्टाः
BR-05-02-022-020c	शूरानहं भक्तिमतः शृणोमि प्रीत्या युक्तान्संश्रितान्धर्मराजम्
BR-05-02-022-021a	गिर्याश्रया दुर्गनिवासिनश्च योधाः पृथिव्यां कुलजा विशुद्धाः
BR-05-02-022-021c	म्लेच्छाश्च नानायुधवीर्यवन्तः समागताः पाण्डवार्थे निविष्टाः
BR-05-02-022-022a	पाण्ड्यश्च राजामित इन्द्रकल्पो युधि प्रवीरैर्बहुभिः समेतः
BR-05-02-022-022c	समागतः पाण्डवार्थे महात्मा लोकप्रवीरोऽप्रतिवीर्यतेजाः
BR-05-02-022-023a	अस्त्रं द्रोणादर्जुनाद्वासुदेवात्कृपाद्भीष्माद्येन कृतं शृणोमि
BR-05-02-022-023c	यं तं कार्ष्णिप्रतिमं प्राहुरेकं स सात्यकिः पाण्डवार्थे निविष्टः
BR-05-02-022-024a	अपाश्रिताश्चेदिकरूषकाश्च सर्वोत्साहैर्भूमिपालैः समेताः
BR-05-02-022-024c	तेषां मध्ये सूर्यमिवातपन्तं श्रिया वृतं चेदिपतिं ज्वलन्तम्
BR-05-02-022-025a	अस्तम्भनीयं युधि मन्यमानं ज्याकर्षतां श्रेष्ठतमं पृथिव्याम्
BR-05-02-022-025c	सर्वोत्साहं क्षत्रियाणां निहत्य प्रसह्य कृष्णस्तरसा ममर्द
BR-05-02-022-026a	यशोमानौ वर्धयन्यादवानां पुराभिनच्छिशुपालं समीके
BR-05-02-022-026c	यस्य सर्वे वर्धयन्ति स्म मानं करूषराजप्रमुखा नरेन्द्राः
BR-05-02-022-027a	तमसह्यं केशवं तत्र मत्वा सुग्रीवयुक्तेन रथेन कृष्णम्
BR-05-02-022-027c	सम्प्राद्रवंश्चेदिपतिं विहाय सिंहं दृष्ट्वा क्षुद्रमृगा इवान्ये
BR-05-02-022-028a	यस्तं प्रतीपस्तरसा प्रत्युदीयादाशंसमानो द्वैरथे वासुदेवम्
BR-05-02-022-028c	सोऽशेत कृष्णेन हतः परासुर्वातेनेवोन्मथितः कर्णिकारः
BR-05-02-022-029a	पराक्रमं मे यदवेदयन्त तेषामर्थे सञ्जय केशवस्य
BR-05-02-022-029c	अनुस्मरंस्तस्य कर्माणि विष्णोर्गावल्गणे नाधिगच्छामि शान्तिम्
BR-05-02-022-030a	न जातु ताञ्शत्रुरन्यः सहेत येषां स स्यादग्रणीर्वृष्णिसिंहः
BR-05-02-022-030c	प्रवेपते मे हृदयं भयेन श्रुत्वा कृष्णावेकरथे समेतौ
BR-05-02-022-031a	नो चेद्गच्छेत्सम्गरं मन्दबुद्धिस्ताभ्यां सुतो मे विपरीतचेताः
BR-05-02-022-031c	नो चेत्कुरून्सञ्जय निर्दहेतामिन्द्राविष्णू दैत्यसेनां यथैव
BR-05-02-022-031e	मतो हि मे शक्रसमो धनञ्जयः सनातनो वृष्णिवीरश्च विष्णुः
BR-05-02-022-032a	धर्मारामो ह्रीनिषेधस्तरस्वी कुन्तीपुत्रः पाण्डवोऽजातशत्रुः
BR-05-02-022-032c	दुर्योधनेन निकृतो मनस्वी नो चेत्क्रुद्धः प्रदहेद्धार्तराष्ट्रान्
BR-05-02-022-033a	नाहं तथा ह्यर्जुनाद्वासुदेवाद्भीमाद्वापि यमयोर्वा बिभेमि
BR-05-02-022-033c	यथा राज्ञः क्रोधदीप्तस्य सूत मन्योरहं भीततरः सदैव
BR-05-02-022-034a	अलं तपोब्रह्मचर्येण युक्तः सङ्कल्पोऽयं मानसस्तस्य सिध्येत्
BR-05-02-022-034c	तस्य क्रोधं सञ्जयाहं समीके स्थाने जानन्भृशमस्म्यद्य भीतः
BR-05-02-022-035a	स गच्छ शीघ्रं प्रहितो रथेन पाञ्चालराजस्य चमूं परेत्य
BR-05-02-022-035c	अजातशत्रुं कुशलं स्म पृच्छेः पुनः पुनः प्रीतियुक्तं वदेस्त्वम्
BR-05-02-022-036a	जनार्दनं चापि समेत्य तात महामात्रं वीर्यवतामुदारम्
BR-05-02-022-036c	अनामयं मद्वचनेन पृच्छेर्धृतराष्ट्रः पाण्डवैः शान्तिमीप्सुः
BR-05-02-022-037a	न तस्य किञ्चिद्वचनं न कुर्यात्कुन्तीपुत्रो वासुदेवस्य सूत
BR-05-02-022-037c	प्रियश्चैषामात्मसमश्च कृष्णो विद्वांश्चैषां कर्मणि नित्ययुक्तः
BR-05-02-022-038a	समानीय पाण्डवान्सृञ्जयांश्च जनार्दनं युयुधानं विराटम्
BR-05-02-022-038c	अनामयं मद्वचनेन पृच्छेः सर्वांस्तथा द्रौपदेयांश्च पञ्च
BR-05-02-022-039a	यद्यत्तत्र प्राप्तकालं परेभ्यस्त्वं मन्येथा भारतानां हितं च
BR-05-02-022-039c	तत्तद्भाषेथाः सञ्जय राजमध्ये न मूर्छयेद्यन्न भवेच्च युद्धम्
