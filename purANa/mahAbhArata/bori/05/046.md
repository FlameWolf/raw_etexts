001	वैशम्पायन उवाच
001a	एवं सनत्सुजातेन विदुरेण च धीमता
001c	सार्धं कथयतो राज्ञः सा व्यतीयाय शर्वरी
002a	तस्यां रजन्यां व्युष्टायां राजानः सर्व एव ते
002c	सभामाविविशुर्हृष्टाः सूतस्योपदिदृक्षया
003a	शुश्रूषमाणाः पार्थानां वचो धर्मार्थसंहितम्
003c	धृतराष्ट्रमुखाः सर्वे ययू राजसभां शुभाम्
004a	सुधावदातां विस्तीर्णां कनकाजिरभूषिताम्
004c	चन्द्रप्रभां सुरुचिरां सिक्तां परमवारिणा
005a	रुचिरैरासनैः स्तीर्णां काञ्चनैर्दारवैरपि
005c	अश्मसारमयैर्दान्तैः स्वास्तीर्णैः सोत्तरच्छदैः
006a	भीष्मो द्रोणः कृपः शल्यः कृतवर्मा जयद्रथः
006c	अश्वत्थामा विकर्णश्च सोमदत्तश्च बाह्लिकः
007a	विदुरश्च महाप्राज्ञो युयुत्सुश्च महारथः
007c	सर्वे च सहिताः शूराः पार्थिवा भरतर्षभ
007e	धृतराष्ट्रं पुरस्कृत्य विविशुस्तां सभां शुभाम्
008a	दुःशासनश्चित्रसेनः शकुनिश्चापि सौबलः
008c	दुर्मुखो दुःसहः कर्ण उलूकोऽथ विविंशतिः
009a	कुरुराजं पुरस्कृत्य दुर्योधनममर्षणम्
009c	विविशुस्तां सभां राजन्सुराः शक्रसदो यथा
010a	आविशद्भिस्तदा राजञ्शूरैः परिघबाहुभिः
010c	शुशुभे सा सभा राजन्सिंहैरिव गिरेर्गुहा
011a	ते प्रविश्य महेष्वासाः सभां समितिशोभनाः
011c	आसनानि महार्हाणि भेजिरे सूर्यवर्चसः
012a	आसनस्थेषु सर्वेषु तेषु राजसु भारत
012c	द्वाःस्थो निवेदयामास सूतपुत्रमुपस्थितम्
013a	अयं स रथ आयाति योऽयासीत्पाण्डवान्प्रति
013c	दूतो नस्तूर्णमायातः सैन्धवैः साधुवाहिभिः
014a	उपयाय तु स क्षिप्रं रथात्प्रस्कन्द्य कुण्डली
014c	प्रविवेश सभां पूर्णां महीपालैर्महात्मभिः
015	सञ्जय उवाच
015a	प्राप्तोऽस्मि पाण्डवान्गत्वा तद्विजानीत कौरवाः
015c	यथावयः कुरून्सर्वान्प्रतिनन्दन्ति पाण्डवाः
016a	अभिवादयन्ति वृद्धांश्च वयस्यांश्च वयस्यवत्
016c	यूनश्चाभ्यवदन्पार्थाः प्रतिपूज्य यथावयः
017a	यथाहं धृतराष्ट्रेण शिष्टः पूर्वमितो गतः
017c	अब्रुवं पाण्डवान्गत्वा तन्निबोधत पार्थिवाः
