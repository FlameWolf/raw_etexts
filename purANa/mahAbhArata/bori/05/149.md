BR-05-08-149-001  	वैशम्पायन उवाच ||
BR-05-08-149-001a	जनार्दनवचः श्रुत्वा धर्मराजो युधिष्ठिरः |
BR-05-08-149-001c	भ्रातॄनुवाच धर्मात्मा समक्षं केशवस्य ह ||
BR-05-08-149-002a	श्रुतं भवद्भिर्यद्वृत्तं सभायां कुरुसंसदि |
BR-05-08-149-002c	केशवस्यापि यद्वाक्यं तत्सर्वमवधारितम् ||
BR-05-08-149-003a	तस्मात्सेनाविभागं मे कुरुध्वं नरसत्तमाः |
BR-05-08-149-003c	अक्षौहिण्यस्तु सप्तैताः समेता विजयाय वै ||
BR-05-08-149-004a	तासां मे पतयः सप्त विख्यातास्तान्निबोधत |
BR-05-08-149-004c	द्रुपदश्च विराटश्च धृष्टद्युम्नशिखण्डिनौ ||
BR-05-08-149-005a	सात्यकिश्चेकितानश्च भीमसेनश्च वीर्यवान् |
BR-05-08-149-005c	एते सेनाप्रणेतारो वीराः सर्वे तनुत्यजः ||
BR-05-08-149-006a	सर्वे वेदविदः शूराः सर्वे सुचरितव्रताः |
BR-05-08-149-006c	ह्रीमन्तो नीतिमन्तश्च सर्वे युद्धविशारदाः |
BR-05-08-149-006e 	इष्वस्त्रकुशलाश्चैव तथा सर्वास्त्रयोधिनः ||
BR-05-08-149-007a	सप्तानामपि यो नेता सेनानां प्रविभागवित् |
BR-05-08-149-007c	यः सहेत रणे भीष्मं शरार्चिःपावकोपमम् ||
BR-05-08-149-008a	त्वं तावत्सहदेवात्र प्रब्रूहि कुरुनन्दन |
BR-05-08-149-008c	स्वमतं पुरुषव्याघ्र को नः सेनापतिः क्षमः ||
BR-05-08-149-009  	सहदेव उवाच ||
BR-05-08-149-009a	संयुक्त एकदुःखश्च वीर्यवांश्च महीपतिः |
BR-05-08-149-009c	यं समाश्रित्य धर्मज्ञं स्वमंशमनुयुञ्ज्महे ||
BR-05-08-149-010a	मत्स्यो विराटो बलवान्कृतास्त्रो युद्धदुर्मदः |
BR-05-08-149-010c	प्रसहिष्यति सङ्ग्रामे भीष्मं तांश्च महारथान् ||
BR-05-08-149-011  	वैशम्पायन उवाच ||
BR-05-08-149-011a	तथोक्ते सहदेवेन वाक्ये वाक्यविशारदः |
BR-05-08-149-011c	नकुलोऽनन्तरं तस्मादिदं वचनमाददे ||
BR-05-08-149-012a	वयसा शास्त्रतो धैर्यात्कुलेनाभिजनेन च |
BR-05-08-149-012c	ह्रीमान्कुलान्वितः श्रीमान्सर्वशास्त्रविशारदः ||
BR-05-08-149-013a	वेद चास्त्रं भरद्वाजाद्दुर्धर्षः सत्यसङ्गरः |
BR-05-08-149-013c	यो नित्यं स्पर्धते द्रोणं भीष्मं चैव महाबलम् ||
BR-05-08-149-014a	श्लाघ्यः पार्थिवसंघस्य प्रमुखे वाहिनीपतिः |
BR-05-08-149-014c	पुत्रपौत्रैः परिवृतः शतशाख इव द्रुमः ||
BR-05-08-149-015a	यस्तताप तपो घोरं सदारः पृथिवीपतिः |
BR-05-08-149-015c	रोषाद्द्रोणविनाशाय वीरः समितिशोभनः ||
BR-05-08-149-016a	पितेवास्मान्समाधत्ते यः सदा पार्थिवर्षभः |
BR-05-08-149-016c	श्वशुरो द्रुपदोऽस्माकं सेनामग्रे प्रकर्षतु ||
BR-05-08-149-017a	स द्रोणभीष्मावायान्तौ सहेदिति मतिर्मम |
BR-05-08-149-017c	स हि दिव्यास्त्रविद्राजा सखा चाङ्गिरसो नृपः ||
BR-05-08-149-018a	माद्रीसुताभ्यामुक्ते तु स्वमते कुरुनन्दनः |
BR-05-08-149-018c	वासविर्वासवसमः सव्यसाच्यब्रवीद्वचः ||
BR-05-08-149-019a	योऽयं तपःप्रभावेन ॠषिसंतोषणेन च |
BR-05-08-149-019c	दिव्यः पुरुष उत्पन्नो ज्वालावर्णो महाबलः ||
BR-05-08-149-020a	धनुष्मान्कवची खड्गी रथमारुह्य दंशितः |
BR-05-08-149-020c	दिव्यैर्हयवरैर्युक्तमग्निकुण्डात्समुत्थितः ||
BR-05-08-149-021a	गर्जन्निव महामेघो रथघोषेण वीर्यवान् |
BR-05-08-149-021c	सिंहसंहननो वीरः सिंहविक्रान्तविक्रमः ||
BR-05-08-149-022a	सिंहोरस्को महाबाहुः सिंहवक्षा महाबलः |
BR-05-08-149-022c	सिंहप्रगर्जनो वीरः सिंहस्कन्धो महाद्युतिः ||
BR-05-08-149-023a	सुभ्रूः सुदंष्ट्रः सुहनुः सुबाहुः सुमुखोऽकृशः |
BR-05-08-149-023c	सुजत्रुः सुविशालाक्षः सुपादः सुप्रतिष्ठितः ||
BR-05-08-149-024a	अभेद्यः सर्वशस्त्राणां प्रभिन्न इव वारणः |
BR-05-08-149-024c	जज्ञे द्रोणविनाशाय सत्यवादी जितेन्द्रियः ||
BR-05-08-149-025a	धृष्टद्युम्नमहं मन्ये सहेद्भीष्मस्य सायकान् |
BR-05-08-149-025c	वज्राशनिसमस्पर्शान्दीप्तास्यानुरगानिव||
BR-05-08-149-026a	यमदूतसमान्वेगे निपाते पावकोपमान् |
BR-05-08-149-026c	रामेणाजौ विषहितान्वज्रनिष्पेषदारुणान् ||
BR-05-08-149-027a	पुरुषं तं न पश्यामि यः सहेत महाव्रतम् |
BR-05-08-149-027c	धृष्टद्युम्नमृते राजन्निति मे धीयते मतिः ||
BR-05-08-149-028a	क्षिप्रहस्तश्चित्रयोधी मतः सेनापतिर्मम |
BR-05-08-149-028c	अभेद्यकवचः श्रीमान्मातङ्ग इव यूथपः ||
BR-05-08-149-029  	भीम उवाच ||
BR-05-08-149-029a	वधार्थं यः समुत्पन्नः शिखण्डी द्रुपदात्मजः |
BR-05-08-149-029c	वदन्ति सिद्धा राजेन्द्र ॠषयश्च समागताः ||
BR-05-08-149-030a	यस्य सङ्ग्राममध्येषु दिव्यमस्त्रं विकुर्वतः |
BR-05-08-149-030c	रूपं द्रक्ष्यन्ति पुरुषा रामस्येव महात्मनः ||
BR-05-08-149-031a	न तं युद्धेषु पश्यामि यो विभिन्द्याच्छिखण्डिनम् |
BR-05-08-149-031c	शस्त्रेण समरे राजन्संनद्धं स्यन्दने स्थितम् ||
BR-05-08-149-032a	द्वैरथे विषहेन्नान्यो भीष्मं राजन्महाव्रतम् |
BR-05-08-149-032c	शिखण्डिनमृते वीरं स मे सेनापतिर्मतः ||
BR-05-08-149-033  	युधिष्ठिर उवाच ||
BR-05-08-149-033a	सर्वस्य जगतस्तात सारासारं बलाबलम् |
BR-05-08-149-033c	सर्वं जानाति धर्मात्मा गतमेष्यच्च केशवः ||
BR-05-08-149-034a	यमाह कृष्णो दाशार्हः सोऽस्तु नो वाहिनीपतिः |
BR-05-08-149-034c	कृतास्त्रो ह्यकृतास्त्रो वा वृद्धो वा यदि वा युवा ||
BR-05-08-149-035a	एष नो विजये मूलमेष तात विपर्यये |
BR-05-08-149-035c	अत्र प्राणाश्च राज्यं च भावाभावौ सुखासुखे ||
BR-05-08-149-036a	एष धाता विधाता च सिद्धिरत्र प्रतिष्ठिता |
BR-05-08-149-036c	यमाह कृष्णो दाशार्हः स नः सेनापतिः क्षमः |
BR-05-08-149-036e 	ब्रवीतु वदतां श्रेष्ठो निशा समतिवर्तते ||
BR-05-08-149-037a	ततः सेनापतिं कृत्वा कृष्णस्य वशवर्तिनम् |
BR-05-08-149-037c	रात्रिशेषे व्यतिक्रान्ते प्रयास्यामो रणाजिरम् ||
BR-05-08-149-037e 	अधिवासितशस्त्राश्च कृतकौतुकमङ्गलाः ||
BR-05-08-149-038  	वैशम्पायन उवाच ||
BR-05-08-149-038a	तस्य तद्वचनं श्रुत्वा धर्मराजस्य धीमतः |
BR-05-08-149-038c	अब्रवीत्पुण्डरीकाक्षो धनञ्जयमवेक्ष्य ह ||
BR-05-08-149-039a	ममाप्येते महाराज भवद्भिर्य उदाहृताः |
BR-05-08-149-039c	नेतारस्तव सेनायाः शूरा विक्रान्तयोधिनः |
BR-05-08-149-039e 	सर्व एते समर्था हि तव शत्रून्प्रमर्दितुम् ||
BR-05-08-149-040a	इन्द्रस्यापि भयं ह्येते जनयेयुर्महाहवे |
BR-05-08-149-040c	किं पुनर्धार्तराष्ट्राणां लुब्धानां पापचेतसाम् ||
BR-05-08-149-041a	मयापि हि महाबाहो त्वत्प्रियार्थमरिंदम |
BR-05-08-149-041c	कृतो यत्नो महांस्तत्र शमः स्यादिति भारत |
BR-05-08-149-041e 	धर्मस्य गतमानृण्यं न स्म वाच्या विवक्षताम् ||
BR-05-08-149-042a	कृतार्थं मन्यते बालः सोऽऽत्मानमविचक्षणः |
BR-05-08-149-042c	धार्तराष्ट्रो बलस्थं च मन्यतेऽऽत्मानमातुरः ||
BR-05-08-149-043a	युज्यतां वाहिनी साधु वधसाध्या हि ते मताः |
BR-05-08-149-043c	न धार्तराष्ट्राः शक्ष्यन्ति स्थातुं दृष्ट्वा धनञ्जयम् ||
BR-05-08-149-044a	भीमसेनं च सङ्क्रुद्धं यमौ चापि यमोपमौ |
BR-05-08-149-044c	युयुधानद्वितीयं च धृष्टद्युम्नममर्षणम् ||
BR-05-08-149-045a	अभिमन्युं द्रौपदेयान्विराटद्रुपदावपि |
BR-05-08-149-045c	अक्षौहिणीपतींश्चान्यान्नरेन्द्रान्दृढविक्रमान् ||
BR-05-08-149-046a	सारवद्बलमस्माकं दुष्प्रधर्षं दुरासदम् |
BR-05-08-149-046c	धार्तराष्ट्रबलं संख्ये वधिष्यति न संशयः ||
BR-05-08-149-047a	एवमुक्ते तु कृष्णेन संप्रहृष्यन्नरोत्तमाः |
BR-05-08-149-047c	तेषां प्रहृष्टमनसां नादः समभवन्महान् ||
BR-05-08-149-048a	योग इत्यथ सैन्यानां त्वरतां संप्रधावताम् |
BR-05-08-149-048c	हयवारणशब्दश्च नेमिघोषश्च सर्वशः |
BR-05-08-149-048e 	शङ्खदुन्दुभिनिर्घोषस्तुमुलः सर्वतोऽभवत् ||
BR-05-08-149-049a	प्रयास्यतां पाण्डवानां ससैन्यानां समन्ततः |
BR-05-08-149-049c	गङ्गेव पूर्णा दुर्धर्षा समदृश्यत वाहिनी ||
BR-05-08-149-050a	अग्रानीके भीमसेनो माद्रीपुत्रौ च दंशितौ |
BR-05-08-149-050c	सौभद्रो द्रौपदेयाश्च धृष्टद्युम्नश्च पार्षतः |
BR-05-08-149-050e 	प्रभद्रकाश्च पाञ्चाला भीमसेनमुखा ययुः ||
BR-05-08-149-051a	ततः शब्दः समभवत्समुद्रस्येव पर्वणि |
BR-05-08-149-051c	हृष्टानां संप्रयातानां घोषो दिवमिवास्पृशत् ||
BR-05-08-149-052a	प्रहृष्टा दंशिता योधाः परानीकविदारणाः |
BR-05-08-149-052c	तेषां मध्ये ययौ राजा कुन्तीपुत्रो युधिष्ठिरः ||
BR-05-08-149-053a	शकटापणवेशाश्च यानयुग्यं च सर्वशः |
BR-05-08-149-053c	कोशयन्त्रायुधं चैव ये च वैद्याश्चिकित्सकाः ||
BR-05-08-149-054a	फल्गु यच्च बलं किञ्चित्तथैव कृशदुर्बलम् |
BR-05-08-149-054c	तत्सङ्गृह्य ययौ राजा ये चापि परिचारकाः ||
BR-05-08-149-055a	उपप्लव्ये तु पाञ्चाली द्रौपदी सत्यवादिनी |
BR-05-08-149-055c	सह स्त्रीभिर्निववृते दासीदाससमावृता ||
BR-05-08-149-056a	कृत्वा मूलप्रतीकारान्गुल्मैः स्थावरजङ्गमैः |
BR-05-08-149-056c	स्कन्धावारेण महता प्रययुः पाण्डुनन्दनाः ||
BR-05-08-149-057a	ददतो गां हिरण्यं च ब्राह्मणैरभिसंवृताः |
BR-05-08-149-057c	स्तूयमाना ययू राजन्रथैर्मणिविभूषितैः ||
BR-05-08-149-058a	केकया धृष्टकेतुश्च पुत्रः काश्यस्य चाभिभूः |
BR-05-08-149-058c	श्रेणिमान्वसुदानश्च शिखण्डी चापराजितः ||
BR-05-08-149-059a	हृष्टास्तुष्टाः कवचिनः सशस्त्राः समलङ्कृताः |
BR-05-08-149-059c	राजानमन्वयुः सर्वे परिवार्य युधिष्ठिरम् ||
BR-05-08-149-060a	जघनार्धे विराटश्च यज्ञसेनश्च सोमकिः |
BR-05-08-149-060c	सुधर्मा कुन्तिभोजश्च धृष्टद्युम्नस्य चात्मजाः ||
BR-05-08-149-061a	रथायुतानि चत्वारि हयाः पञ्चगुणास्ततः |
BR-05-08-149-061c	पत्तिसैन्यं दशगुणं सादिनामयुतानि षट् ||
BR-05-08-149-062a	अनाधृष्टिश्चेकितानश्चेदिराजोऽथ सात्यकिः |
BR-05-08-149-062c	परिवार्य ययुः सर्वे वासुदेवधनञ्जयौ ||
BR-05-08-149-063a	आसाद्य तु कुरुक्षेत्रं व्यूढानीकाः प्रहारिणः |
BR-05-08-149-063c	पाण्डवाः समदृश्यन्त नर्दन्तो वृषभा इव ||
BR-05-08-149-064a	तेऽवगाह्य कुरुक्षेत्रं शङ्खान्दध्मुररिंदमाः |
BR-05-08-149-064c	तथैव दध्मतुः शङ्खौ वासुदेवधनञ्जयौ ||
BR-05-08-149-065a	पाञ्चजन्यस्य निर्घोषं विस्फूर्जितमिवाशनेः |
BR-05-08-149-065c	निशम्य सर्वसैन्यानि समहृष्यन्त सर्वशः ||
BR-05-08-149-066a	शङ्खदुन्दुभिसंसृष्टः सिंहनादस्तरस्विनाम् |
BR-05-08-149-066c	पृथिवीं चान्तरिक्षं च सागरांश्चान्वनादयत् ||
BR-05-08-149-067a	ततो देशे समे स्निग्धे प्रभूतयवसेन्धने |
BR-05-08-149-067c	निवेशयामास तदा सेनां राजा युधिष्ठिरः ||
BR-05-08-149-068a	परिहृत्य श्मशानानि देवतायतनानि च |
BR-05-08-149-068c	आश्रमांश्च महर्षीणां तीर्थान्यायतनानि च ||
BR-05-08-149-069a	मधुरानूषरे देशे शिवे पुण्ये महीपतिः |
BR-05-08-149-069c	निवेशं कारयामास कुन्तीपुत्रो युधिष्ठिरः ||
BR-05-08-149-070a	ततश्च पुनरुत्थाय सुखी विश्रान्तवाहनः |
BR-05-08-149-070c	प्रययौ पृथिवीपालैर्वृतः शतसहस्रशः ||
BR-05-08-149-071a	विद्राव्य शतशो गुल्मान्धार्तराष्ट्रस्य सैनिकान् |
BR-05-08-149-071c	पर्यक्रामत्समन्ताच्च पार्थेन सह केशवः ||
BR-05-08-149-072a	शिबिरं मापयामास धृष्टद्युम्नश्च पार्षतः |
BR-05-08-149-072c	सात्यकिश्च रथोदारो युयुधानः प्रतापवान् ||
BR-05-08-149-073a	आसाद्य सरितं पुण्यां कुरुक्षेत्रे हिरण्वतीम् |
BR-05-08-149-073c	सूपतीर्थां शुचिजलां शर्करापङ्कवर्जिताम् ||
BR-05-08-149-074a	खानयामास परिखां केशवस्तत्र भारत |
BR-05-08-149-074c	गुप्त्यर्थमपि चादिश्य बलं तत्र न्यवेशयत् ||
BR-05-08-149-075a	विधिर्यः शिबिरस्यासीत्पाण्डवानां महात्मनाम् |
BR-05-08-149-075c	तद्विधानि नरेन्द्राणां कारयामास केशवः ||
BR-05-08-149-076a	प्रभूतजलकाष्ठानि दुराधर्षतराणि च |
BR-05-08-149-076c	भक्ष्यभोज्योपपन्नानि शतशोऽथ सहस्रशः ||
BR-05-08-149-077a	शिबिराणि महार्हाणि राज्ञां तत्र पृथक्पृथक् |
BR-05-08-149-077c	विमानानीव राजेन्द्र निविष्टानि महीतले ||
BR-05-08-149-078a	तत्रासञ्शिल्पिनः प्राज्ञाः शतशो दत्तवेतनाः |
BR-05-08-149-078c	सर्वोपकरणैर्युक्ता वैद्याश्च सुविशारदाः ||
BR-05-08-149-079a	ज्याधनुर्वर्मशस्त्राणां तथैव मधुसर्पिषोः |
BR-05-08-149-079c	ससर्ज रसपांसूनां राशयः पर्वतोपमाः ||
BR-05-08-149-080a	बहूदकं सुयवसं तुषाङ्गारसमन्वितम् |
BR-05-08-149-080c	शिबिरे शिबिरे राजा सञ्चकार युधिष्ठिरः ||
BR-05-08-149-081a	महायन्त्राणि नाराचास्तोमरर्ष्टिपरश्वधाः |
BR-05-08-149-081c	धनूंषि कवचादीनि हृद्यभूवन्नृणां तदा ||
BR-05-08-149-082a	गजाः कङ्कटसंनाहा लोहवर्मोत्तरच्छदाः |
BR-05-08-149-082c	अदृश्यंस्तत्र गिर्याभाः सहस्रशतयोधिनः ||
BR-05-08-149-083a	निविष्टान्पाण्डवांस्तत्र ज्ञात्वा मित्राणि भारत |
BR-05-08-149-083c	अभिसस्रुर्यथोद्देशं सबलाः सहवाहनाः ||
BR-05-08-149-084a	चरितब्रह्मचर्यास्ते सोमपा भूरिदक्षिणाः |
BR-05-08-149-084c	जयाय पाण्डुपुत्राणां समाजग्मुर्महीक्षितः ||
