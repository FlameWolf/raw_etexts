001  	नारद उवाच ||
001a	एवमुक्तस्तदा तेन विश्वामित्रेण धीमता |
001c	नास्ते न शेते नाहारं कुरुते गालवस्तदा ||
002a	त्वगस्थिभूतो हरिणश्चिन्ताशोकपरायणः |
002c	शोचमानोऽतिमात्रं स दह्यमानश्च मन्युना ||
003a	कुतः पुष्टानि मित्राणि कुतोऽर्थाः सञ्चयः कुतः |
003c	हयानां चन्द्रशुभ्राणां शतान्यष्टौ कुतो मम ||
004a	कुतो मे भोजनश्रद्धा सुखश्रद्धा कुतश्च मे |
004c	श्रद्धा मे जीवितस्यापि छिन्ना किं जीवितेन मे ||
005a	अहं पारं समुद्रस्य पृथिव्या वा परं परात् |
005c	गत्वात्मानं विमुञ्चामि किं फलं जीवितेन मे ||
006a	अधनस्याकृतार्थस्य त्यक्तस्य विविधैः फलैः |
006c	ऋणं धारयमाणस्य कुतः सुखमनीहया ||
007a	सुहृदां हि धनं भुक्त्वा कृत्वा प्रणयमीप्सितम् |
007c	प्रतिकर्तुमशक्तस्य जीवितान्मरणं वरम् ||
008a	प्रतिश्रुत्य करिष्येति कर्तव्यं तदकुर्वतः |
008c	मिथ्यावचनदग्धस्य इष्टापूर्तं प्रणश्यति ||
009a	न रूपमनृतस्यास्ति नानृतस्यास्ति संततिः |
009c	नानृतस्याधिपत्यं च कुत एव गतिः शुभा ||
010a	कुतः कृतघ्नस्य यशः कुतः स्थानं कुतः सुखम् |
010c	अश्रद्धेयः कृतघ्नो हि कृतघ्ने नास्ति निष्कृतिः ||
011a	न जीवत्यधनः पापः कुतः पापस्य तन्त्रणम् |
011c	पापो ध्रुवमवाप्नोति विनाशं नाशयन्कृतम् ||
012a	सोऽहं पापः कृतघ्नश्च कृपणश्चानृतोऽपि च |
012c	गुरोर्यः कृतकार्यः संस्तत्करोमि न भाषितम् |
012e 	सोऽहं प्राणान्विमोक्ष्यामि कृत्वा यत्नमनुत्तमम् ||
013a	अर्थना न मया काचित्कृतपूर्वा दिवौकसाम् |
013c	मानयन्ति च मां सर्वे त्रिदशा यज्ञसंस्तरे ||
014a	अहं तु विबुधश्रेष्ठं देवं त्रिभुवनेश्वरम् |
014c	विष्णुं गच्छाम्यहं कृष्णं गतिं गतिमतां वरम् ||
015a	भोगा यस्मात्प्रतिष्ठन्ते व्याप्य सर्वान्सुरासुरान् |
015c	प्रयतो द्रष्टुमिच्छामि महायोगिनमव्ययम् ||
016a	एवमुक्ते सखा तस्य गरुडो विनतात्मजः |
016c	दर्शयामास तं प्राह संहृष्टः प्रियकाम्यया ||
017a	सुहृद्भवान्मम मतः सुहृदां च मतः सुहृत् |
017c	ईप्सितेनाभिलाषेण योक्तव्यो विभवे सति ||
018a	विभवश्चास्ति मे विप्र वासवावरजो द्विज |
018c	पूर्वमुक्तस्त्वदर्थं च कृतः कामश्च तेन मे ||
019a	स भवानेतु गच्छाव नयिष्ये त्वां यथासुखम् |
019c	देशं पारं पृथिव्या वा गच्छ गालव माचिरम् ||
