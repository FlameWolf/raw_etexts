BR-05-12-193-001  	भीष्म उवाच ||
BR-05-12-193-001a	शिखण्डिवाक्यं श्रुत्वाथ स यक्षो भरतर्षभ |
BR-05-12-193-001c	प्रोवाच मनसा चिन्त्य दैवेनोपनिपीडितः |
BR-05-12-193-001e	भवितव्यं तथा तद्धि मम दुःखाय कौरव ||
BR-05-12-193-002a	भद्रे कामं करिष्यामि समयं तु निबोध मे |
BR-05-12-193-002c	किञ्चित्कालान्तरं दास्ये पुंलिङ्गं स्वमिदं तव |
BR-05-12-193-002e	आगन्तव्यं त्वया काले सत्यमेतद्ब्रवीमि ते ||
BR-05-12-193-003a	प्रभुः सङ्कल्पसिद्धोऽस्मि कामरूपी विहङ्गमः |
BR-05-12-193-003c	मत्प्रसादात्पुरं चैव त्राहि बन्धूंश्च केवलान् ||
BR-05-12-193-004a	स्त्रीलिङ्गं धारयिष्यामि त्वदीयं पार्थिवात्मजे |
BR-05-12-193-004c	सत्यं मे प्रतिजानीहि करिष्यामि प्रियं तव ||
BR-05-12-193-005  	शिखण्ड्युवाच || 
BR-05-12-193-005a	प्रतिदास्यामि भगवँल्लिङ्गं पुनरिदं तव |
BR-05-12-193-005c	किञ्चित्कालान्तरं स्त्रीत्वं धारयस्व निशाचर ||
BR-05-12-193-006a	प्रतिप्रयाते दाशार्णे पार्थिवे हेमवर्मणि |
BR-05-12-193-006c	कन्यैवाहं भविष्यामि पुरुषस्त्वं भविष्यसि ||
BR-05-12-193-007  	भीष्म उवाच || 
BR-05-12-193-007a	इत्युक्त्वा समयं तत्र चक्राते तावुभौ नृप |
BR-05-12-193-007c	अन्योन्यस्यानभिद्रोहे तौ सङ्क्रामयतां ततः ||
BR-05-12-193-008a	स्त्रीलिङ्गं धारयामास स्थूणो यक्षो नराधिप |
BR-05-12-193-008c	यक्षरूपं च तद्दीप्तं शिखण्डी प्रत्यपद्यत ||
BR-05-12-193-009a	ततः शिखण्डी पाञ्चाल्यः पुंस्त्वमासाद्य पार्थिव |
BR-05-12-193-009c	विवेश नगरं हृष्टः पितरं च समासदत् |
BR-05-12-193-009e	यथावृत्तं तु तत्सर्वमाचख्यौ द्रुपदस्य च ||
BR-05-12-193-010a	द्रुपदस्तस्य तच्छ्रुत्वा हर्षमाहारयत्परम् |
BR-05-12-193-010c	सभार्यस्तच्च सस्मार महेश्वरवचस्तदा ||
BR-05-12-193-011a	ततः संप्रेषयामास दशार्णाधिपतेर्नृप |
BR-05-12-193-011c	पुरुषोऽयं मम सुतः श्रद्धत्तां मे भवानिति ||
BR-05-12-193-012a	अथ दाशार्णको राजा सहसाभ्यागमत्तदा |
BR-05-12-193-012c	पाञ्चालराजं द्रुपदं दुःखामर्षसमन्वितः ||
BR-05-12-193-013a	ततः काम्पिल्यमासाद्य दशार्णाधिपतिस्तदा |
BR-05-12-193-013c	प्रेषयामास सत्कृत्य दूतं ब्रह्मविदां वरम् ||
BR-05-12-193-014a	ब्रूहि मद्वचनाद्दूत पाञ्चाल्यं तं नृपाधमम् |
BR-05-12-193-014c	यद्वै कन्यां स्वकन्यार्थे वृतवानसि दुर्मते |
BR-05-12-193-014e	फलं तस्यावलेपस्य द्रक्ष्यस्यद्य न संशयः ||
BR-05-12-193-015a	एवमुक्तस्तु तेनासौ ब्राह्मणो राजसत्तम |
BR-05-12-193-015c	दूतः प्रयातो नगरं दाशार्णनृपचोदितः ||
BR-05-12-193-016a	तत आसादयामास पुरोधा द्रुपदं पुरे |
BR-05-12-193-016c	तस्मै पाञ्चालको राजा गामर्घ्यं च सुसत्कृतम् |
BR-05-12-193-016e	प्रापयामास राजेन्द्र सह तेन शिखण्डिना ||
BR-05-12-193-017a	तां पूजां नाभ्यनन्दत्स वाक्यं चेदमुवाच ह |
BR-05-12-193-017c	यदुक्तं तेन वीरेण राज्ञा काञ्चनवर्मणा ||
BR-05-12-193-018a	यत्तेऽहमधमाचार दुहित्रर्थेऽस्मि वञ्चितः |
BR-05-12-193-018c	तस्य पापस्य करणात्फलं प्राप्नुहि दुर्मते ||
BR-05-12-193-019a	देहि युद्धं नरपते ममाद्य रणमूर्धनि |
BR-05-12-193-019c	उद्धरिष्यामि ते सद्यः सामात्यसुतबान्धवम् ||
BR-05-12-193-020a	तदुपालम्भसंयुक्तं श्रावितः किल पार्थिवः |
BR-05-12-193-020c	दशार्णपतिदूतेन मन्त्रिमध्ये पुरोधसा ||
BR-05-12-193-021a	अब्रवीद्भरतश्रेष्ठ द्रुपदः प्रणयानतः |
BR-05-12-193-021c	यदाह मां भवान्ब्रह्मन्संबन्धिवचनाद्वचः |
BR-05-12-193-021e	तस्योत्तरं प्रतिवचो दूत एव वदिष्यति ||
BR-05-12-193-022a	ततः संप्रेषयामास द्रुपदोऽपि महात्मने |
BR-05-12-193-022c	हिरण्यवर्मणे दूतं ब्राह्मणं वेदपारगम् ||
BR-05-12-193-023a	समागम्य तु राज्ञा स दशार्णपतिना तदा |
BR-05-12-193-023c	तद्वाक्यमाददे राजन्यदुक्तं द्रुपदेन ह ||
BR-05-12-193-024a	आगमः क्रियतां व्यक्तं कुमारो वै सुतो मम |
BR-05-12-193-024c	मिथ्यैतदुक्तं केनापि तन्न श्रद्धेयमित्युत ||
BR-05-12-193-025a	ततः स राजा द्रुपदस्य श्रुत्वा विमर्शयुक्तो युवतीर्वरिष्ठाः |
BR-05-12-193-025c	संप्रेषयामास सुचारुरूपाः शिखण्डिनं स्त्री पुमान्वेति वेत्तुम् ||
BR-05-12-193-026a	ताः प्रेषितास्तत्त्वभावं विदित्वा प्रीत्या राज्ञे तच्छशंसुर्हि सर्वम् |
BR-05-12-193-026c	शिखण्डिनं पुरुषं कौरवेन्द्र दशार्णराजाय महानुभावम् ||
BR-05-12-193-027a	ततः कृत्वा तु राजा स आगमं प्रीतिमानथ |
BR-05-12-193-027c	संबन्धिना समागम्य हृष्टो वासमुवास ह ||
BR-05-12-193-028a	शिखण्डिने च मुदितः प्रादाद्वित्तं जनेश्वरः |
BR-05-12-193-028c	हस्तिनोऽश्वांश्च गाश्चैव दास्यो बहुशतास्तथा ||
BR-05-12-193-028e	पूजितश्च प्रतिययौ निवर्त्य तनयां किल ||
BR-05-12-193-029a	विनीतकिल्बिषे प्रीते हेमवर्मणि पार्थिवे |
BR-05-12-193-029c	प्रतियाते तु दाशार्णे हृष्टरूपा शिखण्डिनी ||
BR-05-12-193-030a	कस्यचित्त्वथ कालस्य कुबेरो नरवाहनः |
BR-05-12-193-030c	लोकानुयात्रां कुर्वाणः स्थूणस्यागान्निवेशनम् ||
BR-05-12-193-031a	स तद्गृहस्योपरि वर्तमान आलोकयामास धनाधिगोप्ता |
BR-05-12-193-031c	स्थूणस्य यक्षस्य निशाम्य वेश्म स्वलङ्कृतं माल्यगुणैर्विचित्रम् ||
BR-05-12-193-032a	लाजैश्च गन्धैश्च तथा वितानैरभ्यर्चितं धूपनधूपितं च |
BR-05-12-193-032c	ध्वजैः पताकाभिरलङ्कृतं च भक्ष्यान्नपेयामिषदत्तहोमम् ||
BR-05-12-193-033a	तत्स्थानं तस्य दृष्ट्वा तु सर्वतः समलङ्कृतम् |
BR-05-12-193-033c	अथाब्रवीद्यक्षपतिस्तान्यक्षाननुगांस्तदा ||
BR-05-12-193-034a	स्वलङ्कृतमिदं वेश्म स्थूणस्यामितविक्रमाः |
BR-05-12-193-034c	नोपसर्पति मां चापि कस्मादद्य सुमन्दधीः ||
BR-05-12-193-035a	यस्माज्जानन्सुमन्दात्मा मामसौ नोपसर्पति |
BR-05-12-193-035c	तस्मात्तस्मै महादण्डो धार्यः स्यादिति मे मतिः ||
BR-05-12-193-036  	यक्षा ऊचुः ||
BR-05-12-193-036a	द्रुपदस्य सुता राजन्राज्ञो जाता शिखण्डिनी |
BR-05-12-193-036c	तस्यै निमित्ते कस्मिंश्चित्प्रादात्पुरुषलक्षणम् ||
BR-05-12-193-037a	अग्रहील्लक्षणं स्त्रीणां स्त्रीभूतस्तिष्ठते गृहे |
BR-05-12-193-037c	नोपसर्पति तेनासौ सव्रीडः स्त्रीस्वरूपवान् ||
BR-05-12-193-038a	एतस्मात्कारणाद्राजन्स्थूणो न त्वाद्य पश्यति |
BR-05-12-193-038c	श्रुत्वा कुरु यथान्यायं विमानमिह तिष्ठताम् ||
BR-05-12-193-039  	भीष्म उवाच ||
BR-05-12-193-039a	आनीयतां स्थूण इति ततो यक्षाधिपोऽब्रवीत् |
BR-05-12-193-039c	कर्तास्मि निग्रहं तस्येत्युवाच स पुनः पुनः ||
BR-05-12-193-040a	सोऽभ्यगच्छत यक्षेन्द्रमाहूतः पृथिवीपते |
BR-05-12-193-040c	स्त्रीस्वरूपो महाराज तस्थौ व्रीडासमन्वितः ||
BR-05-12-193-041a	तं शशाप सुसङ्क्रुद्धो धनदः कुरुनन्दन |
BR-05-12-193-041c	एवमेव भवत्वस्य स्त्रीत्वं पापस्य गुह्यकाः ||
BR-05-12-193-042a	ततोऽब्रवीद्यक्षपतिर्महात्मा यस्माददास्त्ववमन्येह यक्षान् |
BR-05-12-193-042c	शिखण्डिने लक्षणं पापबुद्धे स्त्रीलक्षणं चाग्रहीः पापकर्मन् ||
BR-05-12-193-043a	अप्रवृत्तं सुदुर्बुद्धे यस्मादेतत्कृतं त्वया |
BR-05-12-193-043c	तस्मादद्य प्रभृत्येव त्वं स्त्री स पुरुषस्तथा ||
BR-05-12-193-044a	ततः प्रसादयामासुर्यक्षा वैश्रवणं किल |
BR-05-12-193-044c	स्थूणस्यार्थे कुरुष्वान्तं शापस्येति पुनः पुनः ||
BR-05-12-193-045a	ततो महात्मा यक्षेन्द्रः प्रत्युवाचानुगामिनः |
BR-05-12-193-045c	सर्वान्यक्षगणांस्तात शापस्यान्तचिकीर्षया ||
BR-05-12-193-046a	हते शिखण्डिनि रणे स्वरूपं प्रतिपत्स्यते |
BR-05-12-193-046c	स्थूणो यक्षो निरुद्वेगो भवत्विति महामनाः ||
BR-05-12-193-047a	इत्युक्त्वा भगवान्देवो यक्षराक्षसपूजितः |
BR-05-12-193-047c	प्रययौ सह तैः सर्वैर्निमेषान्तरचारिभिः ||
BR-05-12-193-048a	स्थूणस्तु शापं संप्राप्य तत्रैव न्यवसत्तदा |
BR-05-12-193-048c	समये चागमत्तं वै शिखण्डी स क्षपाचरम् ||
BR-05-12-193-049a	सोऽभिगम्याब्रवीद्वाक्यं प्राप्तोऽस्मि भगवन्निति |
BR-05-12-193-049c	तमब्रवीत्ततः स्थूणः प्रीतोऽस्मीति पुनः पुनः ||
BR-05-12-193-050a	आर्जवेनागतं दृष्ट्वा राजपुत्रं शिखण्डिनम् |
BR-05-12-193-050c	सर्वमेव यथावृत्तमाचचक्षे शिखण्डिने ||
BR-05-12-193-051  	यक्ष उवाच ||
BR-05-12-193-051a	शप्तो वैश्रवणेनास्मि त्वत्कृते पार्थिवात्मज |
BR-05-12-193-051c	गच्छेदानीं यथाकामं चर लोकान्यथासुखम् ||
BR-05-12-193-052a	दिष्टमेतत्पुरा मन्ये न शक्यमतिवर्तितुम् |
BR-05-12-193-052c	गमनं तव चेतो हि पौलस्त्यस्य च दर्शनम् ||
BR-05-12-193-053  	भीष्म उवाच ||
BR-05-12-193-053a	एवमुक्तः शिखण्डी तु स्थूणयक्षेण भारत |
BR-05-12-193-053c	प्रत्याजगाम नगरं हर्षेण महतान्वितः ||
BR-05-12-193-054a	पूजयामास विविधैर्गन्धमाल्यैर्महाधनैः |
BR-05-12-193-054c	द्विजातीन्देवताश्चापि चैत्यानथ चतुष्पथान् ||
BR-05-12-193-055a	द्रुपदः सह पुत्रेण सिद्धार्थेन शिखण्डिना |
BR-05-12-193-055c	मुदं च परमां लेभे पाञ्चाल्यः सह बान्धवैः ||
BR-05-12-193-056a	शिष्यार्थं प्रददौ चापि द्रोणाय कुरुपुङ्गव |
BR-05-12-193-056c	शिखण्डिनं महाराज पुत्रं स्त्रीपूर्विणं तथा ||
BR-05-12-193-057a	प्रतिपेदे चतुष्पादं धनुर्वेदं नृपात्मजः |
BR-05-12-193-057c	शिखण्डी सह युष्माभिर्धृष्टद्युम्नश्च पार्षतः ||
BR-05-12-193-058a	मम त्वेतच्चरास्तात यथावत्प्रत्यवेदयन् |
BR-05-12-193-058c	जडान्धबधिराकारा ये युक्ता द्रुपदे मया ||
BR-05-12-193-059a	एवमेष महाराज स्त्रीपुमान्द्रुपदात्मजः |
BR-05-12-193-059c	संभूतः कौरवश्रेष्ठ शिखण्डी रथसत्तमः ||
BR-05-12-193-060a	ज्येष्ठा काशिपतेः कन्या अम्बा नामेति विश्रुता |
BR-05-12-193-060c	द्रुपदस्य कुले जाता शिखण्डी भरतर्षभ ||
BR-05-12-193-061a	नाहमेनं धनुष्पाणिं युयुत्सुं समुपस्थितम् |
BR-05-12-193-061c	मुहूर्तमपि पश्येयं प्रहरेयं न चाप्युत ||
BR-05-12-193-062a	व्रतमेतन्मम सदा पृथिव्यामपि विश्रुतम् |
BR-05-12-193-062c	स्त्रियां स्त्रीपूर्वके चापि स्त्रीनाम्नि स्त्रीस्वरूपिणि ||
BR-05-12-193-063a	न मुञ्चेयमहं बाणानिति कौरवनन्दन |
BR-05-12-193-063c	न हन्यामहमेतेन कारणेन शिखण्डिनम् ||
BR-05-12-193-064a	एतत्तत्त्वमहं वेद जन्म तात शिखण्डिनः |
BR-05-12-193-064c	ततो नैनं हनिष्यामि समरेष्वाततायिनम् ||
BR-05-12-193-065a	यदि भीष्मः स्त्रियं हन्याद्धन्यादात्मानमप्युत |
BR-05-12-193-065c	नैनं तस्माद्धनिष्यामि दृष्ट्वापि समरे स्थितम् ||
BR-05-12-193-066  	सञ्जय उवाच ||
BR-05-12-193-066a	एतच्छ्रुत्वा तु कौरव्यो राजा दुर्योधनस्तदा |
BR-05-12-193-066c	मुहूर्तमिव स ध्यात्वा भीष्मे युक्तममन्यत ||
