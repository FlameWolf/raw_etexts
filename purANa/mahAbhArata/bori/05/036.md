BR-05-03-036-001	विदुर उवाच
BR-05-03-036-001a	अत्रैवोदाहरन्तीममितिहासं पुरातनम्
BR-05-03-036-001c	आत्रेयस्य च संवादं साध्यानां चेति नः श्रुतम्
BR-05-03-036-002a	चरन्तं हंसरूपेण महर्षिं संशितव्रतम्
BR-05-03-036-002c	साध्या देवा महाप्राज्ञं पर्यपृच्छन्त वै पुरा
BR-05-03-036-003a	साध्या देवा वयमस्मो महर्षे दृष्ट्वा भवन्तं न शक्नुमोऽनुमातुम्
BR-05-03-036-003c	श्रुतेन धीरो बुद्धिमांस्त्वं मतो नः काव्यां वाचं वक्तुमर्हस्युदाराम्
BR-05-03-036-004	हंस उवाच
BR-05-03-036-004a	एतत्कार्यममराः संश्रुतं मे धृतिः शमः सत्यधर्मानुवृत्तिः
BR-05-03-036-004c	ग्रन्थिं विनीय हृदयस्य सर्वं प्रियाप्रिये चात्मवशं नयीत
BR-05-03-036-005a	आक्रुश्यमानो नाक्रोशेन्मन्युरेव तितिक्षितः
BR-05-03-036-005c	आक्रोष्टारं निर्दहति सुकृतं चास्य विन्दति
BR-05-03-036-006a	नाक्रोशी स्यान्नावमानी परस्य मित्रद्रोही नोत नीचोपसेवी
BR-05-03-036-006c	न चातिमानी न च हीनवृत्तो रूक्षां वाचं रुशतीं वर्जयीत
BR-05-03-036-007a	मर्माण्यस्थीनि हृदयं तथासून्घोरा वाचो निर्दहन्तीह पुंसाम्
BR-05-03-036-007c	तस्माद्वाचं रुशतीं रूक्षरूपां धर्मारामो नित्यशो वर्जयीत
BR-05-03-036-008a	अरुन्तुदं परुषं रूक्षवाचं वाक्कण्टकैर्वितुदन्तं मनुष्यान्
BR-05-03-036-008c	विद्यादलक्ष्मीकतमं जनानां मुखे निबद्धां निरृतिं वहन्तम्
BR-05-03-036-009a	परश्चेदेनमधिविध्येत बाणैर्भृशं सुतीक्ष्णैरनलार्कदीप्तैः
BR-05-03-036-009c	विरिच्यमानोऽप्यतिरिच्यमानो विद्यात्कविः सुकृतं मे दधाति
BR-05-03-036-010a	यदि सन्तं सेवते यद्यसन्तं तपस्विनं यदि वा स्तेनमेव
BR-05-03-036-010c	वासो यथा रङ्गवशं प्रयाति तथा स तेषां वशमभ्युपैति
BR-05-03-036-011a	वादं तु यो न प्रवदेन्न वादयेद्यो नाहतः प्रतिहन्यान्न घातयेत्
BR-05-03-036-011c	यो हन्तुकामस्य न पापमिच्छेत्तस्मै देवाः स्पृहयन्त्यागताय
BR-05-03-036-012a	अव्याहृतं व्याहृताच्छ्रेय आहुः सत्यं वदेद्व्याहृतं तद्द्वितीयम्
BR-05-03-036-012c	प्रियं वदेद्व्याहृतं तत्तृतीयं धर्म्यं वदेद्व्याहृतं तच्चतुर्थम्
BR-05-03-036-013a	यादृशैः संविवदते यादृशांश्चोपसेवते
BR-05-03-036-013c	यादृगिच्छेच्च भवितुं तादृग्भवति पूरुषः
BR-05-03-036-014a	यतो यतो निवर्तते ततस्ततो विमुच्यते
BR-05-03-036-014c	निवर्तनाद्धि सर्वतो न वेत्ति दुःखमण्वपि
BR-05-03-036-015a	न जीयते नोत जिगीषतेऽन्यान्न वैरकृच्चाप्रतिघातकश्च
BR-05-03-036-015c	निन्दाप्रशंसासु समस्वभावो न शोचते हृष्यति नैव चायम्
BR-05-03-036-016a	भावमिच्छति सर्वस्य नाभावे कुरुते मतिम्
BR-05-03-036-016c	सत्यवादी मृदुर्दान्तो यः स उत्तमपूरुषः
BR-05-03-036-017a	नानर्थकं सान्त्वयति प्रतिज्ञाय ददाति च
BR-05-03-036-017c	राद्धापराद्धे जानाति यः स मध्यमपूरुषः
BR-05-03-036-018a	दुःशासनस्तूपहन्ता न शास्ता नावर्तते मन्युवशात्कृतघ्नः
BR-05-03-036-018c	न कस्यचिन्मित्रमथो दुरात्मा कलाश्चैता अधमस्येह पुंसः
BR-05-03-036-019a	न श्रद्दधाति कल्याणं परेभ्योऽप्यात्मशङ्कितः
BR-05-03-036-019c	निराकरोति मित्राणि यो वै सोऽधमपूरुषः
BR-05-03-036-020a	उत्तमानेव सेवेत प्राप्ते काले तु मध्यमान्
BR-05-03-036-020c	अधमांस्तु न सेवेत य इच्छेच्छ्रेय आत्मनः
BR-05-03-036-021a	प्राप्नोति वै वित्तमसद्बलेन नित्योत्थानात्प्रज्ञया पौरुषेण
BR-05-03-036-021c	न त्वेव सम्यग्लभते प्रशंसां न वृत्तमाप्नोति महाकुलानाम्
BR-05-03-036-022	धृतराष्ट्र उवाच
BR-05-03-036-022a	महाकुलानां स्पृहयन्ति देवा धर्मार्थवृद्धाश्च बहुश्रुताश्च
BR-05-03-036-022c	पृच्छामि त्वां विदुर प्रश्नमेतं भवन्ति वै कानि महाकुलानि
BR-05-03-036-023	विदुर उवाच
BR-05-03-036-023a	तपो दमो ब्रह्मवित्त्वं वितानाः पुण्या विवाहाः सततान्नदानम्
BR-05-03-036-023c	येष्वेवैते सप्त गुणा भवन्ति सम्यग्वृत्तास्तानि महाकुलानि
BR-05-03-036-024a	येषां न वृत्तं व्यथते न योनिर्वृत्तप्रसादेन चरन्ति धर्मम्
BR-05-03-036-024c	ये कीर्तिमिच्छन्ति कुले विशिष्टां त्यक्तानृतास्तानि महाकुलानि
BR-05-03-036-025a	अनिज्ययाविवाहैश्च वेदस्योत्सादनेन च
BR-05-03-036-025c	कुलान्यकुलतां यान्ति धर्मस्यातिक्रमेण च
BR-05-03-036-026a	देवद्रव्यविनाशेन ब्रह्मस्वहरणेन च
BR-05-03-036-026c	कुलान्यकुलतां यान्ति ब्राह्मणातिक्रमेण च
BR-05-03-036-027a	ब्राह्मणानां परिभवात्परिवादाच्च भारत
BR-05-03-036-027c	कुलान्यकुलतां यान्ति न्यासापहरणेन च
BR-05-03-036-028a	कुलानि समुपेतानि गोभिः पुरुषतोऽश्वतः
BR-05-03-036-028c	कुलसङ्ख्यां न गच्छन्ति यानि हीनानि वृत्ततः
BR-05-03-036-029a	वृत्ततस्त्वविहीनानि कुलान्यल्पधनान्यपि
BR-05-03-036-029c	कुलसङ्ख्यां तु गच्छन्ति कर्षन्ति च महद्यशः
BR-05-03-036-030a	मा नः कुले वैरकृत्कश्चिदस्तु राजामात्यो मा परस्वापहारी
BR-05-03-036-030c	मित्रद्रोही नैकृतिकोऽनृती वा पूर्वाशी वा पितृदेवातिथिभ्यः
BR-05-03-036-031a	यश्च नो ब्राह्मणं हन्याद्यश्च नो ब्राह्मणान्द्विषेत्
BR-05-03-036-031c	न नः स समितिं गच्छेद्यश्च नो निर्वपेत्कृषिम्
BR-05-03-036-032a	तृणानि भूमिरुदकं वाक्चतुर्थी च सूनृता
BR-05-03-036-032c	सतामेतानि गेहेषु नोच्छिद्यन्ते कदाचन
BR-05-03-036-033a	श्रद्धया परया राजन्नुपनीतानि सत्कृतिम्
BR-05-03-036-033c	प्रवृत्तानि महाप्राज्ञ धर्मिणां पुण्यकर्मणाम्
BR-05-03-036-034a	सूक्ष्मोऽपि भारं नृपते स्यन्दनो वै शक्तो वोढुं न तथान्ये महीजाः
BR-05-03-036-034c	एवं युक्ता भारसहा भवन्ति महाकुलीना न तथान्ये मनुष्याः
BR-05-03-036-035a	न तन्मित्रं यस्य कोपाद्बिभेति यद्वा मित्रं शङ्कितेनोपचर्यम्
BR-05-03-036-035c	यस्मिन्मित्रे पितरीवाश्वसीत तद्वै मित्रं सङ्गतानीतराणि
BR-05-03-036-036a	यदि चेदप्यसम्बन्धो मित्रभावेन वर्तते
BR-05-03-036-036c	स एव बन्धुस्तन्मित्रं सा गतिस्तत्परायणम्
BR-05-03-036-037a	चलचित्तस्य वै पुंसो वृद्धाननुपसेवतः
BR-05-03-036-037c	पारिप्लवमतेर्नित्यमध्रुवो मित्रसंग्रहः
BR-05-03-036-038a	चलचित्तमनात्मानमिन्द्रियाणां वशानुगम्
BR-05-03-036-038c	अर्थाः समतिवर्तन्ते हंसाः शुष्कं सरो यथा
BR-05-03-036-039a	अकस्मादेव कुप्यन्ति प्रसीदन्त्यनिमित्ततः
BR-05-03-036-039c	शीलमेतदसाधूनामभ्रं पारिप्लवं यथा
BR-05-03-036-040a	सत्कृताश्च कृतार्थाश्च मित्राणां न भवन्ति ये
BR-05-03-036-040c	तान्मृतानपि क्रव्यादाः कृतघ्नान्नोपभुञ्जते
BR-05-03-036-041a	अर्थयेदेव मित्राणि सति वासति वा धने
BR-05-03-036-041c	नानर्थयन्विजानाति मित्राणां सारफल्गुताम्
BR-05-03-036-042a	सन्तापाद्भ्रश्यते रूपं सन्तापाद्भ्रश्यते बलम्
BR-05-03-036-042c	सन्तापाद्भ्रश्यते ज्ञानं सन्तापाद्व्याधिमृच्छति
BR-05-03-036-043a	अनवाप्यं च शोकेन शरीरं चोपतप्यते
BR-05-03-036-043c	अमित्राश्च प्रहृष्यन्ति मा स्म शोके मनः कृथाः
BR-05-03-036-044a	पुनर्नरो म्रियते जायते च पुनर्नरो हीयते वर्धते पुनः
BR-05-03-036-044c	पुनर्नरो याचति याच्यते च पुनर्नरः शोचति शोच्यते पुनः
BR-05-03-036-045a	सुखं च दुःखं च भवाभवौ च लाभालाभौ मरणं जीवितं च
BR-05-03-036-045c	पर्यायशः सर्वमिह स्पृशन्ति तस्माद्धीरो नैव हृष्येन्न शोचेत्
BR-05-03-036-046a	चलानि हीमानि षडिन्द्रियाणि तेषां यद्यद्वर्तते यत्र यत्र
BR-05-03-036-046c	ततस्ततः स्रवते बुद्धिरस्य छिद्रोदकुम्भादिव नित्यमम्भः
BR-05-03-036-047	धृतराष्ट्र उवाच
BR-05-03-036-047a	तनुरुच्चः शिखी राजा मिथ्योपचरितो मया
BR-05-03-036-047c	मन्दानां मम पुत्राणां युद्धेनान्तं करिष्यति
BR-05-03-036-048a	नित्योद्विग्नमिदं सर्वं नित्योद्विग्नमिदं मनः
BR-05-03-036-048c	यत्तत्पदमनुद्विग्नं तन्मे वद महामते
BR-05-03-036-049	विदुर उवाच
BR-05-03-036-049a	नान्यत्र विद्यातपसोर्नान्यत्रेन्द्रियनिग्रहात्
BR-05-03-036-049c	नान्यत्र लोभसन्त्यागाच्छान्तिं पश्यामि तेऽनघ
BR-05-03-036-050a	बुद्ध्या भयं प्रणुदति तपसा विन्दते महत्
BR-05-03-036-050c	गुरुशुश्रूषया ज्ञानं शान्तिं त्यागेन विन्दति
BR-05-03-036-051a	अनाश्रिता दानपुण्यं वेदपुण्यमनाश्रिताः
BR-05-03-036-051c	रागद्वेषविनिर्मुक्ता विचरन्तीह मोक्षिणः
BR-05-03-036-052a	स्वधीतस्य सुयुद्धस्य सुकृतस्य च कर्मणः
BR-05-03-036-052c	तपसश्च सुतप्तस्य तस्यान्ते सुखमेधते
BR-05-03-036-053a	स्वास्तीर्णानि शयनानि प्रपन्ना न वै भिन्ना जातु निद्रां लभन्ते
BR-05-03-036-053c	न स्त्रीषु राजन्रतिमाप्नुवन्ति न मागधैः स्तूयमाना न सूतैः
BR-05-03-036-054a	न वै भिन्ना जातु चरन्ति धर्मं न वै सुखं प्राप्नुवन्तीह भिन्नाः
BR-05-03-036-054c	न वै भिन्ना गौरवं मानयन्ति न वै भिन्नाः प्रशमं रोचयन्ति
BR-05-03-036-055a	न वै तेषां स्वदते पथ्यमुक्तं योगक्षेमं कल्पते नोत तेषाम्
BR-05-03-036-055c	भिन्नानां वै मनुजेन्द्र परायणं न विद्यते किञ्चिदन्यद्विनाशात्
BR-05-03-036-056a	सम्भाव्यं गोषु सम्पन्नं सम्भाव्यं ब्राह्मणे तपः
BR-05-03-036-056c	सम्भाव्यं स्त्रीषु चापल्यं सम्भाव्यं ज्ञातितो भयम्
BR-05-03-036-057a	तन्तवोऽप्यायता नित्यं तन्तवो बहुलाः समाः
BR-05-03-036-057c	बहून्बहुत्वादायासान्सहन्तीत्युपमा सताम्
BR-05-03-036-058a	धूमायन्ते व्यपेतानि ज्वलन्ति सहितानि च
BR-05-03-036-058c	धृतराष्ट्रोल्मुकानीव ज्ञातयो भरतर्षभ
BR-05-03-036-059a	ब्राह्मणेषु च ये शूराः स्त्रीषु ज्ञातिषु गोषु च
BR-05-03-036-059c	वृन्तादिव फलं पक्वं धृतराष्ट्र पतन्ति ते
BR-05-03-036-060a	महानप्येकजो वृक्षो बलवान्सुप्रतिष्ठितः
BR-05-03-036-060c	प्रसह्य एव वातेन शाखास्कन्धं विमर्दितुम्
BR-05-03-036-061a	अथ ये सहिता वृक्षाः सङ्घशः सुप्रतिष्ठिताः
BR-05-03-036-061c	ते हि शीघ्रतमान्वातान्सहन्तेऽन्योन्यसंश्रयात्
BR-05-03-036-062a	एवं मनुष्यमप्येकं गुणैरपि समन्वितम्
BR-05-03-036-062c	शक्यं द्विषन्तो मन्यन्ते वायुर्द्रुममिवैकजम्
BR-05-03-036-063a	अन्योन्यसमुपष्टम्भादन्योन्यापाश्रयेण च
BR-05-03-036-063c	ज्ञातयः सम्प्रवर्धन्ते सरसीवोत्पलान्युत
BR-05-03-036-064a	अवध्या ब्राह्मणा गावः स्त्रियो बालाश्च ज्ञातयः
BR-05-03-036-064c	येषां चान्नानि भुञ्जीत ये च स्युः शरणागताः
BR-05-03-036-065a	न मनुष्ये गुणः कश्चिदन्यो धनवतामपि
BR-05-03-036-065c	अनातुरत्वाद्भद्रं ते मृतकल्पा हि रोगिणः
BR-05-03-036-066a	अव्याधिजं कटुकं शीर्षरोगं पापानुबन्धं परुषं तीक्ष्णमुग्रम्
BR-05-03-036-066c	सतां पेयं यन्न पिबन्त्यसन्तो मन्युं महाराज पिब प्रशाम्य
BR-05-03-036-067a	रोगार्दिता न फलान्याद्रियन्ते न वै लभन्ते विषयेषु तत्त्वम्
BR-05-03-036-067c	दुःखोपेता रोगिणो नित्यमेव न बुध्यन्ते धनभोगान्न सौख्यम्
BR-05-03-036-068a	पुरा ह्युक्तो नाकरोस्त्वं वचो मे द्यूते जितां द्रौपदीं प्रेक्ष्य राजन्
BR-05-03-036-068c	दुर्योधनं वारयेत्यक्षवत्यां कितवत्वं पण्डिता वर्जयन्ति
BR-05-03-036-069a	न तद्बलं यन्मृदुना विरुध्यते मिश्रो धर्मस्तरसा सेवितव्यः
BR-05-03-036-069c	प्रध्वंसिनी क्रूरसमाहिता श्रीर्मृदुप्रौढा गच्छति पुत्रपौत्रान्
BR-05-03-036-070a	धार्तराष्ट्राः पाण्डवान्पालयन्तु पाण्डोः सुतास्तव पुत्रांश्च पान्तु
BR-05-03-036-070c	एकारिमित्राः कुरवो ह्येकमन्त्रा जीवन्तु राजन्सुखिनः समृद्धाः
BR-05-03-036-071a	मेढीभूतः कौरवाणां त्वमद्य त्वय्याधीनं कुरुकुलमाजमीढ
BR-05-03-036-071c	पार्थान्बालान्वनवासप्रतप्तान्गोपायस्व स्वं यशस्तात रक्षन्
BR-05-03-036-072a	सन्धत्स्व त्वं कौरवान्पाण्डुपुत्रैर्मा तेऽन्तरं रिपवः प्रार्थयन्तु
BR-05-03-036-072c	सत्ये स्थितास्ते नरदेव सर्वे दुर्योधनं स्थापय त्वं नरेन्द्र
