001	विदुर उवाच
001a	अत्रैवोदाहरन्तीममितिहासं पुरातनम्
001c	आत्रेयस्य च संवादं साध्यानां चेति नः श्रुतम्
002a	चरन्तं हंसरूपेण महर्षिं संशितव्रतम्
002c	साध्या देवा महाप्राज्ञं पर्यपृच्छन्त वै पुरा
003a	साध्या देवा वयमस्मो महर्षे दृष्ट्वा भवन्तं न शक्नुमोऽनुमातुम्
003c	श्रुतेन धीरो बुद्धिमांस्त्वं मतो नः काव्यां वाचं वक्तुमर्हस्युदाराम्
004	हंस उवाच
004a	एतत्कार्यममराः संश्रुतं मे धृतिः शमः सत्यधर्मानुवृत्तिः
004c	ग्रन्थिं विनीय हृदयस्य सर्वं प्रियाप्रिये चात्मवशं नयीत
005a	आक्रुश्यमानो नाक्रोशेन्मन्युरेव तितिक्षितः
005c	आक्रोष्टारं निर्दहति सुकृतं चास्य विन्दति
006a	नाक्रोशी स्यान्नावमानी परस्य मित्रद्रोही नोत नीचोपसेवी
006c	न चातिमानी न च हीनवृत्तो रूक्षां वाचं रुशतीं वर्जयीत
007a	मर्माण्यस्थीनि हृदयं तथासून्घोरा वाचो निर्दहन्तीह पुंसाम्
007c	तस्माद्वाचं रुशतीं रूक्षरूपां धर्मारामो नित्यशो वर्जयीत
008a	अरुन्तुदं परुषं रूक्षवाचं वाक्कण्टकैर्वितुदन्तं मनुष्यान्
008c	विद्यादलक्ष्मीकतमं जनानां मुखे निबद्धां निरृतिं वहन्तम्
009a	परश्चेदेनमधिविध्येत बाणैर्भृशं सुतीक्ष्णैरनलार्कदीप्तैः
009c	विरिच्यमानोऽप्यतिरिच्यमानो विद्यात्कविः सुकृतं मे दधाति
010a	यदि सन्तं सेवते यद्यसन्तं तपस्विनं यदि वा स्तेनमेव
010c	वासो यथा रङ्गवशं प्रयाति तथा स तेषां वशमभ्युपैति
011a	वादं तु यो न प्रवदेन्न वादयेद्यो नाहतः प्रतिहन्यान्न घातयेत्
011c	यो हन्तुकामस्य न पापमिच्छेत्तस्मै देवाः स्पृहयन्त्यागताय
012a	अव्याहृतं व्याहृताच्छ्रेय आहुः सत्यं वदेद्व्याहृतं तद्द्वितीयम्
012c	प्रियं वदेद्व्याहृतं तत्तृतीयं धर्म्यं वदेद्व्याहृतं तच्चतुर्थम्
013a	यादृशैः संविवदते यादृशांश्चोपसेवते
013c	यादृगिच्छेच्च भवितुं तादृग्भवति पूरुषः
014a	यतो यतो निवर्तते ततस्ततो विमुच्यते
014c	निवर्तनाद्धि सर्वतो न वेत्ति दुःखमण्वपि
015a	न जीयते नोत जिगीषतेऽन्यान्न वैरकृच्चाप्रतिघातकश्च
015c	निन्दाप्रशंसासु समस्वभावो न शोचते हृष्यति नैव चायम्
016a	भावमिच्छति सर्वस्य नाभावे कुरुते मतिम्
016c	सत्यवादी मृदुर्दान्तो यः स उत्तमपूरुषः
017a	नानर्थकं सान्त्वयति प्रतिज्ञाय ददाति च
017c	राद्धापराद्धे जानाति यः स मध्यमपूरुषः
018a	दुःशासनस्तूपहन्ता न शास्ता नावर्तते मन्युवशात्कृतघ्नः
018c	न कस्यचिन्मित्रमथो दुरात्मा कलाश्चैता अधमस्येह पुंसः
019a	न श्रद्दधाति कल्याणं परेभ्योऽप्यात्मशङ्कितः
019c	निराकरोति मित्राणि यो वै सोऽधमपूरुषः
020a	उत्तमानेव सेवेत प्राप्ते काले तु मध्यमान्
020c	अधमांस्तु न सेवेत य इच्छेच्छ्रेय आत्मनः
021a	प्राप्नोति वै वित्तमसद्बलेन नित्योत्थानात्प्रज्ञया पौरुषेण
021c	न त्वेव सम्यग्लभते प्रशंसां न वृत्तमाप्नोति महाकुलानाम्
022	धृतराष्ट्र उवाच
022a	महाकुलानां स्पृहयन्ति देवा धर्मार्थवृद्धाश्च बहुश्रुताश्च
022c	पृच्छामि त्वां विदुर प्रश्नमेतं भवन्ति वै कानि महाकुलानि
023	विदुर उवाच
023a	तपो दमो ब्रह्मवित्त्वं वितानाः पुण्या विवाहाः सततान्नदानम्
023c	येष्वेवैते सप्त गुणा भवन्ति सम्यग्वृत्तास्तानि महाकुलानि
024a	येषां न वृत्तं व्यथते न योनिर्वृत्तप्रसादेन चरन्ति धर्मम्
024c	ये कीर्तिमिच्छन्ति कुले विशिष्टां त्यक्तानृतास्तानि महाकुलानि
025a	अनिज्ययाविवाहैश्च वेदस्योत्सादनेन च
025c	कुलान्यकुलतां यान्ति धर्मस्यातिक्रमेण च
026a	देवद्रव्यविनाशेन ब्रह्मस्वहरणेन च
026c	कुलान्यकुलतां यान्ति ब्राह्मणातिक्रमेण च
027a	ब्राह्मणानां परिभवात्परिवादाच्च भारत
027c	कुलान्यकुलतां यान्ति न्यासापहरणेन च
028a	कुलानि समुपेतानि गोभिः पुरुषतोऽश्वतः
028c	कुलसङ्ख्यां न गच्छन्ति यानि हीनानि वृत्ततः
029a	वृत्ततस्त्वविहीनानि कुलान्यल्पधनान्यपि
029c	कुलसङ्ख्यां तु गच्छन्ति कर्षन्ति च महद्यशः
030a	मा नः कुले वैरकृत्कश्चिदस्तु राजामात्यो मा परस्वापहारी
030c	मित्रद्रोही नैकृतिकोऽनृती वा पूर्वाशी वा पितृदेवातिथिभ्यः
031a	यश्च नो ब्राह्मणं हन्याद्यश्च नो ब्राह्मणान्द्विषेत्
031c	न नः स समितिं गच्छेद्यश्च नो निर्वपेत्कृषिम्
032a	तृणानि भूमिरुदकं वाक्चतुर्थी च सूनृता
032c	सतामेतानि गेहेषु नोच्छिद्यन्ते कदाचन
033a	श्रद्धया परया राजन्नुपनीतानि सत्कृतिम्
033c	प्रवृत्तानि महाप्राज्ञ धर्मिणां पुण्यकर्मणाम्
034a	सूक्ष्मोऽपि भारं नृपते स्यन्दनो वै शक्तो वोढुं न तथान्ये महीजाः
034c	एवं युक्ता भारसहा भवन्ति महाकुलीना न तथान्ये मनुष्याः
035a	न तन्मित्रं यस्य कोपाद्बिभेति यद्वा मित्रं शङ्कितेनोपचर्यम्
035c	यस्मिन्मित्रे पितरीवाश्वसीत तद्वै मित्रं सङ्गतानीतराणि
036a	यदि चेदप्यसम्बन्धो मित्रभावेन वर्तते
036c	स एव बन्धुस्तन्मित्रं सा गतिस्तत्परायणम्
037a	चलचित्तस्य वै पुंसो वृद्धाननुपसेवतः
037c	पारिप्लवमतेर्नित्यमध्रुवो मित्रसंग्रहः
038a	चलचित्तमनात्मानमिन्द्रियाणां वशानुगम्
038c	अर्थाः समतिवर्तन्ते हंसाः शुष्कं सरो यथा
039a	अकस्मादेव कुप्यन्ति प्रसीदन्त्यनिमित्ततः
039c	शीलमेतदसाधूनामभ्रं पारिप्लवं यथा
040a	सत्कृताश्च कृतार्थाश्च मित्राणां न भवन्ति ये
040c	तान्मृतानपि क्रव्यादाः कृतघ्नान्नोपभुञ्जते
041a	अर्थयेदेव मित्राणि सति वासति वा धने
041c	नानर्थयन्विजानाति मित्राणां सारफल्गुताम्
042a	सन्तापाद्भ्रश्यते रूपं सन्तापाद्भ्रश्यते बलम्
042c	सन्तापाद्भ्रश्यते ज्ञानं सन्तापाद्व्याधिमृच्छति
043a	अनवाप्यं च शोकेन शरीरं चोपतप्यते
043c	अमित्राश्च प्रहृष्यन्ति मा स्म शोके मनः कृथाः
044a	पुनर्नरो म्रियते जायते च पुनर्नरो हीयते वर्धते पुनः
044c	पुनर्नरो याचति याच्यते च पुनर्नरः शोचति शोच्यते पुनः
045a	सुखं च दुःखं च भवाभवौ च लाभालाभौ मरणं जीवितं च
045c	पर्यायशः सर्वमिह स्पृशन्ति तस्माद्धीरो नैव हृष्येन्न शोचेत्
046a	चलानि हीमानि षडिन्द्रियाणि तेषां यद्यद्वर्तते यत्र यत्र
046c	ततस्ततः स्रवते बुद्धिरस्य छिद्रोदकुम्भादिव नित्यमम्भः
047	धृतराष्ट्र उवाच
047a	तनुरुच्चः शिखी राजा मिथ्योपचरितो मया
047c	मन्दानां मम पुत्राणां युद्धेनान्तं करिष्यति
048a	नित्योद्विग्नमिदं सर्वं नित्योद्विग्नमिदं मनः
048c	यत्तत्पदमनुद्विग्नं तन्मे वद महामते
049	विदुर उवाच
049a	नान्यत्र विद्यातपसोर्नान्यत्रेन्द्रियनिग्रहात्
049c	नान्यत्र लोभसन्त्यागाच्छान्तिं पश्यामि तेऽनघ
050a	बुद्ध्या भयं प्रणुदति तपसा विन्दते महत्
050c	गुरुशुश्रूषया ज्ञानं शान्तिं त्यागेन विन्दति
051a	अनाश्रिता दानपुण्यं वेदपुण्यमनाश्रिताः
051c	रागद्वेषविनिर्मुक्ता विचरन्तीह मोक्षिणः
052a	स्वधीतस्य सुयुद्धस्य सुकृतस्य च कर्मणः
052c	तपसश्च सुतप्तस्य तस्यान्ते सुखमेधते
053a	स्वास्तीर्णानि शयनानि प्रपन्ना न वै भिन्ना जातु निद्रां लभन्ते
053c	न स्त्रीषु राजन्रतिमाप्नुवन्ति न मागधैः स्तूयमाना न सूतैः
054a	न वै भिन्ना जातु चरन्ति धर्मं न वै सुखं प्राप्नुवन्तीह भिन्नाः
054c	न वै भिन्ना गौरवं मानयन्ति न वै भिन्नाः प्रशमं रोचयन्ति
055a	न वै तेषां स्वदते पथ्यमुक्तं योगक्षेमं कल्पते नोत तेषाम्
055c	भिन्नानां वै मनुजेन्द्र परायणं न विद्यते किञ्चिदन्यद्विनाशात्
056a	सम्भाव्यं गोषु सम्पन्नं सम्भाव्यं ब्राह्मणे तपः
056c	सम्भाव्यं स्त्रीषु चापल्यं सम्भाव्यं ज्ञातितो भयम्
057a	तन्तवोऽप्यायता नित्यं तन्तवो बहुलाः समाः
057c	बहून्बहुत्वादायासान्सहन्तीत्युपमा सताम्
058a	धूमायन्ते व्यपेतानि ज्वलन्ति सहितानि च
058c	धृतराष्ट्रोल्मुकानीव ज्ञातयो भरतर्षभ
059a	ब्राह्मणेषु च ये शूराः स्त्रीषु ज्ञातिषु गोषु च
059c	वृन्तादिव फलं पक्वं धृतराष्ट्र पतन्ति ते
060a	महानप्येकजो वृक्षो बलवान्सुप्रतिष्ठितः
060c	प्रसह्य एव वातेन शाखास्कन्धं विमर्दितुम्
061a	अथ ये सहिता वृक्षाः सङ्घशः सुप्रतिष्ठिताः
061c	ते हि शीघ्रतमान्वातान्सहन्तेऽन्योन्यसंश्रयात्
062a	एवं मनुष्यमप्येकं गुणैरपि समन्वितम्
062c	शक्यं द्विषन्तो मन्यन्ते वायुर्द्रुममिवैकजम्
063a	अन्योन्यसमुपष्टम्भादन्योन्यापाश्रयेण च
063c	ज्ञातयः सम्प्रवर्धन्ते सरसीवोत्पलान्युत
064a	अवध्या ब्राह्मणा गावः स्त्रियो बालाश्च ज्ञातयः
064c	येषां चान्नानि भुञ्जीत ये च स्युः शरणागताः
065a	न मनुष्ये गुणः कश्चिदन्यो धनवतामपि
065c	अनातुरत्वाद्भद्रं ते मृतकल्पा हि रोगिणः
066a	अव्याधिजं कटुकं शीर्षरोगं पापानुबन्धं परुषं तीक्ष्णमुग्रम्
066c	सतां पेयं यन्न पिबन्त्यसन्तो मन्युं महाराज पिब प्रशाम्य
067a	रोगार्दिता न फलान्याद्रियन्ते न वै लभन्ते विषयेषु तत्त्वम्
067c	दुःखोपेता रोगिणो नित्यमेव न बुध्यन्ते धनभोगान्न सौख्यम्
068a	पुरा ह्युक्तो नाकरोस्त्वं वचो मे द्यूते जितां द्रौपदीं प्रेक्ष्य राजन्
068c	दुर्योधनं वारयेत्यक्षवत्यां कितवत्वं पण्डिता वर्जयन्ति
069a	न तद्बलं यन्मृदुना विरुध्यते मिश्रो धर्मस्तरसा सेवितव्यः
069c	प्रध्वंसिनी क्रूरसमाहिता श्रीर्मृदुप्रौढा गच्छति पुत्रपौत्रान्
070a	धार्तराष्ट्राः पाण्डवान्पालयन्तु पाण्डोः सुतास्तव पुत्रांश्च पान्तु
070c	एकारिमित्राः कुरवो ह्येकमन्त्रा जीवन्तु राजन्सुखिनः समृद्धाः
071a	मेढीभूतः कौरवाणां त्वमद्य त्वय्याधीनं कुरुकुलमाजमीढ
071c	पार्थान्बालान्वनवासप्रतप्तान्गोपायस्व स्वं यशस्तात रक्षन्
072a	सन्धत्स्व त्वं कौरवान्पाण्डुपुत्रैर्मा तेऽन्तरं रिपवः प्रार्थयन्तु
072c	सत्ये स्थितास्ते नरदेव सर्वे दुर्योधनं स्थापय त्वं नरेन्द्र
