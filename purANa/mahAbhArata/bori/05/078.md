001  	नकुल उवाच ||
001a	उक्तं बहुविधं वाक्यं धर्मराजेन माधव |
001c	धर्मज्ञेन वदान्येन धर्मयुक्तं च तत्त्वतः ||
002a	मतमाज्ञाय राज्ञश्च भीमसेनेन माधव |
002c	संशमो बाहुवीर्यं च ख्यापितं माधवात्मनः ||
003a	तथैव फल्गुनेनापि यदुक्तं तत्त्वया श्रुतम् |
003c	आत्मनश्च मतं वीर कथितं भवतासकृत् ||
004a	सर्वमेतदतिक्रम्य श्रुत्वा परमतं भवान् |
004c	यत्प्राप्तकालं मन्येथास्तत्कुर्याः पुरुषोत्तम ||
005a	तस्मिंस्तस्मिन्निमित्ते हि मतं भवति केशव |
005c	प्राप्तकालं मनुष्येण स्वयं कार्यमरिंदम ||
006a	अन्यथा चिन्तितो ह्यर्थः पुनर्भवति सोऽन्यथा |
006c	अनित्यमतयो लोके नराः पुरुषसत्तम ||
007a	अन्यथा बुद्धयो ह्यासन्नस्मासु वनवासिषु |
007c	अदृश्येष्वन्यथा कृष्ण दृश्येषु पुनरन्यथा ||
008a	अस्माकमपि वार्ष्णेय वने विचरतां तदा |
008c	न तथा प्रणयो राज्ये यथा संप्रति वर्तते ||
009a	निवृत्तवनवासान्नः श्रुत्वा वीर समागताः |
009c	अक्षौहिण्यो हि सप्तेमास्त्वत्प्रसादाज्जनार्दन ||
010a	इमान्हि पुरुषव्याघ्रानचिन्त्यबलपौरुषान् |
010c	आत्तशस्त्रान्रणे दृष्ट्वा न व्यथेदिह कः पुमान् ||
011a	स भवान्कुरुमध्ये तं सान्त्वपूर्वं भयान्वितम् |
011c	ब्रूयाद्वाक्यं यथा मन्दो न व्यथेत सुयोधनः ||
012a	युधिष्ठिरं भीमसेनं बीभत्सुं चापराजितम् |
012c	सहदेवं च मां चैव त्वां च रामं च केशव ||
013a	सात्यकिं च महावीर्यं विराटं च सहात्मजम् |
013c	द्रुपदं च सहामात्यं धृष्टद्युम्नं च पार्षतम् ||
014a	काशिराजं च विक्रान्तं धृष्टकेतुं च चेदिपम् |
014c	मांसशोणितभृन्मर्त्यः प्रतियुध्येत को युधि ||
015a	स भवान्गमनादेव साधयिष्यत्यसंशयम् |
015c	इष्टमर्थं महाबाहो धर्मराजस्य केवलम् ||
016a	विदुरश्चैव भीष्मश्च द्रोणश्च सहबाह्लिकः |
016c	श्रेयः समर्था विज्ञातुमुच्यमानं त्वयानघ ||
017a	ते चैनमनुनेष्यन्ति धृतराष्ट्रं जनाधिपम् |
017c	तं च पापसमाचारं सहामात्यं सुयोधनम् ||
018a	श्रोता चार्थस्य विदुरस्त्वं च वक्ता जनार्दन |
018c	कमिवार्थं विवर्तन्तं स्थापयेतां न वर्त्मनि ||
