001  	वैशम्पायन उवाच ||
001a	तथा कथयतोरेव तयोर्बुद्धिमतोस्तदा |
001c	शिवा नक्षत्रसंपन्ना सा व्यतीयाय शर्वरी ||
002a	धर्मार्थकामयुक्ताश्च विचित्रार्थपदाक्षराः |
002c	शृण्वतो विविधा वाचो विदुरस्य महात्मनः ||
003a	कथाभिरनुरूपाभिः कृष्णस्यामिततेजसः |
003c	अकामस्येव कृष्णस्य सा व्यतीयाय शर्वरी ||
004a	ततस्तु स्वरसंपन्ना बहवः सूतमागधाः |
004c	शङ्खदुन्दुभिनिर्घोषैः केशवं प्रत्यबोधयन् ||
005a	तत उत्थाय दाशार्ह ऋषभः सर्वसात्वताम् |
005c	सर्वमावश्यकं चक्रे प्रातःकार्यं जनार्दनः ||
006a	कृतोदकार्यजप्यः स हुताग्निः समलङ्कृतः |
006c	तत आदित्यमुद्यन्तमुपातिष्ठत माधवः ||
007a	अथ दुर्योधनः कृष्णं शकुनिश्चापि सौबलः |
007c	संध्यां तिष्ठन्तमभ्येत्य दाशार्हमपराजितम् ||
008a	आचक्षेतां तु कृष्णस्य धृतराष्ट्रं सभागतम् |
008c	कुरूंश्च भीष्मप्रमुखान्राज्ञः सर्वांश्च पार्थिवान् ||
009a	त्वामर्थयन्ते गोविन्द दिवि शक्रमिवामराः |
009c	तावभ्यनन्दद्गोविन्दः साम्ना परमवल्गुना ||
010a	ततो विमल आदित्ये ब्राह्मणेभ्यो जनार्दनः |
010c	ददौ हिरण्यं वासांसि गाश्चाश्वांश्च परंतपः ||
011a	विसृष्टवन्तं रत्नानि दाशार्हमपराजितम् |
011c	तिष्ठन्तमुपसङ्गम्य ववन्दे सारथिस्तदा ||
012a	तमुपस्थितमाज्ञाय रथं दिव्यं महामनाः |
012c	महाभ्रघननिर्घोषं सर्वरत्नविभूषितम् ||
013a	अग्निं प्रदक्षिणं कृत्वा ब्राह्मणांश्च जनार्दनः |
013c	कौस्तुभं मणिमामुच्य श्रिया परमया ज्वलन् ||
014a	कुरुभिः संवृतः कृष्णो वृष्णिभिश्चाभिरक्षितः |
014c	आतिष्ठत रथं शौरिः सर्वयादवनन्दनः ||
015a	अन्वारुरोह दाशार्हं विदुरः सर्वधर्मवित् |
015c	सर्वप्राणभृतां श्रेष्ठं सर्वधर्मभृतां वरम् ||
016a	ततो दुर्योधनः कृष्णं शकुनिश्चापि सौबलः |
016c	द्वितीयेन रथेनैनमन्वयातां परंतपम् ||
017a	सात्यकिः कृतवर्मा च वृष्णीनां च महारथाः |
017c	पृष्ठतोऽनुययुः कृष्णं रथैरश्वैर्गजैरपि ||
018a	तेषां हेमपरिष्कारा युक्ताः परमवाजिभिः |
018c	गच्छतां घोषिणश्चित्राश्चारु बभ्राजिरे रथाः ||
019a	संमृष्टसंसिक्तरजः प्रतिपेदे महापथम् |
019c	राजर्षिचरितं काले कृष्णो धीमाञ्श्रिया ज्वलन् ||
020a	ततः प्रयाते दाशार्हे प्रावाद्यन्तैकपुष्कराः |
020c	शङ्खाश्च दध्मिरे तत्र वाद्यान्यन्यानि यानि च ||
021a	प्रवीराः सर्वलोकस्य युवानः सिंहविक्रमाः |
021c	परिवार्य रथं शौरेरगच्छन्त परंतपाः ||
022a	ततोऽन्ये बहुसाहस्रा विचित्राद्भुतवाससः |
022c	असिप्रासायुधधराः कृष्णस्यासन्पुरःसराः ||
023a	गजाः परःशतास्तत्र वराश्चाश्वाः सहस्रशः |
023c	प्रयान्तमन्वयुर्वीरं दाशार्हमपराजितम् ||
024a	पुरं कुरूणां संवृत्तं द्रष्टुकामं जनार्दनम् |
024c	सवृद्धबालं सस्त्रीकं रथ्यागतमरिंदमम् ||
025a	वेदिकापाश्रिताभिश्च समाक्रान्तान्यनेकशः |
025c	प्रचलन्तीव भारेण योषिद्भिर्भवनान्युत ||
026a	संपूज्यमानः कुरुभिः संशृण्वन्विविधाः कथाः |
026c	यथार्हं प्रतिसत्कुर्वन्प्रेक्षमाणः शनैर्ययौ ||
027a	ततः सभां समासाद्य केशवस्यानुयायिनः |
027c	सशङ्खैर्वेणुनिर्घोषैर्दिशः सर्वा व्यनादयन् ||
028a	ततः सा समितिः सर्वा राज्ञाममिततेजसाम् |
028c	संप्राकम्पत हर्षेण कृष्णागमनकाङ्क्षया ||
029a	ततोऽभ्याशगते कृष्णे समहृष्यन्नराधिपाः |
029c	श्रुत्वा तं रथनिर्घोषं पर्जन्यनिनदोपमम् ||
030a	आसाद्य तु सभाद्वारमृषभः सर्वसात्वताम् |
030c	अवतीर्य रथाच्छौरिः कैलासशिखरोपमात् ||
031a	नगमेघप्रतीकाशां ज्वलन्तीमिव तेजसा |
031c	महेन्द्रसदनप्रख्यां प्रविवेश सभां ततः ||
032a	पाणौ गृहीत्वा विदुरं सात्यकिं च महायशाः |
032c	ज्योतींष्यादित्यवद्राजन्कुरून्प्रच्छादयञ्श्रिया ||
033a	अग्रतो वासुदेवस्य कर्णदुर्योधनावुभौ |
033c	वृष्णयः कृतवर्मा च आसन्कृष्णस्य पृष्ठतः ||
034a	धृतराष्ट्रं पुरस्कृत्य भीष्मद्रोणादयस्ततः |
034c	आसनेभ्योऽचलन्सर्वे पूजयन्तो जनार्दनम् ||
035a	अभ्यागच्छति दाशार्हे प्रज्ञाचक्षुर्महामनाः |
035c	सहैव भीष्मद्रोणाभ्यामुदतिष्ठन्महायशाः ||
036a	उत्तिष्ठति महाराजे धृतराष्ट्रे जनेश्वरे |
036c	तानि राजसहस्राणि समुत्तस्थुः समन्ततः ||
037a	आसनं सर्वतोभद्रं जाम्बूनदपरिष्कृतम् |
037c	कृष्णार्थे कल्पितं तत्र धृतराष्ट्रस्य शासनात् ||
038a	स्मयमानस्तु राजानं भीष्मद्रोणौ च माधवः |
038c	अभ्यभाषत धर्मात्मा राज्ञश्चान्यान्यथावयः ||
039a	तत्र केशवमानर्चुः सम्यगभ्यागतं सभाम् |
039c	राजानः पार्थिवाः सर्वे कुरवश्च जनार्दनम् ||
040a	तत्र तिष्ठन्स दाशार्हो राजमध्ये परंतपः |
040c	अपश्यदन्तरिक्षस्थानृषीन्परपुरञ्जयः ||
041a	ततस्तानभिसंप्रेक्ष्य नारदप्रमुखानृषीन् |
041c	अभ्यभाषत दाशार्हो भीष्मं शांतनवं शनैः ||
042a	पार्थिवीं समितिं द्रष्टुमृषयोऽभ्यागता नृप |
042c	निमन्त्र्यन्तामासनैश्च सत्कारेण च भूयसा ||
043a	नैतेष्वनुपविष्टेषु शक्यं केनचिदासितुम् |
043c	पूजा प्रयुज्यतामाशु मुनीनां भावितात्मनाम् ||
044a	ऋषीञ्शांतनवो दृष्ट्वा सभाद्वारमुपस्थितान् |
044c	त्वरमाणस्ततो भृत्यानासनानीत्यचोदयत् ||
045a	आसनान्यथ मृष्टानि महान्ति विपुलानि च |
045c	मणिकाञ्चनचित्राणि समाजह्रुस्ततस्ततः ||
046a	तेषु तत्रोपविष्टेषु गृहीतार्घेषु भारत |
046c	निषसादासने कृष्णो राजानश्च यथासनम् ||
047a	दुःशासनः सात्यकये ददावासनमुत्तमम् |
047c	विविंशतिर्ददौ पीठं काञ्चनं कृतवर्मणे ||
048a	अविदूरेऽथ कृष्णस्य कर्णदुर्योधनावुभौ |
048c	एकासने महात्मानौ निषीदतुरमर्षणौ ||
049a	गान्धारराजः शकुनिर्गान्धारैरभिरक्षितः |
049c	निषसादासने राजा सहपुत्रो विशां पते ||
050a	विदुरो मणिपीठे तु शुक्लस्पर्ध्याजिनोत्तरे |
050c	संस्पृशन्नासनं शौरेर्महामतिरुपाविशत् ||
051a	चिरस्य दृष्ट्वा दाशार्हं राजानः सर्वपार्थिवाः |
051c	अमृतस्येव नातृप्यन्प्रेक्षमाणा जनार्दनम् ||
052a	अतसीपुष्पसङ्काशः पीतवासा जनार्दनः |
052c	व्यभ्राजत सभामध्ये हेम्नीवोपहितो मणिः ||
053a	ततस्तूष्णीं सर्वमासीद्गोविन्दगतमानसम् |
053c	न तत्र कश्चित्किञ्चिद्धि व्याजहार पुमान्क्वचित् ||
