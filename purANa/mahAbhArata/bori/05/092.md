BR-05-06-092-001  	वैशम्पायन उवाच ||
BR-05-06-092-001a	तथा कथयतोरेव तयोर्बुद्धिमतोस्तदा |
BR-05-06-092-001c	शिवा नक्षत्रसंपन्ना सा व्यतीयाय शर्वरी ||
BR-05-06-092-002a	धर्मार्थकामयुक्ताश्च विचित्रार्थपदाक्षराः |
BR-05-06-092-002c	शृण्वतो विविधा वाचो विदुरस्य महात्मनः ||
BR-05-06-092-003a	कथाभिरनुरूपाभिः कृष्णस्यामिततेजसः |
BR-05-06-092-003c	अकामस्येव कृष्णस्य सा व्यतीयाय शर्वरी ||
BR-05-06-092-004a	ततस्तु स्वरसंपन्ना बहवः सूतमागधाः |
BR-05-06-092-004c	शङ्खदुन्दुभिनिर्घोषैः केशवं प्रत्यबोधयन् ||
BR-05-06-092-005a	तत उत्थाय दाशार्ह ऋषभः सर्वसात्वताम् |
BR-05-06-092-005c	सर्वमावश्यकं चक्रे प्रातःकार्यं जनार्दनः ||
BR-05-06-092-006a	कृतोदकार्यजप्यः स हुताग्निः समलङ्कृतः |
BR-05-06-092-006c	तत आदित्यमुद्यन्तमुपातिष्ठत माधवः ||
BR-05-06-092-007a	अथ दुर्योधनः कृष्णं शकुनिश्चापि सौबलः |
BR-05-06-092-007c	संध्यां तिष्ठन्तमभ्येत्य दाशार्हमपराजितम् ||
BR-05-06-092-008a	आचक्षेतां तु कृष्णस्य धृतराष्ट्रं सभागतम् |
BR-05-06-092-008c	कुरूंश्च भीष्मप्रमुखान्राज्ञः सर्वांश्च पार्थिवान् ||
BR-05-06-092-009a	त्वामर्थयन्ते गोविन्द दिवि शक्रमिवामराः |
BR-05-06-092-009c	तावभ्यनन्दद्गोविन्दः साम्ना परमवल्गुना ||
BR-05-06-092-010a	ततो विमल आदित्ये ब्राह्मणेभ्यो जनार्दनः |
BR-05-06-092-010c	ददौ हिरण्यं वासांसि गाश्चाश्वांश्च परंतपः ||
BR-05-06-092-011a	विसृष्टवन्तं रत्नानि दाशार्हमपराजितम् |
BR-05-06-092-011c	तिष्ठन्तमुपसङ्गम्य ववन्दे सारथिस्तदा ||
BR-05-06-092-012a	तमुपस्थितमाज्ञाय रथं दिव्यं महामनाः |
BR-05-06-092-012c	महाभ्रघननिर्घोषं सर्वरत्नविभूषितम् ||
BR-05-06-092-013a	अग्निं प्रदक्षिणं कृत्वा ब्राह्मणांश्च जनार्दनः |
BR-05-06-092-013c	कौस्तुभं मणिमामुच्य श्रिया परमया ज्वलन् ||
BR-05-06-092-014a	कुरुभिः संवृतः कृष्णो वृष्णिभिश्चाभिरक्षितः |
BR-05-06-092-014c	आतिष्ठत रथं शौरिः सर्वयादवनन्दनः ||
BR-05-06-092-015a	अन्वारुरोह दाशार्हं विदुरः सर्वधर्मवित् |
BR-05-06-092-015c	सर्वप्राणभृतां श्रेष्ठं सर्वधर्मभृतां वरम् ||
BR-05-06-092-016a	ततो दुर्योधनः कृष्णं शकुनिश्चापि सौबलः |
BR-05-06-092-016c	द्वितीयेन रथेनैनमन्वयातां परंतपम् ||
BR-05-06-092-017a	सात्यकिः कृतवर्मा च वृष्णीनां च महारथाः |
BR-05-06-092-017c	पृष्ठतोऽनुययुः कृष्णं रथैरश्वैर्गजैरपि ||
BR-05-06-092-018a	तेषां हेमपरिष्कारा युक्ताः परमवाजिभिः |
BR-05-06-092-018c	गच्छतां घोषिणश्चित्राश्चारु बभ्राजिरे रथाः ||
BR-05-06-092-019a	संमृष्टसंसिक्तरजः प्रतिपेदे महापथम् |
BR-05-06-092-019c	राजर्षिचरितं काले कृष्णो धीमाञ्श्रिया ज्वलन् ||
BR-05-06-092-020a	ततः प्रयाते दाशार्हे प्रावाद्यन्तैकपुष्कराः |
BR-05-06-092-020c	शङ्खाश्च दध्मिरे तत्र वाद्यान्यन्यानि यानि च ||
BR-05-06-092-021a	प्रवीराः सर्वलोकस्य युवानः सिंहविक्रमाः |
BR-05-06-092-021c	परिवार्य रथं शौरेरगच्छन्त परंतपाः ||
BR-05-06-092-022a	ततोऽन्ये बहुसाहस्रा विचित्राद्भुतवाससः |
BR-05-06-092-022c	असिप्रासायुधधराः कृष्णस्यासन्पुरःसराः ||
BR-05-06-092-023a	गजाः परःशतास्तत्र वराश्चाश्वाः सहस्रशः |
BR-05-06-092-023c	प्रयान्तमन्वयुर्वीरं दाशार्हमपराजितम् ||
BR-05-06-092-024a	पुरं कुरूणां संवृत्तं द्रष्टुकामं जनार्दनम् |
BR-05-06-092-024c	सवृद्धबालं सस्त्रीकं रथ्यागतमरिंदमम् ||
BR-05-06-092-025a	वेदिकापाश्रिताभिश्च समाक्रान्तान्यनेकशः |
BR-05-06-092-025c	प्रचलन्तीव भारेण योषिद्भिर्भवनान्युत ||
BR-05-06-092-026a	संपूज्यमानः कुरुभिः संशृण्वन्विविधाः कथाः |
BR-05-06-092-026c	यथार्हं प्रतिसत्कुर्वन्प्रेक्षमाणः शनैर्ययौ ||
BR-05-06-092-027a	ततः सभां समासाद्य केशवस्यानुयायिनः |
BR-05-06-092-027c	सशङ्खैर्वेणुनिर्घोषैर्दिशः सर्वा व्यनादयन् ||
BR-05-06-092-028a	ततः सा समितिः सर्वा राज्ञाममिततेजसाम् |
BR-05-06-092-028c	संप्राकम्पत हर्षेण कृष्णागमनकाङ्क्षया ||
BR-05-06-092-029a	ततोऽभ्याशगते कृष्णे समहृष्यन्नराधिपाः |
BR-05-06-092-029c	श्रुत्वा तं रथनिर्घोषं पर्जन्यनिनदोपमम् ||
BR-05-06-092-030a	आसाद्य तु सभाद्वारमृषभः सर्वसात्वताम् |
BR-05-06-092-030c	अवतीर्य रथाच्छौरिः कैलासशिखरोपमात् ||
BR-05-06-092-031a	नगमेघप्रतीकाशां ज्वलन्तीमिव तेजसा |
BR-05-06-092-031c	महेन्द्रसदनप्रख्यां प्रविवेश सभां ततः ||
BR-05-06-092-032a	पाणौ गृहीत्वा विदुरं सात्यकिं च महायशाः |
BR-05-06-092-032c	ज्योतींष्यादित्यवद्राजन्कुरून्प्रच्छादयञ्श्रिया ||
BR-05-06-092-033a	अग्रतो वासुदेवस्य कर्णदुर्योधनावुभौ |
BR-05-06-092-033c	वृष्णयः कृतवर्मा च आसन्कृष्णस्य पृष्ठतः ||
BR-05-06-092-034a	धृतराष्ट्रं पुरस्कृत्य भीष्मद्रोणादयस्ततः |
BR-05-06-092-034c	आसनेभ्योऽचलन्सर्वे पूजयन्तो जनार्दनम् ||
BR-05-06-092-035a	अभ्यागच्छति दाशार्हे प्रज्ञाचक्षुर्महामनाः |
BR-05-06-092-035c	सहैव भीष्मद्रोणाभ्यामुदतिष्ठन्महायशाः ||
BR-05-06-092-036a	उत्तिष्ठति महाराजे धृतराष्ट्रे जनेश्वरे |
BR-05-06-092-036c	तानि राजसहस्राणि समुत्तस्थुः समन्ततः ||
BR-05-06-092-037a	आसनं सर्वतोभद्रं जाम्बूनदपरिष्कृतम् |
BR-05-06-092-037c	कृष्णार्थे कल्पितं तत्र धृतराष्ट्रस्य शासनात् ||
BR-05-06-092-038a	स्मयमानस्तु राजानं भीष्मद्रोणौ च माधवः |
BR-05-06-092-038c	अभ्यभाषत धर्मात्मा राज्ञश्चान्यान्यथावयः ||
BR-05-06-092-039a	तत्र केशवमानर्चुः सम्यगभ्यागतं सभाम् |
BR-05-06-092-039c	राजानः पार्थिवाः सर्वे कुरवश्च जनार्दनम् ||
BR-05-06-092-040a	तत्र तिष्ठन्स दाशार्हो राजमध्ये परंतपः |
BR-05-06-092-040c	अपश्यदन्तरिक्षस्थानृषीन्परपुरञ्जयः ||
BR-05-06-092-041a	ततस्तानभिसंप्रेक्ष्य नारदप्रमुखानृषीन् |
BR-05-06-092-041c	अभ्यभाषत दाशार्हो भीष्मं शांतनवं शनैः ||
BR-05-06-092-042a	पार्थिवीं समितिं द्रष्टुमृषयोऽभ्यागता नृप |
BR-05-06-092-042c	निमन्त्र्यन्तामासनैश्च सत्कारेण च भूयसा ||
BR-05-06-092-043a	नैतेष्वनुपविष्टेषु शक्यं केनचिदासितुम् |
BR-05-06-092-043c	पूजा प्रयुज्यतामाशु मुनीनां भावितात्मनाम् ||
BR-05-06-092-044a	ऋषीञ्शांतनवो दृष्ट्वा सभाद्वारमुपस्थितान् |
BR-05-06-092-044c	त्वरमाणस्ततो भृत्यानासनानीत्यचोदयत् ||
BR-05-06-092-045a	आसनान्यथ मृष्टानि महान्ति विपुलानि च |
BR-05-06-092-045c	मणिकाञ्चनचित्राणि समाजह्रुस्ततस्ततः ||
BR-05-06-092-046a	तेषु तत्रोपविष्टेषु गृहीतार्घेषु भारत |
BR-05-06-092-046c	निषसादासने कृष्णो राजानश्च यथासनम् ||
BR-05-06-092-047a	दुःशासनः सात्यकये ददावासनमुत्तमम् |
BR-05-06-092-047c	विविंशतिर्ददौ पीठं काञ्चनं कृतवर्मणे ||
BR-05-06-092-048a	अविदूरेऽथ कृष्णस्य कर्णदुर्योधनावुभौ |
BR-05-06-092-048c	एकासने महात्मानौ निषीदतुरमर्षणौ ||
BR-05-06-092-049a	गान्धारराजः शकुनिर्गान्धारैरभिरक्षितः |
BR-05-06-092-049c	निषसादासने राजा सहपुत्रो विशां पते ||
BR-05-06-092-050a	विदुरो मणिपीठे तु शुक्लस्पर्ध्याजिनोत्तरे |
BR-05-06-092-050c	संस्पृशन्नासनं शौरेर्महामतिरुपाविशत् ||
BR-05-06-092-051a	चिरस्य दृष्ट्वा दाशार्हं राजानः सर्वपार्थिवाः |
BR-05-06-092-051c	अमृतस्येव नातृप्यन्प्रेक्षमाणा जनार्दनम् ||
BR-05-06-092-052a	अतसीपुष्पसङ्काशः पीतवासा जनार्दनः |
BR-05-06-092-052c	व्यभ्राजत सभामध्ये हेम्नीवोपहितो मणिः ||
BR-05-06-092-053a	ततस्तूष्णीं सर्वमासीद्गोविन्दगतमानसम् |
BR-05-06-092-053c	न तत्र कश्चित्किञ्चिद्धि व्याजहार पुमान्क्वचित् ||
