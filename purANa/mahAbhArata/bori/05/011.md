001	शल्य उवाच
001a	ऋषयोऽथाब्रुवन्सर्वे देवाश्च त्रिदशेश्वराः
001c	अयं वै नहुषः श्रीमान्देवराज्येऽभिषिच्यताम्
001e	ते गत्वाथाब्रुवन्सर्वे राजा नो भव पार्थिव
002a	स तानुवाच नहुषो देवानृषिगणांस्तथा
002c	पितृभिः सहितान्राजन्परीप्सन्हितमात्मनः
003a	दुर्बलोऽहं न मे शक्तिर्भवतां परिपालने
003c	बलवाञ्जायते राजा बलं शक्रे हि नित्यदा
004a	तमब्रुवन्पुनः सर्वे देवाः सर्षिपुरोगमाः
004c	अस्माकं तपसा युक्तः पाहि राज्यं त्रिविष्टपे
005a	परस्परभयं घोरमस्माकं हि न संशयः
005c	अभिषिच्यस्व राजेन्द्र भव राजा त्रिविष्टपे
006a	देवदानवयक्षाणामृषीणां रक्षसां तथा
006c	पितृगन्धर्वभूतानां चक्षुर्विषयवर्तिनाम्
006e	तेज आदास्यसे पश्यन्बलवांश्च भविष्यसि
007a	धर्मं पुरस्कृत्य सदा सर्वलोकाधिपो भव
007c	ब्रह्मर्षींश्चापि देवांश्च गोपायस्व त्रिविष्टपे
008a	सुदुर्लभं वरं लब्ध्वा प्राप्य राज्यं त्रिविष्टपे
008c	धर्मात्मा सततं भूत्वा कामात्मा समपद्यत
009a	देवोद्यानेषु सर्वेषु नन्दनोपवनेषु च
009c	कैलासे हिमवत्पृष्ठे मन्दरे श्वेतपर्वते
009e	सह्ये महेन्द्रे मलये समुद्रेषु सरित्सु च
010a	अप्सरोभिः परिवृतो देवकन्यासमावृतः
010c	नहुषो देवराजः सन्क्रीडन्बहुविधं तदा
011a	शृण्वन्दिव्या बहुविधाः कथाः श्रुतिमनोहराः
011c	वादित्राणि च सर्वाणि गीतं च मधुरस्वरम्
012a	विश्वावसुर्नारदश्च गन्धर्वाप्सरसां गणाः
012c	ऋतवः षट्च देवेन्द्रं मूर्तिमन्त उपस्थिताः
012e	मारुतः सुरभिर्वाति मनोज्ञः सुखशीतलः
013a	एवं हि क्रीडतस्तस्य नहुषस्य महात्मनः
013c	सम्प्राप्ता दर्शनं देवी शक्रस्य महिषी प्रिया
014a	स तां संदृश्य दुष्टात्मा प्राह सर्वान्सभासदः
014c	इन्द्रस्य महिषी देवी कस्मान्मां नोपतिष्ठति
015a	अहमिन्द्रोऽस्मि देवानां लोकानां च तथेश्वरः
015c	आगच्छतु शची मह्यं क्षिप्रमद्य निवेशनम्
016a	तच्छ्रुत्वा दुर्मना देवी बृहस्पतिमुवाच ह
016c	रक्ष मां नहुषाद्ब्रह्मंस्तवास्मि शरणं गता
017a	सर्वलक्षणसम्पन्नां ब्रह्मंस्त्वं मां प्रभाषसे
017c	देवराजस्य दयितामत्यन्तसुखभागिनीम्
018a	अवैधव्येन संयुक्तामेकपत्नीं पतिव्रताम्
018c	उक्तवानसि मां पूर्वमृतां तां कुरु वै गिरम्
019a	नोक्तपूर्वं च भगवन्मृषा ते किञ्चिदीश्वर
019c	तस्मादेतद्भवेत्सत्यं त्वयोक्तं द्विजसत्तम
020a	बृहस्पतिरथोवाच इन्द्राणीं भयमोहिताम्
020c	यदुक्तासि मया देवि सत्यं तद्भविता ध्रुवम्
021a	द्रक्ष्यसे देवराजानमिन्द्रं शीघ्रमिहागतम्
021c	न भेतव्यं च नहुषात्सत्यमेतद्ब्रवीमि ते
021e	समानयिष्ये शक्रेण नचिराद्भवतीमहम्
022a	अथ शुश्राव नहुष इन्द्राणीं शरणं गताम्
022c	बृहस्पतेरङ्गिरसश्चुक्रोध स नृपस्तदा
