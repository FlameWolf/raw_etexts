001  	मातोवाच ||
001a	नैव राज्ञा दरः कार्यो जातु कस्याञ्चिदापदि |
001c	अथ चेदपि दीर्णः स्यान्नैव वर्तेत दीर्णवत् ||
002a	दीर्णं हि दृष्ट्वा राजानं सर्वमेवानुदीर्यते |
002c	राष्ट्रं बलममात्याश्च पृथक्कुर्वन्ति ते मतिम् ||
003a	शत्रूनेके प्रपद्यन्ते प्रजहत्यपरे पुनः |
003c	अन्वेके प्रजिहीर्षन्ति ये पुरस्ताद्विमानिताः ||
004a	य एवात्यन्तसुहृदस्त एनं पर्युपासते |
004c	अशक्तयः स्वस्तिकामा बद्धवत्सा इडा इव |
004e 	शोचन्तमनुशोचन्ति प्रतीतानिव बान्धवान् ||
005a	अपि ते पूजिताः पूर्वमपि ते सुहृदो मताः |
005c	ये राष्ट्रमभिमन्यन्ते राज्ञो व्यसनमीयुषः |
005e 	मा दीदरस्त्वं सुहृदो मा त्वां दीर्णं प्रहासिषुः ||
006a	प्रभावं पौरुषं बुद्धिं जिज्ञासन्त्या मया तव |
006c	उल्लपन्त्या समाश्वासं बलवानिव दुर्बलम् ||
007a	यद्येतत्संविजानासि यदि सम्यग्ब्रवीम्यहम् |
007c	कृत्वासौम्यमिवात्मानं जयायोत्तिष्ठ सञ्जय ||
008a	अस्ति नः कोशनिचयो महानविदितस्तव |
008c	तमहं वेद नान्यस्तमुपसंपादयामि ते ||
009a	सन्ति नैकशता भूयः सुहृदस्तव सञ्जय |
009c	सुखदुःखसहा वीर शतार्हा अनिवर्तिनः ||
010a	तादृशा हि सहाया वै पुरुषस्य बुभूषतः |
010c	ईषदुज्जिहतः किञ्चित्सचिवाः शत्रुकर्शनाः ||
011  	पुत्र उवाच ||
011a	कस्य त्वीदृशकं वाक्यं श्रुत्वापि स्वल्पचेतसः |
011c	तमो न व्यपहन्येत सुचित्रार्थपदाक्षरम् ||
012a	उदके धूरियं धार्या सर्तव्यं प्रवणे मया |
012c	यस्य मे भवती नेत्री भविष्यद्भूतदर्शिनी ||
013a	अहं हि वचनं त्वत्तः शुश्रूषुरपरापरम् |
013c	किञ्चित्किञ्चित्प्रतिवदंस्तूष्णीमासं मुहुर्मुहुः ||
014a	अतृप्यन्नमृतस्येव कृच्छ्राल्लब्धस्य बान्धवात् |
014c	उद्यच्छाम्येष शत्रूणां नियमाय जयाय च ||
015  	कुन्त्युवाच ||
015a	सदश्व इव स क्षिप्तः प्रणुन्नो वाक्यसायकैः |
015c	तच्चकार तथा सर्वं यथावदनुशासनम् ||
016a	इदमुद्धर्षणं भीमं तेजोवर्धनमुत्तमम् |
016c	राजानं श्रावयेन्मन्त्री सीदन्तं शत्रुपीडितम् ||
017a	जयो नामेतिहासोऽयं श्रोतव्यो विजिगीषुणा |
017c	महीं विजयते क्षिप्रं श्रुत्वा शत्रूंश्च मर्दति ||
018a	इदं पुंसवनं चैव वीराजननमेव च |
018c	अभीक्ष्णं गर्भिणी श्रुत्वा ध्रुवं वीरं प्रजायते ||
019a	विद्याशूरं तपःशूरं दमशूरं तपस्विनम् |
019c	ब्राह्म्या श्रिया दीप्यमानं साधुवादेन संमतम् ||
020a	अर्चिष्मन्तं बलोपेतं महाभागं महारथम् |
020c	धृष्टवन्तमनाधृष्यं जेतारमपराजितम् ||
021a	नियन्तारमसाधूनां गोप्तारं धर्मचारिणाम् |
021c	तदर्थं क्षत्रिया सूते वीरं सत्यपराक्रमम् ||
