001	वैशम्पायन उवाच
001a	सञ्जयस्य वचः श्रुत्वा प्रज्ञाचक्षुर्नरेश्वरः
001c	ततः सङ्ख्यातुमारेभे तद्वचो गुणदोषतः
002a	प्रसङ्ख्याय च सौक्ष्म्येण गुणदोषान्विचक्षणः
002c	यथावन्मतितत्त्वेन जयकामः सुतान्प्रति
003a	बलाबले विनिश्चित्य याथातथ्येन बुद्धिमान्
003c	शक्तिं सङ्ख्यातुमारेभे तदा वै मनुजाधिपः
004a	देवमानुषयोः शक्त्या तेजसा चैव पाण्डवान्
004c	कुरूञ्शक्त्याल्पतरया दुर्योधनमथाब्रवीत्
005a	दुर्योधनेयं चिन्ता मे शश्वन्नाप्युपशाम्यति
005c	सत्यं ह्येतदहं मन्ये प्रत्यक्षं नानुमानतः
006a	आत्मजेषु परं स्नेहं सर्वभूतानि कुर्वते
006c	प्रियाणि चैषां कुर्वन्ति यथाशक्ति हितानि च
007a	एवमेवोपकर्तॄणां प्रायशो लक्षयामहे
007c	इच्छन्ति बहुलं सन्तः प्रतिकर्तुं महत्प्रियम्
008a	अग्निः साचिव्यकर्ता स्यात्खाण्डवे तत्कृतं स्मरन्
008c	अर्जुनस्यातिभीमेऽस्मिन्कुरुपाण्डुसमागमे
009a	जातगृध्याभिपन्नाश्च पाण्डवानामनेकशः
009c	धर्मादयो भविष्यन्ति समाहूता दिवौकसः
010a	भीष्मद्रोणकृपादीनां भयादशनिसम्मितम्
010c	रिरक्षिषन्तः संरम्भं गमिष्यन्तीति मे मतिः
011a	ते देवसहिताः पार्था न शक्याः प्रतिवीक्षितुम्
011c	मानुषेण नरव्याघ्रा वीर्यवन्तोऽस्त्रपारगाः
012a	दुरासदं यस्य दिव्यं गाण्डीवं धनुरुत्तमम्
012c	वारुणौ चाक्षयौ दिव्यौ शरपूर्णौ महेषुधी
013a	वानरश्च ध्वजो दिव्यो निःसङ्गो धूमवद्गतिः
013c	रथश्च चतुरन्तायां यस्य नास्ति समस्त्विषा
014a	महामेघनिभश्चापि निर्घोषः श्रूयते जनैः
014c	महाशनिसमः शब्दः शात्रवाणां भयङ्करः
015a	यं चातिमानुषं वीर्ये कृत्स्नो लोको व्यवस्यति
015c	देवानामपि जेतारं यं विदुः पार्थिवा रणे
016a	शतानि पञ्च चैवेषूनुद्वपन्निव दृश्यते
016c	निमेषान्तरमात्रेण मुञ्चन्दूरं च पातयन्
017a	यमाह भीष्मो द्रोणश्च कृपो द्रौणिस्तथैव च
017c	मद्रराजस्तथा शल्यो मध्यस्था ये च मानवाः
018a	युद्धायावस्थितं पार्थं पार्थिवैरतिमानुषैः
018c	अशक्यं रथशार्दूलं पराजेतुमरिन्दमम्
019a	क्षिपत्येकेन वेगेन पञ्च बाणशतानि यः
019c	सदृशं बाहुवीर्येण कार्तवीर्यस्य पाण्डवम्
020a	तमर्जुनं महेष्वासं महेन्द्रोपेन्द्ररक्षितम्
020c	निघ्नन्तमिव पश्यामि विमर्देऽस्मिन्महामृधे
021a	इत्येवं चिन्तयन्कृत्स्नमहोरात्राणि भारत
021c	अनिद्रो निःसुखश्चास्मि कुरूणां शमचिन्तया
022a	क्षयोदयोऽयं सुमहान्कुरूणां प्रत्युपस्थितः
022c	अस्य चेत्कलहस्यान्तः शमादन्यो न विद्यते
023a	शमो मे रोचते नित्यं पार्थैस्तात न विग्रहः
023c	कुरुभ्यो हि सदा मन्ये पाण्डवाञ्शक्तिमत्तरान्
