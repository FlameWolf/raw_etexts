001	युधिष्ठिर उवाच
001a	कथमिन्द्रेण राजेन्द्र सभार्येण महात्मना
001c	दुःखं प्राप्तं परं घोरमेतदिच्छामि वेदितुम्
002	शल्य उवाच
002a	शृणु राजन्पुरा वृत्तमितिहासं पुरातनम्
002c	सभार्येण यथा प्राप्तं दुःखमिन्द्रेण भारत
003a	त्वष्टा प्रजापतिर्ह्यासीद्देवश्रेष्ठो महातपाः
003c	स पुत्रं वै त्रिशिरसमिन्द्रद्रोहात्किलासृजत्
004a	ऐन्द्रं स प्रार्थयत्स्थानं विश्वरूपो महाद्युतिः
004c	तैस्त्रिभिर्वदनैर्घोरैः सूर्येन्दुज्वलनोपमैः
005a	वेदानेकेन सोऽधीते सुरामेकेन चापिबत्
005c	एकेन च दिशः सर्वाः पिबन्निव निरीक्षते
006a	स तपस्वी मृदुर्दान्तो धर्मे तपसि चोद्यतः
006c	तपोऽतप्यन्महत्तीव्रं सुदुश्चरमरिन्दम
007a	तस्य दृष्ट्वा तपोवीर्यं सत्त्वं चामिततेजसः
007c	विषादमगमच्छक्र इन्द्रोऽयं मा भवेदिति
008a	कथं सज्जेत भोगेषु न च तप्येन्महत्तपः
008c	विवर्धमानस्त्रिशिराः सर्वं त्रिभुवनं ग्रसेत्
009a	इति सञ्चिन्त्य बहुधा बुद्धिमान्भरतर्षभ
009c	आज्ञापयत्सोऽप्सरसस्त्वष्टृपुत्रप्रलोभने
010a	यथा स सज्जेत्त्रिशिराः कामभोगेषु वै भृशम्
010c	क्षिप्रं कुरुत गच्छध्वं प्रलोभयत माचिरम्
011a	शृङ्गारवेषाः सुश्रोण्यो भावैर्युक्ता मनोहरैः
011c	प्रलोभयत भद्रं वः शमयध्वं भयं मम
012a	अस्वस्थं ह्यात्मनात्मानं लक्षयामि वराङ्गनाः
012c	भयमेतन्महाघोरं क्षिप्रं नाशयताबलाः
013	अप्सरस ऊचुः
013a	तथा यत्नं करिष्यामः शक्र तस्य प्रलोभने
013c	यथा नावाप्स्यसि भयं तस्माद्बलनिषूदन
014a	निर्दहन्निव चक्षुर्भ्यां योऽसावास्ते तपोनिधिः
014c	तं प्रलोभयितुं देव गच्छामः सहिता वयम्
014e	यतिष्यामो वशे कर्तुं व्यपनेतुं च ते भयम्
015	शल्य उवाच
015a	इन्द्रेण तास्त्वनुज्ञाता जग्मुस्त्रिशिरसोऽन्तिकम्
015c	तत्र ता विविधैर्भावैर्लोभयन्त्यो वराङ्गनाः
015e	नृत्यं सन्दर्शयन्त्यश्च तथैवाङ्गेषु सौष्ठवम्
016a	विचेरुः सम्प्रहर्षं च नाभ्यगच्छन्महातपाः
016c	इन्द्रियाणि वशे कृत्वा पूर्णसागरसन्निभः
017a	तास्तु यत्नं परं कृत्वा पुनः शक्रमुपस्थिताः
017c	कृताञ्जलिपुटाः सर्वा देवराजमथाब्रुवन्
018a	न स शक्यः सुदुर्धर्षो धैर्याच्चालयितुं प्रभो
018c	यत्ते कार्यं महाभाग क्रियतां तदनन्तरम्
019a	सम्पूज्याप्सरसः शक्रो विसृज्य च महामतिः
019c	चिन्तयामास तस्यैव वधोपायं महात्मनः
020a	स तूष्णीं चिन्तयन्वीरो देवराजः प्रतापवान्
020c	विनिश्चितमतिर्धीमान्वधे त्रिशिरसोऽभवत्
021a	वज्रमस्य क्षिपाम्यद्य स क्षिप्रं न भविष्यति
021c	शत्रुः प्रवृद्धो नोपेक्ष्यो दुर्बलोऽपि बलीयसा
022a	शास्त्रबुद्ध्या विनिश्चित्य कृत्वा बुद्धिं वधे दृढाम्
022c	अथ वैश्वानरनिभं घोररूपं भयावहम्
022e	मुमोच वज्रं सङ्क्रुद्धः शक्रस्त्रिशिरसं प्रति
023a	स पपात हतस्तेन वज्रेण दृढमाहतः
023c	पर्वतस्येव शिखरं प्रणुन्नं मेदिनीतले
024a	तं तु वज्रहतं दृष्ट्वा शयानमचलोपमम्
024c	न शर्म लेभे देवेन्द्रो दीपितस्तस्य तेजसा
024e	हतोऽपि दीप्ततेजाः स जीवन्निव च दृश्यते
025a	अभितस्तत्र तक्षाणं घटमानं शचीपतिः
025c	अपश्यदब्रवीच्चैनं सत्वरं पाकशासनः
025e	क्षिप्रं छिन्धि शिरांस्यस्य कुरुष्व वचनं मम
026	तक्षोवाच
026a	महास्कन्धो भृशं ह्येष परशुर्न तरिष्यति
026c	कर्तुं चाहं न शक्ष्यामि कर्म सद्भिर्विगर्हितम्
027	इन्द्र उवाच
027a	मा भैस्त्वं क्षिप्रमेतद्वै कुरुष्व वचनं मम
027c	मत्प्रसादाद्धि ते शस्त्रं वज्रकल्पं भविष्यति
028	तक्षोवाच
028a	कं भवन्तमहं विद्यां घोरकर्माणमद्य वै
028c	एतदिच्छाम्यहं श्रोतुं तत्त्वेन कथयस्व मे
029	इन्द्र उवाच
029a	अहमिन्द्रो देवराजस्तक्षन्विदितमस्तु ते
029c	कुरुष्वैतद्यथोक्तं मे तक्षन्मा त्वं विचारय
030	तक्षोवाच
030a	क्रूरेण नापत्रपसे कथं शक्रेह कर्मणा
030c	ऋषिपुत्रमिमं हत्वा ब्रह्महत्याभयं न ते
031	इन्द्र उवाच
031a	पश्चाद्धर्मं चरिष्यामि पावनार्थं सुदुश्चरम्
031c	शत्रुरेष महावीर्यो वज्रेण निहतो मया
032a	अद्यापि चाहमुद्विग्नस्तक्षन्नस्माद्बिभेमि वै
032c	क्षिप्रं छिन्धि शिरांसि त्वं करिष्येऽनुग्रहं तव
033a	शिरः पशोस्ते दास्यन्ति भागं यज्ञेषु मानवाः
033c	एष तेऽनुग्रहस्तक्षन्क्षिप्रं कुरु मम प्रियम्
034	शल्य उवाच
034a	एतच्छ्रुत्वा तु तक्षा स महेन्द्रवचनं तदा
034c	शिरांस्यथ त्रिशिरसः कुठारेणाच्छिनत्तदा
035a	निकृत्तेषु ततस्तेषु निष्क्रामंस्त्रिशिरास्त्वथ
035c	कपिञ्जलास्तित्तिराश्च कलविङ्काश्च सर्वशः
036a	येन वेदानधीते स्म पिबते सोममेव च
036c	तस्माद्वक्त्रान्विनिष्पेतुः क्षिप्रं तस्य कपिञ्जलाः
037a	येन सर्वा दिशो राजन्पिबन्निव निरीक्षते
037c	तस्माद्वक्त्राद्विनिष्पेतुस्तित्तिरास्तस्य पाण्डव
038a	यत्सुरापं तु तस्यासीद्वक्त्रं त्रिशिरसस्तदा
038c	कलविङ्का विनिष्पेतुस्तेनास्य भरतर्षभ
039a	ततस्तेषु निकृत्तेषु विज्वरो मघवानभूत्
039c	जगाम त्रिदिवं हृष्टस्तक्षापि स्वगृहान्ययौ
040a	त्वष्टा प्रजापतिः श्रुत्वा शक्रेणाथ हतं सुतम्
040c	क्रोधसंरक्तनयन इदं वचनमब्रवीत्
041a	तप्यमानं तपो नित्यं क्षान्तं दान्तं जितेन्द्रियम्
041c	अनापराधिनं यस्मात्पुत्रं हिंसितवान्मम
042a	तस्माच्छक्रवधार्थाय वृत्रमुत्पादयाम्यहम्
042c	लोकाः पश्यन्तु मे वीर्यं तपसश्च बलं महत्
042e	स च पश्यतु देवेन्द्रो दुरात्मा पापचेतनः
043a	उपस्पृश्य ततः क्रुद्धस्तपस्वी सुमहायशाः
043c	अग्निं हुत्वा समुत्पाद्य घोरं वृत्रमुवाच ह
043e	इन्द्रशत्रो विवर्धस्व प्रभावात्तपसो मम
044a	सोऽवर्धत दिवं स्तब्ध्वा सूर्यवैश्वानरोपमः
044c	किं करोमीति चोवाच कालसूर्य इवोदितः
044e	शक्रं जहीति चाप्युक्तो जगाम त्रिदिवं ततः
045a	ततो युद्धं समभवद्वृत्रवासवयोस्तदा
045c	सङ्क्रुद्धयोर्महाघोरं प्रसक्तं कुरुसत्तम
046a	ततो जग्राह देवेन्द्रं वृत्रो वीरः शतक्रतुम्
046c	अपावृत्य स जग्रास वृत्रः क्रोधसमन्वितः
047a	ग्रस्ते वृत्रेण शक्रे तु सम्भ्रान्तास्त्रिदशास्तदा
047c	असृजंस्ते महासत्त्वा जृम्भिकां वृत्रनाशिनीम्
048a	विजृम्भमाणस्य ततो वृत्रस्यास्यादपावृतात्
048c	स्वान्यङ्गान्यभिसङ्क्षिप्य निष्क्रान्तो बलसूदनः
048e	ततः प्रभृति लोकेषु जृम्भिका प्राणिसंश्रिता
049a	जहृषुश्च सुराः सर्वे दृष्ट्वा शक्रं विनिःसृतम्
049c	ततः प्रववृते युद्धं वृत्रवासवयोः पुनः
049e	संरब्धयोस्तदा घोरं सुचिरं भरतर्षभ
050a	यदा व्यवर्धत रणे वृत्रो बलसमन्वितः
050c	त्वष्टुस्तपोबलाद्विद्वांस्तदा शक्रो न्यवर्तत
051a	निवृत्ते तु तदा देवा विषादमगमन्परम्
051c	समेत्य शक्रेण च ते त्वष्टुस्तेजोविमोहिताः
051e	अमन्त्रयन्त ते सर्वे मुनिभिः सह भारत
052a	किं कार्यमिति ते राजन्विचिन्त्य भयमोहिताः
052c	जग्मुः सर्वे महात्मानं मनोभिर्विष्णुमव्ययम्
052e	उपविष्टा मन्दराग्रे सर्वे वृत्रवधेप्सवः
