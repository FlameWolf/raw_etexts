001  	अकृतव्रण उवाच ||
001a	दुःखद्वयमिदं भद्रे कतरस्य चिकीर्षसि |
001c	प्रतिकर्तव्यमबले तत्त्वं वत्से ब्रवीहि मे ||
002a	यदि सौभपतिर्भद्रे नियोक्तव्यो मते तव |
002c	नियोक्ष्यति महात्मा तं रामस्त्वद्धितकाम्यया ||
003a	अथापगेयं भीष्मं तं रामेणेच्छसि धीमता |
003c	रणे विनिर्जितं द्रष्टुं कुर्यात्तदपि भार्गवः ||
004a	सृञ्जयस्य वचः श्रुत्वा तव चैव शुचिस्मिते |
004c	यदत्रानन्तरं कार्यं तदद्यैव विचिन्त्यताम् ||
005  	अम्बोवाच ||
005a	अपनीतास्मि भीष्मेण भगवन्नविजानता |
005c	न हि जानाति मे भीष्मो ब्रह्मञ्शाल्वगतं मनः ||
006a	एतद्विचार्य मनसा भवानेव विनिश्चयम् |
006c	विचिनोतु यथान्यायं विधानं क्रियतां तथा ||
007a	भीष्मे वा कुरुशार्दूले शाल्वराजेऽथ वा पुनः |
007c	उभयोरेव वा ब्रह्मन्यद्युक्तं तत्समाचर ||
008a	निवेदितं मया ह्येतद्दुःखमूलं यथातथम् |
008c	विधानं तत्र भगवन्कर्तुमर्हसि युक्तितः ||
009  	अकृतव्रण उवाच ||
009a	उपपन्नमिदं भद्रे यदेवं वरवर्णिनि |
009c	धर्मं प्रति वचो ब्रूयाः शृणु चेदं वचो मम ||
010a	यदि त्वामापगेयो वै न नयेद्गजसाह्वयम् |
010c	शाल्वस्त्वां शिरसा भीरु गृह्णीयाद्रामचोदितः ||
011a	तेन त्वं निर्जिता भद्रे यस्मान्नीतासि भामिनि |
011c	संशयः शाल्वराजस्य तेन त्वयि सुमध्यमे ||
012a	भीष्मः पुरुषमानी च जितकाशी तथैव च |
012c	तस्मात्प्रतिक्रिया युक्ता भीष्मे कारयितुं त्वया ||
013  	अम्बोवाच ||
013a	ममाप्येष महान्ब्रह्मन्हृदि कामोऽभिवर्तते |
013c	घातयेयं यदि रणे भीष्ममित्येव नित्यदा ||
014a	भीष्मं वा शाल्वराजं वा यं वा दोषेण गच्छसि |
014c	प्रशाधि तं महाबाहो यत्कृतेऽहं सुदुःखिता ||
015  	भीष्म उवाच ||
015a	एवं कथयतामेव तेषां स दिवसो गतः |
015c	रात्रिश्च भरतश्रेष्ठ सुखशीतोष्णमारुता ||
016a	ततो रामः प्रादुरासीत्प्रज्वलन्निव तेजसा |
016c	शिष्यैः परिवृतो राजञ्जटाचीरधरो मुनिः ||
017a	धनुष्पाणिरदीनात्मा खड्गं बिभ्रत्परश्वधी |
017c	विरजा राजशार्दूल सोऽभ्ययात्सृञ्जयं नृपम् ||
018a	ततस्तं तापसा दृष्ट्वा स च राजा महातपाः |
018c	तस्थुः प्राञ्जलयः सर्वे सा च कन्या तपस्विनी ||
019a	पूजयामासुरव्यग्रा मधुपर्केण भार्गवम् |
019c	अर्चितश्च यथायोगं निषसाद सहैव तैः ||
020a	ततः पूर्वव्यतीतानि कथयेते स्म तावुभौ |
020c	सृञ्जयश्च स राजर्षिर्जामदग्न्यश्च भारत ||
021a	ततः कथान्ते राजर्षिर्भृगुश्रेष्ठं महाबलम् |
021c	उवाच मधुरं काले रामं वचनमर्थवत् ||
022a	रामेयं मम दौहित्री काशिराजसुता प्रभो |
022c	अस्याः शृणु यथातत्त्वं कार्यं कार्यविशारद ||
023a	परमं कथ्यतां चेति तां रामः प्रत्यभाषत |
023c	ततः साभ्यगमद्रामं ज्वलन्तमिव पावकम् ||
024a	सा चाभिवाद्य चरणौ रामस्य शिरसा शुभा |
024c	स्पृष्ट्वा पद्मदलाभाभ्यां पाणिभ्यामग्रतः स्थिता ||
025a	रुरोद सा शोकवती बाष्पव्याकुललोचना |
025c	प्रपेदे शरणं चैव शरण्यं भृगुनन्दनम् ||
026 	राम उवाच ||
026a	यथासि सृञ्जयस्यास्य तथा मम नृपात्मजे |
026c	ब्रूहि यत्ते मनोदुःखं करिष्ये वचनं तव ||
027  	अम्बोवाच ||
027a	भगवञ्शरणं त्वाद्य प्रपन्नास्मि महाव्रत |
027c	शोकपङ्कार्णवाद्घोरादुद्धरस्व च मां विभो ||
028  	भीष्म उवाच ||
028a	तस्याश्च दृष्ट्वा रूपं च वयश्चाभिनवं पुनः |
028c	सौकुमार्यं परं चैव रामश्चिन्तापरोऽभवत् ||
029a	किमियं वक्ष्यतीत्येवं विमृशन्भृगुसत्तमः |
029c	इति दध्यौ चिरं रामः कृपयाभिपरिप्लुतः ||
030a	कथ्यतामिति सा भूयो रामेणोक्ता शुचिस्मिता |
030c	सर्वमेव यथातत्त्वं कथयामास भार्गवे ||
031a	तच्छ्रुत्वा जामदग्न्यस्तु राजपुत्र्या वचस्तदा |
031c	उवाच तां वरारोहां निश्चित्यार्थविनिश्चयम् ||
032a	प्रेषयिष्यामि भीष्माय कुरुश्रेष्ठाय भामिनि |
032c	करिष्यति वचो धर्म्यं श्रुत्वा मे स नराधिपः ||
033a	न चेत्करिष्यति वचो मयोक्तं जाह्नवीसुतः |
033c	धक्ष्याम्येनं रणे भद्रे सामात्यं शस्त्रतेजसा ||
034a	अथ वा ते मतिस्तत्र राजपुत्रि निवर्तते |
034c	तावच्छाल्वपतिं वीरं योजयाम्यत्र कर्मणि ||
035  	अम्बोवाच ||
035a	विसर्जितास्मि भीष्मेण श्रुत्वैव भृगुनन्दन |
035c	शाल्वराजगतं चेतो मम पूर्वं मनीषितम् ||
036a	सौभराजमुपेत्याहमब्रुवं दुर्वचं वचः |
036c	न च मां प्रत्यगृह्णात्स चारित्रपरिशङ्कितः ||
037a	एतत्सर्वं विनिश्चित्य स्वबुद्ध्या भृगुनन्दन |
037c	यदत्रौपयिकं कार्यं तच्चिन्तयितुमर्हसि ||
038a	ममात्र व्यसनस्यास्य भीष्मो मूलं महाव्रतः |
038c	येनाहं वशमानीता समुत्क्षिप्य बलात्तदा ||
039a	भीष्मं जहि महाबाहो यत्कृते दुःखमीदृशम् |
039c	प्राप्ताहं भृगुशार्दूल चराम्यप्रियमुत्तमम् ||
040a	स हि लुब्धश्च मानी च जितकाशी च भार्गव |
040c	तस्मात्प्रतिक्रिया कर्तुं युक्ता तस्मै त्वयानघ ||
041a	एष मे ह्रियमाणाया भारतेन तदा विभो |
041c	अभवद्धृदि सङ्कल्पो घातयेयं महाव्रतम् ||
042a	तस्मात्कामं ममाद्येमं राम संवर्तयानघ |
042c	जहि भीष्मं महाबाहो यथा वृत्रं पुरंदरः ||
