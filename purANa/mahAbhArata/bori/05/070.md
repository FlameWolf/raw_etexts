001	वैशम्पायन उवाच
001a	सञ्जये प्रतियाते तु धर्मराजो युधिष्ठिरः
001c	अभ्यभाषत दाशार्हमृषभं सर्वसात्वताम्
002a	अयं स कालः सम्प्राप्तो मित्राणां मे जनार्दन
002c	न च त्वदन्यं पश्यामि यो न आपत्सु तारयेत्
003a	त्वां हि माधव संश्रित्य निर्भया मोहदर्पितम्
003c	धार्तराष्ट्रं सहामात्यं स्वमंशमनुयुञ्ज्महे
004a	यथा हि सर्वास्वापत्सु पासि वृष्णीनरिन्दम
004c	तथा ते पाण्डवा रक्ष्याः पाह्यस्मान्महतो भयात्
005	भगवानुवाच
005a	अयमस्मि महाबाहो ब्रूहि यत्ते विवक्षितम्
005c	करिष्यामि हि तत्सर्वं यत्त्वं वक्ष्यसि भारत
006	युधिष्ठिर उवाच
006a	श्रुतं ते धृतराष्ट्रस्य सपुत्रस्य चिकीर्षितम्
006c	एतद्धि सकलं कृष्ण सञ्जयो मां यदब्रवीत्
007a	तन्मतं धृतराष्ट्रस्य सोऽस्यात्मा विवृतान्तरः
007c	यथोक्तं दूत आचष्टे वध्यः स्यादन्यथा ब्रुवन्
008a	अप्रदानेन राज्यस्य शान्तिमस्मासु मार्गति
008c	लुब्धः पापेन मनसा चरन्नसममात्मनः
009a	यत्तद्द्वादश वर्षाणि वने निर्व्युषिता वयम्
009c	छद्मना शरदं चैकां धृतराष्ट्रस्य शासनात्
010a	स्थाता नः समये तस्मिन्धृतराष्ट्र इति प्रभो
010c	नाहास्म समयं कृष्ण तद्धि नो ब्राह्मणा विदुः
011a	वृद्धो राजा धृतराष्ट्रः स्वधर्मं नानुपश्यति
011c	पश्यन्वा पुत्रगृद्धित्वान्मन्दस्यान्वेति शासनम्
012a	सुयोधनमते तिष्ठन्राजास्मासु जनार्दन
012c	मिथ्या चरति लुब्धः संश्चरन्प्रियमिवात्मनः
013a	इतो दुःखतरं किं नु यत्राहं मातरं ततः
013c	संविधातुं न शक्नोमि मित्राणां वा जनार्दन
014a	काशिभिश्चेदिपाञ्चालैर्मत्स्यैश्च मधुसूदन
014c	भवता चैव नाथेन पञ्च ग्रामा वृता मया
015a	कुशस्थलं वृकस्थलमासन्दी वारणावतम्
015c	अवसानं च गोविन्द किञ्चिदेवात्र पञ्चमम्
016a	पञ्च नस्तात दीयन्तां ग्रामा वा नगराणि वा
016c	वसेम सहिता येषु मा च नो भरता नशन्
017a	न च तानपि दुष्टात्मा धार्तराष्ट्रोऽनुमन्यते
017c	स्वाम्यमात्मनि मत्वासावतो दुःखतरं नु किम्
018a	कुले जातस्य वृद्धस्य परवित्तेषु गृध्यतः
018c	लोभः प्रज्ञानमाहन्ति प्रज्ञा हन्ति हता ह्रियम्
019a	ह्रीर्हता बाधते धर्मं धर्मो हन्ति हतः श्रियम्
019c	श्रीर्हता पुरुषं हन्ति पुरुषस्यास्वता वधः
020a	अस्वतो हि निवर्तन्ते ज्ञातयः सुहृदर्त्विजः
020c	अपुष्पादफलाद्वृक्षाद्यथा तात पतत्रिणः
021a	एतच्च मरणं तात यदस्मात्पतितादिव
021c	ज्ञातयो विनिवर्तन्ते प्रेतसत्त्वादिवासवः
022a	नातः पापीयसीं काञ्चिदवस्थां शम्बरोऽब्रवीत्
022c	यत्र नैवाद्य न प्रातर्भोजनं प्रतिदृश्यते
023a	धनमाहुः परं धर्मं धने सर्वं प्रतिष्ठितम्
023c	जीवन्ति धनिनो लोके मृता ये त्वधना नराः
024a	ये धनादपकर्षन्ति नरं स्वबलमाश्रिताः
024c	ते धर्ममर्थं कामं च प्रमथ्नन्ति नरं च तम्
025a	एतामवस्थां प्राप्यैके मरणं वव्रिरे जनाः
025c	ग्रामायैके वनायैके नाशायैके प्रवव्रजुः
026a	उन्मादमेके पुष्यन्ति यान्त्यन्ये द्विषतां वशम्
026c	दास्यमेके निगच्छन्ति परेषामर्थहेतुना
027a	आपदेवास्य मरणात्पुरुषस्य गरीयसी
027c	श्रियो विनाशस्तद्ध्यस्य निमित्तं धर्मकामयोः
028a	यदस्य धर्म्यं मरणं शाश्वतं लोकवर्त्म तत्
028c	समन्तात्सर्वभूतानां न तदत्येति कश्चन
029a	न तथा बाध्यते कृष्ण प्रकृत्या निर्धनो जनः
029c	यथा भद्रां श्रियं प्राप्य तया हीनः सुखैधितः
030a	स तदात्मापराधेन सम्प्राप्तो व्यसनं महत्
030c	सेन्द्रान्गर्हयते देवान्नात्मानं च कथञ्चन
031a	न चास्मिन्सर्वशास्त्राणि प्रतरन्ति निगर्हणाम्
031c	सोऽभिक्रुध्यति भृत्यानां सुहृदश्चाभ्यसूयति
032a	तं तदा मन्युरेवैति स भूयः सम्प्रमुह्यति
032c	स मोहवशमापन्नः क्रूरं कर्म निषेवते
033a	पापकर्मात्ययायैव सङ्करं तेन पुष्यति
033c	सङ्करो नरकायैव सा काष्ठा पापकर्मणाम्
034a	न चेत्प्रबुध्यते कृष्ण नरकायैव गच्छति
034c	तस्य प्रबोधः प्रज्ञैव प्रज्ञाचक्षुर्न रिष्यति
035a	प्रज्ञालाभे हि पुरुषः शास्त्राण्येवान्ववेक्षते
035c	शास्त्रनित्यः पुनर्धर्मं तस्य ह्रीरङ्गमुत्तमम्
036a	ह्रीमान्हि पापं प्रद्वेष्टि तस्य श्रीरभिवर्धते
036c	श्रीमान्स यावद्भवति तावद्भवति पूरुषः
037a	धर्मनित्यः प्रशान्तात्मा कार्ययोगवहः सदा
037c	नाधर्मे कुरुते बुद्धिं न च पापेषु वर्तते
038a	अह्रीको वा विमूढो वा नैव स्त्री न पुनः पुमान्
038c	नास्याधिकारो धर्मेऽस्ति यथा शूद्रस्तथैव सः
039a	ह्रीमानवति देवांश्च पितॄनात्मानमेव च
039c	तेनामृतत्वं व्रजति सा काष्ठा पुण्यकर्मणाम्
040a	तदिदं मयि ते दृष्टं प्रत्यक्षं मधुसूदन
040c	यथा राज्यात्परिभ्रष्टो वसामि वसतीरिमाः
041a	ते वयं न श्रियं हातुमलं न्यायेन केनचित्
041c	अत्र नो यतमानानां वधश्चेदपि साधु तत्
042a	तत्र नः प्रथमः कल्पो यद्वयं ते च माधव
042c	प्रशान्ताः समभूताश्च श्रियं तामश्नुवीमहि
043a	तत्रैषा परमा काष्ठा रौद्रकर्मक्षयोदया
043c	यद्वयं कौरवान्हत्वा तानि राष्ट्राण्यशीमहि
044a	ये पुनः स्युरसम्बद्धा अनार्याः कृष्ण शत्रवः
044c	तेषामप्यवधः कार्यः किं पुनर्ये स्युरीदृशाः
045a	ज्ञातयश्च हि भूयिष्ठाः सहाया गुरवश्च नः
045c	तेषां वधोऽतिपापीयान्किं नु युद्धेऽस्ति शोभनम्
046a	पापः क्षत्रियधर्मोऽयं वयं च क्षत्रबान्धवाः
046c	स नः स्वधर्मोऽधर्मो वा वृत्तिरन्या विगर्हिता
047a	शूद्रः करोति शुश्रूषां वैश्या विपणिजीविनः
047c	वयं वधेन जीवामः कपालं ब्राह्मणैर्वृतम्
048a	क्षत्रियः क्षत्रियं हन्ति मत्स्यो मत्स्येन जीवति
048c	श्वा श्वानं हन्ति दाशार्ह पश्य धर्मो यथागतः
049a	युद्धे कृष्ण कलिर्नित्यं प्राणाः सीदन्ति संयुगे
049c	बलं तु नीतिमात्राय हठे जयपराजयौ
050a	नात्मच्छन्देन भूतानां जीवितं मरणं तथा
050c	नाप्यकाले सुखं प्राप्यं दुःखं वापि यदूत्तम
051a	एको ह्यपि बहून्हन्ति घ्नन्त्येकं बहवोऽप्युत
051c	शूरं कापुरुषो हन्ति अयशस्वी यशस्विनम्
052a	जयश्चैवोभयोर्दृष्ट उभयोश्च पराजयः
052c	तथैवापचयो दृष्टो व्यपयाने क्षयव्ययौ
053a	सर्वथा वृजिनं युद्धं को घ्नन्न प्रतिहन्यते
053c	हतस्य च हृषीकेश समौ जयपराजयौ
054a	पराजयश्च मरणान्मन्ये नैव विशिष्यते
054c	यस्य स्याद्विजयः कृष्ण तस्याप्यपचयो ध्रुवम्
055a	अन्ततो दयितं घ्नन्ति केचिदप्यपरे जनाः
055c	तस्याङ्ग बलहीनस्य पुत्रान्भ्रातॄनपश्यतः
055e	निर्वेदो जीविते कृष्ण सर्वतश्चोपजायते
056a	ये ह्येव वीरा ह्रीमन्त आर्याः करुणवेदिनः
056c	त एव युद्धे हन्यन्ते यवीयान्मुच्यते जनः
057a	हत्वाप्यनुशयो नित्यं परानपि जनार्दन
057c	अनुबन्धश्च पापोऽत्र शेषश्चाप्यवशिष्यते
058a	शेषो हि बलमासाद्य न शेषमवशेषयेत्
058c	सर्वोच्छेदे च यतते वैरस्यान्तविधित्सया
059a	जयो वैरं प्रसृजति दुःखमास्ते पराजितः
059c	सुखं प्रशान्तः स्वपिति हित्वा जयपराजयौ
060a	जातवैरश्च पुरुषो दुःखं स्वपिति नित्यदा
060c	अनिर्वृतेन मनसा ससर्प इव वेश्मनि
061a	उत्सादयति यः सर्वं यशसा स वियुज्यते
061c	अकीर्तिं सर्वभूतेषु शाश्वतीं स नियच्छति
062a	न हि वैराणि शाम्यन्ति दीर्घकालकृतान्यपि
062c	आख्यातारश्च विद्यन्ते पुमांश्चोत्पद्यते कुले
063a	न चापि वैरं वैरेण केशव व्युपशाम्यति
063c	हविषाग्निर्यथा कृष्ण भूय एवाभिवर्धते
064a	अतोऽन्यथा नास्ति शान्तिर्नित्यमन्तरमन्ततः
064c	अन्तरं लिप्समानानामयं दोषो निरन्तरः
065a	पौरुषेयो हि बलवानाधिर्हृदयबाधनः
065c	तस्य त्यागेन वा शान्तिर्निवृत्त्या मनसोऽपि वा
066a	अथ वा मूलघातेन द्विषतां मधुसूदन
066c	फलनिर्वृत्तिरिद्धा स्यात्तन्नृशंसतरं भवेत्
067a	या तु त्यागेन शान्तिः स्यात्तदृते वध एव सः
067c	संशयाच्च समुच्छेदाद्द्विषतामात्मनस्तथा
068a	न च त्यक्तुं तदिच्छामो न चेच्छामः कुलक्षयम्
068c	अत्र या प्रणिपातेन शान्तिः सैव गरीयसी
069a	सर्वथा यतमानानामयुद्धमभिकाङ्क्षताम्
069c	सान्त्वे प्रतिहते युद्धं प्रसिद्धमपराक्रमम्
070a	प्रतिघातेन सान्त्वस्य दारुणं सम्प्रवर्तते
070c	तच्छुनामिव गोपादे पण्डितैरुपलक्षितम्
071a	लाङ्गूलचालनं क्ष्वेडः प्रतिरावो विवर्तनम्
071c	दन्तदर्शनमारावस्ततो युद्धं प्रवर्तते
072a	तत्र यो बलवान्कृष्ण जित्वा सोऽत्ति तदामिषम्
072c	एवमेव मनुष्येषु विशेषो नास्ति कश्चन
073a	सर्वथा त्वेतदुचितं दुर्बलेषु बलीयसाम्
073c	अनादरो विरोधश्च प्रणिपाती हि दुर्बलः
074a	पिता राजा च वृद्धश्च सर्वथा मानमर्हति
074c	तस्मान्मान्यश्च पूज्यश्च धृतराष्ट्रो जनार्दन
075a	पुत्रस्नेहस्तु बलवान्धृतराष्ट्रस्य माधव
075c	स पुत्रवशमापन्नः प्रणिपातं प्रहास्यति
076a	तत्र किं मन्यसे कृष्ण प्राप्तकालमनन्तरम्
076c	कथमर्थाच्च धर्माच्च न हीयेमहि माधव
077a	ईदृशे ह्यर्थकृच्छ्रेऽस्मिन्कमन्यं मधुसूदन
077c	उपसम्प्रष्टुमर्हामि त्वामृते पुरुषोत्तम
078a	प्रियश्च प्रियकामश्च गतिज्ञः सर्वकर्मणाम्
078c	को हि कृष्णास्ति नस्त्वादृक्सर्वनिश्चयवित्सुहृत्
079	वैशम्पायन उवाच
079a	एवमुक्तः प्रत्युवाच धर्मराजं जनार्दनः
079c	उभयोरेव वामर्थे यास्यामि कुरुसंसदम्
080a	शमं तत्र लभेयं चेद्युष्मदर्थमहापयन्
080c	पुण्यं मे सुमहद्राजंश्चरितं स्यान्महाफलम्
081a	मोचयेयं मृत्युपाशात्संरब्धान्कुरुसृञ्जयान्
081c	पाण्डवान्धार्तराष्ट्रांश्च सर्वां च पृथिवीमिमाम्
082	युधिष्ठिर उवाच
082a	न ममैतन्मतं कृष्ण यत्त्वं यायाः कुरून्प्रति
082c	सुयोधनः सूक्तमपि न करिष्यति ते वचः
083a	समेतं पार्थिवं क्षत्रं सुयोधनवशानुगम्
083c	तेषां मध्यावतरणं तव कृष्ण न रोचये
084a	न हि नः प्रीणयेद्द्रव्यं न देवत्वं कुतः सुखम्
084c	न च सर्वामरैश्वर्यं तव रोधेन माधव
085	भगवानुवाच
085a	जानाम्येतां महाराज धार्तराष्ट्रस्य पापताम्
085c	अवाच्यास्तु भविष्यामः सर्वलोके महीक्षिताम्
086a	न चापि मम पर्याप्ताः सहिताः सर्वपार्थिवाः
086c	क्रुद्धस्य प्रमुखे स्थातुं सिंहस्येवेतरे मृगाः
087a	अथ चेत्ते प्रवर्तेरन्मयि किञ्चिदसाम्प्रतम्
087c	निर्दहेयं कुरून्सर्वानिति मे धीयते मतिः
088a	न जातु गमनं तत्र भवेत्पार्थ निरर्थकम्
088c	अर्थप्राप्तिः कदाचित्स्यादन्ततो वाप्यवाच्यता
089	युधिष्ठिर उवाच
089a	यत्तुभ्यं रोचते कृष्ण स्वस्ति प्राप्नुहि कौरवान्
089c	कृतार्थं स्वस्तिमन्तं त्वां द्रक्ष्यामि पुनरागतम्
090a	विष्वक्सेन कुरून्गत्वा भारताञ्शमयेः प्रभो
090c	यथा सर्वे सुमनसः सह स्यामः सुचेतसः
091a	भ्राता चासि सखा चासि बीभत्सोर्मम च प्रियः
091c	सौहृदेनाविशङ्क्योऽसि स्वस्ति प्राप्नुहि भूतये
092a	अस्मान्वेत्थ परान्वेत्थ वेत्थार्थं वेत्थ भाषितम्
092c	यद्यदस्मद्धितं कृष्ण तत्तद्वाच्यः सुयोधनः
093a	यद्यद्धर्मेण संयुक्तमुपपद्येद्धितं वचः
093c	तत्तत्केशव भाषेथाः सान्त्वं वा यदि वेतरत्
