001  	कण्व उवाच ||
001a	गरुडस्तत्तु शुश्राव यथावृत्तं महाबलः |
001c	आयुःप्रदानं शक्रेण कृतं नागस्य भारत ||
002a	पक्षवातेन महता रुद्ध्वा त्रिभुवनं खगः |
002c	सुपर्णः परमक्रुद्धो वासवं समुपाद्रवत् ||
003  	गरुड उवाच ||
003a	भगवन्किमवज्ञानात्क्षुधां प्रति भये मम |
003c	कामकारवरं दत्त्वा पुनश्चलितवानसि ||
004a	निसर्गात्सर्वभूतानां सर्वभूतेश्वरेण मे |
004c	आहारो विहितो धात्रा किमर्थं वार्यते त्वया ||
005a	वृतश्चैष महानागः स्थापितः समयश्च मे |
005c	अनेन च मया देव भर्तव्यः प्रसवो महान् ||
006a	एतस्मिंस्त्वन्यथाभूते नान्यं हिंसितुमुत्सहे |
006c	क्रीडसे कामकारेण देवराज यथेच्छकम् ||
007a	सोऽहं प्राणान्विमोक्ष्यामि तथा परिजनो मम |
007c	ये च भृत्या मम गृहे प्रीतिमान्भव वासव ||
008a	एतच्चैवाहमर्हामि भूयश्च बलवृत्रहन् |
008c	त्रैलोक्यस्येश्वरो योऽहं परभृत्यत्वमागतः ||
009a	त्वयि तिष्ठति देवेश न विष्णुः कारणं मम |
009c	त्रैलोक्यराज राज्यं हि त्वयि वासव शाश्वतम् ||
010a	ममापि दक्षस्य सुता जननी कश्यपः पिता |
010c	अहमप्युत्सहे लोकान्समस्तान्वोढुमञ्जसा ||
011a	असह्यं सर्वभूतानां ममापि विपुलं बलम् |
011c	मयापि सुमहत्कर्म कृतं दैतेयविग्रहे ||
012a	श्रुतश्रीः श्रुतसेनश्च विवस्वान्रोचनामुखः |
012c	प्रसभः कालकाक्षश्च मयापि दितिजा हताः ||
013a	यत्तु ध्वजस्थानगतो यत्नात्परिचराम्यहम् |
013c	वहामि चैवानुजं ते तेन मामवमन्यसे ||
014a	कोऽन्यो भारसहो ह्यस्ति कोऽन्योऽस्ति बलवत्तरः |
014c	मया योऽहं विशिष्टः सन्वहामीमं सबान्धवम् ||
015a	अवज्ञाय तु यत्तेऽहं भोजनाद्व्यपरोपितः |
015c	तेन मे गौरवं नष्टं त्वत्तश्चास्माच्च वासव ||
016a	अदित्यां य इमे जाता बलविक्रमशालिनः |
016c	त्वमेषां किल सर्वेषां विशेषाद्बलवत्तरः ||
017a	सोऽहं पक्षैकदेशेन वहामि त्वां गतक्लमः |
017c	विमृश त्वं शनैस्तात को न्वत्र बलवानिति ||
018  	कण्व उवाच ||
018a	तस्य तद्वचनं श्रुत्वा खगस्योदर्कदारुणम् |
018c	अक्षोभ्यं क्षोभयंस्तार्क्ष्यमुवाच रथचक्रभृत् ||
019a	गरुत्मन्मन्यसेऽऽत्मानं बलवन्तं सुदुर्बलम् |
019c	अलमस्मत्समक्षं ते स्तोतुमात्मानमण्डज ||
020a	त्रैलोक्यमपि मे कृत्स्नमशक्तं देहधारणे |
020c	अहमेवात्मनात्मानं वहामि त्वां च धारये ||
021a	इमं तावन्ममैकं त्वं बाहुं सव्येतरं वह |
021c	यद्येनं धारयस्येकं सफलं ते विकत्थितम् ||
022a	ततः स भगवांस्तस्य स्कन्धे बाहुं समासजत् |
022c	निपपात स भारार्तो विह्वलो नष्टचेतनः ||
023a	यावान्हि भारः कृत्स्नायाः पृथिव्याः पर्वतैः सह |
023c	एकस्या देहशाखायास्तावद्भारममन्यत ||
024a	न त्वेनं पीडयामास बलेन बलवत्तरः |
024c	ततो हि जीवितं तस्य न व्यनीनशदच्युतः ||
025a	विपक्षः स्रस्तकायश्च विचेता विह्वलः खगः |
025c	मुमोच पत्राणि तदा गुरुभारप्रपीडितः ||
026a	स विष्णुं शिरसा पक्षी प्रणम्य विनतासुतः |
026c	विचेता विह्वलो दीनः किञ्चिद्वचनमब्रवीत् ||
027a	भगवँल्लोकसारस्य सदृशेन वपुष्मता |
027c	भुजेन स्वैरमुक्तेन निष्पिष्टोऽस्मि महीतले ||
028a	क्षन्तुमर्हसि मे देव विह्वलस्याल्पचेतसः ||
028c	बलदाहविदग्धस्य पक्षिणो ध्वजवासिनः ||
029a	न विज्ञातं बलं देव मया ते परमं विभो |
029c	तेन मन्याम्यहं वीर्यमात्मनोऽसदृशं परैः ||
030a	ततश्चक्रे स भगवान्प्रसादं वै गरुत्मतः |
030c	मैवं भूय इति स्नेहात्तदा चैनमुवाच ह ||
031a	तथा त्वमपि गान्धारे यावत्पाण्डुसुतान्रणे |
031c	नासादयसि तान्वीरांस्तावज्जीवसि पुत्रक ||
032a	भीमः प्रहरतां श्रेष्ठो वायुपुत्रो महाबलः |
032c	धनञ्जयश्चेन्द्रसुतो न हन्यातां तु कं रणे ||
033a	विष्णुर्वायुश्च शक्रश्च धर्मस्तौ चाश्विनावुभौ |
033c	एते देवास्त्वया केन हेतुना शक्यमीक्षितुम् ||
034a	तदलं ते विरोधेन शमं गच्छ नृपात्मज |
034c	वासुदेवेन तीर्थेन कुलं रक्षितुमर्हसि ||
035a	प्रत्यक्षो ह्यस्य सर्वस्य नारदोऽयं महातपाः |
035c	माहात्म्यं यत्तदा विष्णोर्योऽयं चक्रगदाधरः ||
036  	वैशम्पायन उवाच ||
036a	दुर्योधनस्तु तच्छ्रुत्वा निःश्वसन्भृकुटीमुखः |
036c	राधेयमभिसंप्रेक्ष्य जहास स्वनवत्तदा ||
037a	कदर्थीकृत्य तद्वाक्यमृषेः कण्वस्य दुर्मतिः |
037c	ऊरुं गजकराकारं ताडयन्निदमब्रवीत् ||
038a	यथैवेश्वरसृष्टोऽस्मि यद्भावि या च मे गतिः |
038c	तथा महर्षे वर्तामि किं प्रलापः करिष्यति ||
