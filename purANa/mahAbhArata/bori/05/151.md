001  	वैशम्पायन उवाच ||
001a	वासुदेवस्य तद्वाक्यमनुस्मृत्य युधिष्ठिरः |
001c	पुनः पप्रच्छ वार्ष्णेयं कथं मन्दोऽब्रवीदिदम् ||
002a	अस्मिन्नभ्यागते काले किं च नः क्षममच्युत |
002c	कथं च वर्तमाना वै स्वधर्मान्न च्यवेमहि ||
003a	दुर्योधनस्य कर्णस्य शकुनेः सौबलस्य च |
003c	वासुदेव मतज्ञोऽसि मम सभ्रातृकस्य च ||
004a	विदुरस्यापि ते वाक्यं श्रुतं भीष्मस्य चोभयोः |
004c	कुन्त्याश्च विपुलप्रज्ञ प्रज्ञा कार्त्स्न्येन ते श्रुता ||
005a	सर्वमेतदतिक्रम्य विचार्य च पुनः पुनः |
005c	यन्नः क्षमं महाबाहो तद्ब्रवीह्यविचारयन् ||
006a	श्रुत्वैतद्धर्मराजस्य धर्मार्थसहितं वचः |
006c	मेघदुन्दुभिनिर्घोषः कृष्णो वचनमब्रवीत् ||
007a	उक्तवानस्मि यद्वाक्यं धर्मार्थसहितं हितम् |
007c	न तु तन्निकृतिप्रज्ञे कौरव्ये प्रतितिष्ठति ||
008a	न च भीष्मस्य दुर्मेधाः शृणोति विदुरस्य वा |
008c	मम वा भाषितं किञ्चित्सर्वमेवातिवर्तते ||
009a	न स कामयते धर्मं न स कामयते यशः |
009c	जितं स मन्यते सर्वं दुरात्मा कर्णमाश्रितः ||
010a	बन्धमाज्ञापयामास मम चापि सुयोधनः |
010c	न च तं लब्धवान्कामं दुरात्मा शासनातिगः ||
011a	न च भीष्मो न च द्रोणो युक्तं तत्राहतुर्वचः |
011c	सर्वे तमनुवर्तन्ते ॠते विदुरमच्युत ||
012a	शकुनिः सौबलश्चैव कर्णदुःशासनावपि |
012c	त्वय्ययुक्तान्यभाषन्त मूढा मूढममर्षणम् ||
013a	किं च तेन मयोक्तेन यान्यभाषन्त कौरवाः |
013c	सङ्क्षेपेण दुरात्मासौ न युक्तं त्वयि वर्तते ||
014a	न पार्थिवेषु सर्वेषु य इमे तव सैनिकाः |
014c	यत्पापं यन्न कल्याणं सर्वं तस्मिन्प्रतिष्ठितम् ||
015a	न चापि वयमत्यर्थं परित्यागेन कर्हिचित् |
015c	कौरवैः शममिच्छामस्तत्र युद्धमनन्तरम् ||
016a	तच्छ्रुत्वा पार्थिवाः सर्वे वासुदेवस्य भाषितम् |
016c	अब्रुवन्तो मुखं राज्ञः समुदैक्षन्त भारत ||
017a	युधिष्ठिरस्त्वभिप्रायमुपलभ्य महीक्षिताम् |
017c	योगमाज्ञापयामास भीमार्जुनयमैः सह ||
018a	ततः किलकिलाभूतमनीकं पाण्डवस्य ह |
018c	आज्ञापिते तदा योगे समहृष्यन्त सैनिकाः ||
019a	अवध्यानां वधं पश्यन्धर्मराजो युधिष्ठिरः |
019c	निष्टनन्भीमसेनं च विजयं चेदमब्रवीत् ||
020a	यदर्थं वनवासश्च प्राप्तं दुःखं च यन्मया |
020c	सोऽयमस्मानुपैत्येव परोऽनर्थः प्रयत्नतः ||
021a	यस्मिन्यत्नः कृतोऽस्माभिः स नो हीनः प्रयत्नतः |
021c	अकृते तु प्रयत्नेऽस्मानुपावृत्तः कलिर्महान् ||
022a	कथं ह्यवध्यैः सङ्ग्रामः कार्यः सह भविष्यति |
022c	कथं हत्वा गुरून्वृद्धान्विजयो नो भविष्यति ||
023a	तच्छ्रुत्वा धर्मराजस्य सव्यसाची परंतपः |
023c	यदुक्तं वासुदेवेन श्रावयामास तद्वचः ||
024a	उक्तवान्देवकीपुत्रः कुन्त्याश्च विदुरस्य च |
024c	वचनं तत्त्वया राजन्निखिलेनावधारितम् ||
025a	न च तौ वक्ष्यतोऽधर्ममिति मे नैष्ठिकी मतिः |
025c	न चापि युक्तं कौन्तेय निवर्तितुमयुध्यतः ||
026a	तच्छ्रुत्वा वासुदेवोऽपि सव्यसाचिवचस्तदा |
026c	स्मयमानोऽब्रवीत्पार्थमेवमेतदिति ब्रुवन् ||
027a	ततस्ते धृतसङ्कल्पा युद्धाय सहसैनिकाः |
027c	पाण्डवेया महाराज तां रात्रिं सुखमावसन् ||
