001	दुर्योधन उवाच
001a	अक्षौहिणीः सप्त लब्ध्वा राजभिः सह सञ्जय
001c	किं स्विदिच्छति कौन्तेयो युद्धप्रेप्सुर्युधिष्ठिरः
002	सञ्जय उवाच
002a	अतीव मुदितो राजन्युद्धप्रेप्सुर्युधिष्ठिरः
002c	भीमसेनार्जुनौ चोभौ यमावपि न बिभ्यतः
003a	रथं तु दिव्यं कौन्तेयः सर्वा विभ्राजयन्दिशः
003c	मन्त्रं जिज्ञासमानः सन्बीभत्सुः समयोजयत्
004a	तमपश्याम सन्नद्धं मेघं विद्युत्प्रभं यथा
004c	स मन्त्रान्समभिध्याय हृष्यमाणोऽभ्यभाषत
005a	पूर्वरूपमिदं पश्य वयं जेष्याम सञ्जय
005c	बीभत्सुर्मां यथोवाच तथावैम्यहमप्युत
006	दुर्योधन उवाच
006a	प्रशंसस्यभिनन्दंस्तान्पार्थानक्षपराजितान्
006c	अर्जुनस्य रथे ब्रूहि कथमश्वाः कथं ध्वजः
007	सञ्जय उवाच
007a	भौवनः सह शक्रेण बहुचित्रं विशां पते
007c	रूपाणि कल्पयामास त्वष्टा धात्रा सहाभिभो
008a	ध्वजे हि तस्मिन्रूपाणि चक्रुस्ते देवमायया
008c	महाधनानि दिव्यानि महान्ति च लघूनि च
009a	सर्वा दिशो योजनमात्रमन्तरं स तिर्यगूर्ध्वं च रुरोध वै ध्वजः
009c	न संसज्जेत्तरुभिः संवृतोऽपि तथा हि माया विहिता भौवनेन
010a	यथाकाशे शक्रधनुः प्रकाशते न चैकवर्णं न च विद्म किं नु तत्
010c	तथा ध्वजो विहितो भौवनेन बह्वाकारं दृश्यते रूपमस्य
011a	यथाग्निधूमो दिवमेति रुद्ध्वा वर्णान्बिभ्रत्तैजसं तच्छरीरम्
011c	तथा ध्वजो विहितो भौवनेन न चेद्भारो भविता नोत रोधः
012a	श्वेतास्तस्मिन्वातवेगाः सदश्वा दिव्या युक्ताश्चित्ररथेन दत्ताः
012c	शतं यत्तत्पूर्यते नित्यकालं हतं हतं दत्तवरं पुरस्तात्
013a	तथा राज्ञो दन्तवर्णा बृहन्तो रथे युक्ता भान्ति तद्वीर्यतुल्याः
013c	ऋश्यप्रख्या भीमसेनस्य वाहा रणे वायोस्तुल्यवेगा बभूवुः
014a	कल्माषाङ्गास्तित्तिरिचित्रपृष्ठा भ्रात्रा दत्ताः प्रीयता फल्गुनेन
014c	भ्रातुर्वीरस्य स्वैस्तुरङ्गैर्विशिष्टा मुदा युक्ताः सहदेवं वहन्ति
015a	माद्रीपुत्रं नकुलं त्वाजमीढं महेन्द्रदत्ता हरयो वाजिमुख्याः
015c	समा वायोर्बलवन्तस्तरस्विनो वहन्ति वीरं वृत्रशत्रुं यथेन्द्रम्
016a	तुल्याश्चैभिर्वयसा विक्रमेण जवेन चैवाप्रतिरूपाः सदश्वाः
016c	सौभद्रादीन्द्रौपदेयान्कुमारान्वहन्त्यश्वा देवदत्ता बृहन्तः
