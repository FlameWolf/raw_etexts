001  	वैशम्पायन उवाच ||
001a	आगम्य हास्तिनपुरादुपप्लव्यमरिंदमः |
001c	पाण्डवानां यथावृत्तं केशवः सर्वमुक्तवान् ||
002a	संभाष्य सुचिरं कालं मन्त्रयित्वा पुनः पुनः |
002c	स्वमेवावसथं शौरिर्विश्रामार्थं जगाम ह ||
003a	विसृज्य सर्वान्नृपतीन्विराटप्रमुखांस्तदा |
003c	पाण्डवा भ्रातरः पञ्च भानावस्तंगते सति ||
004a	संध्यामुपास्य ध्यायन्तस्तमेव गतमानसाः |
004c	आनाय्य कृष्णं दाशार्हं पुनर्मन्त्रममन्त्रयन् ||
005  	युधिष्ठिर उवाच ||
005a	त्वया नागपुरं गत्वा सभायां धृतराष्ट्रजः |
005c	किमुक्तः पुण्डरीकाक्ष तन्नः शंसितुमर्हसि ||
006  	वासुदेव उवाच ||
006a	मया नागपुरं गत्वा सभायां धृतराष्ट्रजः |
006c	तथ्यं पथ्यं हितं चोक्तो न च गृह्णाति दुर्मतिः ||
007  	युधिष्ठिर उवाच ||
007a	तस्मिन्नुत्पथमापन्ने कुरुवृद्धः पितामहः |
007c	किमुक्तवान्हृषीकेश दुर्योधनममर्षणम् |
007e 	आचार्यो वा महाबाहो भारद्वाजः किमब्रवीत् ||
008a	पिता यवीयानस्माकं क्षत्ता धर्मभृतां वरः |
008c	पुत्रशोकाभिसंतप्तः किमाह धृतराष्ट्रजम्  ||
009a	किं च सर्वे नृपतयः सभायां ये समासते |
009c	उक्तवन्तो यथातत्त्वं तद्ब्रूहि त्वं जनार्दन ||
010a	उक्तवान्हि भवान्सर्वं वचनं कुरुमुख्ययोः |
010c	कामलोभाभिभूतस्य मन्दस्य प्राज्ञमानिनः ||
011a	अप्रियं हृदये मह्यं तन्न तिष्ठति केशव |
011c	तेषां वाक्यानि गोविन्द श्रोतुमिच्छाम्यहं विभो ||
012a	यथा च नाभिपद्येत कालस्तात तथा कुरु |
012c	भवान्हि नो गतिः कृष्ण भवान्नाथो भवान्गुरुः ||
013  	वासुदेव उवाच ||
013a	शृणु राजन्यथा वाक्यमुक्तो राजा सुयोधनः |
013c	मध्ये कुरूणां राजेन्द्र सभायां तन्निबोध मे ||
014a	मया वै श्राविते वाक्ये जहास धृतराष्ट्रजः |
014c	अथ भीष्मः सुसङ्क्रुद्ध इदं वचनमब्रवीत् ||
015a	दुर्योधन निबोधेदं कुलार्थे यद्ब्रवीमि ते |
015c	तच्छ्रुत्वा राजशार्दूल स्वकुलस्य हितं कुरु ||
016a	मम तात पिता राजञ्शंतनुर्लोकविश्रुतः |
016c	तस्याहमेक एवासं पुत्रः पुत्रवतां वरः ||
017a	तस्य बुद्धिः समुत्पन्ना द्वितीयः स्यात्कथं सुतः |
017c	एकपुत्रमपुत्रं वै प्रवदन्ति मनीषिणः ||
018a	न चोच्छेदं कुलं यायाद्विस्तीर्येत कथं यशः |
018c	तस्याहमीप्सितं बुद्ध्वा कालीं मातरमावहम् ||
019a	प्रतिज्ञां दुष्करां कृत्वा पितुरर्थे कुलस्य च |
019c	अराजा चोर्ध्वरेताश्च यथा सुविदितं तव |
019e 	प्रतीतो निवसाम्येष प्रतिज्ञामनुपालयन् ||
020a	तस्यां जज्ञे महाबाहुः श्रीमान्कुरुकुलोद्वहः |
020c	विचित्रवीर्यो धर्मात्मा कनीयान्मम पार्थिवः ||
021a	स्वर्यातेऽहं पितरि तं स्वराज्ये संन्यवेशयम् |
021c	विचित्रवीर्यं राजानं भृत्यो भूत्वा ह्यधश्चरः ||
022a	तस्याहं सदृशान्दारान्राजेन्द्र समुदावहम् |
022c	जित्वा पार्थिवसंघातमपि ते बहुशः श्रुतम् ||
023a	ततो रामेण समरे द्वन्द्वयुद्धमुपागमम् |
023c	स हि रामभयादेभिर्नागरैर्विप्रवासितः |
023e 	दारेष्वतिप्रसक्तश्च यक्ष्माणं समपद्यत ||
024a	यदा त्वराजके राष्ट्रे न ववर्ष सुरेश्वरः |
024c	तदाभ्यधावन्मामेव प्रजाः क्षुद्भयपीडिताः ||
025  	प्रजा ऊचुः ||
025a	उपक्षीणाः प्रजाः सर्वा राजा भव भवाय नः |
025c	ईतयो नुद भद्रं ते शंतनोः कुलवर्धन ||
026a	पीड्यन्ते ते प्रजाः सर्वा व्याधिभिर्भृशदारुणैः |
026c	अल्पावशिष्टा गाङ्गेय ताः परित्रातुमर्हसि ||
027a	व्याधीन्प्रणुद्य वीर त्वं प्रजा धर्मेण पालय |
027c	त्वयि जीवति मा राष्ट्रं विनाशमुपगच्छतु ||
028  	भीष्म उवाच ||
028a	प्रजानां क्रोशतीनां वै नैवाक्षुभ्यत मे मनः |
028c	प्रतिज्ञां रक्षमाणस्य सद्वृत्तं स्मरतस्तथा ||
029a	ततः पौरा महाराज माता काली च मे शुभा |
029c	भृत्याः पुरोहिताचार्या ब्राह्मणाश्च बहुश्रुताः |
029e 	मामूचुर्भृशसंतप्ता भव राजेति संततम् ||
030a	प्रतीपरक्षितं राष्ट्रं त्वां प्राप्य विनशिष्यति |
030c	स त्वमस्मद्धितार्थं वै राजा भव महामते ||
031a	इत्युक्तः प्राञ्जलिर्भूत्वा दुःखितो भृशमातुरः |
031c	तेभ्यो न्यवेदयं पुत्र प्रतिज्ञां पितृगौरवात् |
031e 	ऊर्ध्वरेता ह्यराजा च कुलस्यार्थे पुनः पुनः ||
032a	ततोऽहं प्राञ्जलिर्भूत्वा मातरं संप्रसादयम् ||
032c	नाम्ब शंतनुना जातः कौरवं वंशमुद्वहन् |
032e 	प्रतिज्ञां वितथां कुर्यामिति राजन्पुनः पुनः ||
033a	विशेषतस्त्वदर्थं च धुरि मा मां नियोजय |
033c	अहं प्रेष्यश्च दासश्च तवाम्ब सुतवत्सले ||
034a	एवं तामनुनीयाहं मातरं जनमेव च |
034c	अयाचं भ्रातृदारेषु तदा व्यासं महामुनिम् ||
035a	सह मात्रा महाराज प्रसाद्य तमृषिं तदा |
035c	अपत्यार्थमयाचं वै प्रसादं कृतवांश्च सः ||
035e 	त्रीन्स पुत्रानजनयत्तदा भरतसत्तम |
036a	अन्धः करणहीनेति न वै राजा पिता तव ||
036c	राजा तु पाण्डुरभवन्महात्मा लोकविश्रुतः |
037a	स राजा तस्य ते पुत्राः पितुर्दायाद्यहारिणः ||
037c	मा तात कलहं कार्षी राज्यस्यार्धं प्रदीयताम् |
038a	मयि जीवति राज्यं कः संप्रशासेत्पुमानिह ||
038c	मावमंस्था वचो मह्यं शममिच्छामि वः सदा |
039a	न विशेषोऽस्ति मे पुत्र त्वयि तेषु च पार्थिव ||
039c	मतमेतत्पितुस्तुभ्यं गान्धार्या विदुरस्य च ||
040a	श्रोतव्यं यदि वृद्धानां मातिशङ्कीर्वचो मम |
040c	नाशयिष्यसि मा सर्वमात्मानं पृथिवीं तथा ||
