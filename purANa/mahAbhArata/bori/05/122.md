BR-05-06-122-001  	धृतराष्ट्र उवाच ||
BR-05-06-122-001a	भगवन्नेवमेवैतद्यथा वदसि नारद |
BR-05-06-122-001c	इच्छामि चाहमप्येवं न त्वीशो भगवन्नहम् ||
BR-05-06-122-002  	वैशम्पायन उवाच ||
BR-05-06-122-002a	एवमुक्त्वा ततः कृष्णमभ्यभाषत भारत |
BR-05-06-122-002c	स्वर्ग्यं लोक्यं च मामात्थ धर्म्यं न्याय्यं च केशव ||
BR-05-06-122-003a	न त्वहं स्ववशस्तात क्रियमाणं न मे प्रियम् |
BR-05-06-122-003c	अङ्ग दुर्योधनं कृष्ण मन्दं शास्त्रातिगं मम ||
BR-05-06-122-004a	अनुनेतुं महाबाहो यतस्व पुरुषोत्तम |
BR-05-06-122-004c	सुहृत्कार्यं तु सुमहत्कृतं ते स्याज्जनार्दन ||
BR-05-06-122-005a	ततोऽभ्यावृत्य वार्ष्णेयो दुर्योधनममर्षणम् |
BR-05-06-122-005c	अब्रवीन्मधुरां वाचं सर्वधर्मार्थतत्त्ववित् ||
BR-05-06-122-006a	दुर्योधन निबोधेदं मद्वाक्यं कुरुसत्तम |
BR-05-06-122-006c	समर्थं ते विशेषेण सानुबन्धस्य भारत ||
BR-05-06-122-007a	महाप्राज्ञ कुले जातः साध्वेतत्कर्तुमर्हसि |
BR-05-06-122-007c	श्रुतवृत्तोपसंपन्नः सर्वैः समुदितो गुणैः ||
BR-05-06-122-008a	दौष्कुलेया दुरात्मानो नृशंसा निरपत्रपाः |
BR-05-06-122-008c	त एतदीदृशं कुर्युर्यथा त्वं तात मन्यसे ||
BR-05-06-122-009a	धर्मार्थयुक्ता लोकेऽस्मिन्प्रवृत्तिर्लक्ष्यते सताम् |
BR-05-06-122-009c	असतां विपरीता तु लक्ष्यते भरतर्षभ ||
BR-05-06-122-010a	विपरीता त्वियं वृत्तिरसकृल्लक्ष्यते त्वयि |
BR-05-06-122-010c	अधर्मश्चानुबन्धोऽत्र घोरः प्राणहरो महान् ||
BR-05-06-122-011a	अनेकशस्त्वन्निमित्तमयशस्यं च भारत |
BR-05-06-122-011c	तमनर्थं परिहरन्नात्मश्रेयः करिष्यसि ||
BR-05-06-122-012a	भ्रातॄणामथ भृत्यानां मित्राणां च परंतप |
BR-05-06-122-012c	अधर्म्यादयशस्याच्च कर्मणस्त्वं प्रमोक्ष्यसे ||
BR-05-06-122-013a	प्राज्ञैः शूरैर्महोत्साहैरात्मवद्भिर्बहुश्रुतैः |
BR-05-06-122-013c	संधत्स्व पुरुषव्याघ्र पाण्डवैर्भरतर्षभ ||
BR-05-06-122-014a	तद्धितं च प्रियं चैव धृतराष्ट्रस्य धीमतः |
BR-05-06-122-014c	पितामहस्य द्रोणस्य विदुरस्य महामतेः ||
BR-05-06-122-015a	कृपस्य सोमदत्तस्य बाह्लीकस्य च धीमतः |
BR-05-06-122-015c	अश्वत्थाम्नो विकर्णस्य सञ्जयस्य विशां पते ||
BR-05-06-122-016a	ज्ञातीनां चैव भूयिष्ठं मित्राणां च परंतप |
BR-05-06-122-016c	शमे शर्म भवेत्तात सर्वस्य जगतस्तथा ||
BR-05-06-122-017a	ह्रीमानसि कुले जातः श्रुतवाननृशंसवान् |
BR-05-06-122-017c	तिष्ठ तात पितुः शास्त्रे मातुश्च भरतर्षभ ||
BR-05-06-122-018a	एतच्छ्रेयो हि मन्यन्ते पिता यच्छास्ति भारत |
BR-05-06-122-018c	उत्तमापद्गतः सर्वः पितुः स्मरति शासनम् ||
BR-05-06-122-019a	रोचते ते पितुस्तात पाण्डवैः सह सङ्गमः |
BR-05-06-122-019c	सामात्यस्य कुरुश्रेष्ठ तत्तुभ्यं तात रोचताम् ||
BR-05-06-122-020a	श्रुत्वा यः सुहृदां शास्त्रं मर्त्यो न प्रतिपद्यते |
BR-05-06-122-020c	विपाकान्ते दहत्येनं किंपाकमिव भक्षितम् ||
BR-05-06-122-021a	यस्तु निःश्रेयसं वाक्यं मोहान्न प्रतिपद्यते |
BR-05-06-122-021c	स दीर्घसूत्रो हीनार्थः पश्चात्तापेन युज्यते ||
BR-05-06-122-022a	यस्तु निःश्रेयसं श्रुत्वा प्राप्तमेवाभिपद्यते |
BR-05-06-122-022c	आत्मनो मतमुत्सृज्य स लोके सुखमेधते ||
BR-05-06-122-023a	योऽर्थकामस्य वचनं प्रातिकूल्यान्न मृष्यते |
BR-05-06-122-023c	शृणोति प्रतिकूलानि द्विषतां वशमेति सः ||
BR-05-06-122-024a	सतां मतमतिक्रम्य योऽसतां वर्तते मते |
BR-05-06-122-024c	शोचन्ते व्यसने तस्य सुहृदो नचिरादिव ||
BR-05-06-122-025a	मुख्यानमात्यानुत्सृज्य यो निहीनान्निषेवते |
BR-05-06-122-025c	स घोरामापदं प्राप्य नोत्तारमधिगच्छति ||
BR-05-06-122-026a	योऽसत्सेवी वृथाचारो न श्रोता सुहृदां सदा |
BR-05-06-122-026c	परान्वृणीते स्वान्द्वेष्टि तं गौः शपति भारत ||
BR-05-06-122-027a	स त्वं विरुध्य तैर्वीरैरन्येभ्यस्त्राणमिच्छसि |
BR-05-06-122-027c	अशिष्टेभ्योऽसमर्थेभ्यो मूढेभ्यो भरतर्षभ ||
BR-05-06-122-028a	को हि शक्रसमाञ्ज्ञातीनतिक्रम्य महारथान् |
BR-05-06-122-028c	अन्येभ्यस्त्राणमाशंसेत्त्वदन्यो भुवि मानवः ||
BR-05-06-122-029a	जन्मप्रभृति कौन्तेया नित्यं विनिकृतास्त्वया |
BR-05-06-122-029c	न च ते जातु कुप्यन्ति धर्मात्मानो हि पाण्डवाः ||
BR-05-06-122-030a	मिथ्याप्रचरितास्तात जन्मप्रभृति पाण्डवाः |
BR-05-06-122-030c	त्वयि सम्यङ्महाबाहो प्रतिपन्ना यशस्विनः ||
BR-05-06-122-031a	त्वयापि प्रतिपत्तव्यं तथैव भरतर्षभ |
BR-05-06-122-031c	स्वेषु बन्धुषु मुख्येषु मा मन्युवशमन्वगाः ||
BR-05-06-122-032a	त्रिवर्गयुक्ता प्राज्ञानामारम्भा भरतर्षभ |
BR-05-06-122-032c	धर्मार्थावनुरुध्यन्ते त्रिवर्गासंभवे नराः ||
BR-05-06-122-033a	पृथक्तु विनिविष्टानां धर्मं धीरोऽनुरुध्यते |
BR-05-06-122-033c	मध्यमोऽर्थं कलिं बालः काममेवानुरुध्यते ||
BR-05-06-122-034a	इन्द्रियैः प्रसृतो लोभाद्धर्मं विप्रजहाति यः |
BR-05-06-122-034c	कामार्थावनुपायेन लिप्समानो विनश्यति ||
BR-05-06-122-035a	कामार्थौ लिप्समानस्तु धर्ममेवादितश्चरेत् |
BR-05-06-122-035c	न हि धर्मादपैत्यर्थः कामो वापि कदाचन ||
BR-05-06-122-036a	उपायं धर्ममेवाहुस्त्रिवर्गस्य विशां पते |
BR-05-06-122-036c	लिप्समानो हि तेनाशु कक्षेऽग्निरिव वर्धते ||
BR-05-06-122-037a	स त्वं तातानुपायेन लिप्ससे भरतर्षभ |
BR-05-06-122-037c	आधिराज्यं महद्दीप्तं प्रथितं सर्वराजसु ||
BR-05-06-122-038a	आत्मानं तक्षति ह्येष वनं परशुना यथा |
BR-05-06-122-038c	यः सम्यग्वर्तमानेषु मिथ्या राजन्प्रवर्तते ||
BR-05-06-122-039a	न तस्य हि मतिं छिन्द्याद्यस्य नेच्छेत्पराभवम् |
BR-05-06-122-039c	अविच्छिन्नस्य धीरस्य कल्याणे धीयते मतिः ||
BR-05-06-122-040a	त्यक्तात्मानं न बाधेत त्रिषु लोकेषु भारत |
BR-05-06-122-040c	अप्यन्यं प्राकृतं किञ्चित्किमु तान्पाण्डवर्षभान् ||
BR-05-06-122-041a	अमर्षवशमापन्नो न किञ्चिद्बुध्यते नरः |
BR-05-06-122-041c	छिद्यते ह्याततं सर्वं प्रमाणं पश्य भारत |
BR-05-06-122-042a	श्रेयस्ते दुर्जनात्तात पाण्डवैः सह सङ्गमः |
BR-05-06-122-042c	तैर्हि संप्रीयमाणस्त्वं सर्वान्कामानवाप्स्यसि ||
BR-05-06-122-043a	पाण्डवैर्निर्जितां भूमिं भुञ्जानो राजसत्तम |
BR-05-06-122-043c	पाण्डवान्पृष्ठतः कृत्वा त्राणमाशंससेऽन्यतः ||
BR-05-06-122-044a	दुःशासने दुर्विषहे कर्णे चापि ससौबले |
BR-05-06-122-044c	एतेष्वैश्वर्यमाधाय भूतिमिच्छसि भारत ||
BR-05-06-122-045a	न चैते तव पर्याप्ता ज्ञाने धर्मार्थयोस्तथा |
BR-05-06-122-045c	विक्रमे चाप्यपर्याप्ताः पाण्डवान्प्रति भारत ||
BR-05-06-122-046a	न हीमे सर्वराजानः पर्याप्ताः सहितास्त्वया |
BR-05-06-122-046c	क्रुद्धस्य भीमसेनस्य प्रेक्षितुं मुखमाहवे ||
BR-05-06-122-047a	इदं संनिहितं तात समग्रं पार्थिवं बलम् |
BR-05-06-122-047c	अयं भीष्मस्तथा द्रोणः कर्णश्चायं तथा कृपः ||
BR-05-06-122-048a	भूरिश्रवाः सौमदत्तिरश्वत्थामा जयद्रथः |
BR-05-06-122-048c	अशक्ताः सर्व एवैते प्रतियोद्धुं धनञ्जयम् ||
BR-05-06-122-049a	अजेयो ह्यर्जुनः क्रुद्धः सर्वैरपि सुरासुरैः |
BR-05-06-122-049c	मानुषैरपि गन्धर्वैर्मा युद्धे चेत आधिथाः ||
BR-05-06-122-050a	दृश्यतां वा पुमान्कश्चित्समग्रे पार्थिवे बले |
BR-05-06-122-050c	योऽर्जुनं समरे प्राप्य स्वस्तिमानाव्रजेद्गृहान् ||
BR-05-06-122-051a	किं ते जनक्षयेणेह कृतेन भरतर्षभ |
BR-05-06-122-051c	यस्मिञ्जिते जितं ते स्यात्पुमानेकः स दृश्यताम् ||
BR-05-06-122-052a	यः स देवान्सगन्धर्वान्सयक्षासुरपन्नगान् |
BR-05-06-122-052c	अजयत्खाण्डवप्रस्थे कस्तं युध्येत मानवः ||
BR-05-06-122-053a	तथा विराटनगरे श्रूयते महदद्भुतम् |
BR-05-06-122-053c	एकस्य च बहूनां च पर्याप्तं तन्निदर्शनम् ||
BR-05-06-122-054a	तमजेयमनाधृष्यं विजेतुं जिष्णुमच्युतम् |
BR-05-06-122-054c	आशंससीह समरे वीरमर्जुनमूर्जितम् ||
BR-05-06-122-055a	मद्द्वितीयं पुनः पार्थं कः प्रार्थयितुमर्हति |
BR-05-06-122-055c	युद्धे प्रतीपमायान्तमपि साक्षात्पुरंदरः ||
BR-05-06-122-056a	बाहुभ्यामुद्धरेद्भूमिं दहेत्क्रुद्ध इमाः प्रजाः |
BR-05-06-122-056c	पातयेत्त्रिदिवाद्देवान्योऽर्जुनं समरे जयेत् ||
BR-05-06-122-057a	पश्य पुत्रांस्तथा भ्रातॄञ्ज्ञातीन्संबन्धिनस्तथा |
BR-05-06-122-057c	त्वत्कृते न विनश्येयुरेते भरतसत्तम ||
BR-05-06-122-058a	अस्तु शेषं कौरवाणां मा पराभूदिदं कुलम् |
BR-05-06-122-058c	कुलघ्न इति नोच्येथा नष्टकीर्तिर्नराधिप ||
BR-05-06-122-059a	त्वामेव स्थापयिष्यन्ति यौवराज्ये महारथाः |
BR-05-06-122-059c	महाराज्ये च पितरं धृतराष्ट्रं जनेश्वरम् ||
BR-05-06-122-060a	मा तात श्रियमायान्तीमवमंस्थाः समुद्यताम् |
BR-05-06-122-060c	अर्धं प्रदाय पार्थेभ्यो महतीं श्रियमाप्स्यसि ||
BR-05-06-122-061a	पाण्डवैः संशमं कृत्वा कृत्वा च सुहृदां वचः |
BR-05-06-122-061c	संप्रीयमाणो मित्रैश्च चिरं भद्राण्यवाप्स्यसि ||
