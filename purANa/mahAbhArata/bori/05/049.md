001	धृतराष्ट्र उवाच
001a	किमसौ पाण्डवो राजा धर्मपुत्रोऽभ्यभाषत
001c	श्रुत्वेमा बहुलाः सेनाः प्रत्यर्थेन समागताः
002a	किमिच्छत्यभिसंरम्भाद्योत्स्यमानो युधिष्ठिरः
002c	कस्य स्विद्भ्रातृपुत्राणां चिन्तासु मुखमीक्षते
003a	के स्विदेनं वारयन्ति शाम्य युध्येति वा पुनः
003c	निकृत्या कोपितं मन्दैर्धर्मज्ञं धर्मचारिणम्
004	सञ्जय उवाच
004a	राज्ञो मुखमुदीक्षन्ते पाञ्चालाः पाण्डवैः सह
004c	युधिष्ठिरस्य भद्रं ते स सर्वाननुशास्ति च
005a	पृथग्भूताः पाण्डवानां पाञ्चालानां रथव्रजाः
005c	आयान्तमभिनन्दन्ति कुन्तीपुत्रं युधिष्ठिरम्
006a	तमः सूर्यमिवोद्यन्तं कौन्तेयं दीप्ततेजसम्
006c	पाञ्चालाः प्रतिनन्दन्ति तेजोराशिमिवोद्यतम्
007a	आ गोपालाविपालेभ्यो नन्दमानं युधिष्ठिरम्
007c	पाञ्चालाः केकया मत्स्याः प्रतिनन्दन्ति पाण्डवम्
008a	ब्राह्मण्यो राजपुत्र्यश्च विशां दुहितरश्च याः
008c	क्रीडन्त्योऽभिसमायान्ति पार्थं सन्नद्धमीक्षितुम्
009	धृतराष्ट्र उवाच
009a	सञ्जयाचक्ष्व केनास्मान्पाण्डवा अभ्ययुञ्जत
009c	धृष्टद्युम्नेन सेनान्या सोमकाः किम्बला इव
010	वैशम्पायन उवाच
010a	गावल्गणिस्तु तत्पृष्टः सभायां कुरुसंसदि
010c	निःश्वस्य सुभृशं दीर्घं मुहुः सञ्चिन्तयन्निव
010e	तत्रानिमित्ततो दैवात्सूतं कश्मलमाविशत्
011a	तदाचचक्षे पुरुषः सभायां राजसंसदि
011c	सञ्जयोऽयं महाराज मूर्च्छितः पतितो भुवि
011e	वाचं न सृजते काञ्चिद्धीनप्रज्ञोऽल्पचेतनः
012	धृतराष्ट्र उवाच
012a	अपश्यत्सञ्जयो नूनं कुन्तीपुत्रान्महारथान्
012c	तैरस्य पुरुषव्याघ्रैर्भृशमुद्वेजितं मनः
013	वैशम्पायन उवाच
013a	सञ्जयश्चेतनां लब्ध्वा प्रत्याश्वस्येदमब्रवीत्
013c	धृतराष्ट्रं महाराज सभायां कुरुसंसदि
014a	दृष्टवानस्मि राजेन्द्र कुन्तीपुत्रान्महारथान्
014c	मत्स्यराजगृहावासादवरोधेन कर्शितान्
014e	शृणु यैर्हि महाराज पाण्डवा अभ्ययुञ्जत
015a	यो नैव रोषान्न भयान्न कामान्नार्थकारणात्
015c	न हेतुवादाद्धर्मात्मा सत्यं जह्यात्कथञ्चन
016a	यः प्रमाणं महाराज धर्मे धर्मभृतां वरः
016c	अजातशत्रुणा तेन पाण्डवा अभ्ययुञ्जत
017a	यस्य बाहुबले तुल्यः पृथिव्यां नास्ति कश्चन
017c	यो वै सर्वान्महीपालान्वशे चक्रे धनुर्धरः
017e	तेन वो भीमसेनेन पाण्डवा अभ्ययुञ्जत
018a	निःसृतानां जतुगृहाद्धिडिम्बात्पुरुषादकात्
018c	य एषामभवद्द्वीपः कुन्तीपुत्रो वृकोदरः
019a	याज्ञसेनीमथो यत्र सिन्धुराजोऽपकृष्टवान्
019c	तत्रैषामभवद्द्वीपः कुन्तीपुत्रो वृकोदरः
020a	यश्च तान्सङ्गतान्सर्वान्पाण्डवान्वारणावते
020c	दह्यतो मोचयामास तेन वस्तेऽभ्ययुञ्जत
021a	कृष्णायाश्चरता प्रीतिं येन क्रोधवशा हताः
021c	प्रविश्य विषमं घोरं पर्वतं गन्धमादनम्
022a	यस्य नागायुतं वीर्यं भुजयोः सारमर्पितम्
022c	तेन वो भीमसेनेन पाण्डवा अभ्ययुञ्जत
023a	कृष्णद्वितीयो विक्रम्य तुष्ट्यर्थं जातवेदसः
023c	अजयद्यः पुरा वीरो युध्यमानं पुरन्दरम्
024a	यः स साक्षान्महादेवं गिरिशं शूलपाणिनम्
024c	तोषयामास युद्धेन देवदेवमुमापतिम्
025a	यश्च सर्वान्वशे चक्रे लोकपालान्धनुर्धरः
025c	तेन वो विजयेनाजौ पाण्डवा अभ्ययुञ्जत
026a	यः प्रतीचीं दिशं चक्रे वशे म्लेच्छगणायुताम्
026c	स तत्र नकुलो योद्धा चित्रयोधी व्यवस्थितः
027a	तेन वो दर्शनीयेन वीरेणातिधनुर्भृता
027c	माद्रीपुत्रेण कौरव्य पाण्डवा अभ्ययुञ्जत
028a	यः काशीनङ्गमगधान्कलिङ्गांश्च युधाजयत्
028c	तेन वः सहदेवेन पाण्डवा अभ्ययुञ्जत
029a	यस्य वीर्येण सदृशाश्चत्वारो भुवि मानवाः
029c	अश्वत्थामा धृष्टकेतुः प्रद्युम्नो रुक्मिरेव च
030a	तेन वः सहदेवेन पाण्डवा अभ्ययुञ्जत
030c	यवीयसा नृवीरेण माद्रीनन्दिकरेण च
031a	तपश्चचार या घोरं काशिकन्या पुरा सती
031c	भीष्मस्य वधमिच्छन्ती प्रेत्यापि भरतर्षभ
032a	पाञ्चालस्य सुता जज्ञे दैवाच्च स पुनः पुमान्
032c	स्त्रीपुंसोः पुरुषव्याघ्र यः स वेद गुणागुणान्
033a	यः कलिङ्गान्समापेदे पाञ्चालो युद्धदुर्मदः
033c	शिखण्डिना वः कुरवः कृतास्त्रेणाभ्ययुञ्जत
034a	यां यक्षः पुरुषं चक्रे भीष्मस्य निधने किल
034c	महेष्वासेन रौद्रेण पाण्डवा अभ्ययुञ्जत
035a	महेष्वासा राजपुत्रा भ्रातरः पञ्च केकयाः
035c	सुमृष्टकवचाः शूरास्तैश्च वस्तेऽभ्ययुञ्जत
036a	यो दीर्घबाहुः क्षिप्रास्त्रो धृतिमान्सत्यविक्रमः
036c	तेन वो वृष्णिवीरेण युयुधानेन सङ्गरः
037a	य आसीच्छरणं काले पाण्डवानां महात्मनाम्
037c	रणे तेन विराटेन पाण्डवा अभ्ययुञ्जत
038a	यः स काशिपती राजा वाराणस्यां महारथः
038c	स तेषामभवद्योद्धा तेन वस्तेऽभ्ययुञ्जत
039a	शिशुभिर्दुर्जयैः सङ्ख्ये द्रौपदेयैर्महात्मभिः
039c	आशीविषसमस्पर्शैः पाण्डवा अभ्ययुञ्जत
040a	यः कृष्णसदृशो वीर्ये युधिष्ठिरसमो दमे
040c	तेनाभिमन्युना सङ्ख्ये पाण्डवा अभ्ययुञ्जत
041a	यश्चैवाप्रतिमो वीर्ये धृष्टकेतुर्महायशाः
041c	दुःसहः समरे क्रुद्धः शैशुपालिर्महारथः
041e	तेन वश्चेदिराजेन पाण्डवा अभ्ययुञ्जत
042a	यः संश्रयः पाण्डवानां देवानामिव वासवः
042c	तेन वो वासुदेवेन पाण्डवा अभ्ययुञ्जत
043a	तथा चेदिपतेर्भ्राता शरभो भरतर्षभ
043c	करकर्षेण सहितस्ताभ्यां वस्तेऽभ्ययुञ्जत
044a	जारासन्धिः सहदेवो जयत्सेनश्च तावुभौ
044c	द्रुपदश्च महातेजा बलेन महता वृतः
044e	त्यक्तात्मा पाण्डवार्थाय योत्स्यमानो व्यवस्थितः
045a	एते चान्ये च बहवः प्राच्योदीच्या महीक्षितः
045c	शतशो यानपाश्रित्य धर्मराजो व्यवस्थितः
