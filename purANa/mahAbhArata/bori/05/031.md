001	युधिष्ठिर उवाच
001a	उत सन्तमसन्तं च बालं वृद्धं च सञ्जय
001c	उताबलं बलीयांसं धाता प्रकुरुते वशे
002a	उत बालाय पाण्डित्यं पण्डितायोत बालताम्
002c	ददाति सर्वमीशानः पुरस्ताच्छुक्रमुच्चरन्
003a	अलं विज्ञापनाय स्यादाचक्षीथा यथातथम्
003c	अथो मन्त्रं मन्त्रयित्वा अन्योन्येनातिहृष्टवत्
004a	गावल्गणे कुरून्गत्वा धृतराष्ट्रं महाबलम्
004c	अभिवाद्योपसङ्गृह्य ततः पृच्छेरनामयम्
005a	ब्रूयाश्चैनं त्वमासीनं कुरुभिः परिवारितम्
005c	तवैव राजन्वीर्येण सुखं जीवन्ति पाण्डवाः
006a	तव प्रसादाद्बालास्ते प्राप्ता राज्यमरिंदम
006c	राज्ये तान्स्थापयित्वाग्रे नोपेक्षीर्विनशिष्यतः
007a	सर्वमप्येतदेकस्य नालं सञ्जय कस्यचित्
007c	तात संहत्य जीवामो मा द्विषद्भ्यो वशं गमः
008a	तथा भीष्मं शान्तनवं भारतानां पितामहम्
008c	शिरसाभिवदेथास्त्वं मम नाम प्रकीर्तयन्
009a	अभिवाद्य च वक्तव्यस्ततोऽस्माकं पितामहः
009c	भवता शन्तनोर्वंशो निमग्नः पुनरुद्धृतः
010a	स त्वं कुरु तथा तात स्वमतेन पितामह
010c	यथा जीवन्ति ते पौत्राः प्रीतिमन्तः परस्परम्
011a	तथैव विदुरं ब्रूयाः कुरूणां मन्त्रधारिणम्
011c	अयुद्धं सौम्य भाषस्व हितकामो युधिष्ठिरः
012a	अथो सुयोधनं ब्रूया राजपुत्रममर्षणम्
012c	मध्ये कुरूणामासीनमनुनीय पुनः पुनः
013a	अपश्यन्मामुपेक्षन्तं कृष्णामेकां सभागताम्
013c	तद्दुःखमतितिक्षाम मा वधीष्म कुरूनिति
014a	एवं पूर्वापरान्क्लेशानतितिक्षन्त पाण्डवाः
014c	यथा बलीयसः सन्तस्तत्सर्वं कुरवो विदुः
015a	यन्नः प्राव्राजयः सौम्य अजिनैः प्रतिवासितान्
015c	तद्दुःखमतितिक्षाम मा वधीष्म कुरूनिति
016a	यत्तत्सभायामाक्रम्य कृष्णां केशेष्वधर्षयत्
016c	दुःशासनस्तेऽनुमते तच्चास्माभिरुपेक्षितम्
017a	यथोचितं स्वकं भागं लभेमहि परन्तप
017c	निवर्तय परद्रव्ये बुद्धिं गृद्धां नरर्षभ
018a	शान्तिरेवं भवेद्राजन्प्रीतिश्चैव परस्परम्
018c	राज्यैकदेशमपि नः प्रयच्छ शममिच्छताम्
019a	कुशस्थलं वृकस्थलमासन्दी वारणावतम्
019c	अवसानं भवेदत्र किञ्चिदेव तु पञ्चमम्
020a	भ्रातॄणां देहि पञ्चानां ग्रामान्पञ्च सुयोधन
020c	शान्तिर्नोऽस्तु महाप्राज्ञ ज्ञातिभिः सह सञ्जय
021a	भ्राता भ्रातरमन्वेतु पिता पुत्रेण युज्यताम्
021c	स्मयमानाः समायान्तु पाञ्चालाः कुरुभिः सह
022a	अक्षतान्कुरुपाञ्चालान्पश्येम इति कामये
022c	सर्वे सुमनसस्तात शाम्याम भरतर्षभ
023a	अलमेव शमायास्मि तथा युद्धाय सञ्जय
023c	धर्मार्थयोरलं चाहं मृदवे दारुणाय च
