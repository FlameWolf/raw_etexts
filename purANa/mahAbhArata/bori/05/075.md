001	भगवानुवाच
001a	भावं जिज्ञासमानोऽहं प्रणयादिदमब्रुवम्
001c	न चाक्षेपान्न पाण्डित्यान्न क्रोधान्न विवक्षया
002a	वेदाहं तव माहात्म्यमुत ते वेद यद्बलम्
002c	उत ते वेद कर्माणि न त्वां परिभवाम्यहम्
003a	यथा चात्मनि कल्याणं सम्भावयसि पाण्डव
003c	सहस्रगुणमप्येतत्त्वयि सम्भावयाम्यहम्
004a	यादृशे च कुले जन्म सर्वराजाभिपूजिते
004c	बन्धुभिश्च सुहृद्भिश्च भीम त्वमसि तादृशः
005a	जिज्ञासन्तो हि धर्मस्य सन्दिग्धस्य वृकोदर
005c	पर्यायं न व्यवस्यन्ति दैवमानुषयोर्जनाः
006a	स एव हेतुर्भूत्वा हि पुरुषस्यार्थसिद्धिषु
006c	विनाशेऽपि स एवास्य सन्दिग्धं कर्म पौरुषम्
007a	अन्यथा परिदृष्टानि कविभिर्दोषदर्शिभिः
007c	अन्यथा परिवर्तन्ते वेगा इव नभस्वतः
008a	सुमन्त्रितं सुनीतं च न्यायतश्चोपपादितम्
008c	कृतं मानुष्यकं कर्म दैवेनापि विरुध्यते
009a	दैवमप्यकृतं कर्म पौरुषेण विहन्यते
009c	शीतमुष्णं तथा वर्षं क्षुत्पिपासे च भारत
010a	यदन्यद्दिष्टभावस्य पुरुषस्य स्वयङ्कृतम्
010c	तस्मादनवरोधश्च विद्यते तत्र लक्षणम्
011a	लोकस्य नान्यतो वृत्तिः पाण्डवान्यत्र कर्मणः
011c	एवम्बुद्धिः प्रवर्तेत फलं स्यादुभयान्वयात्
012a	य एवं कृतबुद्धिः सन्कर्मस्वेव प्रवर्तते
012c	नासिद्धौ व्यथते तस्य न सिद्धौ हर्षमश्नुते
013a	तत्रेयमर्थमात्रा मे भीमसेन विवक्षिता
013c	नैकान्तसिद्धिर्मन्तव्या कुरुभिः सह संयुगे
014a	नातिप्रणीतरश्मिः स्यात्तथा भवति पर्यये
014c	विषादमर्छेद्ग्लानिं वा एतदर्थं ब्रवीमि ते
015a	श्वोभूते धृतराष्ट्रस्य समीपं प्राप्य पाण्डव
015c	यतिष्ये प्रशमं कर्तुं युष्मदर्थमहापयन्
016a	शमं चेत्ते करिष्यन्ति ततोऽनन्तं यशो मम
016c	भवतां च कृतः कामस्तेषां च श्रेय उत्तमम्
017a	ते चेदभिनिवेक्ष्यन्ति नाभ्युपैष्यन्ति मे वचः
017c	कुरवो युद्धमेवात्र रौद्रं कर्म भविष्यति
018a	अस्मिन्युद्धे भीमसेन त्वयि भारः समाहितः
018c	धूरर्जुनेन धार्या स्याद्वोढव्य इतरो जनः
019a	अहं हि यन्ता बीभत्सोर्भविता संयुगे सति
019c	धनञ्जयस्यैष कामो न हि युद्धं न कामये
020a	तस्मादाशङ्कमानोऽहं वृकोदर मतिं तव
020c	तुदन्नक्लीबया वाचा तेजस्ते समदीपयम्
