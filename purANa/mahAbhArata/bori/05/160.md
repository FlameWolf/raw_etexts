001  	सञ्जय उवाच ||
001a	दुर्योधनस्य तद्वाक्यं निशम्य भरतर्षभः |
001c	नेत्राभ्यामतिताम्राभ्यां कैतव्यं समुदैक्षत ||
002a	स केशवमभिप्रेक्ष्य गुडाकेशो महायशाः |
002c	अभ्यभाषत कैतव्यं प्रगृह्य विपुलं भुजम् ||
003a	स्ववीर्यं यः समाश्रित्य समाह्वयति वै परान् |
003c	अभीतः पूरयञ्शक्तिं स वै पुरुष उच्यते ||
004a	परवीर्यं समाश्रित्य यः समाह्वयते परान् |
004c	क्षत्रबन्धुरशक्तत्वाल्लोके स पुरुषाधमः ||
005a	स त्वं परेषां वीर्येण मन्यसे वीर्यमात्मनः |
005c	स्वयं कापुरुषो मूढः परांश्च क्षेप्तुमिच्छसि ||
006a	यस्त्वं वृद्धं सर्वराज्ञां हितबुद्धिं जितेन्द्रियम् |
006c	मरणाय महाबुद्धिं दीक्षयित्वा विकत्थसे ||
007a	भावस्ते विदितोऽस्माभिर्दुर्बुद्धे कुलपांसन |
007c	न हनिष्यन्ति गङ्गेयं पाण्डवा घृणयेति च ||
008a	यस्य वीर्यं समाश्रित्य धार्तराष्ट्र विकत्थसे |
008c	हन्तास्मि प्रथमं भीष्मं मिषतां सर्वधन्विनाम् ||
009a	कैतव्य गत्वा भरतान्समेत्य सुयोधनं धार्तराष्ट्रं ब्रवीहि |
009c	तथेत्याह अर्जुनः सव्यसाची निशाव्यपाये भविता विमर्दः ||
010a	यद्वोऽब्रवीद्वाक्यमदीनसत्त्वो मध्ये कुरूणां हर्षयन्सत्यसंधः |
010c	अहं हन्ता पाण्डवानामनीकं शाल्वेयकांश्चेति ममैष भारः ||
011a	हन्यामहं द्रोणमृते हि लोकं न ते भयं विद्यते पाण्डवेभ्यः |
011c	ततो हि ते लब्धतमं च राज्यं क्षयं गताः पाण्डवाश्चेति भावः ||
012a	स दर्पपूर्णो न समीक्षसे त्वमनर्थमात्मन्यपि वर्तमानम् |
012c	तस्मादहं ते प्रथमं समूहे हन्ता समक्षं कुरुवृद्धमेव ||
013a	सूर्योदये युक्तसेनः प्रतीक्ष्य ध्वजी रथी रक्ष च सत्यसंधम् |
013c	अहं हि वः पश्यतां द्वीपमेनं रथाद्भीष्मं पातयितास्मि बाणैः ||
014a	श्वोभूते कत्थनावाक्यं विज्ञास्यति सुयोधनः |
014c	अर्दितं शरजालेन मया दृष्ट्वा पितामहम् ||
015a	यदुक्तश्च सभामध्ये पुरुषो ह्रस्वदर्शनः |
015c	क्रुद्धेन भीमसेनेन भ्राता दुःशासनस्तव ||
016a	अधर्मज्ञो नित्यवैरी पापबुद्धिर्नृशंसकृत् |
016c	सत्यां प्रतिज्ञां नचिराद्रक्ष्यसे तां सुयोधन ||
017a	अभिमानस्य दर्पस्य क्रोधपारुष्ययोस्तथा |
017c	नैष्ठुर्यस्यावलेपस्य आत्मसंभावनस्य च ||
018a	नृशंसतायास्तैक्ष्ण्यस्य धर्मविद्वेषणस्य च |
018c	अधर्मस्यातिवादस्य वृद्धातिक्रमणस्य च ||
019a	दर्शनस्य च वक्रस्य कृत्स्नस्यापनयस्य च |
019c	द्रक्ष्यसि त्वं फलं तीव्रमचिरेण सुयोधन ||
020a	वासुदेवद्वितीये हि मयि क्रुद्धे नराधिप |
020c	आशा ते जीविते मूढ राज्ये वा केन हेतुना ||
021a	शान्ते भीष्मे तथा द्रोणे सूतपुत्रे च पातिते |
021c	निराशो जीविते राज्ये पुत्रेषु च भविष्यसि ||
022a	भ्रातॄणां निधनं दृष्ट्वा पुत्राणां च सुयोधन |
022c	भीमसेनेन निहतो दुष्कृतानि स्मरिष्यसि ||
023a	न द्वितीयां प्रतिज्ञां हि प्रतिज्ञास्यति केशवः |
023c	सत्यं ब्रवीम्यहं ह्येतत्सर्वं सत्यं भविष्यति ||
024a	इत्युक्तः कैतवो राजंस्तद्वाक्यमुपधार्य च |
024c	अनुज्ञातो निववृते पुनरेव यथागतम् ||
025a	उपावृत्य तु पाण्डुभ्यः कैतव्यो धृतराष्ट्रजम् |
025c	गत्वा यथोक्तं तत्सर्वमुवाच कुरुसंसदि ||
026a	केशवार्जुनयोर्वाक्यं निशम्य भरतर्षभः |
026c	दुःशासनं च कर्णं च शकुनिं चाभ्यभाषत ||
027a	आज्ञापयत राज्ञश्च बलं मित्रबलं तथा |
027c	यथा प्रागुदयात्सर्वा युक्ता तिष्ठत्यनीकिनी ||
028a	ततः कर्णसमादिष्टा दूताः प्रत्वरिता रथैः |
028c	उष्ट्रवामीभिरप्यन्ये सदश्वैश्च महाजवैः ||
029a	तूर्णं परिययुः सेनां कृत्स्नां कर्णस्य शासनात् |
029c	आज्ञापयन्तो राज्ञस्तान्योगः प्रागुदयादिति ||
