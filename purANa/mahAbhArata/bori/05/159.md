001  	सञ्जय उवाच ||
001a	उलूकस्त्वर्जुनं भूयो यथोक्तं वाक्यमब्रवीत् |
001c	आशीविषमिव क्रुद्धं तुदन्वाक्यशलाकया ||
002a	तस्य तद्वचनं श्रुत्वा रुषिताः पाण्डवा भृशम् |
002c	प्रागेव भृशसङ्क्रुद्धाः कैतव्येन प्रधर्षिताः ||
003a	नासनेष्ववतिष्ठन्त बाहूंश्चैव विचिक्षिपुः |
003c	आशीविषा इव क्रुद्धा वीक्षां चक्रुः परस्परम् ||
004a	अवाक्शिरा भीमसेनः समुदैक्षत केशवम् |
004c	नेत्राभ्यां लोहितान्ताभ्यामाशीविष इव श्वसन् ||
005a	आर्तं वातात्मजं दृष्ट्वा क्रोधेनाभिहतं भृशम् |
005c	उत्स्मयन्निव दाशार्हः कैतव्यं प्रत्यभाषत ||
006a	प्रयाहि शीघ्रं कैतव्य ब्रूयाश्चैव सुयोधनम् |
006c	श्रुतं वाक्यं गृहीतोऽर्थो मतं यत्ते तथास्तु तत् ||
007a	मद्वचश्चापि भूयस्ते वक्तव्यः स सुयोधनः |
007c	श्व इदानीं प्रदृश्येथाः पुरुषो भव दुर्मते ||
008a	मन्यसे यच्च मूढ त्वं न योत्स्यति जनार्दनः |
008c	सारथ्येन वृतः पार्थैरिति त्वं न बिभेषि च ||
009a	जघन्यकालमप्येतद्भवेद्यत्सर्वपार्थिवान् |
009c	निर्दहेयमहं क्रोधात्तृणानीव हुताशनः ||
010a	युधिष्ठिरनियोगात्तु फल्गुनस्य महात्मनः |
010c	करिष्ये युध्यमानस्य सारथ्यं विदितात्मनः ||
011a	यद्युत्पतसि लोकांस्त्रीन्यद्याविशसि भूतलम् |
011c	तत्र तत्रार्जुनरथं प्रभाते द्रक्ष्यसेऽग्रतः ||
012a	यच्चापि भीमसेनस्य मन्यसे मोघगर्जितम् | 
012c	दुःशासनस्य रुधिरं पीतमित्यवधार्यताम् ||
013a	न त्वां समीक्षते पार्थो नापि राजा युधिष्ठिरः |
013c	न भीमसेनो न यमौ प्रतिकूलप्रभाषिणम् ||
