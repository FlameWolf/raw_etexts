001	धृतराष्ट्र उवाच
001a	भूयो मे पुण्डरीकाक्षं सञ्जयाचक्ष्व पृच्छते
001c	नामकर्मार्थवित्तात प्राप्नुयां पुरुषोत्तमम्
002	सञ्जय उवाच
002a	श्रुतं मे तस्य देवस्य नामनिर्वचनं शुभम्
002c	यावत्तत्राभिजानेऽहमप्रमेयो हि केशवः
003a	वसनात्सर्वभूतानां वसुत्वाद्देवयोनितः
003c	वासुदेवस्ततो वेद्यो वृषत्वाद्वृष्णिरुच्यते
004a	मौनाद्ध्यानाच्च योगाच्च विद्धि भारत माधवम्
004c	सर्वतत्त्वलयाच्चैव मधुहा मधुसूदनः
005a	कृषिर्भूवाचकः शब्दो णश्च निर्वृतिवाचकः
005c	कृष्णस्तद्भावयोगाच्च कृष्णो भवति शाश्वतः
006a	पुण्डरीकं परं धाम नित्यमक्षयमक्षरम्
006c	तद्भावात्पुण्डरीकाक्षो दस्युत्रासाज्जनार्दनः
007a	यतः सत्त्वं न च्यवते यच्च सत्त्वान्न हीयते
007c	सत्त्वतः सात्वतस्तस्मादार्षभाद्वृषभेक्षणः
008a	न जायते जनित्र्यां यदजस्तस्मादनीकजित्
008c	देवानां स्वप्रकाशत्वाद्दमाद्दामोदरं विदुः
009a	हर्षात्सौख्यात्सुखैश्वर्याद्धृषीकेशत्वमश्नुते
009c	बाहुभ्यां रोदसी बिभ्रन्महाबाहुरिति स्मृतः
010a	अधो न क्षीयते जातु यस्मात्तस्मादधोक्षजः
010c	नराणामयनाच्चापि तेन नारायणः स्मृतः
010e	पूरणात्सदनाच्चैव ततोऽसौ पुरुषोत्तमः
011a	असतश्च सतश्चैव सर्वस्य प्रभवाप्ययात्
011c	सर्वस्य च सदा ज्ञानात्सर्वमेनं प्रचक्षते
012a	सत्ये प्रतिष्ठितः कृष्णः सत्यमत्र प्रतिष्ठितम्
012c	सत्यात्सत्यं च गोविन्दस्तस्मात्सत्योऽपि नामतः
013a	विष्णुर्विक्रमणादेव जयनाज्जिष्णुरुच्यते
013c	शाश्वतत्वादनन्तश्च गोविन्दो वेदनाद्गवाम्
014a	अतत्त्वं कुरुते तत्त्वं तेन मोहयते प्रजाः
014c	एवंविधो धर्मनित्यो भगवान्मुनिभिः सह
014e	आगन्ता हि महाबाहुरानृशंस्यार्थमच्युतः
