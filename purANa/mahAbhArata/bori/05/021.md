001	वैशम्पायन उवाच
001a	तस्य तद्वचनं श्रुत्वा प्रज्ञावृद्धो महाद्युतिः
001c	सम्पूज्यैनं यथाकालं भीष्मो वचनमब्रवीत्
002a	दिष्ट्या कुशलिनः सर्वे पाण्डवाः सह बान्धवैः
002c	दिष्ट्या सहायवन्तश्च दिष्ट्या धर्मे च ते रताः
003a	दिष्ट्या च सन्धिकामास्ते भ्रातरः कुरुनन्दनाः
003c	दिष्ट्या न युद्धमनसः सह दामोदरेण ते
004a	भवता सत्यमुक्तं च सर्वमेतन्न संशयः
004c	अतितीक्ष्णं तु ते वाक्यं ब्राह्मण्यादिति मे मतिः
005a	असंशयं क्लेशितास्ते वने चेह च पाण्डवाः
005c	प्राप्ताश्च धर्मतः सर्वं पितुर्धनमसंशयम्
006a	किरीटी बलवान्पार्थः कृतास्त्रश्च महाबलः
006c	को हि पाण्डुसुतं युद्धे विषहेत धनञ्जयम्
007a	अपि वज्रधरः साक्षात्किमुतान्ये धनुर्भृतः
007c	त्रयाणामपि लोकानां समर्थ इति मे मतिः
008a	भीष्मे ब्रुवति तद्वाक्यं धृष्टमाक्षिप्य मन्युमान्
008c	दुर्योधनं समालोक्य कर्णो वचनमब्रवीत्
009a	न तन्न विदितं ब्रह्मँल्लोके भूतेन केनचित्
009c	पुनरुक्तेन किं तेन भाषितेन पुनः पुनः
010a	दुर्योधनार्थे शकुनिर्द्यूते निर्जितवान्पुरा
010c	समयेन गतोऽरण्यं पाण्डुपुत्रो युधिष्ठिरः
011a	न तं समयमादृत्य राज्यमिच्छति पैतृकम्
011c	बलमाश्रित्य मत्स्यानां पाञ्चालानां च पार्थिवः
012a	दुर्योधनो भयाद्विद्वन्न दद्यात्पदमन्ततः
012c	धर्मतस्तु महीं कृत्स्नां प्रदद्याच्छत्रवेऽपि च
013a	यदि काङ्क्षन्ति ते राज्यं पितृपैतामहं पुनः
013c	यथाप्रतिज्ञं कालं तं चरन्तु वनमाश्रिताः
014a	ततो दुर्योधनस्याङ्के वर्तन्तामकुतोभयाः
014c	अधार्मिकामिमां बुद्धिं कुर्युर्मौर्ख्याद्धि केवलम्
015a	अथ ते धर्ममुत्सृज्य युद्धमिच्छन्ति पाण्डवाः
015c	आसाद्येमान्कुरुश्रेष्ठान्स्मरिष्यन्ति वचो मम
016	भीष्म उवाच
016a	किं नु राधेय वाचा ते कर्म तत्स्मर्तुमर्हसि
016c	एक एव यदा पार्थः षड्रथाञ्जितवान्युधि
017a	न चेदेवं करिष्यामो यदयं ब्राह्मणोऽब्रवीत्
017c	ध्रुवं युधि हतास्तेन भक्षयिष्याम पांसुकान्
018	वैशम्पायन उवाच
018a	धृतराष्ट्रस्ततो भीष्ममनुमान्य प्रसाद्य च
018c	अवभर्त्स्य च राधेयमिदं वचनमब्रवीत्
019a	अस्मद्धितमिदं वाक्यं भीष्मः शांतनवोऽब्रवीत्
019c	पाण्डवानां हितं चैव सर्वस्य जगतस्तथा
020a	चिन्तयित्वा तु पार्थेभ्यः प्रेषयिष्यामि सञ्जयम्
020c	स भवान्प्रतियात्वद्य पाण्डवानेव माचिरम्
021a	स तं सत्कृत्य कौरव्यः प्रेषयामास पाण्डवान्
021c	सभामध्ये समाहूय सञ्जयं वाक्यमब्रवीत्
