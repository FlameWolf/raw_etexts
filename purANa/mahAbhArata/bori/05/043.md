001	धृतराष्ट्र उवाच
001a	ऋचो यजूंष्यधीते यः सामवेदं च यो द्विजः
001c	पापानि कुर्वन्पापेन लिप्यते न स लिप्यते
002	सनत्सुजात उवाच
002a	नैनं सामान्यृचो वापि न यजूंषि विचक्षण
002c	त्रायन्ते कर्मणः पापान्न ते मिथ्या ब्रवीम्यहम्
003a	न छन्दांसि वृजिनात्तारयन्ति मायाविनं मायया वर्तमानम्
003c	नीडं शकुन्ता इव जातपक्षाश्छन्दांस्येनं प्रजहत्यन्तकाले
004	धृतराष्ट्र उवाच
004a	न चेद्वेदा वेदविदं शक्तास्त्रातुं विचक्षण
004c	अथ कस्मात्प्रलापोऽयं ब्राह्मणानां सनातनः
005	सनत्सुजात उवाच
005a	अस्मिँल्लोके तपस्तप्तं फलमन्यत्र दृश्यते
005c	ब्राह्मणानामिमे लोका ऋद्धे तपसि संयताः
006	धृतराष्ट्र उवाच
006a	कथं समृद्धमप्यृद्धं तपो भवति केवलम्
006c	सनत्सुजात तद्ब्रूहि यथा विद्याम तद्वयम्
007	सनत्सुजात उवाच
007a	क्रोधादयो द्वादश यस्य दोषास्तथा नृशंसादि षडत्र राजन्
007c	धर्मादयो द्वादश चाततानाः शास्त्रे गुणा ये विदिता द्विजानाम्
008a	क्रोधः कामो लोभमोहौ विवित्साकृपासूया मानशोकौ स्पृहा च
008c	ईर्ष्या जुगुप्सा च मनुष्यदोषा वर्ज्याः सदा द्वादशैते नरेण
009a	एकैकमेते राजेन्द्र मनुष्यान्पर्युपासते
009c	लिप्समानोऽन्तरं तेषां मृगाणामिव लुब्धकः
010a	विकत्थनः स्पृहयालुर्मनस्वी बिभ्रत्कोपं चपलोऽरक्षणश्च
010c	एते प्राप्ताः षण्नरान्पापधर्मान्प्रकुर्वते नोत सन्तः सुदुर्गे
011a	सम्भोगसंविद्द्विषमेधमानो दत्तानुतापी कृपणोऽबलीयान्
011c	वर्गप्रशंसी वनितासु द्वेष्टा एतेऽपरे सप्त नृशंसधर्माः
012a	धर्मश्च सत्यं च दमस्तपश्च अमात्सर्यं ह्रीस्तितिक्षानसूया
012c	यज्ञश्च दानं च धृतिः श्रुतं च महाव्रता द्वादश ब्राह्मणस्य
013a	यस्त्वेतेभ्यः प्रवसेद्द्वादशेभ्यः सर्वामपीमां पृथिवीं प्रशिष्यात्
013c	त्रिभिर्द्वाभ्यामेकतो वा विशिष्टो नास्य स्वमस्तीति स वेदितव्यः
014a	दमस्त्यागोऽप्रमादश्च एतेष्वमृतमाहितम्
014c	तानि सत्यमुखान्याहुर्ब्राह्मणा ये मनीषिणः
015a	दमोऽष्टादशदोषः स्यात्प्रतिकूलं कृताकृते
015c	अनृतं चाभ्यसूया च कामार्थौ च तथा स्पृहा
016a	क्रोधः शोकस्तथा तृष्णा लोभः पैशुन्यमेव च
016c	मत्सरश्च विवित्सा च परितापस्तथा रतिः
017a	अपस्मारः सातिवादस्तथा सम्भावनात्मनि
017c	एतैर्विमुक्तो दोषैर्यः स दमः सद्भिरुच्यते
018a	श्रेयांस्तु षड्विधस्त्यागः प्रियं प्राप्य न हृष्यति
018c	अप्रिये तु समुत्पन्ने व्यथां जातु न चार्च्छति
019a	इष्टान्दारांश्च पुत्रांश्च न चान्यं यद्वचो भवेत्
019c	अर्हते याचमानाय प्रदेयं तद्वचो भवेत्
019e	अप्यवाच्यं वदत्येव स तृतीयो गुणः स्मृतः
020a	त्यक्तैर्द्रव्यैर्यो भवति नोपयुङ्क्ते च कामतः
020c	न च कर्मसु तद्धीनः शिष्यबुद्धिर्नरो यथा
020e	सर्वैरेव गुणैर्युक्तो द्रव्यवानपि यो भवेत्
021a	अप्रमादोऽष्टदोषः स्यात्तान्दोषान्परिवर्जयेत्
021c	इन्द्रियेभ्यश्च पञ्चभ्यो मनसश्चैव भारत
021e	अतीतानागतेभ्यश्च मुक्तो ह्येतैः सुखी भवेत्
022a	दोषैरेतैर्विमुक्तं तु गुणैरेतैः समन्वितम्
022c	एतत्समृद्धमप्यृद्धं तपो भवति केवलम्
022e	यन्मां पृच्छसि राजेन्द्र किं भूयः श्रोतुमिच्छसि
023	धृतराष्ट्र उवाच
023a	आख्यानपञ्चमैर्वेदैर्भूयिष्ठं कथ्यते जनः
023c	तथैवान्ये चतुर्वेदास्त्रिवेदाश्च तथापरे
024a	द्विवेदाश्चैकवेदाश्च अनृचश्च तथापरे
024c	तेषां तु कतमः स स्याद्यमहं वेद ब्राह्मणम्
025	सनत्सुजात उवाच
025a	एकस्य वेदस्याज्ञानाद्वेदास्ते बहवोऽभवन्
025c	सत्यस्यैकस्य राजेन्द्र सत्ये कश्चिदवस्थितः
025e	एवं वेदमनुत्साद्य प्रज्ञां महति कुर्वते
026a	दानमध्ययनं यज्ञो लोभादेतत्प्रवर्तते
026c	सत्यात्प्रच्यवमानानां सङ्कल्पो वितथो भवेत्
027a	ततो यज्ञः प्रतायेत सत्यस्यैवावधारणात्
027c	मनसान्यस्य भवति वाचान्यस्योत कर्मणा
027e	सङ्कल्पसिद्धः पुरुषः सङ्कल्पानधितिष्ठति
028a	अनैभृत्येन वै तस्य दीक्षितव्रतमाचरेत्
028c	नामैतद्धातुनिर्वृत्तं सत्यमेव सतां परम्
028e	ज्ञानं वै नाम प्रत्यक्षं परोक्षं जायते तपः
029a	विद्याद्बहु पठन्तं तु बहुपाठीति ब्राह्मणम्
029c	तस्मात्क्षत्रिय मा मंस्था जल्पितेनैव ब्राह्मणम्
029e	य एव सत्यान्नापैति स ज्ञेयो ब्राह्मणस्त्वया
030a	छन्दांसि नाम क्षत्रिय तान्यथर्वा जगौ पुरस्तादृषिसर्ग एषः
030c	छन्दोविदस्ते य उ तानधीत्य न वेद्यवेदस्य विदुर्न वेद्यम्
031a	न वेदानां वेदिता कश्चिदस्ति कश्चिद्वेदान्बुध्यते वापि राजन्
031c	यो वेद वेदान्न स वेद वेद्यं सत्ये स्थितो यस्तु स वेद वेद्यम्
032a	अभिजानामि ब्राह्मणमाख्यातारं विचक्षणम्
032c	यश्छिन्नविचिकित्सः सन्नाचष्टे सर्वसंशयान्
033a	तस्य पर्येषणं गच्छेत्प्राचीनं नोत दक्षिणम्
033c	नार्वाचीनं कुतस्तिर्यङ्नादिशं तु कथंचन
034a	तूष्णीम्भूत उपासीत न चेष्टेन्मनसा अपि
034c	अभ्यावर्तेत ब्रह्मास्य अन्तरात्मनि वै श्रितम्
035a	मौनाद्धि स मुनिर्भवति नारण्यवसनान्मुनिः
035c	अक्षरं तत्तु यो वेद स मुनिः श्रेष्ठ उच्यते
036a	सर्वार्थानां व्याकरणाद्वैयाकरण उच्यते
036c	प्रत्यक्षदर्शी लोकानां सर्वदर्शी भवेन्नरः
037a	सत्ये वै ब्राह्मणस्तिष्ठन्ब्रह्म पश्यति क्षत्रिय
037c	वेदानां चानुपूर्व्येण एतद्विद्वन्ब्रवीमि ते
