BR-05-04-043-001	धृतराष्ट्र उवाच
BR-05-04-043-001a	ऋचो यजूंष्यधीते यः सामवेदं च यो द्विजः
BR-05-04-043-001c	पापानि कुर्वन्पापेन लिप्यते न स लिप्यते
BR-05-04-043-002	सनत्सुजात उवाच
BR-05-04-043-002a	नैनं सामान्यृचो वापि न यजूंषि विचक्षण
BR-05-04-043-002c	त्रायन्ते कर्मणः पापान्न ते मिथ्या ब्रवीम्यहम्
BR-05-04-043-003a	न छन्दांसि वृजिनात्तारयन्ति मायाविनं मायया वर्तमानम्
BR-05-04-043-003c	नीडं शकुन्ता इव जातपक्षाश्छन्दांस्येनं प्रजहत्यन्तकाले
BR-05-04-043-004	धृतराष्ट्र उवाच
BR-05-04-043-004a	न चेद्वेदा वेदविदं शक्तास्त्रातुं विचक्षण
BR-05-04-043-004c	अथ कस्मात्प्रलापोऽयं ब्राह्मणानां सनातनः
BR-05-04-043-005	सनत्सुजात उवाच
BR-05-04-043-005a	अस्मिँल्लोके तपस्तप्तं फलमन्यत्र दृश्यते
BR-05-04-043-005c	ब्राह्मणानामिमे लोका ऋद्धे तपसि संयताः
BR-05-04-043-006	धृतराष्ट्र उवाच
BR-05-04-043-006a	कथं समृद्धमप्यृद्धं तपो भवति केवलम्
BR-05-04-043-006c	सनत्सुजात तद्ब्रूहि यथा विद्याम तद्वयम्
BR-05-04-043-007	सनत्सुजात उवाच
BR-05-04-043-007a	क्रोधादयो द्वादश यस्य दोषास्तथा नृशंसादि षडत्र राजन्
BR-05-04-043-007c	धर्मादयो द्वादश चाततानाः शास्त्रे गुणा ये विदिता द्विजानाम्
BR-05-04-043-008a	क्रोधः कामो लोभमोहौ विवित्साकृपासूया मानशोकौ स्पृहा च
BR-05-04-043-008c	ईर्ष्या जुगुप्सा च मनुष्यदोषा वर्ज्याः सदा द्वादशैते नरेण
BR-05-04-043-009a	एकैकमेते राजेन्द्र मनुष्यान्पर्युपासते
BR-05-04-043-009c	लिप्समानोऽन्तरं तेषां मृगाणामिव लुब्धकः
BR-05-04-043-010a	विकत्थनः स्पृहयालुर्मनस्वी बिभ्रत्कोपं चपलोऽरक्षणश्च
BR-05-04-043-010c	एते प्राप्ताः षण्नरान्पापधर्मान्प्रकुर्वते नोत सन्तः सुदुर्गे
BR-05-04-043-011a	सम्भोगसंविद्द्विषमेधमानो दत्तानुतापी कृपणोऽबलीयान्
BR-05-04-043-011c	वर्गप्रशंसी वनितासु द्वेष्टा एतेऽपरे सप्त नृशंसधर्माः
BR-05-04-043-012a	धर्मश्च सत्यं च दमस्तपश्च अमात्सर्यं ह्रीस्तितिक्षानसूया
BR-05-04-043-012c	यज्ञश्च दानं च धृतिः श्रुतं च महाव्रता द्वादश ब्राह्मणस्य
BR-05-04-043-013a	यस्त्वेतेभ्यः प्रवसेद्द्वादशेभ्यः सर्वामपीमां पृथिवीं प्रशिष्यात्
BR-05-04-043-013c	त्रिभिर्द्वाभ्यामेकतो वा विशिष्टो नास्य स्वमस्तीति स वेदितव्यः
BR-05-04-043-014a	दमस्त्यागोऽप्रमादश्च एतेष्वमृतमाहितम्
BR-05-04-043-014c	तानि सत्यमुखान्याहुर्ब्राह्मणा ये मनीषिणः
BR-05-04-043-015a	दमोऽष्टादशदोषः स्यात्प्रतिकूलं कृताकृते
BR-05-04-043-015c	अनृतं चाभ्यसूया च कामार्थौ च तथा स्पृहा
BR-05-04-043-016a	क्रोधः शोकस्तथा तृष्णा लोभः पैशुन्यमेव च
BR-05-04-043-016c	मत्सरश्च विवित्सा च परितापस्तथा रतिः
BR-05-04-043-017a	अपस्मारः सातिवादस्तथा सम्भावनात्मनि
BR-05-04-043-017c	एतैर्विमुक्तो दोषैर्यः स दमः सद्भिरुच्यते
BR-05-04-043-018a	श्रेयांस्तु षड्विधस्त्यागः प्रियं प्राप्य न हृष्यति
BR-05-04-043-018c	अप्रिये तु समुत्पन्ने व्यथां जातु न चार्च्छति
BR-05-04-043-019a	इष्टान्दारांश्च पुत्रांश्च न चान्यं यद्वचो भवेत्
BR-05-04-043-019c	अर्हते याचमानाय प्रदेयं तद्वचो भवेत्
BR-05-04-043-019e	अप्यवाच्यं वदत्येव स तृतीयो गुणः स्मृतः
BR-05-04-043-020a	त्यक्तैर्द्रव्यैर्यो भवति नोपयुङ्क्ते च कामतः
BR-05-04-043-020c	न च कर्मसु तद्धीनः शिष्यबुद्धिर्नरो यथा
BR-05-04-043-020e	सर्वैरेव गुणैर्युक्तो द्रव्यवानपि यो भवेत्
BR-05-04-043-021a	अप्रमादोऽष्टदोषः स्यात्तान्दोषान्परिवर्जयेत्
BR-05-04-043-021c	इन्द्रियेभ्यश्च पञ्चभ्यो मनसश्चैव भारत
BR-05-04-043-021e	अतीतानागतेभ्यश्च मुक्तो ह्येतैः सुखी भवेत्
BR-05-04-043-022a	दोषैरेतैर्विमुक्तं तु गुणैरेतैः समन्वितम्
BR-05-04-043-022c	एतत्समृद्धमप्यृद्धं तपो भवति केवलम्
BR-05-04-043-022e	यन्मां पृच्छसि राजेन्द्र किं भूयः श्रोतुमिच्छसि
BR-05-04-043-023	धृतराष्ट्र उवाच
BR-05-04-043-023a	आख्यानपञ्चमैर्वेदैर्भूयिष्ठं कथ्यते जनः
BR-05-04-043-023c	तथैवान्ये चतुर्वेदास्त्रिवेदाश्च तथापरे
BR-05-04-043-024a	द्विवेदाश्चैकवेदाश्च अनृचश्च तथापरे
BR-05-04-043-024c	तेषां तु कतमः स स्याद्यमहं वेद ब्राह्मणम्
BR-05-04-043-025	सनत्सुजात उवाच
BR-05-04-043-025a	एकस्य वेदस्याज्ञानाद्वेदास्ते बहवोऽभवन्
BR-05-04-043-025c	सत्यस्यैकस्य राजेन्द्र सत्ये कश्चिदवस्थितः
BR-05-04-043-025e	एवं वेदमनुत्साद्य प्रज्ञां महति कुर्वते
BR-05-04-043-026a	दानमध्ययनं यज्ञो लोभादेतत्प्रवर्तते
BR-05-04-043-026c	सत्यात्प्रच्यवमानानां सङ्कल्पो वितथो भवेत्
BR-05-04-043-027a	ततो यज्ञः प्रतायेत सत्यस्यैवावधारणात्
BR-05-04-043-027c	मनसान्यस्य भवति वाचान्यस्योत कर्मणा
BR-05-04-043-027e	सङ्कल्पसिद्धः पुरुषः सङ्कल्पानधितिष्ठति
BR-05-04-043-028a	अनैभृत्येन वै तस्य दीक्षितव्रतमाचरेत्
BR-05-04-043-028c	नामैतद्धातुनिर्वृत्तं सत्यमेव सतां परम्
BR-05-04-043-028e	ज्ञानं वै नाम प्रत्यक्षं परोक्षं जायते तपः
BR-05-04-043-029a	विद्याद्बहु पठन्तं तु बहुपाठीति ब्राह्मणम्
BR-05-04-043-029c	तस्मात्क्षत्रिय मा मंस्था जल्पितेनैव ब्राह्मणम्
BR-05-04-043-029e	य एव सत्यान्नापैति स ज्ञेयो ब्राह्मणस्त्वया
BR-05-04-043-030a	छन्दांसि नाम क्षत्रिय तान्यथर्वा जगौ पुरस्तादृषिसर्ग एषः
BR-05-04-043-030c	छन्दोविदस्ते य उ तानधीत्य न वेद्यवेदस्य विदुर्न वेद्यम्
BR-05-04-043-031a	न वेदानां वेदिता कश्चिदस्ति कश्चिद्वेदान्बुध्यते वापि राजन्
BR-05-04-043-031c	यो वेद वेदान्न स वेद वेद्यं सत्ये स्थितो यस्तु स वेद वेद्यम्
BR-05-04-043-032a	अभिजानामि ब्राह्मणमाख्यातारं विचक्षणम्
BR-05-04-043-032c	यश्छिन्नविचिकित्सः सन्नाचष्टे सर्वसंशयान्
BR-05-04-043-033a	तस्य पर्येषणं गच्छेत्प्राचीनं नोत दक्षिणम्
BR-05-04-043-033c	नार्वाचीनं कुतस्तिर्यङ्नादिशं तु कथंचन
BR-05-04-043-034a	तूष्णीम्भूत उपासीत न चेष्टेन्मनसा अपि
BR-05-04-043-034c	अभ्यावर्तेत ब्रह्मास्य अन्तरात्मनि वै श्रितम्
BR-05-04-043-035a	मौनाद्धि स मुनिर्भवति नारण्यवसनान्मुनिः
BR-05-04-043-035c	अक्षरं तत्तु यो वेद स मुनिः श्रेष्ठ उच्यते
BR-05-04-043-036a	सर्वार्थानां व्याकरणाद्वैयाकरण उच्यते
BR-05-04-043-036c	प्रत्यक्षदर्शी लोकानां सर्वदर्शी भवेन्नरः
BR-05-04-043-037a	सत्ये वै ब्राह्मणस्तिष्ठन्ब्रह्म पश्यति क्षत्रिय
BR-05-04-043-037c	वेदानां चानुपूर्व्येण एतद्विद्वन्ब्रवीमि ते
