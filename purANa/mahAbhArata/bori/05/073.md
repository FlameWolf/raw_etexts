001	वैशम्पायन उवाच
001a	एतच्छ्रुत्वा महाबाहुः केशवः प्रहसन्निव
001c	अभूतपूर्वं भीमस्य मार्दवोपगतं वचः
002a	गिरेरिव लघुत्वं तच्छीतत्वमिव पावके
002c	मत्वा रामानुजः शौरिः शार्ङ्गधन्वा वृकोदरम्
003a	सन्तेजयंस्तदा वाग्भिर्मातरिश्वेव पावकम्
003c	उवाच भीममासीनं कृपयाभिपरिप्लुतम्
004a	त्वमन्यदा भीमसेन युद्धमेव प्रशंससि
004c	वधाभिनन्दिनः क्रूरान्धार्तराष्ट्रान्मिमर्दिषुः
005a	न च स्वपिषि जागर्षि न्युब्जः शेषे परन्तप
005c	घोरामशान्तां रुशतीं सदा वाचं प्रभाषसे
006a	निःश्वसन्नग्निवर्णेन सन्तप्तः स्वेन मन्युना
006c	अप्रशान्तमना भीम सधूम इव पावकः
007a	एकान्ते निष्टनञ्शेषे भारार्त इव दुर्बलः
007c	अपि त्वां केचिदुन्मत्तं मन्यन्तेऽतद्विदो जनाः
008a	आरुज्य वृक्षान्निर्मूलान्गजः परिभुजन्निव
008c	निघ्नन्पद्भिः क्षितिं भीम निष्टनन्परिधावसि
009a	नास्मिञ्जनेऽभिरमसे रहः क्षियसि पाण्डव
009c	नान्यं निशि दिवा वापि कदाचिदभिनन्दसि
010a	अकस्मात्स्मयमानश्च रहस्यास्से रुदन्निव
010c	जान्वोर्मूर्धानमाधाय चिरमास्से प्रमीलितः
011a	भ्रुकुटिं च पुनः कुर्वन्नोष्ठौ च विलिहन्निव
011c	अभीक्ष्णं दृश्यसे भीम सर्वं तन्मन्युकारितम्
012a	यथा पुरस्तात्सविता दृश्यते शुक्रमुच्चरन्
012c	यथा च पश्चान्निर्मुक्तो ध्रुवं पर्येति रश्मिवान्
013a	तथा सत्यं ब्रवीम्येतन्नास्ति तस्य व्यतिक्रमः
013c	हन्ताहं गदयाभ्येत्य दुर्योधनममर्षणम्
014a	इति स्म मध्ये भ्रातॄणां सत्येनालभसे गदाम्
014c	तस्य ते प्रशमे बुद्धिर्धीयतेऽद्य परन्तप
015a	अहो युद्धप्रतीपानि युद्धकाल उपस्थिते
015c	पश्यसीवाप्रतीपानि किं त्वां भीर्भीम विन्दति
016a	अहो पार्थ निमित्तानि विपरीतानि पश्यसि
016c	स्वप्नान्ते जागरान्ते च तस्मात्प्रशममिच्छसि
017a	अहो नाशंससे किञ्चित्पुंस्त्वं क्लीब इवात्मनि
017c	कश्मलेनाभिपन्नोऽसि तेन ते विकृतं मनः
018a	उद्वेपते ते हृदयं मनस्ते प्रविषीदति
018c	ऊरुस्तम्भगृहीतोऽसि तस्मात्प्रशममिच्छसि
019a	अनित्यं किल मर्त्यस्य चित्तं पार्थ चलाचलम्
019c	वातवेगप्रचलिता अष्ठीला शाल्मलेरिव
020a	तवैषा विकृता बुद्धिर्गवां वागिव मानुषी
020c	मनांसि पाण्डुपुत्राणां मज्जयत्यप्लवानिव
021a	इदं मे महदाश्चर्यं पर्वतस्येव सर्पणम्
021c	यदीदृशं प्रभाषेथा भीमसेनासमं वचः
022a	स दृष्ट्वा स्वानि कर्माणि कुले जन्म च भारत
022c	उत्तिष्ठस्व विषादं मा कृथा वीर स्थिरो भव
023a	न चैतदनुरूपं ते यत्ते ग्लानिररिन्दम
023c	यदोजसा न लभते क्षत्रियो न तदश्नुते
