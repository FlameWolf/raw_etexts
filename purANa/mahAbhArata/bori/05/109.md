001  	सुपर्ण उवाच ||
001a	यस्मादुत्तार्यते पापाद्यस्मान्निःश्रेयसोऽश्नुते |
001c	तस्मादुत्तारणफलादुत्तरेत्युच्यते बुधैः ||
002a	उत्तरस्य हिरण्यस्य परिवापस्य गालव |
002c	मार्गः पश्चिमपूर्वाभ्यां दिग्भ्यां वै मध्यमः स्मृतः ||
003a	अस्यां दिशि वरिष्ठायामुत्तरायां द्विजर्षभ |
003c	नासौम्यो नाविधेयात्मा नाधर्म्यो वसते जनः ||
004a	अत्र नारायणः कृष्णो जिष्णुश्चैव नरोत्तमः |
004c	बदर्यामाश्रमपदे तथा ब्रह्मा च शाश्वतः ||
005a	अत्र वै हिमवत्पृष्ठे नित्यमास्ते महेश्वरः |
005c	अत्र राज्येन विप्राणां चन्द्रमाश्चाभ्यषिच्यत ||
006a	अत्र गङ्गां महादेवः पतन्तीं गगनाच्च्युताम् |
006c	प्रतिगृह्य ददौ लोके मानुषे ब्रह्मवित्तम ||
007a	अत्र देव्या तपस्तप्तं महेश्वरपरीप्सया |
007c	अत्र कामश्च रोषश्च शैलश्चोमा च संबभुः ||
008a	अत्र राक्षसयक्षाणां गन्धर्वाणां च गालव |
008c	आधिपत्येन कैलासे धनदोऽप्यभिषेचितः ||
009a	अत्र चैत्ररथं रम्यमत्र वैखानसाश्रमः |
009c	अत्र मन्दाकिनी चैव मन्दरश्च द्विजर्षभ ||
010a	अत्र सौगन्धिकवनं नैर्ॠतैरभिरक्ष्यते |
010c	शाड्वलं कदलीस्कन्धमत्र संतानका नगाः ||
011a	अत्र संयमनित्यानां सिद्धानां स्वैरचारिणाम् |
011c	विमानान्यनुरूपाणि कामभोग्यानि गालव ||
012a	अत्र ते ऋषयः सप्त देवी चारुन्धती तथा |
012c	अत्र तिष्ठति वै स्वातिरत्रास्या उदयः स्मृतः ||
013a	अत्र यज्ञं समारुह्य ध्रुवं स्थाता पितामहः |
013c	ज्योतींषि चन्द्रसूर्यौ च परिवर्तन्ति नित्यशः ||
014a	अत्र गायन्तिकाद्वारं रक्षन्ति द्विजसत्तमाः |
014c	धामा नाम महात्मानो मुनयः सत्यवादिनः ||
015a	न तेषां ज्ञायते सूतिर्नाकृतिर्न तपश्चितम् |
015c	परिवर्तसहस्राणि कामभोग्यानि गालव ||
016a	यथा यथा प्रविशति तस्मात्परतरं नरः |
016c	तथा तथा द्विजश्रेष्ठ प्रविलीयति गालव ||
017a	न तत्केनचिदन्येन गतपूर्वं द्विजर्षभ |
017c	ॠते नारायणं देवं नरं वा जिष्णुमव्ययम् ||
018a	अत्र कैलासमित्युक्तं स्थानमैलविलस्य तत् |
018c	अत्र विद्युत्प्रभा नाम जज्ञिरेऽप्सरसो दश ||
019a	अत्र विष्णुपदं नाम क्रमता विष्णुना कृतम् |
019c	त्रिलोकविक्रमे ब्रह्मन्नुत्तरां दिशमाश्रितम् ||
020a	अत्र राज्ञा मरुत्तेन यज्ञेनेष्टं द्विजोत्तम |
020c	उशीरबीजे विप्रर्षे यत्र जाम्बूनदं सरः ||
021a	जीमूतस्यात्र विप्रर्षेरुपतस्थे महात्मनः |
021c	साक्षाद्धैमवतः पुण्यो विमलः कमलाकरः ||
022a	ब्राह्मणेषु च यत्कृत्स्नं स्वन्तं कृत्वा धनं महत् |
022c	वव्रे वनं महर्षिः स जैमूतं तद्वनं ततः ||
023a	अत्र नित्यं दिशापालाः सायं प्रातर्द्विजर्षभ |
023c	कस्य कार्यं किमिति वै परिक्रोशन्ति गालव ||
024a	एवमेषा द्विजश्रेष्ठ गुणैरन्यैर्दिगुत्तरा |
024c	उत्तरेति परिख्याता सर्वकर्मसु चोत्तरा ||
025a	एता विस्तरशस्तात तव सङ्कीर्तिता दिशः |
025c	चतस्रः क्रमयोगेन कामाशां गन्तुमिच्छसि ||
026a	उद्यतोऽहं द्विजश्रेष्ठ तव दर्शयितुं दिशः |
026c	पृथिवीं चाखिलां ब्रह्मंस्तस्मादारोह मां द्विज ||
