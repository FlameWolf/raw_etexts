001	युधिष्ठिर उवाच
001a	समागताः पाण्डवाः सृञ्जयाश्च जनार्दनो युयुधानो विराटः
001c	यत्ते वाक्यं धृतराष्ट्रानुशिष्टं गावल्गणे ब्रूहि तत्सूतपुत्र
002	सञ्जय उवाच
002a	अजातशत्रुं च वृकोदरं च धनञ्जयं माद्रवतीसुतौ च
002c	आमन्त्रये वासुदेवं च शौरिं युयुधानं चेकितानं विराटम्
003a	पाञ्चालानामधिपं चैव वृद्धं धृष्टद्युम्नं पार्षतं याज्ञसेनिम्
003c	सर्वे वाचं शृणुतेमां मदीयां वक्ष्यामि यां भूतिमिच्छन्कुरूणाम्
004a	शमं राजा धृतराष्ट्रोऽभिनन्दन्नयोजयत्त्वरमाणो रथं मे
004c	सभ्रातृपुत्रस्वजनस्य राज्ञस्तद्रोचतां पाण्डवानां शमोऽस्तु
005a	सर्वैर्धर्मैः समुपेताः स्थ पार्थाः प्रस्थानेन मार्दवेनार्जवेन
005c	जाताः कुले अनृशंसा वदान्या ह्रीनिषेधाः कर्मणां निश्चयज्ञाः
006a	न युज्यते कर्म युष्मासु हीनं सत्त्वं हि वस्तादृशं भीमसेनाः
006c	उद्भासते ह्यञ्जनबिन्दुवत्तच्छुक्ले वस्त्रे यद्भवेत्किल्बिषं वः
007a	सर्वक्षयो दृश्यते यत्र कृत्स्नः पापोदयो निरयोऽभावसंस्थः
007c	कस्तत्कुर्याज्जातु कर्म प्रजानन्पराजयो यत्र समो जयश्च
008a	ते वै धन्या यैः कृतं ज्ञातिकार्यं ये वः पुत्राः सुहृदो बान्धवाश्च
008c	उपक्रुष्टं जीवितं सन्त्यजेयुस्ततः कुरूणां नियतो वै भवः स्यात्
009a	ते चेत्कुरूननुशास्य स्थ पार्था निनीय सर्वान्द्विषतो निगृह्य
009c	समं वस्तज्जीवितं मृत्युना स्याद्यज्जीवध्वं ज्ञातिवधे न साधु
010a	को ह्येव युष्मान्सह केशवेन सचेकितानान्पार्षतबाहुगुप्तान्
010c	ससात्यकीन्विषहेत प्रजेतुं लब्ध्वापि देवान्सचिवान्सहेन्द्रान्
011a	को वा कुरून्द्रोणभीष्माभिगुप्तानश्वत्थाम्ना शल्यकृपादिभिश्च
011c	रणे प्रसोढुं विषहेत राजन्राधेयगुप्तान्सह भूमिपालैः
012a	महद्बलं धार्तराष्ट्रस्य राज्ञः को वै शक्तो हन्तुमक्षीयमाणः
012c	सोऽहं जये चैव पराजये च निःश्रेयसं नाधिगच्छामि किञ्चित्
013a	कथं हि नीचा इव दौष्कुलेया निर्धर्मार्थं कर्म कुर्युश्च पार्थाः
013c	सोऽहं प्रसाद्य प्रणतो वासुदेवं पाञ्चालानामधिपं चैव वृद्धम्
014a	कृताञ्जलिः शरणं वः प्रपद्ये कथं स्वस्ति स्यात्कुरुसृञ्जयानाम्
014c	न ह्येव ते वचनं वासुदेवो धनञ्जयो वा जातु किंचिन्न कुर्यात्
015a	प्राणानादौ याच्यमानः कुतोऽन्यदेतद्विद्वन्साधनार्थं ब्रवीमि
015c	एतद्राज्ञो भीष्मपुरोगमस्य मतं यद्वः शान्तिरिहोत्तमा स्यात्
