001	वैशम्पायन उवाच
001a	स तु कौरव्यमासाद्य द्रुपदस्य पुरोहितः
001c	सत्कृतो धृतराष्ट्रेण भीष्मेण विदुरेण च
002a	सर्वं कौशल्यमुक्त्वादौ पृष्ट्वा चैवमनामयम्
002c	सर्वसेनाप्रणेतॄणां मध्ये वाक्यमुवाच ह
003a	सर्वैर्भवद्भिर्विदितो राजधर्मः सनातनः
003c	वाक्योपादानहेतोस्तु वक्ष्यामि विदिते सति
004a	धृतराष्ट्रश्च पाण्डुश्च सुतावेकस्य विश्रुतौ
004c	तयोः समानं द्रविणं पैतृकं नात्र संशयः
005a	धृतराष्ट्रस्य ये पुत्रास्ते प्राप्ताः पैतृकं वसु
005c	पाण्डुपुत्राः कथं नाम न प्राप्ताः पैतृकं वसु
006a	एवं गते पाण्डवेयैर्विदितं वः पुरा यथा
006c	न प्राप्तं पैतृकं द्रव्यं धार्तराष्ट्रेण संवृतम्
007a	प्राणान्तिकैरप्युपायैः प्रयतद्भिरनेकशः
007c	शेषवन्तो न शकिता नयितुं यमसादनम्
008a	पुनश्च वर्धितं राज्यं स्वबलेन महात्मभिः
008c	छद्मनापहृतं क्षुद्रैर्धार्तराष्ट्रैः ससौबलैः
009a	तदप्यनुमतं कर्म तथायुक्तमनेन वै
009c	वासिताश्च महारण्ये वर्षाणीह त्रयोदश
010a	सभायां क्लेशितैर्वीरैः सहभार्यैस्तथा भृशम्
010c	अरण्ये विविधाः क्लेशाः सम्प्राप्तास्तैः सुदारुणाः
011a	तथा विराटनगरे योन्यन्तरगतैरिव
011c	प्राप्तः परमसङ्क्लेशो यथा पापैर्महात्मभिः
012a	ते सर्वे पृष्ठतः कृत्वा तत्सर्वं पूर्वकिल्बिषम्
012c	सामैव कुरुभिः सार्धमिच्छन्ति कुरुपुङ्गवाः
013a	तेषां च वृत्तमाज्ञाय वृत्तं दुर्योधनस्य च
013c	अनुनेतुमिहार्हन्ति धृतराष्ट्रं सुहृज्जनाः
014a	न हि ते विग्रहं वीराः कुर्वन्ति कुरुभिः सह
014c	अविनाशेन लोकस्य काङ्क्षन्ते पाण्डवाः स्वकम्
015a	यश्चापि धार्तराष्ट्रस्य हेतुः स्याद्विग्रहं प्रति
015c	स च हेतुर्न मन्तव्यो बलीयांसस्तथा हि ते
016a	अक्षौहिण्यो हि सप्तैव धर्मपुत्रस्य सङ्गताः
016c	युयुत्समानाः कुरुभिः प्रतीक्षन्तेऽस्य शासनम्
017a	अपरे पुरुषव्याघ्राः सहस्राक्षौहिणीसमाः
017c	सात्यकिर्भीमसेनश्च यमौ च सुमहाबलौ
018a	एकादशैताः पृतना एकतश्च समागताः
018c	एकतश्च महाबाहुर्बहुरूपो धनञ्जयः
019a	यथा किरीटी सेनाभ्यः सर्वाभ्यो व्यतिरिच्यते
019c	एवमेव महाबाहुर्वासुदेवो महाद्युतिः
020a	बहुलत्वं च सेनानां विक्रमं च किरीटिनः
020c	बुद्धिमत्तां च कृष्णस्य बुद्ध्वा युध्येत को नरः
021a	ते भवन्तो यथाधर्मं यथासमयमेव च
021c	प्रयच्छन्तु प्रदातव्यं मा वः कालोऽत्यगादयम्
