BR-05-10-158-001  	सञ्जय उवाच ||
BR-05-10-158-001a	सेनानिवेशं संप्राप्य कैतव्यः पाण्डवस्य ह |
BR-05-10-158-001c	समागतः पाण्डवेयैर्युधिष्ठिरमभाषत ||
BR-05-10-158-002a	अभिज्ञो दूतवाक्यानां यथोक्तं ब्रुवतो मम |
BR-05-10-158-002c	दुर्योधनसमादेशं श्रुत्वा न क्रोद्धुमर्हसि ||
BR-05-10-158-003  	युधिष्ठिर उवाच ||
BR-05-10-158-003a	उलूक न भयं तेऽस्ति ब्रूहि त्वं विगतज्वरः |
BR-05-10-158-003c	यन्मतं धार्तराष्ट्रस्य लुब्धस्यादीर्घदर्शिनः ||
BR-05-10-158-004  	सञ्जय उवाच ||
BR-05-10-158-004a	ततो द्युतिमतां मध्ये पाण्डवानां महात्मनाम् |
BR-05-10-158-004c	सृञ्जयानां च सर्वेषां कृष्णस्य च यशस्विनः ||
BR-05-10-158-005a	द्रुपदस्य सपुत्रस्य विराटस्य च संनिधौ |
BR-05-10-158-005c	भूमिपानां च सर्वेषां मध्ये वाक्यं जगाद ह ||
BR-05-10-158-006a	इदं त्वामब्रवीद्राजा धार्तराष्ट्रो महामनाः |
BR-05-10-158-006c	शृण्वतां कुरुवीराणां तन्निबोध नराधिप ||
BR-05-10-158-007a	पराजितोऽसि द्यूतेन कृष्णा चानायिता सभाम् |
BR-05-10-158-007c	शक्योऽमर्षो मनुष्येण कर्तुं पुरुषमानिना ||
BR-05-10-158-008a	द्वादशैव तु वर्षाणि वने धिष्ण्याद्विवासिताः |
BR-05-10-158-008c	संवत्सरं विराटस्य दास्यमास्थाय चोषिताः ||
BR-05-10-158-009a	अमर्षं राज्यहरणं वनवासं च पाण्डव |
BR-05-10-158-009c	द्रौपद्याश्च परिक्लेशं संस्मरन्पुरुषो भव ||
BR-05-10-158-010a	अशक्तेन च यच्छप्तं भीमसेनेन पाण्डव |
BR-05-10-158-010c	दुःशासनस्य रुधिरं पीयतां यदि शक्यते ||
BR-05-10-158-011a	लोहाभिहारो निर्वृत्तः कुरुक्षेत्रमकर्दमम् |
BR-05-10-158-011c	समः पन्था भृता योधाः श्वो युध्यस्व सकेशवः ||
BR-05-10-158-012a	असमागम्य भीष्मेण संयुगे किं विकत्थसे |
BR-05-10-158-012c	आरुरुक्षुर्यथा मन्दः पर्वतं गन्धमादनम् ||
BR-05-10-158-013a	द्रोणं च युध्यतां श्रेष्ठं शचीपतिसमं युधि |
BR-05-10-158-013c	अजित्वा संयुगे पार्थ राज्यं कथमिहेच्छसि ||
BR-05-10-158-014a	ब्राह्मे धनुषि चाचार्यं वेदयोरन्तरं द्वयोः |
BR-05-10-158-014c	युधि धुर्यमविक्षोभ्यमनीकधरमच्युतम् ||
BR-05-10-158-015a	द्रोणं मोहाद्युधा पार्थ यज्जिगीषसि तन्मृषा |
BR-05-10-158-015c	न हि शुश्रुम वातेन मेरुमुन्मथितं गिरिम् ||
BR-05-10-158-016a	अनिलो वा वहेन्मेरुं द्यौर्वापि निपतेन्महीम् |
BR-05-10-158-016c	युगं वा परिवर्तेत यद्येवं स्याद्यथात्थ माम् ||
BR-05-10-158-017a	को ह्याभ्यां जीविताकाङ्क्षी प्राप्यास्त्रमरिमर्दनम् |
BR-05-10-158-017c	गजो वाजी नरो वापि पुनः स्वस्ति गृहान्व्रजेत् ||
BR-05-10-158-018a	कथमाभ्यामभिध्यातः संसृष्टो दारुणेन वा |
BR-05-10-158-018c	रणे जीवन्विमुच्येत पदा भूमिमुपस्पृशन् ||
BR-05-10-158-019a	किं दर्दुरः कूपशयो यथेमां न बुध्यसे राजचमूं समेताम् |
BR-05-10-158-019c	दुराधर्षां देवचमूप्रकाशां गुप्तां नरेन्द्रैस्त्रिदशैरिव द्याम् ||
BR-05-10-158-020a	प्राच्यैः प्रतीच्यैरथ दाक्षिणात्यैरुदीच्यकाम्बोजशकैः खशैश्च |
BR-05-10-158-020c	शाल्वैः समत्स्यैः कुरुमध्यदेशैर्म्लेच्छैः पुलिन्दैर्द्रविडान्ध्रकाञ्च्यैः ||
BR-05-10-158-021a	नानाजनौघं युधि संप्रवृद्धं गाङ्गं यथा वेगमवारणीयम् |
BR-05-10-158-021c	मां च स्थितं नागबलस्य मध्ये युयुत्ससे मन्द किमल्पबुद्धे ||
BR-05-10-158-022a	इत्येवमुक्त्वा राजानं धर्मपुत्रं युधिष्ठिरम् |
BR-05-10-158-022c	अभ्यावृत्य पुनर्जिष्णुमुलूकः प्रत्यभाषत ||
BR-05-10-158-023a	अकत्थमानो युध्यस्व कत्थसेऽर्जुन किं बहु |
BR-05-10-158-023c	पर्यायात्सिद्धिरेतस्य नैतत्सिध्यति कत्थनात् ||
BR-05-10-158-024a	यदीदं कत्थनात्सिध्येत्कर्म लोके धनञ्जय |
BR-05-10-158-024c	सर्वे भवेयुः सिद्धार्था बहु कत्थेत दुर्गतः ||
BR-05-10-158-025a	जानामि ते वासुदेवं सहायं जानामि ते गाण्डिवं तालमात्रम् |
BR-05-10-158-025c	जानाम्येतत्त्वादृशो नास्ति योद्धा राज्यं च ते जानमानो हरामि ||
BR-05-10-158-026a	न तु पर्यायधर्मेण सिद्धिं प्राप्नोति भूयसीम् |
BR-05-10-158-026c	मनसैव हि भूतानि धाता प्रकुरुते वशे ||
BR-05-10-158-027a	त्रयोदश समा भुक्तं राज्यं विलपतस्तव |
BR-05-10-158-027c	भूयश्चैव प्रशासिष्ये निहत्य त्वां सबान्धवम् ||
BR-05-10-158-028a	क्व तदा गाण्डिवं तेऽभूद्यत्त्वं दासपणे जितः |
BR-05-10-158-028c	क्व तदा भीमसेनस्य बलमासीच्च फल्गुन ||
BR-05-10-158-029a	सगदाद्भीमसेनाच्च पार्थाच्चैव सगाण्डिवात् |
BR-05-10-158-029c	न वै मोक्षस्तदा वोऽभूद्विना कृष्णामनिन्दिताम् ||
BR-05-10-158-030a	सा वो दास्यं समापन्नान्मोक्षयामास भामिनी |
BR-05-10-158-030c	अमानुष्यसमायुक्तान्दास्यकर्मण्यवस्थितान् ||
BR-05-10-158-031a	अवोचं यत्षण्ढतिलानहं वस्तथ्यमेव तत् |
BR-05-10-158-031c	धृता हि वेणी पार्थेन विराटनगरे तदा ||
BR-05-10-158-032a	सूदकर्मणि च श्रान्तं विराटस्य महानसे |
BR-05-10-158-032c	भीमसेनेन कौन्तेय यच्च तन्मम पौरुषम् ||
BR-05-10-158-033a	एवमेव सदा दण्डं क्षत्रियाः क्षत्रिये दधुः |
BR-05-10-158-033c	श्रेण्यां कक्ष्यां च वेण्यां च संयुगे यः पलायते ||
BR-05-10-158-034a	न भयाद्वासुदेवस्य न चापि तव फल्गुन |
BR-05-10-158-034c	राज्यं प्रतिप्रदास्यामि युध्यस्व सहकेशवः ||
BR-05-10-158-035a	न माया हीन्द्रजालं वा कुहका वा विभीषणी |
BR-05-10-158-035c	आत्तशस्त्रस्य मे युद्धे वहन्ति प्रतिगर्जनाः ||
BR-05-10-158-036a	वासुदेवसहस्रं वा फल्गुनानां शतानि वा |
BR-05-10-158-036c	आसाद्य माममोघेषुं द्रविष्यन्ति दिशो दश ||
BR-05-10-158-037a	संयुगं गच्छ भीष्मेण भिन्धि त्वं शिरसा गिरिम् |
BR-05-10-158-037c	प्रतरेमं महागाधं बाहुभ्यां पुरुषोदधिम् ||
BR-05-10-158-038a	शारद्वतमहीमानं विविंशतिझषाकुलम् |
BR-05-10-158-038c	बृहद्बलसमुच्चालं सौमदत्तितिमिङ्गिलम् ||
BR-05-10-158-039a	दुःशासनौघं शलशल्यमत्स्यं सुषेणचित्रायुधनागनक्रम् |
BR-05-10-158-039c	जयद्रथाद्रिं पुरुमित्रगाधं दुर्मर्षणोदं शकुनिप्रपातम् ||
BR-05-10-158-040a	शस्त्रौघमक्षय्यमतिप्रवृद्धं यदावगाह्य श्रमनष्टचेताः |
BR-05-10-158-040c	भविष्यसि त्वं हतसर्वबान्धवस्तदा मनस्ते परितापमेष्यति ||
BR-05-10-158-041a	तदा मनस्ते त्रिदिवादिवाशुचेर्निवर्ततां पार्थ महीप्रशासनात् |
BR-05-10-158-041c	राज्यं प्रशास्तुं हि सुदुर्लभं त्वया बुभूषता स्वर्ग इवातपस्विना ||
