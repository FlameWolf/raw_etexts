001  	वैशम्पायन उवाच ||
001a	ततः प्रभाते विमले धार्तराष्ट्रेण चोदिताः |
001c	दुर्योधनेन राजानः प्रययुः पाण्डवान्प्रति ||
002a	आप्लाव्य शुचयः सर्वे स्रग्विणः शुक्लवाससः |
002c	गृहीतशस्त्रा ध्वजिनः स्वस्ति वाच्य हुताग्नयः ||
003a	सर्वे वेदविदः शूराः सर्वे सुचरितव्रताः |
003c	सर्वे कर्मकृतश्चैव सर्वे चाहवलक्षणाः ||
004a	आहवेषु पराँल्लोकाञ्जिगीषन्तो महाबलाः |
004c	एकाग्रमनसः सर्वे श्रद्दधानाः परस्य च ||
005a	विन्दानुविन्दावावन्त्यौ केकया बाह्लिकैः सह |
005c	प्रययुः सर्व एवैते भारद्वाजपुरोगमाः ||
006a	अश्वत्थामा शांतनवः सैन्धवोऽथ जयद्रथः |
006c	दाक्षिणात्याः प्रतीच्याश्च पार्वतीयाश्च ये रथाः ||
007a	गान्धारराजः शकुनिः प्राच्योदीच्याश्च सर्वशः |
007c	शकाः किराता यवनाः शिबयोऽथ वसातयः ||
008a	स्वैः स्वैरनीकैः सहिताः परिवार्य महारथम् |
008c	एते महारथाः सर्वे द्वितीये निर्ययुर्बले ||
009a	कृतवर्मा सहानीकस्त्रिगर्ताश्च महाबलाः |
009c	दुर्योधनश्च नृपतिर्भ्रातृभिः परिवारितः ||
010a	शलो भूरिश्रवाः शल्यः कौसल्योऽथ बृहद्बलः |
010c	एते पश्चादवर्तन्त धार्तराष्ट्रपुरोगमाः ||
011a	ते समेन पथा यात्वा योत्स्यमाना महारथाः |
011c	कुरुक्षेत्रस्य पश्चार्धे व्यवतिष्ठन्त दंशिताः ||
012a	दुर्योधनस्तु शिबिरं कारयामास भारत |
012c	यथैव हास्तिनपुरं द्वितीयं समलङ्कृतम् ||
013a	न विशेषं विजानन्ति पुरस्य शिबिरस्य वा |
013c	कुशला अपि राजेन्द्र नरा नगरवासिनः ||
014a	तादृशान्येव दुर्गाणि राज्ञामपि महीपतिः |
014c	कारयामास कौरव्यः शतशोऽथ सहस्रशः ||
015a	पञ्चयोजनमुत्सृज्य मण्डलं तद्रणाजिरम् |
015c	सेनानिवेशास्ते राजन्नाविशञ्शतसंघशः ||
016a	तत्र ते पृथिवीपाला यथोत्साहं यथाबलम् |
016c	विविशुः शिबिराण्याशु द्रव्यवन्ति सहस्रशः ||
017a	तेषां दुर्योधनो राजा ससैन्यानां महात्मनाम् |
017c	व्यादिदेश सबाह्यानां भक्ष्यभोज्यमनुत्तमम् ||
018a	सगजाश्वमनुष्याणां ये च शिल्पोपजीविनः |
018c	ये चान्येऽनुगतास्तत्र सूतमागधबन्दिनः ||
019a	वणिजो गणिका वारा ये चैव प्रेक्षका जनाः |
019c	सर्वांस्तान्कौरवो राजा विधिवत्प्रत्यवैक्षत ||
