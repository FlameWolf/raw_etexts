001	शल्य उवाच
001a	अथ तामब्रवीद्दृष्ट्वा नहुषो देवराट्तदा
001c	त्रयाणामपि लोकानामहमिन्द्रः शुचिस्मिते
001e	भजस्व मां वरारोहे पतित्वे वरवर्णिनि
002a	एवमुक्ता तु सा देवी नहुषेण पतिव्रता
002c	प्रावेपत भयोद्विग्ना प्रवाते कदली यथा
003a	नमस्य सा तु ब्रह्माणं कृत्वा शिरसि चाञ्जलिम्
003c	देवराजमथोवाच नहुषं घोरदर्शनम्
004a	कालमिच्छाम्यहं लब्धुं किञ्चित्त्वत्तः सुरेश्वर
004c	न हि विज्ञायते शक्रः प्राप्तः किं वा क्व वा गतः
005a	तत्त्वमेतत्तु विज्ञाय यदि न ज्ञायते प्रभो
005c	ततोऽहं त्वामुपस्थास्ये सत्यमेतद्ब्रवीमि ते
005e	एवमुक्तः स इन्द्राण्या नहुषः प्रीतिमानभूत्
006	नहुष उवाच
006a	एवं भवतु सुश्रोणि यथा मामभिभाषसे
006c	ज्ञात्वा चागमनं कार्यं सत्यमेतदनुस्मरेः
007	शल्य उवाच
007a	नहुषेण विसृष्टा च निश्चक्राम ततः शुभा
007c	बृहस्पतिनिकेतं सा जगाम च तपस्विनी
008a	तस्याः संश्रुत्य च वचो देवाः साग्निपुरोगमाः
008c	मन्त्रयामासुरेकाग्राः शक्रार्थं राजसत्तम
009a	देवदेवेन सङ्गम्य विष्णुना प्रभविष्णुना
009c	ऊचुश्चैनं समुद्विग्ना वाक्यं वाक्यविशारदाः
010a	ब्रह्महत्याभिभूतो वै शक्रः सुरगणेश्वरः
010c	गतिश्च नस्त्वं देवेश पूर्वजो जगतः प्रभुः
010e	रक्षार्थं सर्वभूतानां विष्णुत्वमुपजग्मिवान्
011a	त्वद्वीर्यान्निहते वृत्रे वासवो ब्रह्महत्यया
011c	वृतः सुरगणश्रेष्ठ मोक्षं तस्य विनिर्दिश
012a	तेषां तद्वचनं श्रुत्वा देवानां विष्णुरब्रवीत्
012c	मामेव यजतां शक्रः पावयिष्यामि वज्रिणम्
013a	पुण्येन हयमेधेन मामिष्ट्वा पाकशासनः
013c	पुनरेष्यति देवानामिन्द्रत्वमकुतोभयः
014a	स्वकर्मभिश्च नहुषो नाशं यास्यति दुर्मतिः
014c	कञ्चित्कालमिमं देवा मर्षयध्वमतन्द्रिताः
015a	श्रुत्वा विष्णोः शुभां सत्यां तां वाणीममृतोपमाम्
015c	ततः सर्वे सुरगणाः सोपाध्यायाः सहर्षिभिः
015e	यत्र शक्रो भयोद्विग्नस्तं देशमुपचक्रमुः
016a	तत्राश्वमेधः सुमहान्महेन्द्रस्य महात्मनः
016c	ववृते पावनार्थं वै ब्रह्महत्यापहो नृप
017a	विभज्य ब्रह्महत्यां तु वृक्षेषु च नदीषु च
017c	पर्वतेषु पृथिव्यां च स्त्रीषु चैव युधिष्ठिर
018a	संविभज्य च भूतेषु विसृज्य च सुरेश्वरः
018c	विज्वरः पूतपाप्मा च वासवोऽभवदात्मवान्
019a	अकम्प्यं नहुषं स्थानाद्दृष्ट्वा च बलसूदनः
019c	तेजोघ्नं सर्वभूतानां वरदानाच्च दुःसहम्
020a	ततः शचीपतिर्वीरः पुनरेव व्यनश्यत
020c	अदृश्यः सर्वभूतानां कालाकाङ्क्षी चचार ह
021a	प्रनष्टे तु ततः शक्रे शची शोकसमन्विता
021c	हा शक्रेति तदा देवी विललाप सुदुःखिता
022a	यदि दत्तं यदि हुतं गुरवस्तोषिता यदि
022c	एकभर्तृत्वमेवास्तु सत्यं यद्यस्ति वा मयि
023a	पुण्यां चेमामहं दिव्यां प्रवृत्तामुत्तरायणे
023c	देवीं रात्रिं नमस्यामि सिध्यतां मे मनोरथः
024a	प्रयता च निशां देवीमुपातिष्ठत तत्र सा
024c	पतिव्रतात्वात्सत्येन सोपश्रुतिमथाकरोत्
025a	यत्रास्ते देवराजोऽसौ तं देशं दर्शयस्व मे
025c	इत्याहोपश्रुतिं देवी सत्यं सत्येन दृश्यताम्
