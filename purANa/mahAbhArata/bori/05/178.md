001  	भीष्म उवाच ||
001a	ततस्तृतीये दिवसे समे देशे व्यवस्थितः |
001c	प्रेषयामास मे राजन्प्राप्तोऽस्मीति महाव्रतः ||
002a	तमागतमहं श्रुत्वा विषयान्तं महाबलम् |
002c	अभ्यगच्छं जवेनाशु प्रीत्या तेजोनिधिं प्रभुम् ||
003a	गां पुरस्कृत्य राजेन्द्र ब्राह्मणैः परिवारितः |
003c	ऋत्विग्भिर्देवकल्पैश्च तथैव च पुरोहितैः ||
004a	स मामभिगतं दृष्ट्वा जामदग्न्यः प्रतापवान् |
004c	प्रतिजग्राह तां पूजां वचनं चेदमब्रवीत् ||
005a	भीष्म कां बुद्धिमास्थाय काशिराजसुता त्वया |
005c	अकामेयमिहानीता पुनश्चैव विसर्जिता ||
006a	विभ्रंशिता त्वया हीयं धर्मावाप्तेः परावरात् |
006c	परामृष्टां त्वया हीमां को हि गन्तुमिहार्हति ||
007a	प्रत्याख्याता हि शाल्वेन त्वया नीतेति भारत |
007c	तस्मादिमां मन्नियोगात्प्रतिगृह्णीष्व भारत ||
008a	स्वधर्मं पुरुषव्याघ्र राजपुत्री लभत्वियम् |
008c	न युक्तमवमानोऽयं कर्तुं राज्ञा त्वयानघ ||
009a	ततस्तं नातिमनसं समुदीक्ष्याहमब्रुवम् |
009c	नाहमेनां पुनर्दद्यां भ्रात्रे ब्रह्मन्कथञ्चन ||
010a	शाल्वस्याहमिति प्राह पुरा मामिह भार्गव |
010c	मया चैवाभ्यनुज्ञाता गता सौभपुरं प्रति ||
011a	न भयान्नाप्यनुक्रोशान्न लोभान्नार्थकाम्यया |
011c	क्षत्रधर्ममहं जह्यामिति मे व्रतमाहितम् ||
012a	अथ मामब्रवीद्रामः क्रोधपर्याकुलेक्षणः |
012c	न करिष्यसि चेदेतद्वाक्यं मे कुरुपुङ्गव ||
013a	हनिष्यामि सहामात्यं त्वामद्येति पुनः पुनः |
013c	संरम्भादब्रवीद्रामः क्रोधपर्याकुलेक्षणः ||
014a	तमहं गीर्भिरिष्टाभिः पुनः पुनररिंदमम् |
014c	अयाचं भृगुशार्दूलं न चैव प्रशशाम सः ||
015a	तमहं प्रणम्य शिरसा भूयो ब्राह्मणसत्तमम् |
015c	अब्रुवं कारणं किं तद्यत्त्वं योद्धुमिहेच्छसि ||
016a	इष्वस्त्रं मम बालस्य भवतैव चतुर्विधम् |
016c	उपदिष्टं महाबाहो शिष्योऽस्मि तव भार्गव ||
017a	ततो मामब्रवीद्रामः क्रोधसंरक्तलोचनः |
017c	जानीषे मां गुरुं भीष्म न चेमां प्रतिगृह्णसे |
017e 	सुतां काश्यस्य कौरव्य मत्प्रियार्थं महीपते ||
018a	न हि ते विद्यते शान्तिरन्यथा कुरुनन्दन |
018c	गृहाणेमां महाबाहो रक्षस्व कुलमात्मनः |
018e 	त्वया विभ्रंशिता हीयं भर्तारं नाभिगच्छति ||
019a	तथा ब्रुवन्तं तमहं रामं परपुरञ्जयम् |
019c	नैतदेवं पुनर्भावि ब्रह्मर्षे किं श्रमेण ते ||
020a	गुरुत्वं त्वयि संप्रेक्ष्य जामदग्न्य पुरातनम् |
020c	प्रसादये त्वां भगवंस्त्यक्तैषा हि पुरा मया ||
021a	को जातु परभावां हि नारीं व्यालीमिव स्थिताम् |
021c	वासयेत गृहे जानन्स्त्रीणां दोषान्महात्ययान् ||
022a	न भयाद्वासवस्यापि धर्मं जह्यां महाद्युते |
022c	प्रसीद मा वा यद्वा ते कार्यं तत्कुरु माचिरम् ||
023a	अयं चापि विशुद्धात्मन्पुराणे श्रूयते विभो 
023c	मरुत्तेन महाबुद्धे गीतः श्लोको महात्मना ||
024a	गुरोरप्यवलिप्तस्य कार्याकार्यमजानतः |
024c	उत्पथप्रतिपन्नस्य कार्यं भवति शासनम् ||
025a	स त्वं गुरुरिति प्रेम्णा मया संमानितो भृशम् |
025c	गुरुवृत्तं न जानीषे तस्माद्योत्स्याम्यहं त्वया ||
026a	गुरुं न हन्यां समरे ब्राह्मणं च विशेषतः |
026c	विशेषतस्तपोवृद्धमेवं क्षान्तं मया तव ||
027a	उद्यतेषुमथो दृष्ट्वा ब्राह्मणं क्षत्रबन्धुवत् |
027c	यो हन्यात्समरे क्रुद्धो युध्यन्तमपलायिनम् |
027e 	ब्रह्महत्या न तस्य स्यादिति धर्मेषु निश्चयः ||
028a	क्षत्रियाणां स्थितो धर्मे क्षत्रियोऽस्मि तपोधन |
028c	यो यथा वर्तते यस्मिंस्तथा तस्मिन्प्रवर्तयन् |
028e 	नाधर्मं समवाप्नोति नरः श्रेयश्च विन्दति ||
029a	अर्थे वा यदि वा धर्मे समर्थो देशकालवित् |
029c	अनर्थसंशयापन्नः श्रेयान्निःसंशयेन च ||
030a	यस्मात्संशयितेऽर्थेऽस्मिन्यथान्यायं प्रवर्तसे |
030c	तस्माद्योत्स्यामि सहितस्त्वया राम महाहवे |
030e 	पश्य मे बाहुवीर्यं च विक्रमं चातिमानुषम् ||
031a	एवं गतेऽपि तु मया यच्छक्यं भृगुनन्दन |
031c	तत्करिष्ये कुरुक्षेत्रे योत्स्ये विप्र त्वया सह |
031e 	द्वंद्वे राम यथेष्टं ते सज्जो भव महामुने ||
032a	तत्र त्वं निहतो राम मया शरशताचितः |
032c	लप्स्यसे निर्जिताँल्लोकाञ्शस्त्रपूतो महारणे ||
033a	स गच्छ विनिवर्तस्व कुरुक्षेत्रं रणप्रिय |
033c	तत्रैष्यामि महाबाहो युद्धाय त्वां तपोधन ||
034a	अपि यत्र त्वया राम कृतं शौचं पुरा पितुः |
034c	तत्राहमपि हत्वा त्वां शौचं कर्तास्मि भार्गव ||
035a	तत्र गच्छस्व राम त्वं त्वरितं युद्धदुर्मद |
035c	व्यपनेष्यामि ते दर्पं पौराणं ब्राह्मणब्रुव ||
036a	यच्चापि कत्थसे राम बहुशः परिषत्सु वै |
036c	निर्जिताः क्षत्रिया लोके मयैकेनेति तच्छृणु ||
037a	न तदा जायते भीष्मो मद्विधः क्षत्रियोऽपि वा |
037c	यस्ते युद्धमयं दर्पं कामं च व्यपनाशयेत् ||
038a	सोऽहं जातो महाबाहो भीष्मः परपुरञ्जयः |
038c	व्यपनेष्यामि ते दर्पं युद्धे राम न संशयः ||
