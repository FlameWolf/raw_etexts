001  	जनमेजय उवाच ||
001a	अनर्थे जातनिर्बन्धं परार्थे लोभमोहितम् |
001c	अनार्यकेष्वभिरतं मरणे कृतनिश्चयम् ||
002a	ज्ञातीनां दुःखकर्तारं बन्धूनां शोकवर्धनम् |
002c	सुहृदां क्लेशदातारं द्विषतां हर्षवर्धनम् ||
003a	कथं नैनं विमार्गस्थं वारयन्तीह बान्धवाः |
003c	सौहृदाद्वा सुहृत्स्निग्धो भगवान्वा पितामहः ||
004  	वैशम्पायन उवाच || 
004a	उक्तं भगवता वाक्यमुक्तं भीष्मेण यत्क्षमम् |
004c	उक्तं बहुविधं चैव नारदेनापि तच्छृणु ||
005  	नारद उवाच ||
005a	दुर्लभो वै सुहृच्छ्रोता दुर्लभश्च हितः सुहृत् |
005c	तिष्ठते हि सुहृद्यत्र न बन्धुस्तत्र तिष्ठति ||
006a	श्रोतव्यमपि पश्यामि सुहृदां कुरुनन्दन |
006c	न कर्तव्यश्च निर्बन्धो निर्बन्धो हि सुदारुणः ||
007a	अत्राप्युदाहरन्तीममितिहासं पुरातनम् |
007c	यथा निर्बन्धतः प्राप्तो गालवेन पराजयः ||
008a	विश्वामित्रं तपस्यन्तं धर्मो जिज्ञासया पुरा |
008c	अभ्यगच्छत्स्वयं भूत्वा वसिष्ठो भगवानृषिः ||
009a	सप्तर्षीणामन्यतमं वेषमास्थाय भारत |
009c	बुभुक्षुः क्षुधितो राजन्नाश्रमं कौशिकस्य ह ||
010a	विश्वामित्रोऽथ संभ्रान्तः श्रपयामास वै चरुम् |
010c	परमान्नस्य यत्नेन न च स प्रत्यपालयत् ||
011a	अन्नं तेन यदा भुक्तमन्यैर्दत्तं तपस्विभिः |
011c	अथ गृह्यान्नमत्युष्णं विश्वामित्रोऽभ्युपागमत् ||
012a	भुक्तं मे तिष्ठ तावत्त्वमित्युक्त्वा भगवान्ययौ |
012c	विश्वामित्रस्ततो राजन्स्थित एव महाद्युतिः ||
013a	भक्तं प्रगृह्य मूर्ध्ना तद्बाहुभ्यां पार्श्वतोऽगमत् |
013c	स्थितः स्थाणुरिवाभ्याशे निश्चेष्टो मारुताशनः ||
014a	तस्य शुश्रूषणे यत्नमकरोद्गालवो मुनिः |
014c	गौरवाद्बहुमानाच्च हार्देन प्रियकाम्यया ||
015a	अथ वर्षशते पूर्णे धर्मः पुनरुपागमत् |
015c	वासिष्ठं वेषमास्थाय कौशिकं भोजनेप्सया ||
016a	स दृष्ट्वा शिरसा भक्तं ध्रियमाणं महर्षिणा |
016c	तिष्ठता वायुभक्षेण विश्वामित्रेण धीमता ||
017a	प्रतिगृह्य ततो धर्मस्तथैवोष्णं तथा नवम् |
017c	भुक्त्वा प्रीतोऽस्मि विप्रर्षे तमुक्त्वा स मुनिर्गतः ||
018a	क्षत्रभावादपगतो ब्राह्मणत्वमुपागतः |
018c	धर्मस्य वचनात्प्रीतो विश्वामित्रस्तदाभवत् ||
019a	विश्वामित्रस्तु शिष्यस्य गालवस्य तपस्विनः |
019c	शुश्रूषया च भक्त्या च प्रीतिमानित्युवाच तम् ||
019e 	अनुज्ञातो मया वत्स यथेष्टं गच्छ गालव ||
020a	इत्युक्तः प्रत्युवाचेदं गालवो मुनिसत्तमम् |
020c	प्रीतो मधुरया वाचा विश्वामित्रं महाद्युतिम् ||
021a	दक्षिणां कां प्रयच्छामि भवते गुरुकर्मणि |
021c	दक्षिणाभिरुपेतं हि कर्म सिध्यति मानवम् ||
022a	दक्षिणानां हि सृष्टानामपवर्गेण भुज्यते |
022c	स्वर्गे क्रतुफलं सद्भिर्दक्षिणा शान्तिरुच्यते |
022e 	किमाहरामि गुर्वर्थं ब्रवीतु भगवानिति ||
023a	जानमानस्तु भगवाञ्जितः शुश्रूषणेन च |
023c	विश्वामित्रस्तमसकृद्गच्छ गच्छेत्यचोदयत् ||
024a	असकृद्गच्छ गच्छेति विश्वामित्रेण भाषितः |
024c	किं ददानीति बहुशो गालवः प्रत्यभाषत ||
025a	निर्बन्धतस्तु बहुशो गालवस्य तपस्विनः |
025c	किञ्चिदागतसंरम्भो विश्वामित्रोऽब्रवीदिदम् ||
026a	एकतःश्यामकर्णानां शतान्यष्टौ ददस्व मे |
026c	हयानां चन्द्रशुभ्राणां गच्छ गालव माचिरम् ||
