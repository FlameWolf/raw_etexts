001	युधिष्ठिर उवाच
001a	सर्वशास्त्रविधानज्ञ राजधर्मार्थवित्तम
001c	अतीव संशयच्छेत्ता भवान्वै प्रथितः क्षितौ
002a	कश्चित्तु संशयो मेऽस्ति तन्मे ब्रूहि पितामह
002c	अस्यामापदि कष्टायामन्यं पृच्छाम कं वयम्
003a	यथा नरेण कर्तव्यं यश्च धर्मः सनातनः
003c	एतत्सर्वं महाबाहो भवान्व्याख्यातुमर्हति
004a	चतस्रो विहिता भार्या ब्राह्मणस्य पितामह
004c	ब्राह्मणी क्षत्रिया वैश्या शूद्रा च रतिमिच्छतः
005a	तत्र जातेषु पुत्रेषु सर्वासां कुरुसत्तम
005c	आनुपूर्व्येण कस्तेषां पित्र्यं दायाद्यमर्हति
006a	केन वा किं ततो हार्यं पितृवित्तात्पितामह
006c	एतदिच्छामि कथितं विभागस्तेषु यः स्मृतः
007	भीष्म उवाच
007a	ब्राह्मणः क्षत्रियो वैश्यस्त्रयो वर्णा द्विजातयः
007c	एतेषु विहितो धर्मो ब्राह्मणस्य युधिष्ठिर
008a	वैषम्यादथ वा लोभात्कामाद्वापि परंतप
008c	ब्राह्मणस्य भवेच्छूद्रा न तु दृष्टान्ततः स्मृता
009a	शूद्रां शयनमारोप्य ब्राह्मणः पीडितो भवेत्
009c	प्रायश्चित्तीयते चापि विधिदृष्टेन हेतुना
010a	तत्र जातेष्वपत्येषु द्विगुणं स्याद्युधिष्ठिर
010c	अतस्ते नियमं वित्ते सम्प्रवक्ष्यामि भारत
011a	लक्षण्यो गोवृषो यानं यत्प्रधानतमं भवेत्
011c	ब्राह्मण्यास्तद्धरेत्पुत्र एकांशं वै पितुर्धनात्
012a	शेषं तु दशधा कार्यं ब्राह्मणस्वं युधिष्ठिर
012c	तत्र तेनैव हर्तव्याश्चत्वारोंऽशाः पितुर्धनात्
013a	क्षत्रियायास्तु यः पुत्रो ब्राह्मणः सोऽप्यसंशयः
013c	स तु मातृविशेषेण त्रीनंशान्हर्तुमर्हति
014a	वर्णे तृतीये जातस्तु वैश्यायां ब्राह्मणादपि
014c	द्विरंशस्तेन हर्तव्यो ब्राह्मणस्वाद्युधिष्ठिर
015a	शूद्रायां ब्राह्मणाज्जातो नित्यादेयधनः स्मृतः
015c	अल्पं वापि प्रदातव्यं शूद्रापुत्राय भारत
016a	दशधा प्रविभक्तस्य धनस्यैष भवेत्क्रमः
016c	सवर्णासु तु जातानां समान्भागान्प्रकल्पयेत्
017a	अब्राह्मणं तु मन्यन्ते शूद्रापुत्रमनैपुणात्
017c	त्रिषु वर्णेषु जातो हि ब्राह्मणाद्ब्राह्मणो भवेत्
018a	स्मृता वर्णाश्च चत्वारः पञ्चमो नाधिगम्यते
018c	हरेत्तु दशमं भागं शूद्रापुत्रः पितुर्धनात्
019a	तत्तु दत्तं हरेत्पित्रा नादत्तं हर्तुमर्हति
019c	अवश्यं हि धनं देयं शूद्रापुत्राय भारत
020a	आनृशंस्यं परो धर्म इति तस्मै प्रदीयते
020c	यत्र तत्र समुत्पन्नो गुणायैवोपकल्पते
021a	यदि वाप्येकपुत्रः स्यादपुत्रो यदि वा भवेत्
021c	नाधिकं दशमाद्दद्याच्छूद्रापुत्राय भारत
022a	त्रैवार्षिकाद्यदा भक्तादधिकं स्याद्द्विजस्य तु
022c	यजेत तेन द्रव्येण न वृथा साधयेद्धनम्
023a	त्रिसाहस्रपरो दायः स्त्रियो देयो धनस्य वै
023c	तच्च भर्त्रा धनं दत्तं नादत्तं भोक्तुमर्हति
024a	स्त्रीणां तु पतिदायाद्यमुपभोगफलं स्मृतम्
024c	नापहारं स्त्रियः कुर्युः पतिवित्तात्कथञ्चन
025a	स्त्रियास्तु यद्भवेद्वित्तं पित्रा दत्तं युधिष्ठिर
025c	ब्राह्मण्यास्तद्धरेत्कन्या यथा पुत्रस्तथा हि सा
025e	सा हि पुत्रसमा राजन्विहिता कुरुनन्दन
026a	एवमेतत्समुद्दिष्टं धर्मेषु भरतर्षभ
026c	एतद्धर्ममनुस्मृत्य न वृथा साधयेद्धनम्
027	युधिष्ठिर उवाच
027a	शूद्रायां ब्राह्मणाज्जातो यद्यदेयधनः स्मृतः
027c	केन प्रतिविशेषेण दशमोऽप्यस्य दीयते
028a	ब्राह्मण्यां ब्राह्मणाज्जातो ब्राह्मणः स्यान्न संशयः
028c	क्षत्रियायां तथैव स्याद्वैश्यायामपि चैव हि
029a	कस्मात्ते विषमं भागं भजेरन्नृपसत्तम
029c	यदा सर्वे त्रयो वर्णास्त्वयोक्ता ब्राह्मणा इति
030	भीष्म उवाच
030a	दारा इत्युच्यते लोके नाम्नैकेन परन्तप
030c	प्रोक्तेन चैकनाम्नायं विशेषः सुमहान्भवेत्
031a	तिस्रः कृत्वा पुरो भार्याः पश्चाद्विन्देत ब्राह्मणीम्
031c	सा ज्येष्ठा सा च पूज्या स्यात्सा च ताभ्यो गरीयसी
032a	स्नानं प्रसाधनं भर्तुर्दन्तधावनमञ्जनम्
032c	हव्यं कव्यं च यच्चान्यद्धर्मयुक्तं भवेद्गृहे
033a	न तस्यां जातु तिष्ठन्त्यामन्या तत्कर्तुमर्हति
033c	ब्राह्मणी त्वेव तत्कुर्याद्ब्राह्मणस्य युधिष्ठिर
034a	अन्नं पानं च माल्यं च वासांस्याभरणानि च
034c	ब्राह्मण्यै तानि देयानि भर्तुः सा हि गरीयसी
035a	मनुनाभिहितं शास्त्रं यच्चापि कुरुनन्दन
035c	तत्राप्येष महाराज दृष्टो धर्मः सनातनः
036a	अथ चेदन्यथा कुर्याद्यदि कामाद्युधिष्ठिर
036c	यथा ब्राह्मणचण्डालः पूर्वदृष्टस्तथैव सः
037a	ब्राह्मण्याः सदृशः पुत्रः क्षत्रियायाश्च यो भवेत्
037c	राजन्विशेषो नास्त्यत्र वर्णयोरुभयोरपि
038a	न तु जात्या समा लोके ब्राह्मण्याः क्षत्रिया भवेत्
038c	ब्राह्मण्याः प्रथमः पुत्रो भूयान्स्याद्राजसत्तम
038e	भूयोऽपि भूयसा हार्यं पितृवित्ताद्युधिष्ठिर
039a	यथा न सदृशी जातु ब्राह्मण्याः क्षत्रिया भवेत्
039c	क्षत्रियायास्तथा वैश्या न जातु सदृशी भवेत्
040a	श्रीश्च राज्यं च कोशश्च क्षत्रियाणां युधिष्ठिर
040c	विहितं दृश्यते राजन्सागरान्ता च मेदिनी
041a	क्षत्रियो हि स्वधर्मेण श्रियं प्राप्नोति भूयसीम्
041c	राजा दण्डधरो राजन्रक्षा नान्यत्र क्षत्रियात्
042a	ब्राह्मणा हि महाभागा देवानामपि देवताः
042c	तेषु राजा प्रवर्तेत पूजया विधिपूर्वकम्
043a	प्रणीतमृषिभिर्ज्ञात्वा धर्मं शाश्वतमव्ययम्
043c	लुप्यमानाः स्वधर्मेण क्षत्रियो रक्षति प्रजाः
044a	दस्युभिर्ह्रियमाणं च धनं दाराश्च सर्वशः
044c	सर्वेषामेव वर्णानां त्राता भवति पार्थिवः
045a	भूयान्स्यात्क्षत्रियापुत्रो वैश्यापुत्रान्न संशयः
045c	भूयस्तेनापि हर्तव्यं पितृवित्ताद्युधिष्ठिर
046	युधिष्ठिर उवाच
046a	उक्तं ते विधिवद्राजन्ब्राह्मणस्वे पितामह
046c	इतरेषां तु वर्णानां कथं विनियमो भवेत्
047	भीष्म उवाच
047a	क्षत्रियस्यापि भार्ये द्वे विहिते कुरुनन्दन
047c	तृतीया च भवेच्छूद्रा न तु दृष्टान्ततः स्मृता
048a	एष एव क्रमो हि स्यात्क्षत्रियाणां युधिष्ठिर
048c	अष्टधा तु भवेत्कार्यं क्षत्रियस्वं युधिष्ठिर
049a	क्षत्रियाया हरेत्पुत्रश्चतुरोंऽशान्पितुर्धनात्
049c	युद्धावहारिकं यच्च पितुः स्यात्स हरेच्च तत्
050a	वैश्यापुत्रस्तु भागांस्त्रीन्शूद्रापुत्रस्तथाष्टमम्
050c	सोऽपि दत्तं हरेत्पित्रा नादत्तं हर्तुमर्हति
051a	एकैव हि भवेद्भार्या वैश्यस्य कुरुनन्दन
051c	द्वितीया वा भवेच्छूद्रा न तु दृष्टान्ततः स्मृता
052a	वैश्यस्य वर्तमानस्य वैश्यायां भरतर्षभ
052c	शूद्रायां चैव कौन्तेय तयोर्विनियमः स्मृतः
053a	पञ्चधा तु भवेत्कार्यं वैश्यस्वं भरतर्षभ
053c	तयोरपत्ये वक्ष्यामि विभागं च जनाधिप
054a	वैश्यापुत्रेण हर्तव्याश्चत्वारोंऽशाः पितुर्धनात्
054c	पञ्चमस्तु भवेद्भागः शूद्रापुत्राय भारत
055a	सोऽपि दत्तं हरेत्पित्रा नादत्तं हर्तुमर्हति
055c	त्रिभिर्वर्णैस्तथा जातः शूद्रो देयधनो भवेत्
056a	शूद्रस्य स्यात्सवर्णैव भार्या नान्या कथञ्चन
056c	शूद्रस्य समभागः स्याद्यदि पुत्रशतं भवेत्
057a	जातानां समवर्णासु पुत्राणामविशेषतः
057c	सर्वेषामेव वर्णानां समभागो धने स्मृतः
058a	ज्येष्ठस्य भागो ज्येष्ठः स्यादेकांशो यः प्रधानतः
058c	एष दायविधिः पार्थ पूर्वमुक्तः स्वयम्भुवा
059a	समवर्णासु जातानां विशेषोऽस्त्यपरो नृप
059c	विवाहवैशेष्यकृतः पूर्वः पूर्वो विशिष्यते
060a	हरेज्ज्येष्ठः प्रधानांशमेकं तुल्यासुतेष्वपि
060c	मध्यमो मध्यमं चैव कनीयांस्तु कनीयसम्
061a	एवं जातिषु सर्वासु सवर्णाः श्रेष्ठतां गताः
061c	महर्षिरपि चैतद्वै मारीचः काश्यपोऽब्रवीत्
