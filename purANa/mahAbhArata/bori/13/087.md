001	युधिष्ठिर उवाच
001a	चातुर्वर्ण्यस्य धर्मात्मन्धर्मः प्रोक्तस्त्वयानघ
001c	तथैव मे श्राद्धविधिं कृत्स्नं प्रब्रूहि पार्थिव
002	वैशम्पायन उवाच
002a	युधिष्ठिरेणैवमुक्तो भीष्मः शान्तनवस्तदा
002c	इमं श्राद्धविधिं कृत्स्नं प्रवक्तुमुपचक्रमे
003	भीष्म उवाच
003a	शृणुष्वावहितो राजञ्श्राद्धकल्पमिमं शुभम्
003c	धन्यं यशस्यं पुत्रीयं पितृयज्ञं परन्तप
004a	देवासुरमनुष्याणां गन्धर्वोरगरक्षसाम्
004c	पिशाचकिन्नराणां च पूज्या वै पितरः सदा
005a	पितॄन्पूज्यादितः पश्चाद्देवान्सन्तर्पयन्ति वै
005c	तस्मात्सर्वप्रयत्नेन पुरुषः पूजयेत्सदा
006a	अन्वाहार्यं महाराज पितॄणां श्राद्धमुच्यते
006c	तच्चामिषेण विधिना विधिः प्रथमकल्पितः
007a	सर्वेष्वहःसु प्रीयन्ते कृतैः श्राद्धैः पितामहाः
007c	प्रवक्ष्यामि तु ते सर्वांस्तिथ्यां तिथ्यां गुणागुणान्
008a	येष्वहःसु कृतैः श्राद्धैर्यत्फलं प्राप्यतेऽनघ
008c	तत्सर्वं कीर्तयिष्यामि यथावत्तन्निबोध मे
009a	पितॄनर्च्य प्रतिपदि प्राप्नुयात्स्वगृहे स्त्रियः
009c	अभिरूपप्रजायिन्यो दर्शनीया बहुप्रजाः
010a	स्त्रियो द्वितीयां जायन्ते तृतीयायां तु वन्दिनः
010c	चतुर्थ्यां क्षुद्रपशवो भवन्ति बहवो गृहे
011a	पञ्चम्यां बहवः पुत्रा जायन्ते कुर्वतां नृप
011c	कुर्वाणास्तु नराः षष्ठ्यां भवन्ति द्युतिभागिनः
012a	कृषिभागी भवेच्छ्राद्धं कुर्वाणः सप्तमीं नृप
012c	अष्टम्यां तु प्रकुर्वाणो वाणिज्ये लाभमाप्नुयात्
013a	नवम्यां कुर्वतः श्राद्धं भवत्येकशफं बहु
013c	विवर्धन्ते तु दशमीं गावः श्राद्धानि कुर्वतः
014a	कुप्यभागी भवेन्मर्त्यः कुर्वन्नेकादशीं नृप
014c	ब्रह्मवर्चस्विनः पुत्रा जायन्ते तस्य वेश्मनि
015a	द्वादश्यामीहमानस्य नित्यमेव प्रदृश्यते
015c	रजतं बहु चित्रं च सुवर्णं च मनोरमम्
016a	ज्ञातीनां तु भवेच्छ्रेष्ठः कुर्वञ्श्राद्धं त्रयोदशीम्
016c	अवश्यं तु युवानोऽस्य प्रमीयन्ते नरा गृहे
017a	युद्धभागी भवेन्मर्त्यः श्राद्धं कुर्वंश्चतुर्दशीम्
017c	अमावास्यां तु निवपन्सर्वान्कामानवाप्नुयात्
018a	कृष्णपक्षे दशम्यादौ वर्जयित्वा चतुर्दशीम्
018c	श्राद्धकर्मणि तिथ्यः स्युः प्रशस्ता न तथेतराः
019a	यथा चैवापरः पक्षः पूर्वपक्षाद्विशिष्यते
019c	तथा श्राद्धस्य पूर्वाह्णादपराह्णो विशिष्यते
