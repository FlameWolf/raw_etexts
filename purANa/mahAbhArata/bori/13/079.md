001	वसिष्ठ उवाच
001a	घृतक्षीरप्रदा गावो घृतयोन्यो घृतोद्भवाः
001c	घृतनद्यो घृतावर्तास्ता मे सन्तु सदा गृहे
002a	घृतं मे हृदये नित्यं घृतं नाभ्यां प्रतिष्ठितम्
002c	घृतं सर्वेषु गात्रेषु घृतं मे मनसि स्थितम्
003a	गावो ममाग्रतो नित्यं गावः पृष्ठत एव च
003c	गावो मे सर्वतश्चैव गवां मध्ये वसाम्यहम्
004a	इत्याचम्य जपेत्सायं प्रातश्च पुरुषः सदा
004c	यदह्ना कुरुते पापं तस्मात्स परिमुच्यते
005a	प्रासादा यत्र सौवर्णा वसोर्धारा च यत्र सा
005c	गन्धर्वाप्सरसो यत्र तत्र यान्ति सहस्रदाः
006a	नवनीतपङ्काः क्षीरोदा दधिशैवलसङ्कुलाः
006c	वहन्ति यत्र नद्यो वै तत्र यान्ति सहस्रदाः
007a	गवां शतसहस्रं तु यः प्रयच्छेद्यथाविधि
007c	परामृद्धिमवाप्याथ स गोलोके महीयते
008a	दश चोभयतः प्रेत्य मातापित्रोः पितामहान्
008c	दधाति सुकृताँल्लोकान्पुनाति च कुलं नरः
009a	धेन्वाः प्रमाणेन समप्रमाणां धेनुं तिलानामपि च प्रदाय
009c	पानीयदाता च यमस्य लोके न यातनां काञ्चिदुपैति तत्र
010a	पवित्रमग्र्यं जगतः प्रतिष्ठा दिवौकसां मातरोऽथाप्रमेयाः
010c	अन्वालभेद्दक्षिणतो व्रजेच्च दद्याच्च पात्रे प्रसमीक्ष्य कालम्
011a	धेनुं सवत्सां कपिलां भूरिशृङ्गां कांस्योपदोहां वसनोत्तरीयाम्
011c	प्रदाय तां गाहति दुर्विगाह्यां याम्यां सभां वीतभयो मनुष्यः
012a	सुरूपा बहुरूपाश्च विश्वरूपाश्च मातरः
012c	गावो मामुपतिष्ठन्तामिति नित्यं प्रकीर्तयेत्
013a	नातः पुण्यतरं दानं नातः पुण्यतरं फलम्
013c	नातो विशिष्टं लोकेषु भूतं भवितुमर्हति
014a	त्वचा लोम्नाथ शृङ्गैश्च वालैः क्षीरेण मेदसा
014c	यज्ञं वहन्ति सम्भूय किमस्त्यभ्यधिकं ततः
015a	यया सर्वमिदं व्याप्तं जगत्स्थावरजङ्गमम्
015c	तां धेनुं शिरसा वन्दे भूतभव्यस्य मातरम्
016a	गुणवचनसमुच्चयैकदेशो नृवर मयैष गवां प्रकीर्तितस्ते
016c	न हि परमिह दानमस्ति गोभ्यो भवन्ति न चापि परायणं तथान्यत्
017	भीष्म उवाच
017a	परमिदमिति भूमिपो विचिन्त्य प्रवरमृषेर्वचनं ततो महात्मा
017c	व्यसृजत नियतात्मवान्द्विजेभ्यः सुबहु च गोधनमाप्तवांश्च लोकान्
