001	युधिष्ठिर उवाच
001a	के पूज्याः के नमस्कार्या मानवैर्भरतर्षभ
001c	विस्तरेण तदाचक्ष्व न हि तृप्यामि कथ्यताम्
002	भीष्म उवाच
002a	अत्राप्युदाहरन्तीममितिहासं पुरातनम्
002c	नारदस्य च संवादं वासुदेवस्य चोभयोः
003a	नारदं प्राञ्जलिं दृष्ट्वा पूजयानं द्विजर्षभान्
003c	केशवः परिपप्रच्छ भगवन्कान्नमस्यसि
004a	बहुमानः परः केषु भवतो यान्नमस्यसि
004c	शक्यं चेच्छ्रोतुमिच्छामि ब्रूह्येतद्धर्मवित्तम
005	नारद उवाच
005a	शृणु गोविन्द यानेतान्पूजयाम्यरिमर्दन
005c	त्वत्तोऽन्यः कः पुमाँल्लोके श्रोतुमेतदिहार्हति
006a	वरुणं वायुमादित्यं पर्जन्यं जातवेदसम्
006c	स्थाणुं स्कन्दं तथा लक्ष्मीं विष्णुं ब्रह्माणमेव च
007a	वाचस्पतिं चन्द्रमसमपः पृथ्वीं सरस्वतीम्
007c	सततं ये नमस्यन्ति तान्नमस्याम्यहं विभो
008a	तपोधनान्वेदविदो नित्यं वेदपरायणान्
008c	महार्हान्वृष्णिशार्दूल सदा सम्पूजयाम्यहम्
009a	अभुक्त्वा देवकार्याणि कुर्वते येऽविकत्थनाः
009c	सन्तुष्टाश्च क्षमायुक्तास्तान्नमस्याम्यहं विभो
010a	सम्यग्ददति ये चेष्टान्क्षान्ता दान्ता जितेन्द्रियाः
010c	सस्यं धनं क्षितिं गाश्च तान्नमस्यामि यादव
011a	ये ते तपसि वर्तन्ते वने मूलफलाशनाः
011c	असञ्चयाः क्रियावन्तस्तान्नमस्यामि यादव
012a	ये भृत्यभरणे सक्ताः सततं चातिथिप्रियाः
012c	भुञ्जन्ते देवशेषाणि तान्नमस्यामि यादव
013a	ये वेदं प्राप्य दुर्धर्षा वाग्मिनो ब्रह्मवादिनः
013c	याजनाध्यापने युक्ता नित्यं तान्पूजयाम्यहम्
014a	प्रसन्नहृदयाश्चैव सर्वसत्त्वेषु नित्यशः
014c	आ पृष्ठतापात्स्वाध्याये युक्तास्तान्पूजयाम्यहम्
015a	गुरुप्रसादे स्वाध्याये यतन्ते ये स्थिरव्रताः
015c	शुश्रूषवोऽनसूयन्तस्तान्नमस्यामि यादव
016a	सुव्रता मुनयो ये च ब्रह्मण्याः सत्यसङ्गराः
016c	वोढारो हव्यकव्यानां तान्नमस्यामि यादव
017a	भैक्ष्यचर्यासु निरताः कृशा गुरुकुलाश्रयाः
017c	निःसुखा निर्धना ये च तान्नमस्यामि यादव
018a	निर्ममा निष्प्रतिद्वन्द्वा निर्ह्रीका निष्प्रयोजनाः
018c	अहिंसानिरता ये च ये च सत्यव्रता नराः
018e	दान्ताः शमपराश्चैव तान्नमस्यामि केशव
019a	देवतातिथिपूजायां प्रसक्ता गृहमेधिनः
019c	कपोतवृत्तयो नित्यं तान्नमस्यामि यादव
020a	येषां त्रिवर्गः कृत्येषु वर्तते नोपहीयते
020c	शिष्टाचारप्रवृत्ताश्च तान्नमस्याम्यहं सदा
021a	ब्राह्मणास्त्रिषु लोकेषु ये त्रिवर्गमनुष्ठिताः
021c	अलोलुपाः पुण्यशीलास्तान्नमस्यामि केशव
022a	अब्भक्षा वायुभक्षाश्च सुधाभक्षाश्च ये सदा
022c	व्रतैश्च विविधैर्युक्तास्तान्नमस्यामि माधव
023a	अयोनीनग्नियोनींश्च ब्रह्मयोनींस्तथैव च
023c	सर्वभूतात्मयोनींश्च तान्नमस्याम्यहं द्विजान्
024a	नित्यमेतान्नमस्यामि कृष्ण लोककरानृषीन्
024c	लोकज्येष्ठाञ्ज्ञाननिष्ठांस्तमोघ्नाँल्लोकभास्करान्
025a	तस्मात्त्वमपि वार्ष्णेय द्विजान्पूजय नित्यदा
025c	पूजिताः पूजनार्हा हि सुखं दास्यन्ति तेऽनघ
026a	अस्मिँल्लोके सदा ह्येते परत्र च सुखप्रदाः
026c	त एते मान्यमाना वै प्रदास्यन्ति सुखं तव
027a	ये सर्वातिथयो नित्यं गोषु च ब्राह्मणेषु च
027c	नित्यं सत्ये च निरता दुर्गाण्यतितरन्ति ते
028a	नित्यं शमपरा ये च तथा ये चानसूयकाः
028c	नित्यं स्वाध्यायिनो ये च दुर्गाण्यतितरन्ति ते
029a	सर्वान्देवान्नमस्यन्ति ये चैकं देवमाश्रिताः
029c	श्रद्दधानाश्च दान्ताश्च दुर्गाण्यतितरन्ति ते
030a	तथैव विप्रप्रवरान्नमस्कृत्य यतव्रतान्
030c	भवन्ति ये दानरता दुर्गाण्यतितरन्ति ते
031a	अग्नीनाधाय विधिवत्प्रयता धारयन्ति ये
031c	प्राप्ताः सोमाहुतिं चैव दुर्गाण्यतितरन्ति ते
032a	मातापित्रोर्गुरुषु च सम्यग्वर्तन्ति ये सदा
032c	यथा त्वं वृष्णिशार्दूलेत्युक्त्वैवं विरराम सः
033a	तस्मात्त्वमपि कौन्तेय पितृदेवद्विजातिथीन्
033c	सम्यक्पूजय येन त्वं गतिमिष्टामवाप्स्यसि
