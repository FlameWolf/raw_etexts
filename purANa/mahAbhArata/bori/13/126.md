BR-13-01-126-001	युधिष्ठिर उवाच
BR-13-01-126-001a	पितामह महाप्राज्ञ सर्वशास्त्रविशारद
BR-13-01-126-001c	आगमैर्बहुभिः स्फीतो भवान्नः प्रथितः कुले
BR-13-01-126-002a	त्वत्तो धर्मार्थसंयुक्तमायत्यां च सुखोदयम्
BR-13-01-126-002c	आश्चर्यभूतं लोकस्य श्रोतुमिच्छाम्यरिन्दम
BR-13-01-126-003a	अयं च कालः सम्प्राप्तो दुर्लभज्ञातिबान्धवः
BR-13-01-126-003c	शास्ता च न हि नः कश्चित्त्वामृते भरतर्षभ
BR-13-01-126-004a	यदि तेऽहमनुग्राह्यो भ्रातृभिः सहितोऽनघ
BR-13-01-126-004c	वक्तुमर्हसि नः प्रश्नं यत्त्वां पृच्छामि पार्थिव
BR-13-01-126-005a	अयं नारायणः श्रीमान्सर्वपार्थिवसम्मतः
BR-13-01-126-005c	भवन्तं बहुमानेन प्रश्रयेण च सेवते
BR-13-01-126-006a	अस्य चैव समक्षं त्वं पार्थिवानां च सर्वशः
BR-13-01-126-006c	भ्रातॄणां च प्रियार्थं मे स्नेहाद्भाषितुमर्हसि
BR-13-01-126-007	वैशम्पायन उवाच
BR-13-01-126-007a	तस्य तद्वचनं श्रुत्वा स्नेहादागतसम्भ्रमः
BR-13-01-126-007c	भीष्मो भागीरथीपुत्र इदं वचनमब्रवीत्
BR-13-01-126-008a	हन्त ते कथयिष्यामि कथामतिमनोरमाम्
BR-13-01-126-008c	अस्य विष्णोः पुरा राजन्प्रभावोऽयं मया श्रुतः
BR-13-01-126-009a	यश्च गोवृषभाङ्कस्य प्रभावस्तं च मे शृणु
BR-13-01-126-009c	रुद्राण्याः संशयो यश्च दम्पत्योस्तं च मे शृणु
BR-13-01-126-010a	व्रतं चचार धर्मात्मा कृष्णो द्वादशवार्षिकम्
BR-13-01-126-010c	दीक्षितं चागतौ द्रष्टुमुभौ नारदपर्वतौ
BR-13-01-126-011a	कृष्णद्वैपायनश्चैव धौम्यश्च जपतां वरः
BR-13-01-126-011c	देवलः काश्यपश्चैव हस्तिकाश्यप एव च
BR-13-01-126-012a	अपरे ऋषयः सन्तो दीक्षादमसमन्विताः
BR-13-01-126-012c	शिष्यैरनुगताः सर्वे देवकल्पैस्तपोधनैः
BR-13-01-126-013a	तेषामतिथिसत्कारमर्चनीयं कुलोचितम्
BR-13-01-126-013c	देवकीतनयः प्रीतो देवकल्पमकल्पयत्
BR-13-01-126-014a	हरितेषु सुवर्णेषु बर्हिष्केषु नवेषु च
BR-13-01-126-014c	उपोपविविशुः प्रीता विष्टरेषु महर्षयः
BR-13-01-126-015a	कथाश्चक्रुस्ततस्ते तु मधुरा धर्मसंहिताः
BR-13-01-126-015c	राजर्षीणां सुराणां च ये वसन्ति तपोधनाः
BR-13-01-126-016a	ततो नारायणं तेजो व्रतचर्येन्धनोत्थितम्
BR-13-01-126-016c	वक्त्रान्निःसृत्य कृष्णस्य वह्निरद्भुतकर्मणः
BR-13-01-126-017a	सोऽग्निर्ददाह तं शैलं सद्रुमं सलताक्षुपम्
BR-13-01-126-017c	सपक्षिमृगसङ्घातं सश्वापदसरीसृपम्
BR-13-01-126-018a	मृगैश्च विविधाकारैर्हाहाभूतमचेतनम्
BR-13-01-126-018c	शिखरं तस्य शैलस्य मथितं दीप्तदर्शनम्
BR-13-01-126-019a	स तु वह्निर्महाज्वालो दग्ध्वा सर्वमशेषतः
BR-13-01-126-019c	विष्णोः समीपमागम्य पादौ शिष्यवदस्पृशत्
BR-13-01-126-020a	ततो विष्णुर्वनं दृष्ट्वा निर्दग्धमरिकर्शनः
BR-13-01-126-020c	सौम्यैर्दृष्टिनिपातैस्तत्पुनः प्रकृतिमानयत्
BR-13-01-126-021a	तथैव स गिरिर्भूयः प्रपुष्पितलताद्रुमः
BR-13-01-126-021c	सपक्षिगणसङ्घुष्टः सश्वापदसरीसृपः
BR-13-01-126-022a	तदद्भुतमचिन्त्यं च दृष्ट्वा मुनिगणस्तदा
BR-13-01-126-022c	विस्मितो हृष्टलोमा च बभूवास्राविलेक्षणः
BR-13-01-126-023a	ततो नारायणो दृष्ट्वा तानृषीन्विस्मयान्वितान्
BR-13-01-126-023c	प्रश्रितं मधुरं स्निग्धं पप्रच्छ वदतां वरः
BR-13-01-126-024a	किमस्य ऋषिपूगस्य त्यक्तसङ्गस्य नित्यशः
BR-13-01-126-024c	निर्ममस्यागमवतो विस्मयः समुपागतः
BR-13-01-126-025a	एतं मे संशयं सर्वं याथातथ्यमनिन्दिताः
BR-13-01-126-025c	ऋषयो वक्तुमर्हन्ति निश्चितार्थं तपोधनाः
BR-13-01-126-026	ऋषय ऊचुः
BR-13-01-126-026a	भवान्विसृजते लोकान्भवान्संहरते पुनः
BR-13-01-126-026c	भवाञ्शीतं भवानुष्णं भवानेव प्रवर्षति
BR-13-01-126-027a	पृथिव्यां यानि भूतानि स्थावराणि चराणि च
BR-13-01-126-027c	तेषां पिता त्वं माता च प्रभुः प्रभव एव च
BR-13-01-126-028a	एतन्नो विस्मयकरं प्रशंस मधुसूदन
BR-13-01-126-028c	त्वमेवार्हसि कल्याण वक्तुं वह्नेर्विनिर्गमम्
BR-13-01-126-029a	ततो विगतसन्त्रासा वयमप्यरिकर्शन
BR-13-01-126-029c	यच्छ्रुतं यच्च दृष्टं नस्तत्प्रवक्ष्यामहे हरे
BR-13-01-126-030	वासुदेव उवाच
BR-13-01-126-030a	एतत्तद्वैष्णवं तेजो मम वक्त्राद्विनिःसृतम्
BR-13-01-126-030c	कृष्णवर्त्मा युगान्ताभो येनायं मथितो गिरिः
BR-13-01-126-031a	ऋषयश्चार्तिमापन्ना जितक्रोधा जितेन्द्रियाः
BR-13-01-126-031c	भवन्तो व्यथिताश्चासन्देवकल्पास्तपोधनाः
BR-13-01-126-032a	व्रतचर्यापरीतस्य तपस्विव्रतसेवया
BR-13-01-126-032c	मम वह्निः समुद्भूतो न वै व्यथितुमर्हथ
BR-13-01-126-033a	व्रतं चर्तुमिहायातस्त्वहं गिरिमिमं शुभम्
BR-13-01-126-033c	पुत्रं चात्मसमं वीर्ये तपसा स्रष्टुमागतः
BR-13-01-126-034a	ततो ममात्मा यो देहे सोऽग्निर्भूत्वा विनिःसृतः
BR-13-01-126-034c	गतश्च वरदं द्रष्टुं सर्वलोकपितामहम्
BR-13-01-126-035a	तेन चात्मानुशिष्टो मे पुत्रत्वे मुनिसत्तमाः
BR-13-01-126-035c	तेजसोऽर्धेन पुत्रस्ते भवितेति वृषध्वजः
BR-13-01-126-036a	सोऽयं वह्निरुपागम्य पादमूले ममान्तिकम्
BR-13-01-126-036c	शिष्यवत्परिचर्याथ शान्तः प्रकृतिमागतः
BR-13-01-126-037a	एतदस्य रहस्यं वः पद्मनाभस्य धीमतः
BR-13-01-126-037c	मया प्रेम्णा समाख्यातं न भीः कार्या तपोधनाः
BR-13-01-126-038a	सर्वत्र गतिरव्यग्रा भवतां दीर्घदर्शनाः
BR-13-01-126-038c	तपस्विव्रतसन्दीप्ता ज्ञानविज्ञानशोभिताः
BR-13-01-126-039a	यच्छ्रुतं यच्च वो दृष्टं दिवि वा यदि वा भुवि
BR-13-01-126-039c	आश्चर्यं परमं किञ्चित्तद्भवन्तो ब्रुवन्तु मे
BR-13-01-126-040a	तस्यामृतनिकाशस्य वाङ्मधोरस्ति मे स्पृहा
BR-13-01-126-040c	भवद्भिः कथितस्येह तपोवननिवासिभिः
BR-13-01-126-041a	यद्यप्यहमदृष्टं वा दिव्यमद्भुतदर्शनम्
BR-13-01-126-041c	दिवि वा भुवि वा किञ्चित्पश्याम्यमलदर्शनाः
BR-13-01-126-042a	प्रकृतिः सा मम परा न क्वचित्प्रतिहन्यते
BR-13-01-126-042c	न चात्मगतमैश्वर्यमाश्चर्यं प्रतिभाति मे
BR-13-01-126-043a	श्रद्धेयः कथितो ह्यर्थः सज्जनश्रवणं गतः
BR-13-01-126-043c	चिरं तिष्ठति मेदिन्यां शैले लेख्यमिवार्पितम्
BR-13-01-126-044a	तदहं सज्जनमुखान्निःसृतं तत्समागमे
BR-13-01-126-044c	कथयिष्याम्यहरहर्बुद्धिदीपकरं नृणाम्
BR-13-01-126-045a	ततो मुनिगणाः सर्वे प्रश्रिताः कृष्णसंनिधौ
BR-13-01-126-045c	नेत्रैः पद्मदलप्रख्यैरपश्यन्त जनार्दनम्
BR-13-01-126-046a	वर्धयन्तस्तथैवान्ये पूजयन्तस्तथापरे
BR-13-01-126-046c	वाग्भिरृग्भूषितार्थाभिः स्तुवन्तो मधुसूदनम्
BR-13-01-126-047a	ततो मुनिगणाः सर्वे नारदं देवदर्शनम्
BR-13-01-126-047c	तदा नियोजयामासुर्वचने वाक्यकोविदम्
BR-13-01-126-048a	यदाश्चर्यमचिन्त्यं च गिरौ हिमवति प्रभो
BR-13-01-126-048c	अनुभूतं मुनिगणैस्तीर्थयात्रापरायणैः
BR-13-01-126-049a	तद्भवानृषिसङ्घस्य हितार्थं सर्वचोदितः
BR-13-01-126-049c	यथादृष्टं हृषीकेशे सर्वमाख्यातुमर्हति
BR-13-01-126-050a	एवमुक्तः स मुनिभिर्नारदो भगवानृषिः
BR-13-01-126-050c	कथयामास देवर्षिः पूर्ववृत्तां कथां शुभाम्
