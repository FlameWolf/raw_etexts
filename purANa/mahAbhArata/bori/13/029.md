001	भीष्म उवाच
001a	एवमुक्तो मतङ्गस्तु संशितात्मा यतव्रतः
001c	अतिष्ठदेकपादेन वर्षाणां शतमच्युत
002a	तमुवाच ततः शक्रः पुनरेव महायशाः
002c	मतङ्ग परमं स्थानं प्रार्थयन्नतिदुर्लभम्
003a	मा कृथाः साहसं पुत्र नैष धर्मपथस्तव
003c	अप्राप्यं प्रार्थयानो हि नचिराद्विनशिष्यसि
004a	मतङ्ग परमं स्थानं वार्यमाणो मया सकृत्
004c	चिकीर्षस्येव तपसा सर्वथा न भविष्यसि
005a	तिर्यग्योनिगतः सर्वो मानुष्यं यदि गच्छति
005c	स जायते पुल्कसो वा चण्डालो वा कदाचन
006a	पुंश्चलः पापयोनिर्वा यः कश्चिदिह लक्ष्यते
006c	स तस्यामेव सुचिरं मतङ्ग परिवर्तते
007a	ततो दशगुणे काले लभते शूद्रतामपि
007c	शूद्रयोनावपि ततो बहुशः परिवर्तते
008a	ततस्त्रिंशद्गुणे काले लभते वैश्यतामपि
008c	वैश्यतायां चिरं कालं तत्रैव परिवर्तते
009a	ततः षष्टिगुणे काले राजन्यो नाम जायते
009c	राजन्यत्वे चिरं कालं तत्रैव परिवर्तते
010a	ततः षष्टिगुणे काले लभते ब्रह्मबन्धुताम्
010c	ब्रह्मबन्धुश्चिरं कालं तत्रैव परिवर्तते
011a	ततस्तु द्विशते काले लभते काण्डपृष्ठताम्
011c	काण्डपृष्ठश्चिरं कालं तत्रैव परिवर्तते
012a	ततस्तु त्रिशते काले लभते द्विजतामपि
012c	तां च प्राप्य चिरं कालं तत्रैव परिवर्तते
013a	ततश्चतुःशते काले श्रोत्रियो नाम जायते
013c	श्रोत्रियत्वे चिरं कालं तत्रैव परिवर्तते
014a	तदैव क्रोधहर्षौ च कामद्वेषौ च पुत्रक
014c	अतिमानातिवादौ तमाविशन्ति द्विजाधमम्
015a	तांश्चेज्जयति शत्रून्स तदा प्राप्नोति सद्गतिम्
015c	अथ ते वै जयन्त्येनं तालाग्रादिव पात्यते
016a	मतङ्ग सम्प्रधार्यैतद्यदहं त्वामचूचुदम्
016c	वृणीष्व काममन्यं त्वं ब्राह्मण्यं हि सुदुर्लभम्
