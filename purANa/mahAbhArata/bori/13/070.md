001	युधिष्ठिर उवाच
001a	दत्तानां फलसम्प्राप्तिं गवां प्रब्रूहि मेऽनघ
001c	विस्तरेण महाबाहो न हि तृप्यामि कथ्यताम्
002	भीष्म उवाच
002a	अत्राप्युदाहरन्तीममितिहासं पुरातनम्
002c	ऋषेरुद्दालकेर्वाक्यं नाचिकेतस्य चोभयोः
003a	ऋषिरुद्दालकिर्दीक्षामुपगम्य ततः सुतम्
003c	त्वं मामुपचरस्वेति नाचिकेतमभाषत
003e	समाप्ते नियमे तस्मिन्महर्षिः पुत्रमब्रवीत्
004a	उपस्पर्शनसक्तस्य स्वाध्यायनिरतस्य च
004c	इध्मा दर्भाः सुमनसः कलशश्चाभितो जलम्
004e	विस्मृतं मे तदादाय नदीतीरादिहाव्रज
005a	गत्वानवाप्य तत्सर्वं नदीवेगसमाप्लुतम्
005c	न पश्यामि तदित्येवं पितरं सोऽब्रवीन्मुनिः
006a	क्षुत्पिपासाश्रमाविष्टो मुनिरुद्दालकिस्तदा
006c	यमं पश्येति तं पुत्रमशपत्स महातपाः
007a	तथा स पित्राभिहतो वाग्वज्रेण कृताञ्जलिः
007c	प्रसीदेति ब्रुवन्नेव गतसत्त्वोऽपतद्भुवि
008a	नाचिकेतं पिता दृष्ट्वा पतितं दुःखमूर्छितः
008c	किं मया कृतमित्युक्त्वा निपपात महीतले
009a	तस्य दुःखपरीतस्य स्वं पुत्रमुपगूहतः
009c	व्यतीतं तदहःशेषं सा चोग्रा तत्र शर्वरी
010a	पित्र्येणाश्रुप्रपातेन नाचिकेतः कुरूद्वह
010c	प्रास्पन्दच्छयने कौश्ये वृष्ट्या सस्यमिवाप्लुतम्
011a	स पर्यपृच्छत्तं पुत्रं श्लाघ्यं प्रत्यागतं पुनः
011c	दिव्यैर्गन्धैः समादिग्धं क्षीणस्वप्नमिवोत्थितम्
012a	अपि पुत्र जिता लोकाः शुभास्ते स्वेन कर्मणा
012c	दिष्ट्या चासि पुनः प्राप्तो न हि ते मानुषं वपुः
013a	प्रत्यक्षदर्शी सर्वस्य पित्रा पृष्टो महात्मना
013c	अन्वर्थं तं पितुर्मध्ये महर्षीणां न्यवेदयत्
014a	कुर्वन्भवच्छासनमाशु यातो ह्यहं विशालां रुचिरप्रभावाम्
014c	वैवस्वतीं प्राप्य सभामपश्यं सहस्रशो योजनहैमभौमाम्
015a	दृष्ट्वैव मामभिमुखमापतन्तं गृहं निवेद्यासनमादिदेश
015c	वैवस्वतोऽर्घ्यादिभिरर्हणैश्च भवत्कृते पूजयामास मां सः
016a	ततस्त्वहं तं शनकैरवोचं वृतं सदस्यैरभिपूज्यमानम्
016c	प्राप्तोऽस्मि ते विषयं धर्मराज लोकानर्हे यान्स्म तान्मे विधत्स्व
017a	यमोऽब्रवीन्मां न मृतोऽसि सौम्य यमं पश्येत्याह तु त्वां तपस्वी
017c	पिता प्रदीप्ताग्निसमानतेजा न तच्छक्यमनृतं विप्र कर्तुम्
018a	दृष्टस्तेऽहं प्रतिगच्छस्व तात शोचत्यसौ तव देहस्य कर्ता
018c	ददामि किं चापि मनःप्रणीतं प्रियातिथे तव कामान्वृणीष्व
019a	तेनैवमुक्तस्तमहं प्रत्यवोचं प्राप्तोऽस्मि ते विषयं दुर्निवर्त्यम्
019c	इच्छाम्यहं पुण्यकृतां समृद्धाँल्लोकान्द्रष्टुं यदि तेऽहं वरार्हः
020a	यानं समारोप्य तु मां स देवो वाहैर्युक्तं सुप्रभं भानुमन्तम्
020c	सन्दर्शयामास तदा स्म लोकान्सर्वांस्तदा पुण्यकृतां द्विजेन्द्र
021a	अपश्यं तत्र वेश्मानि तैजसानि कृतात्मनाम्
021c	नानासंस्थानरूपाणि सर्वरत्नमयानि च
022a	चन्द्रमण्डलशुभ्राणि किङ्किणीजालवन्ति च
022c	अनेकशतभौमानि सान्तर्जलवनानि च
023a	वैडूर्यार्कप्रकाशानि रूप्यरुक्ममयानि च
023c	तरुणादित्यवर्णानि स्थावराणि चराणि च
024a	भक्ष्यभोज्यमयाञ्शैलान्वासांसि शयनानि च
024c	सर्वकामफलांश्चैव वृक्षान्भवनसंस्थितान्
025a	नद्यो वीथ्यः सभा वापी दीर्घिकाश्चैव सर्वशः
025c	घोषवन्ति च यानानि युक्तान्येव सहस्रशः
026a	क्षीरस्रवा वै सरितो गिरींश्च सर्पिस्तथा विमलं चापि तोयम्
026c	वैवस्वतस्यानुमतांश्च देशानदृष्टपूर्वान्सुबहूनपश्यम्
027a	सर्वं दृष्ट्वा तदहं धर्मराजमवोचं वै प्रभविष्णुं पुराणम्
027c	क्षीरस्यैताः सर्पिषश्चैव नद्यः शश्वत्स्रोताः कस्य भोज्याः प्रदिष्टाः
028a	यमोऽब्रवीद्विद्धि भोज्यास्त्वमेता ये दातारः साधवो गोरसानाम्
028c	अन्ये लोकाः शाश्वता वीतशोकाः समाकीर्णा गोप्रदाने रतानाम्
029a	न त्वेवासां दानमात्रं प्रशस्तं पात्रं कालो गोविशेषो विधिश्च
029c	ज्ञात्वा देया विप्र गवान्तरं हि दुःखं ज्ञातुं पावकादित्यभूतम्
030a	स्वाध्यायाढ्यो योऽतिमात्रं तपस्वी वैतानस्थो ब्राह्मणः पात्रमासाम्
030c	कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः
031a	तिस्रो रात्रीरद्भिरुपोष्य भूमौ तृप्ता गावस्तर्पितेभ्यः प्रदेयाः
031c	वत्सैः प्रीताः सुप्रजाः सोपचारास्त्र्यहं दत्त्वा गोरसैर्वर्तितव्यम्
032a	दत्त्वा धेनुं सुव्रतां कांस्यदोहां कल्याणवत्सामपलायिनीं च
032c	यावन्ति लोमानि भवन्ति तस्यास्तावद्वर्षाण्यश्नुते स्वर्गलोकम्
033a	तथानड्वाहं ब्राह्मणाय प्रदाय दान्तं धुर्यं बलवन्तं युवानम्
033c	कुलानुजीवं वीर्यवन्तं बृहन्तं भुङ्क्ते लोकान्सम्मितान्धेनुदस्य
034a	गोषु क्षान्तं गोशरण्यं कृतज्ञं वृत्तिग्लानं तादृशं पात्रमाहुः
034c	वृत्तिग्लाने सम्भ्रमे वा महार्थे कृष्यर्थे वा होमहेतोः प्रसूत्याम्
035a	गुर्वर्थे वा बालपुष्ट्याभिषङ्गाद्गावो दातुं देशकालोऽविशिष्टः
035c	अन्तर्जाताः सुक्रयज्ञानलब्धाः प्राणक्रीता निर्जिताश्चौदकाश्च
036	नाचिकेत उवाच
036a	श्रुत्वा वैवस्वतवचस्तमहं पुनरब्रुवम्
036c	अगोमी गोप्रदातॄणां कथं लोकान्निगच्छति
037a	ततो यमोऽब्रवीद्धीमान्गोप्रदाने परां गतिम्
037c	गोप्रदानानुकल्पं तु गामृते सन्ति गोप्रदाः
038a	अलाभे यो गवां दद्याद्घृतधेनुं यतव्रतः
038c	तस्यैता घृतवाहिन्यः क्षरन्ते वत्सला इव
039a	घृतालाभे च यो दद्यात्तिलधेनुं यतव्रतः
039c	स दुर्गात्तारितो धेन्वा क्षीरनद्यां प्रमोदते
040a	तिलालाभे च यो दद्याज्जलधेनुं यतव्रतः
040c	स कामप्रवहां शीतां नदीमेतामुपाश्नुते
041a	एवमादीनि मे तत्र धर्मराजो न्यदर्शयत्
041c	दृष्ट्वा च परमं हर्षमवापमहमच्युत
042a	निवेदये चापि प्रियं भवत्सु क्रतुर्महानल्पधनप्रचारः
042c	प्राप्तो मया तात स मत्प्रसूतः प्रपत्स्यते वेदविधिप्रवृत्तः
043a	शापो ह्ययं भवतोऽनुग्रहाय प्राप्तो मया यत्र दृष्टो यमो मे
043c	दानव्युष्टिं तत्र दृष्ट्वा महार्थां निःसन्दिग्धं दानधर्मांश्चरिष्ये
044a	इदं च मामब्रवीद्धर्मराजः पुनः पुनः सम्प्रहृष्टो द्विजर्षे
044c	दानेन तात प्रयतोऽभूः सदैव विशेषतो गोप्रदानं च कुर्याः
045a	शुद्धो ह्यर्थो नावमन्यः स्वधर्मात्पात्रे देयं देशकालोपपन्ने
045c	तस्माद्गावस्ते नित्यमेव प्रदेया मा भूच्च ते संशयः कश्चिदत्र
046a	एताः पुरा अददन्नित्यमेव शान्तात्मानो दानपथे निविष्टाः
046c	तपांस्युग्राण्यप्रतिशङ्कमानास्ते वै दानं प्रददुश्चापि शक्त्या
047a	काले शक्त्या मत्सरं वर्जयित्वा शुद्धात्मानः श्रद्धिनः पुण्यशीलाः
047c	दत्त्वा तप्त्वा लोकममुं प्रपन्ना देदीप्यन्ते पुण्यशीलाश्च नाके
048a	एतद्दानं न्यायलब्धं द्विजेभ्यः पात्रे दत्तं प्रापणीयं परीक्ष्य
048c	काम्याष्टम्यां वर्तितव्यं दशाहं रसैर्गवां शकृता प्रस्नवैर्वा
049a	वेदव्रती स्याद्वृषभप्रदाता वेदावाप्तिर्गोयुगस्य प्रदाने
049c	तीर्थावाप्तिर्गोप्रयुक्तप्रदाने पापोत्सर्गः कपिलायाः प्रदाने
050a	गामप्येकां कपिलां सम्प्रदाय न्यायोपेतां कल्मषाद्विप्रमुच्येत्
050c	गवां रसात्परमं नास्ति किञ्चिद्गवां दानं सुमहत्तद्वदन्ति
051a	गावो लोकान्धारयन्ति क्षरन्त्यो गावश्चान्नं सञ्जनयन्ति लोके
051c	यस्तज्जानन्न गवां हार्दमेति स वै गन्ता निरयं पापचेताः
052a	यत्ते दातुं गोसहस्रं शतं वा शतार्धं वा दश वा साधुवत्साः
052c	अप्येकां वा साधवे ब्राह्मणाय सास्यामुष्मिन्पुण्यतीर्था नदी वै
053a	प्राप्त्या पुष्ट्या लोकसंरक्षणेन गावस्तुल्याः सूर्यपादैः पृथिव्याम्
053c	शब्दश्चैकः सन्ततिश्चोपभोगस्तस्माद्गोदः सूर्य इवाभिभाति
054a	गुरुं शिष्यो वरयेद्गोप्रदाने स वै वक्ता नियतं स्वर्गदाता
054c	विधिज्ञानां सुमहानेष धर्मो विधिं ह्याद्यं विधयः संश्रयन्ति
055a	एतद्दानं न्यायलब्धं द्विजेभ्यः पात्रे दत्त्वा प्रापयेथाः परीक्ष्य
055c	त्वय्याशंसन्त्यमरा मानवाश्च वयं चापि प्रसृते पुण्यशीलाः
056a	इत्युक्तोऽहं धर्मराज्ञा महर्षे धर्मात्मानं शिरसाभिप्रणम्य
056c	अनुज्ञातस्तेन वैवस्वतेन प्रत्यागमं भगवत्पादमूलम्
