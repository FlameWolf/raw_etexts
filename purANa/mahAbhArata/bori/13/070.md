BR-13-01-070-001	युधिष्ठिर उवाच
BR-13-01-070-001a	दत्तानां फलसम्प्राप्तिं गवां प्रब्रूहि मेऽनघ
BR-13-01-070-001c	विस्तरेण महाबाहो न हि तृप्यामि कथ्यताम्
BR-13-01-070-002	भीष्म उवाच
BR-13-01-070-002a	अत्राप्युदाहरन्तीममितिहासं पुरातनम्
BR-13-01-070-002c	ऋषेरुद्दालकेर्वाक्यं नाचिकेतस्य चोभयोः
BR-13-01-070-003a	ऋषिरुद्दालकिर्दीक्षामुपगम्य ततः सुतम्
BR-13-01-070-003c	त्वं मामुपचरस्वेति नाचिकेतमभाषत
BR-13-01-070-003e	समाप्ते नियमे तस्मिन्महर्षिः पुत्रमब्रवीत्
BR-13-01-070-004a	उपस्पर्शनसक्तस्य स्वाध्यायनिरतस्य च
BR-13-01-070-004c	इध्मा दर्भाः सुमनसः कलशश्चाभितो जलम्
BR-13-01-070-004e	विस्मृतं मे तदादाय नदीतीरादिहाव्रज
BR-13-01-070-005a	गत्वानवाप्य तत्सर्वं नदीवेगसमाप्लुतम्
BR-13-01-070-005c	न पश्यामि तदित्येवं पितरं सोऽब्रवीन्मुनिः
BR-13-01-070-006a	क्षुत्पिपासाश्रमाविष्टो मुनिरुद्दालकिस्तदा
BR-13-01-070-006c	यमं पश्येति तं पुत्रमशपत्स महातपाः
BR-13-01-070-007a	तथा स पित्राभिहतो वाग्वज्रेण कृताञ्जलिः
BR-13-01-070-007c	प्रसीदेति ब्रुवन्नेव गतसत्त्वोऽपतद्भुवि
BR-13-01-070-008a	नाचिकेतं पिता दृष्ट्वा पतितं दुःखमूर्छितः
BR-13-01-070-008c	किं मया कृतमित्युक्त्वा निपपात महीतले
BR-13-01-070-009a	तस्य दुःखपरीतस्य स्वं पुत्रमुपगूहतः
BR-13-01-070-009c	व्यतीतं तदहःशेषं सा चोग्रा तत्र शर्वरी
BR-13-01-070-010a	पित्र्येणाश्रुप्रपातेन नाचिकेतः कुरूद्वह
BR-13-01-070-010c	प्रास्पन्दच्छयने कौश्ये वृष्ट्या सस्यमिवाप्लुतम्
BR-13-01-070-011a	स पर्यपृच्छत्तं पुत्रं श्लाघ्यं प्रत्यागतं पुनः
BR-13-01-070-011c	दिव्यैर्गन्धैः समादिग्धं क्षीणस्वप्नमिवोत्थितम्
BR-13-01-070-012a	अपि पुत्र जिता लोकाः शुभास्ते स्वेन कर्मणा
BR-13-01-070-012c	दिष्ट्या चासि पुनः प्राप्तो न हि ते मानुषं वपुः
BR-13-01-070-013a	प्रत्यक्षदर्शी सर्वस्य पित्रा पृष्टो महात्मना
BR-13-01-070-013c	अन्वर्थं तं पितुर्मध्ये महर्षीणां न्यवेदयत्
BR-13-01-070-014a	कुर्वन्भवच्छासनमाशु यातो ह्यहं विशालां रुचिरप्रभावाम्
BR-13-01-070-014c	वैवस्वतीं प्राप्य सभामपश्यं सहस्रशो योजनहैमभौमाम्
BR-13-01-070-015a	दृष्ट्वैव मामभिमुखमापतन्तं गृहं निवेद्यासनमादिदेश
BR-13-01-070-015c	वैवस्वतोऽर्घ्यादिभिरर्हणैश्च भवत्कृते पूजयामास मां सः
BR-13-01-070-016a	ततस्त्वहं तं शनकैरवोचं वृतं सदस्यैरभिपूज्यमानम्
BR-13-01-070-016c	प्राप्तोऽस्मि ते विषयं धर्मराज लोकानर्हे यान्स्म तान्मे विधत्स्व
BR-13-01-070-017a	यमोऽब्रवीन्मां न मृतोऽसि सौम्य यमं पश्येत्याह तु त्वां तपस्वी
BR-13-01-070-017c	पिता प्रदीप्ताग्निसमानतेजा न तच्छक्यमनृतं विप्र कर्तुम्
BR-13-01-070-018a	दृष्टस्तेऽहं प्रतिगच्छस्व तात शोचत्यसौ तव देहस्य कर्ता
BR-13-01-070-018c	ददामि किं चापि मनःप्रणीतं प्रियातिथे तव कामान्वृणीष्व
BR-13-01-070-019a	तेनैवमुक्तस्तमहं प्रत्यवोचं प्राप्तोऽस्मि ते विषयं दुर्निवर्त्यम्
BR-13-01-070-019c	इच्छाम्यहं पुण्यकृतां समृद्धाँल्लोकान्द्रष्टुं यदि तेऽहं वरार्हः
BR-13-01-070-020a	यानं समारोप्य तु मां स देवो वाहैर्युक्तं सुप्रभं भानुमन्तम्
BR-13-01-070-020c	सन्दर्शयामास तदा स्म लोकान्सर्वांस्तदा पुण्यकृतां द्विजेन्द्र
BR-13-01-070-021a	अपश्यं तत्र वेश्मानि तैजसानि कृतात्मनाम्
BR-13-01-070-021c	नानासंस्थानरूपाणि सर्वरत्नमयानि च
BR-13-01-070-022a	चन्द्रमण्डलशुभ्राणि किङ्किणीजालवन्ति च
BR-13-01-070-022c	अनेकशतभौमानि सान्तर्जलवनानि च
BR-13-01-070-023a	वैडूर्यार्कप्रकाशानि रूप्यरुक्ममयानि च
BR-13-01-070-023c	तरुणादित्यवर्णानि स्थावराणि चराणि च
BR-13-01-070-024a	भक्ष्यभोज्यमयाञ्शैलान्वासांसि शयनानि च
BR-13-01-070-024c	सर्वकामफलांश्चैव वृक्षान्भवनसंस्थितान्
BR-13-01-070-025a	नद्यो वीथ्यः सभा वापी दीर्घिकाश्चैव सर्वशः
BR-13-01-070-025c	घोषवन्ति च यानानि युक्तान्येव सहस्रशः
BR-13-01-070-026a	क्षीरस्रवा वै सरितो गिरींश्च सर्पिस्तथा विमलं चापि तोयम्
BR-13-01-070-026c	वैवस्वतस्यानुमतांश्च देशानदृष्टपूर्वान्सुबहूनपश्यम्
BR-13-01-070-027a	सर्वं दृष्ट्वा तदहं धर्मराजमवोचं वै प्रभविष्णुं पुराणम्
BR-13-01-070-027c	क्षीरस्यैताः सर्पिषश्चैव नद्यः शश्वत्स्रोताः कस्य भोज्याः प्रदिष्टाः
BR-13-01-070-028a	यमोऽब्रवीद्विद्धि भोज्यास्त्वमेता ये दातारः साधवो गोरसानाम्
BR-13-01-070-028c	अन्ये लोकाः शाश्वता वीतशोकाः समाकीर्णा गोप्रदाने रतानाम्
BR-13-01-070-029a	न त्वेवासां दानमात्रं प्रशस्तं पात्रं कालो गोविशेषो विधिश्च
BR-13-01-070-029c	ज्ञात्वा देया विप्र गवान्तरं हि दुःखं ज्ञातुं पावकादित्यभूतम्
BR-13-01-070-030a	स्वाध्यायाढ्यो योऽतिमात्रं तपस्वी वैतानस्थो ब्राह्मणः पात्रमासाम्
BR-13-01-070-030c	कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः
BR-13-01-070-031a	तिस्रो रात्रीरद्भिरुपोष्य भूमौ तृप्ता गावस्तर्पितेभ्यः प्रदेयाः
BR-13-01-070-031c	वत्सैः प्रीताः सुप्रजाः सोपचारास्त्र्यहं दत्त्वा गोरसैर्वर्तितव्यम्
BR-13-01-070-032a	दत्त्वा धेनुं सुव्रतां कांस्यदोहां कल्याणवत्सामपलायिनीं च
BR-13-01-070-032c	यावन्ति लोमानि भवन्ति तस्यास्तावद्वर्षाण्यश्नुते स्वर्गलोकम्
BR-13-01-070-033a	तथानड्वाहं ब्राह्मणाय प्रदाय दान्तं धुर्यं बलवन्तं युवानम्
BR-13-01-070-033c	कुलानुजीवं वीर्यवन्तं बृहन्तं भुङ्क्ते लोकान्सम्मितान्धेनुदस्य
BR-13-01-070-034a	गोषु क्षान्तं गोशरण्यं कृतज्ञं वृत्तिग्लानं तादृशं पात्रमाहुः
BR-13-01-070-034c	वृत्तिग्लाने सम्भ्रमे वा महार्थे कृष्यर्थे वा होमहेतोः प्रसूत्याम्
BR-13-01-070-035a	गुर्वर्थे वा बालपुष्ट्याभिषङ्गाद्गावो दातुं देशकालोऽविशिष्टः
BR-13-01-070-035c	अन्तर्जाताः सुक्रयज्ञानलब्धाः प्राणक्रीता निर्जिताश्चौदकाश्च
BR-13-01-070-036	नाचिकेत उवाच
BR-13-01-070-036a	श्रुत्वा वैवस्वतवचस्तमहं पुनरब्रुवम्
BR-13-01-070-036c	अगोमी गोप्रदातॄणां कथं लोकान्निगच्छति
BR-13-01-070-037a	ततो यमोऽब्रवीद्धीमान्गोप्रदाने परां गतिम्
BR-13-01-070-037c	गोप्रदानानुकल्पं तु गामृते सन्ति गोप्रदाः
BR-13-01-070-038a	अलाभे यो गवां दद्याद्घृतधेनुं यतव्रतः
BR-13-01-070-038c	तस्यैता घृतवाहिन्यः क्षरन्ते वत्सला इव
BR-13-01-070-039a	घृतालाभे च यो दद्यात्तिलधेनुं यतव्रतः
BR-13-01-070-039c	स दुर्गात्तारितो धेन्वा क्षीरनद्यां प्रमोदते
BR-13-01-070-040a	तिलालाभे च यो दद्याज्जलधेनुं यतव्रतः
BR-13-01-070-040c	स कामप्रवहां शीतां नदीमेतामुपाश्नुते
BR-13-01-070-041a	एवमादीनि मे तत्र धर्मराजो न्यदर्शयत्
BR-13-01-070-041c	दृष्ट्वा च परमं हर्षमवापमहमच्युत
BR-13-01-070-042a	निवेदये चापि प्रियं भवत्सु क्रतुर्महानल्पधनप्रचारः
BR-13-01-070-042c	प्राप्तो मया तात स मत्प्रसूतः प्रपत्स्यते वेदविधिप्रवृत्तः
BR-13-01-070-043a	शापो ह्ययं भवतोऽनुग्रहाय प्राप्तो मया यत्र दृष्टो यमो मे
BR-13-01-070-043c	दानव्युष्टिं तत्र दृष्ट्वा महार्थां निःसन्दिग्धं दानधर्मांश्चरिष्ये
BR-13-01-070-044a	इदं च मामब्रवीद्धर्मराजः पुनः पुनः सम्प्रहृष्टो द्विजर्षे
BR-13-01-070-044c	दानेन तात प्रयतोऽभूः सदैव विशेषतो गोप्रदानं च कुर्याः
BR-13-01-070-045a	शुद्धो ह्यर्थो नावमन्यः स्वधर्मात्पात्रे देयं देशकालोपपन्ने
BR-13-01-070-045c	तस्माद्गावस्ते नित्यमेव प्रदेया मा भूच्च ते संशयः कश्चिदत्र
BR-13-01-070-046a	एताः पुरा अददन्नित्यमेव शान्तात्मानो दानपथे निविष्टाः
BR-13-01-070-046c	तपांस्युग्राण्यप्रतिशङ्कमानास्ते वै दानं प्रददुश्चापि शक्त्या
BR-13-01-070-047a	काले शक्त्या मत्सरं वर्जयित्वा शुद्धात्मानः श्रद्धिनः पुण्यशीलाः
BR-13-01-070-047c	दत्त्वा तप्त्वा लोकममुं प्रपन्ना देदीप्यन्ते पुण्यशीलाश्च नाके
BR-13-01-070-048a	एतद्दानं न्यायलब्धं द्विजेभ्यः पात्रे दत्तं प्रापणीयं परीक्ष्य
BR-13-01-070-048c	काम्याष्टम्यां वर्तितव्यं दशाहं रसैर्गवां शकृता प्रस्नवैर्वा
BR-13-01-070-049a	वेदव्रती स्याद्वृषभप्रदाता वेदावाप्तिर्गोयुगस्य प्रदाने
BR-13-01-070-049c	तीर्थावाप्तिर्गोप्रयुक्तप्रदाने पापोत्सर्गः कपिलायाः प्रदाने
BR-13-01-070-050a	गामप्येकां कपिलां सम्प्रदाय न्यायोपेतां कल्मषाद्विप्रमुच्येत्
BR-13-01-070-050c	गवां रसात्परमं नास्ति किञ्चिद्गवां दानं सुमहत्तद्वदन्ति
BR-13-01-070-051a	गावो लोकान्धारयन्ति क्षरन्त्यो गावश्चान्नं सञ्जनयन्ति लोके
BR-13-01-070-051c	यस्तज्जानन्न गवां हार्दमेति स वै गन्ता निरयं पापचेताः
BR-13-01-070-052a	यत्ते दातुं गोसहस्रं शतं वा शतार्धं वा दश वा साधुवत्साः
BR-13-01-070-052c	अप्येकां वा साधवे ब्राह्मणाय सास्यामुष्मिन्पुण्यतीर्था नदी वै
BR-13-01-070-053a	प्राप्त्या पुष्ट्या लोकसंरक्षणेन गावस्तुल्याः सूर्यपादैः पृथिव्याम्
BR-13-01-070-053c	शब्दश्चैकः सन्ततिश्चोपभोगस्तस्माद्गोदः सूर्य इवाभिभाति
BR-13-01-070-054a	गुरुं शिष्यो वरयेद्गोप्रदाने स वै वक्ता नियतं स्वर्गदाता
BR-13-01-070-054c	विधिज्ञानां सुमहानेष धर्मो विधिं ह्याद्यं विधयः संश्रयन्ति
BR-13-01-070-055a	एतद्दानं न्यायलब्धं द्विजेभ्यः पात्रे दत्त्वा प्रापयेथाः परीक्ष्य
BR-13-01-070-055c	त्वय्याशंसन्त्यमरा मानवाश्च वयं चापि प्रसृते पुण्यशीलाः
BR-13-01-070-056a	इत्युक्तोऽहं धर्मराज्ञा महर्षे धर्मात्मानं शिरसाभिप्रणम्य
BR-13-01-070-056c	अनुज्ञातस्तेन वैवस्वतेन प्रत्यागमं भगवत्पादमूलम्
