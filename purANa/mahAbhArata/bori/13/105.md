001	युधिष्ठिर उवाच
001a	एको लोकः सुकृतिनां सर्वे त्वाहो पितामह
001c	उत तत्रापि नानात्वं तन्मे ब्रूहि पितामह
002	भीष्म उवाच
002a	कर्मभिः पार्थ नानात्वं लोकानां यान्ति मानवाः
002c	पुण्यान्पुण्यकृतो यान्ति पापान्पापकृतो जनाः
003a	अत्राप्युदाहरन्तीममितिहासं पुरातनम्
003c	गौतमस्य मुनेस्तात संवादं वासवस्य च
004a	ब्राह्मणो गौतमः कश्चिन्मृदुर्दान्तो जितेन्द्रियः
004c	महावने हस्तिशिशुं परिद्यूनममातृकम्
005a	तं दृष्ट्वा जीवयामास सानुक्रोशो धृतव्रतः
005c	स तु दीर्घेण कालेन बभूवातिबलो महान्
006a	तं प्रभिन्नं महानागं प्रस्रुतं सर्वतो मदम्
006c	धृतराष्ट्रस्य रूपेण शक्रो जग्राह हस्तिनम्
007a	ह्रियमाणं तु तं दृष्ट्वा गौतमः संशितव्रतः
007c	अभ्यभाषत राजानं धृतराष्ट्रं महातपाः
008a	मा मे हार्षीर्हस्तिनं पुत्रमेनं दुःखात्पुष्टं धृतराष्ट्राकृतज्ञ
008c	मित्रं सतां सप्तपदं वदन्ति मित्रद्रोहो नैव राजन्स्पृशेत्त्वाम्
009a	इध्मोदकप्रदातारं शून्यपालकमाश्रमे
009c	विनीतमाचार्यकुले सुयुक्तं गुरुकर्मणि
010a	शिष्टं दान्तं कृतज्ञं च प्रियं च सततं मम
010c	न मे विक्रोशतो राजन्हर्तुमर्हसि कुञ्जरम्
011	धृतराष्ट्र उवाच
011a	गवां सहस्रं भवते ददामि दासीशतं निष्कशतानि पञ्च
011c	अन्यच्च वित्तं विविधं महर्षे किं ब्राह्मणस्येह गजेन कृत्यम्
012	गौतम उवाच
012a	त्वामेव गावोऽभि भवन्तु राजन्दास्यः सनिष्का विविधं च रत्नम्
012c	अन्यच्च वित्तं विविधं नरेन्द्र किं ब्राह्मणस्येह धनेन कृत्यम्
013	धृतराष्ट्र उवाच
013a	ब्राह्मणानां हस्तिभिर्नास्ति कृत्यं राजन्यानां नागकुलानि विप्र
013c	स्वं वाहनं नयतो नास्त्यधर्मो नागश्रेष्ठाद्गौतमास्मान्निवर्त
014	गौतम उवाच
014a	यत्र प्रेतो नन्दति पुण्यकर्मा यत्र प्रेतः शोचति पापकर्मा
014c	वैवस्वतस्य सदने महात्मनस्तत्र त्वाहं हस्तिनं यातयिष्ये
015	धृतराष्ट्र उवाच
015a	ये निष्क्रिया नास्तिकाः श्रद्दधानाः पापात्मान इन्द्रियार्थे निविष्टाः
015c	यमस्य ते यातनां प्राप्नुवन्ति परं गन्ता धृतराष्ट्रो न तत्र
016	गौतम उवाच
016a	वैवस्वती संयमनी जनानां यत्रानृतं नोच्यते यत्र सत्यम्
016c	यत्राबला बलिनं यातयन्ति तत्र त्वाहं हस्तिनं यातयिष्ये
017	धृतराष्ट्र उवाच
017a	ज्येष्ठां स्वसारं पितरं मातरं च गुरुं यथा मानयन्तश्चरन्ति
017c	तथाविधानामेष लोको महर्षे परं गन्ता धृतराष्ट्रो न तत्र
018	गौतम उवाच
018a	मन्दाकिनी वैश्रवणस्य राज्ञो महाभोगा भोगिजनप्रवेश्या
018c	गन्धर्वयक्षैरप्सरोभिश्च जुष्टा तत्र त्वाहं हस्तिनं यातयिष्ये
019	धृतराष्ट्र उवाच
019a	अतिथिव्रताः सुव्रता ये जना वै प्रतिश्रयं ददति ब्राह्मणेभ्यः
019c	शिष्टाशिनः संविभज्याश्रितांश्च मन्दाकिनीं तेऽपि विभूषयन्ति
020	गौतम उवाच
020a	मेरोरग्रे यद्वनं भाति रम्यं सुपुष्पितं किन्नरगीतजुष्टम्
020c	सुदर्शना यत्र जम्बूर्विशाला तत्र त्वाहं हस्तिनं यातयिष्ये
021	धृतराष्ट्र उवाच
021a	ये ब्राह्मणा मृदवः सत्यशीला बहुश्रुताः सर्वभूताभिरामाः
021c	येऽधीयन्ते सेतिहासं पुराणं मध्वाहुत्या जुह्वति च द्विजेभ्यः
022a	तथाविधानामेष लोको महर्षे परं गन्ता धृतराष्ट्रो न तत्र
022c	यद्विद्यते विदितं स्थानमस्ति तद्ब्रूहि त्वं त्वरितो ह्येष यामि
023	गौतम उवाच
023a	सुपुष्पितं किन्नरराजजुष्टं प्रियं वनं नन्दनं नारदस्य
023c	गन्धर्वाणामप्सरसां च सद्म तत्र त्वाहं हस्तिनं यातयिष्ये
024	धृतराष्ट्र उवाच
024a	ये नृत्तगीतकुशला जनाः सदा ह्ययाचमानाः सहिताश्चरन्ति
024c	तथाविधानामेष लोको महर्षे परं गन्ता धृतराष्ट्रो न तत्र
025	गौतम उवाच
025a	यत्रोत्तराः कुरवो भान्ति रम्या देवैः सार्धं मोदमाना नरेन्द्र
025c	यत्राग्नियौनाश्च वसन्ति विप्रा ह्ययोनयः पर्वतयोनयश्च
026a	यत्र शक्रो वर्षति सर्वकामान्यत्र स्त्रियः कामचाराश्चरन्ति
026c	यत्र चेर्ष्या नास्ति नारीनराणां तत्र त्वाहं हस्तिनं यातयिष्ये
027	धृतराष्ट्र उवाच
027a	ये सर्वभूतेषु निवृत्तकामा अमांसादा न्यस्तदण्डाश्चरन्ति
027c	न हिंसन्ति स्थावरं जङ्गमं च भूतानां ये सर्वभूतात्मभूताः
028a	निराशिषो निर्ममा वीतरागा लाभालाभे तुल्यनिन्दाप्रशंसाः
028c	तथाविधानामेष लोको महर्षे परं गन्ता धृतराष्ट्रो न तत्र
029	गौतम उवाच
029a	ततः परं भान्ति लोकाः सनातनाः सुपुण्यगन्धा निर्मला वीतशोकाः
029c	सोमस्य राज्ञः सदने महात्मनस्तत्र त्वाहं हस्तिनं यातयिष्ये
030	धृतराष्ट्र उवाच
030a	ये दानशीला न प्रतिगृह्णते सदा न चाप्यर्थानाददते परेभ्यः
030c	येषामदेयमर्हते नास्ति किञ्चित्सर्वातिथ्याः सुप्रसादा जनाश्च
031a	ये क्षन्तारो नाभिजल्पन्ति चान्याञ्शक्ता भूत्वा सततं पुण्यशीलाः
031c	तथाविधानामेष लोको महर्षे परं गन्ता धृतराष्ट्रो न तत्र
032	गौतम उवाच
032a	ततः परं भान्ति लोकाः सनातना विरजसो वितमस्का विशोकाः
032c	आदित्यस्य सुमहान्तः सुवृत्तास्तत्र त्वाहं हस्तिनं यातयिष्ये
033	धृतराष्ट्र उवाच
033a	स्वाध्यायशीला गुरुशुश्रूषणे रतास्तपस्विनः सुव्रताः सत्यसंधाः
033c	आचार्याणामप्रतिकूलभाषिणो नित्योत्थिता गुरुकर्मस्वचोद्याः
034a	तथाविधानामेष लोको महर्षे विशुद्धानां भावितवाङ्मतीनाम्
034c	सत्ये स्थितानां वेदविदां महात्मनां परं गन्ता धृतराष्ट्रो न तत्र
035	गौतम उवाच
035a	ततः परे भान्ति लोकाः सनातनाः सुपुण्यगन्धा विरजा विशोकाः
035c	वरुणस्य राज्ञः सदने महात्मनस्तत्र त्वाहं हस्तिनं यातयिष्ये
036	धृतराष्ट्र उवाच
036a	चातुर्मास्यैर्ये यजन्ते जनाः सदा तथेष्टीनां दशशतं प्राप्नुवन्ति
036c	ये चाग्निहोत्रं जुह्वति श्रद्दधाना यथान्यायं त्रीणि वर्षाणि विप्राः
037a	स्वदारिणां धर्मधुरे महात्मनां यथोचिते वर्त्मनि सुस्थितानाम्
037c	धर्मात्मनामुद्वहतां गतिं तां परं गन्ता धृतराष्ट्रो न तत्र
038	गौतम उवाच
038a	इन्द्रस्य लोका विरजा विशोका दुरन्वयाः काङ्क्षिता मानवानाम्
038c	तस्याहं ते भवने भूरितेजसो राजन्निमं हस्तिनं यातयिष्ये
039	धृतराष्ट्र उवाच
039a	शतवर्षजीवी यश्च शूरो मनुष्यो वेदाध्यायी यश्च यज्वाप्रमत्तः
039c	एते सर्वे शक्रलोकं व्रजन्ति परं गन्ता धृतराष्ट्रो न तत्र
040	गौतम उवाच
040a	प्राजापत्याः सन्ति लोका महान्तो नाकस्य पृष्ठे पुष्कला वीतशोकाः
040c	मनीषिताः सर्वलोकोद्भवानां तत्र त्वाहं हस्तिनं यातयिष्ये
041	धृतराष्ट्र उवाच
041a	ये राजानो राजसूयाभिषिक्ता धर्मात्मानो रक्षितारः प्रजानाम्
041c	ये चाश्वमेधावभृथाप्लुताङ्गास्तेषां लोका धृतराष्ट्रो न तत्र
042	गौतम उवाच
042a	ततः परं भान्ति लोकाः सनातनाः सुपुण्यगन्धा विरजा वीतशोकाः
042c	तस्मिन्नहं दुर्लभे त्वाप्रधृष्ये गवां लोके हस्तिनं यातयिष्ये
043	धृतराष्ट्र उवाच
043a	यो गोसहस्री शतदः समां समां यो गोशती दश दद्याच्च शक्त्या
043c	तथा दशभ्यो यश्च दद्यादिहैकां पञ्चभ्यो वा दानशीलस्तथैकाम्
044a	ये जीर्यन्ते ब्रह्मचर्येण विप्रा ब्राह्मीं वाचं परिरक्षन्ति चैव
044c	मनस्विनस्तीर्थयात्रापरायणास्ते तत्र मोदन्ति गवां विमाने
045a	प्रभासं मानसं पुण्यं पुष्कराणि महत्सरः
045c	पुण्यं च नैमिषं तीर्थं बाहुदां करतोयिनीम्
046a	गयां गयशिरश्चैव विपाशां स्थूलवालुकाम्
046c	तूष्णींगङ्गां दशगङ्गां महाह्रदमथापि च
047a	गौतमीं कौशिकीं पाकां महात्मानो धृतव्रताः
047c	सरस्वतीदृषद्वत्यौ यमुनां ये प्रयान्ति च
048a	तत्र ते दिव्यसंस्थाना दिव्यमाल्यधराः शिवाः
048c	प्रयान्ति पुण्यगन्धाढ्या धृतराष्ट्रो न तत्र वै
049	गौतम उवाच
049a	यत्र शीतभयं नास्ति न चोष्णभयमण्वपि
049c	न क्षुत्पिपासे न ग्लानिर्न दुःखं न सुखं तथा
050a	न द्वेष्यो न प्रियः कश्चिन्न बन्धुर्न रिपुस्तथा
050c	न जरामरणे वापि न पुण्यं न च पातकम्
051a	तस्मिन्विरजसि स्फीते प्रज्ञासत्त्वव्यवस्थिते
051c	स्वयम्भुभवने पुण्ये हस्तिनं मे यतिष्यति
052	धृतराष्ट्र उवाच
052a	निर्मुक्ताः सर्वसङ्गेभ्यो कृतात्मानो यतव्रताः
052c	अध्यात्मयोगसंस्थाने युक्ताः स्वर्गगतिं गताः
053a	ते ब्रह्मभवनं पुण्यं प्राप्नुवन्तीह सात्त्विकाः
053c	न तत्र धृतराष्ट्रस्ते शक्यो द्रष्टुं महामुने
054	गौतम उवाच
054a	रथन्तरं यत्र बृहच्च गीयते यत्र वेदी पुण्डरीकैः स्तृणोति
054c	यत्रोपयाति हरिभिः सोमपीथी तत्र त्वाहं हस्तिनं यातयिष्ये
055a	बुध्यामि त्वां वृत्रहणं शतक्रतुं व्यतिक्रमन्तं भुवनानि विश्वा
055c	कच्चिन्न वाचा वृजिनं कदा चिदकार्षं ते मनसोऽभिषङ्गात्
056	शक्र उवाच
056a	यस्मादिमं लोकपथं प्रजानामन्वागमं पदवादे गजस्य
056c	तस्माद्भवान्प्रणतं मानुशास्तु ब्रवीषि यत्तत्करवाणि सर्वम्
057	गौतम उवाच
057a	श्वेतं करेणुं मम पुत्रनागं यं मेऽहार्षीर्दशवर्षाणि बालम्
057c	यो मे वने वसतोऽभूद्द्वितीयस्तमेव मे देहि सुरेन्द्र नागम्
058	शक्र उवाच
058a	अयं सुतस्ते द्विजमुख्य नागश्चाघ्रायते त्वामभिवीक्षमाणः
058c	पादौ च ते नासिकयोपजिघ्रते श्रेयो मम ध्याहि नमश्च तेऽस्तु
059	गौतम उवाच
059a	शिवं सदैवेह सुरेन्द्र तुभ्यं ध्यायामि पूजां च सदा प्रयुञ्जे
059c	ममापि त्वं शक्र शिवं ददस्व त्वया दत्तं प्रतिगृह्णामि नागम्
060	शक्र उवाच
060a	येषां वेदा निहिता वै गुहायां मनीषिणां सत्त्ववतां महात्मनाम्
060c	तेषां त्वयैकेन महात्मनास्मि बुद्धस्तस्मात्प्रीतिमांस्तेऽहमद्य
061a	हन्तैहि ब्राह्मण क्षिप्रं सह पुत्रेण हस्तिना
061c	प्राप्नुहि त्वं शुभाँल्लोकानह्नाय च चिराय च
062	भीष्म उवाच
062a	स गौतमं पुरस्कृत्य सह पुत्रेण हस्तिना
062c	दिवमाचक्रमे वज्री सद्भिः सह दुरासदम्
