001	युधिष्ठिर उवाच
001a	पवित्राणां पवित्रं यच्छ्रेष्ठं लोके च यद्भवेत्
001c	पावनं परमं चैव तन्मे ब्रूहि पितामह
002	भीष्म उवाच
002a	गावो महार्थाः पुण्याश्च तारयन्ति च मानवान्
002c	धारयन्ति प्रजाश्चेमाः पयसा हविषा तथा
003a	न हि पुण्यतमं किञ्चिद्गोभ्यो भरतसत्तम
003c	एताः पवित्राः पुण्याश्च त्रिषु लोकेष्वनुत्तमाः
004a	देवानामुपरिष्टाच्च गावः प्रतिवसन्ति वै
004c	दत्त्वा चैता नरपते यान्ति स्वर्गं मनीषिणः
005a	मान्धाता यौवनाश्वश्च ययातिर्नहुषस्तथा
005c	गावो ददन्तः सततं सहस्रशतसम्मिताः
005e	गताः परमकं स्थानं देवैरपि सुदुर्लभम्
006a	अपि चात्र पुरावृत्तं कथयिष्यामि तेऽनघ
007a	ऋषीणामुत्तमं धीमान्कृष्णद्वैपायनं शुकः
007c	अभिवाद्याह्निकं कृत्वा शुचिः प्रयतमानसः
007e	पितरं परिपप्रच्छ दृष्टलोकपरावरम्
008a	को यज्ञः सर्वयज्ञानां वरिष्ठ उपलक्ष्यते
008c	किं च कृत्वा परं स्वर्गं प्राप्नुवन्ति मनीषिणः
009a	केन देवाः पवित्रेण स्वर्गमश्नन्ति वा विभो
009c	किं च यज्ञस्य यज्ञत्वं क्व च यज्ञः प्रतिष्ठितः
010a	दानानामुत्तमं किं च किं च सत्रमतः परम्
010c	पवित्राणां पवित्रं च यत्तद्ब्रूहि ममानघ
011a	एतच्छ्रुत्वा तु वचनं व्यासः परमधर्मवित्
011c	पुत्रायाकथयत्सर्वं तत्त्वेन भरतर्षभ
012	व्यास उवाच
012a	गावः प्रतिष्ठा भूतानां तथा गावः परायणम्
012c	गावः पुण्याः पवित्राश्च पावनं धर्म एव च
013a	पूर्वमासन्नशृङ्गा वै गाव इत्यनुशुश्रुमः
013c	शृङ्गार्थे समुपासन्त ताः किल प्रभुमव्ययम्
014a	ततो ब्रह्मा तु गाः प्रायमुपविष्टाः समीक्ष्य ह
014c	ईप्सितं प्रददौ ताभ्यो गोभ्यः प्रत्येकशः प्रभुः
015a	तासां शृङ्गाण्यजायन्त यस्या यादृङ्मनोगतम्
015c	नानावर्णाः शृङ्गवन्त्यस्ता व्यरोचन्त पुत्रक
016a	ब्रह्मणा वरदत्तास्ता हव्यकव्यप्रदाः शुभाः
016c	पुण्याः पवित्राः सुभगा दिव्यसंस्थानलक्षणाः
016e	गावस्तेजो महद्दिव्यं गवां दानं प्रशस्यते
017a	ये चैताः सम्प्रयच्छन्ति साधवो वीतमत्सराः
017c	ते वै सुकृतिनः प्रोक्ताः सर्वदानप्रदाश्च ते
017e	गवां लोकं तथा पुण्यमाप्नुवन्ति च तेऽनघ
018a	यत्र वृक्षा मधुफला दिव्यपुष्पफलोपगाः
018c	पुष्पाणि च सुगन्धीनि दिव्यानि द्विजसत्तम
019a	सर्वा मणिमयी भूमिः सूक्ष्मकाञ्चनवालुका
019c	सर्वत्र सुखसंस्पर्शा निष्पङ्का नीरजा शुभा
020a	रक्तोत्पलवनैश्चैव मणिदण्डैर्हिरण्मयैः
020c	तरुणादित्यसङ्काशैर्भान्ति तत्र जलाशयाः
021a	महार्हमणिपत्रैश्च काञ्चनप्रभकेसरैः
021c	नीलोत्पलविमिश्रैश्च सरोभिर्बहुपङ्कजैः
022a	करवीरवनैः फुल्लैः सहस्रावर्तसंवृतैः
022c	सन्तानकवनैः फुल्लैर्वृक्षैश्च समलङ्कृताः
023a	निर्मलाभिश्च मुक्ताभिर्मणिभिश्च महाधनैः
023c	उद्धूतपुलिनास्तत्र जातरूपैश्च निम्नगाः
024a	सर्वरत्नमयैश्चित्रैरवगाढा नगोत्तमैः
024c	जातरूपमयैश्चान्यैर्हुताशनसमप्रभैः
025a	सौवर्णगिरयस्तत्र मणिरत्नशिलोच्चयाः
025c	सर्वरत्नमयैर्भान्ति शृङ्गैश्चारुभिरुच्छ्रितैः
026a	नित्यपुष्पफलास्तत्र नगाः पत्ररथाकुलाः
026c	दिव्यगन्धरसैः पुष्पैः फलैश्च भरतर्षभ
027a	रमन्ते पुण्यकर्माणस्तत्र नित्यं युधिष्ठिर
027c	सर्वकामसमृद्धार्था निःशोका गतमन्यवः
028a	विमानेषु विचित्रेषु रमणीयेषु भारत
028c	मोदन्ते पुण्यकर्माणो विहरन्तो यशस्विनः
029a	उपक्रीडन्ति तान्राजञ्शुभाश्चाप्सरसां गणाः
029c	एताँल्लोकानवाप्नोति गां दत्त्वा वै युधिष्ठिर
030a	यासामधिपतिः पूषा मारुतो बलवान्बली
030c	ऐश्वर्ये वरुणो राजा ता मां पान्तु युगन्धराः
031a	सुरूपा बहुरूपाश्च विश्वरूपाश्च मातरः
031c	प्राजापत्या इति ब्रह्मञ्जपेन्नित्यं यतव्रतः
032a	गास्तु शुश्रूषते यश्च समन्वेति च सर्वशः
032c	तस्मै तुष्टाः प्रयच्छन्ति वरानपि सुदुर्लभान्
033a	न द्रुह्येन्मनसा चापि गोषु ता हि सुखप्रदाः
033c	अर्चयेत सदा चैव नमस्कारैश्च पूजयेत्
033e	दान्तः प्रीतमना नित्यं गवां व्युष्टिं तथाश्नुते
034a	येन देवाः पवित्रेण भुञ्जते लोकमुत्तमम्
034c	यत्पवित्रं पवित्राणां तद्घृतं शिरसा वहेत्
035a	घृतेन जुहुयादग्निं घृतेन स्वस्ति वाचयेत्
035c	घृतं प्राशेद्घृतं दद्याद्गवां व्युष्टिं तथाश्नुते
036a	त्र्यहमुष्णं पिबेन्मूत्रं त्र्यहमुष्णं पिबेत्पयः
036c	गवामुष्णं पयः पीत्वा त्र्यहमुष्णं घृतं पिबेत्
036e	त्र्यहमुष्णं घृतं पीत्वा वायुभक्षो भवेत्त्र्यहम्
037a	निर्हृतैश्च यवैर्गोभिर्मासं प्रसृतयावकः
037c	ब्रह्महत्यासमं पापं सर्वमेतेन शुध्यति
038a	पराभवार्थं दैत्यानां देवैः शौचमिदं कृतम्
038c	देवत्वमपि च प्राप्ताः संसिद्धाश्च महाबलाः
039a	गावः पवित्राः पुण्याश्च पावनं परमं महत्
039c	ताश्च दत्त्वा द्विजातिभ्यो नरः स्वर्गमुपाश्नुते
040a	गवां मध्ये शुचिर्भूत्वा गोमतीं मनसा जपेत्
040c	पूताभिरद्भिराचम्य शुचिर्भवति निर्मलः
041a	अग्निमध्ये गवां मध्ये ब्राह्मणानां च संसदि
041c	विद्यावेदव्रतस्नाता ब्राह्मणाः पुण्यकर्मिणः
042a	अध्यापयेरञ्शिष्यान्वै गोमतीं यज्ञसम्मिताम्
042c	त्रिरात्रोपोषितः श्रुत्वा गोमतीं लभते वरम्
043a	पुत्रकामश्च लभते पुत्रं धनमथापि च
043c	पतिकामा च भर्तारं सर्वकामांश्च मानवः
043e	गावस्तुष्टाः प्रयच्छन्ति सेविता वै न संशयः
044a	एवमेता महाभागा यज्ञियाः सर्वकामदाः
044c	रोहिण्य इति जानीहि नैताभ्यो विद्यते परम्
045a	इत्युक्तः स महातेजाः शुकः पित्रा महात्मना
045c	पूजयामास गा नित्यं तस्मात्त्वमपि पूजय
