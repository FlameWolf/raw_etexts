001	भीष्म उवाच
001a	एवमुक्तः प्रत्युवाच मैत्रेयः कर्मपूजकः
001c	अत्यन्तं श्रीमति कुले जातः प्राज्ञो बहुश्रुतः
002a	असंशयं महाप्राज्ञ यथैवात्थ तथैव तत्
002c	अनुज्ञातस्तु भवता किञ्चिद्ब्रूयामहं विभो
003	व्यास उवाच
003a	यद्यदिच्छसि मैत्रेय यावद्यावद्यथा तथा
003c	ब्रूहि तावन्महाप्राज्ञ शुश्रूषे वचनं तव
004	मैत्रेय उवाच
004a	निर्दोषं निर्मलं चैव वचनं दानसंहितम्
004c	विद्यातपोभ्यां हि भवान्भावितात्मा न संशयः
005a	भवतो भावितात्मत्वाद्दायोऽयं सुमहान्मम
005c	भूयो बुद्ध्यानुपश्यामि सुसमृद्धतपा इव
006a	अपि मे दर्शनादेव भवतोऽभ्युदयो महान्
006c	मन्ये भवत्प्रसादोऽयं तद्धि कर्म स्वभावतः
007a	तपः श्रुतं च योनिश्चाप्येतद्ब्राह्मण्यकारणम्
007c	त्रिभिर्गुणैः समुदितस्ततो भवति वै द्विजः
008a	तस्मिंस्तृप्ते च तृप्यन्ते पितरो दैवतानि च
008c	न हि श्रुतवतां किञ्चिदधिकं ब्राह्मणादृते
009a	यथा हि सुकृते क्षेत्रे फलं विन्दति मानवः
009c	एवं दत्त्वा श्रुतवति फलं दाता समश्नुते
010a	ब्राह्मणश्चेन्न विद्येत श्रुतवृत्तोपसंहितः
010c	प्रतिग्रहीता दानस्य मोघं स्याद्धनिनां धनम्
011a	अदन्ह्यविद्वान्हन्त्यन्नमद्यमानं च हन्ति तम्
011c	तं च हन्यति यस्यान्नं स हत्वा हन्यतेऽबुधः
012a	प्रभुर्ह्यन्नमदन्विद्वान्पुनर्जनयतीश्वरः
012c	स चान्नाज्जायते तस्मात्सूक्ष्म एव व्यतिक्रमः
013a	यदेव ददतः पुण्यं तदेव प्रतिगृह्णतः
013c	न ह्येकचक्रं वर्तेत इत्येवमृषयो विदुः
014a	यत्र वै ब्राह्मणाः सन्ति श्रुतवृत्तोपसंहिताः
014c	तत्र दानफलं पुण्यमिह चामुत्र चाश्नुते
015a	ये योनिशुद्धाः सततं तपस्यभिरता भृशम्
015c	दानाध्ययनसम्पन्नास्ते वै पूज्यतमाः सदा
016a	तैर्हि सद्भिः कृतः पन्थाश्चेतयानो न मुह्यते
016c	ते हि स्वर्गस्य नेतारो यज्ञवाहाः सनातनाः
