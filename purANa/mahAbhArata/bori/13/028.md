001	युधिष्ठिर उवाच
001a	प्रज्ञाश्रुताभ्यां वृत्तेन शीलेन च यथा भवान्
001c	गुणैः समुदितः सर्वैर्वयसा च समन्वितः
001e	तस्माद्भवन्तं पृच्छामि धर्मं धर्मभृतां वर
002a	क्षत्रियो यदि वा वैश्यः शूद्रो वा राजसत्तम
002c	ब्राह्मण्यं प्राप्नुयात्केन तन्मे व्याख्यातुमर्हसि
003a	तपसा वा सुमहता कर्मणा वा श्रुतेन वा
003c	ब्राह्मण्यमथ चेदिच्छेत्तन्मे ब्रूहि पितामह
004	भीष्म उवाच
004a	ब्राह्मण्यं तात दुष्प्रापं वर्णैः क्षत्रादिभिस्त्रिभिः
004c	परं हि सर्वभूतानां स्थानमेतद्युधिष्ठिर
005a	बह्वीस्तु संसरन्योनीर्जायमानः पुनः पुनः
005c	पर्याये तात कस्मिंश्चिद्ब्राह्मणो नाम जायते
006a	अत्राप्युदाहरन्तीममितिहासं पुरातनम्
006c	मतङ्गस्य च संवादं गर्दभ्याश्च युधिष्ठिर
007a	द्विजातेः कस्यचित्तात तुल्यवर्णः सुतः प्रभुः
007c	मतङ्गो नाम नाम्नाभूत्सर्वैः समुदितो गुणैः
008a	स यज्ञकारः कौन्तेय पित्रा सृष्टः परन्तप
008c	प्रायाद्गर्दभयुक्तेन रथेनेहाशुगामिना
009a	स बालं गर्दभं राजन्वहन्तं मातुरन्तिके
009c	निरविध्यत्प्रतोदेन नासिकायां पुनः पुनः
010a	तं तु तीव्रव्रणं दृष्ट्वा गर्दभी पुत्रगृद्धिनी
010c	उवाच मा शुचः पुत्र चण्डालस्त्वाधितिष्ठति
011a	ब्राह्मणे दारुणं नास्ति मैत्रो ब्राह्मण उच्यते
011c	आचार्यः सर्वभूतानां शास्ता किं प्रहरिष्यति
012a	अयं तु पापप्रकृतिर्बाले न कुरुते दयाम्
012c	स्वयोनिं मानयत्येष भावो भावं निगच्छति
013a	एतच्छ्रुत्वा मतङ्गस्तु दारुणं रासभीवचः
013c	अवतीर्य रथात्तूर्णं रासभीं प्रत्यभाषत
014a	ब्रूहि रासभि कल्याणि माता मे येन दूषिता
014c	कथं मां वेत्सि चण्डालं क्षिप्रं रासभि शंस मे
015a	केन जातोऽस्मि चण्डालो ब्राह्मण्यं येन मेऽनशत्
015c	तत्त्वेनैतन्महाप्राज्ञे ब्रूहि सर्वमशेषतः
016	गर्दभ्युवाच
016a	ब्राह्मण्यां वृषलेन त्वं मत्तायां नापितेन ह
016c	जातस्त्वमसि चण्डालो ब्राह्मण्यं तेन तेऽनशत्
017a	एवमुक्तो मतङ्गस्तु प्रत्युपायाद्गृहं प्रति
017c	तमागतमभिप्रेक्ष्य पिता वाक्यमथाब्रवीत्
018a	मया त्वं यज्ञसंसिद्धौ नियुक्तो गुरुकर्मणि
018c	कस्मात्प्रतिनिवृत्तोऽसि कच्चिन्न कुशलं तव
019	मतङ्ग उवाच
019a	अयोनिरग्र्ययोनिर्वा यः स्यात्स कुशली भवेत्
019c	कुशलं तु कुतस्तस्य यस्येयं जननी पितः
020a	ब्राह्मण्यां वृषलाज्जातं पितर्वेदयतीह माम्
020c	अमानुषी गर्दभीयं तस्मात्तप्स्ये तपो महत्
021a	एवमुक्त्वा स पितरं प्रतस्थे कृतनिश्चयः
021c	ततो गत्वा महारण्यमतप्यत महत्तपः
022a	ततः सन्तापयामास विबुधांस्तपसान्वितः
022c	मतङ्गः सुसुखं प्रेप्सुः स्थानं सुचरितादपि
023a	तं तथा तपसा युक्तमुवाच हरिवाहनः
023c	मतङ्ग तप्यसे किं त्वं भोगानुत्सृज्य मानुषान्
024a	वरं ददानि ते हन्त वृणीष्व त्वं यदिच्छसि
024c	यच्चाप्यवाप्यमन्यत्ते सर्वं प्रब्रूहि माचिरम्
025	मतङ्ग उवाच
025a	ब्राह्मण्यं कामयानोऽहमिदमारब्धवांस्तपः
025c	गच्छेयं तदवाप्येह वर एष वृतो मया
026a	एतच्छ्रुत्वा तु वचनं तमुवाच पुरन्दरः
026c	ब्राह्मण्यं प्रार्थयानस्त्वमप्राप्यमकृतात्मभिः
027a	श्रेष्ठं यत्सर्वभूतेषु तपो यन्नातिवर्तते
027c	तदग्र्यं प्रार्थयानस्त्वमचिराद्विनशिष्यसि
028a	देवतासुरमर्त्येषु यत्पवित्रं परं स्मृतम्
028c	चण्डालयोनौ जातेन न तत्प्राप्यं कथञ्चन
