001	युधिष्ठिर उवाच
001a	विस्रम्भितोऽहं भवता धर्मान्प्रवदता विभो
001c	प्रवक्ष्यामि तु सन्देहं तन्मे ब्रूहि पितामह
002a	व्रतानां किं फलं प्रोक्तं कीदृशं वा महाद्युते
002c	नियमानां फलं किं च स्वधीतस्य च किं फलम्
003a	दमस्येह फलं किं च वेदानां धारणे च किम्
003c	अध्यापने फलं किं च सर्वमिच्छामि वेदितुम्
004a	अप्रतिग्राहके किं च फलं लोके पितामह
004c	तस्य किं च फलं दृष्टं श्रुतं यः सम्प्रयच्छति
005a	स्वकर्मनिरतानां च शूराणां चापि किं फलम्
005c	सत्ये च किं फलं प्रोक्तं ब्रह्मचर्ये च किं फलम्
006a	पितृशुश्रूषणे किं च मातृशुश्रूषणे तथा
006c	आचार्यगुरुशुश्रूषास्वनुक्रोशानुकम्पने
007a	एतत्सर्वमशेषेण पितामह यथातथम्
007c	वेत्तुमिच्छामि धर्मज्ञ परं कौतूहलं हि मे
008	भीष्म उवाच
008a	यो व्रतं वै यथोद्दिष्टं तथा सम्प्रतिपद्यते
008c	अखण्डं सम्यगारब्धं तस्य लोकाः सनातनाः
009a	नियमानां फलं राजन्प्रत्यक्षमिह दृश्यते
009c	नियमानां क्रतूनां च त्वयावाप्तमिदं फलम्
010a	स्वधीतस्यापि च फलं दृश्यतेऽमुत्र चेह च
010c	इहलोकेऽर्थवान्नित्यं ब्रह्मलोके च मोदते
011a	दमस्य तु फलं राजञ्शृणु त्वं विस्तरेण मे
011c	दान्ताः सर्वत्र सुखिनो दान्ताः सर्वत्र निर्वृताः
012a	यत्रेच्छागामिनो दान्ताः सर्वशत्रुनिषूदनाः
012c	प्रार्थयन्ति च यद्दान्ता लभन्ते तन्न संशयः
013a	युज्यन्ते सर्वकामैर्हि दान्ताः सर्वत्र पाण्डव
013c	स्वर्गे तथा प्रमोदन्ते तपसा विक्रमेण च
014a	दानैर्यज्ञैश्च विविधैर्यथा दान्ताः क्षमान्विताः
014c	दाता कुप्यति नो दान्तस्तस्माद्दानात्परो दमः
015a	यस्तु दद्यादकुप्यन्हि तस्य लोकाः सनातनाः
015c	क्रोधो हन्ति हि यद्दानं तस्माद्दानात्परो दमः
016a	अदृश्यानि महाराज स्थानान्ययुतशो दिवि
016c	ऋषीणां सर्वलोकेषु यानीतो यान्ति देवताः
017a	दमेन यानि नृपते गच्छन्ति परमर्षयः
017c	कामयाना महत्स्थानं तस्माद्दानात्परो दमः
018a	अध्यापकः परिक्लेशादक्षयं फलमश्नुते
018c	विधिवत्पावकं हुत्वा ब्रह्मलोके नराधिप
019a	अधीत्यापि हि यो वेदान्न्यायविद्भ्यः प्रयच्छति
019c	गुरुकर्मप्रशंसी च सोऽपि स्वर्गे महीयते
020a	क्षत्रियोऽध्ययने युक्तो यजने दानकर्मणि
020c	युद्धे यश्च परित्राता सोऽपि स्वर्गे महीयते
021a	वैश्यः स्वकर्मनिरतः प्रदानाल्लभते महत्
021c	शूद्रः स्वकर्मनिरतः स्वर्गं शुश्रूषयार्च्छति
022a	शूरा बहुविधाः प्रोक्तास्तेषामर्थांश्च मे शृणु
022c	शूरान्वयानां निर्दिष्टं फलं शूरस्य चैव ह
023a	यज्ञशूरा दमे शूराः सत्यशूरास्तथापरे
023c	युद्धशूरास्तथैवोक्ता दानशूराश्च मानवाः
024a	बुद्धिशूरास्तथैवान्ये क्षमाशूरास्तथापरे
024c	आर्जवे च तथा शूराः शमे वर्तन्ति मानवाः
025a	तैस्तैस्तु नियमैः शूरा बहवः सन्ति चापरे
025c	वेदाध्ययनशूराश्च शूराश्चाध्यापने रताः
026a	गुरुशुश्रूषया शूराः पितृशुश्रूषयापरे
026c	मातृशुश्रूषया शूरा भैक्ष्यशूरास्तथापरे
027a	साङ्ख्यशूराश्च बहवो योगशूरास्तथापरे
027c	अरण्ये गृहवासे च शूराश्चातिथिपूजने
027e	सर्वे यान्ति पराँल्लोकान्स्वकर्मफलनिर्जितान्
028a	धारणं सर्ववेदानां सर्वतीर्थावगाहनम्
028c	सत्यं च ब्रुवतो नित्यं समं वा स्यान्न वा समम्
029a	अश्वमेधसहस्रं च सत्यं च तुलया धृतम्
029c	अश्वमेधसहस्राद्धि सत्यमेव विशिष्यते
030a	सत्येन सूर्यस्तपति सत्येनाग्निः प्रदीप्यते
030c	सत्येन मारुतो वाति सर्वं सत्ये प्रतिष्ठितम्
031a	सत्येन देवान्प्रीणाति पितॄन्वै ब्राह्मणांस्तथा
031c	सत्यमाहुः परं धर्मं तस्मात्सत्यं न लङ्घयेत्
032a	मुनयः सत्यनिरता मुनयः सत्यविक्रमाः
032c	मुनयः सत्यशपथास्तस्मात्सत्यं विशिष्यते
032e	सत्यवन्तः स्वर्गलोके मोदन्ते भरतर्षभ
033a	दमः सत्यफलावाप्तिरुक्ता सर्वात्मना मया
033c	असंशयं विनीतात्मा सर्वः स्वर्गे महीयते
034a	ब्रह्मचर्यस्य तु गुणाञ्शृणु मे वसुधाधिप
034c	आ जन्ममरणाद्यस्तु ब्रह्मचारी भवेदिह
034e	न तस्य किञ्चिदप्राप्यमिति विद्धि जनाधिप
035a	बह्व्यः कोट्यस्त्वृषीणां तु ब्रह्मलोके वसन्त्युत
035c	सत्ये रतानां सततं दान्तानामूर्ध्वरेतसाम्
036a	ब्रह्मचर्यं दहेद्राजन्सर्वपापान्युपासितम्
036c	ब्राह्मणेन विशेषेण ब्राह्मणो ह्यग्निरुच्यते
037a	प्रत्यक्षं च तवाप्येतद्ब्राह्मणेषु तपस्विषु
037c	बिभेति हि यथा शक्रो ब्रह्मचारिप्रधर्षितः
037e	तद्ब्रह्मचर्यस्य फलमृषीणामिह दृश्यते
038a	मातापित्रोः पूजने यो धर्मस्तमपि मे शृणु
038c	शुश्रूषते यः पितरं न चासूयेत्कथञ्चन
038e	मातरं वानहंवादी गुरुमाचार्यमेव च
039a	तस्य राजन्फलं विद्धि स्वर्लोके स्थानमुत्तमम्
039c	न च पश्येत नरकं गुरुशुश्रूषुरात्मवान्
