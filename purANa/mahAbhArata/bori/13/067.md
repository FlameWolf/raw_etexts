001	युधिष्ठिर उवाच
001a	तिलानां कीदृशं दानमथ दीपस्य चैव ह
001c	अन्नानां वाससां चैव भूय एव ब्रवीहि मे
002	भीष्म उवाच
002a	अत्राप्युदाहरन्तीममितिहासं पुरातनम्
002c	ब्राह्मणस्य च संवादं यमस्य च युधिष्ठिर
003a	मध्यदेशे महान्ग्रामो ब्राह्मणानां बभूव ह
003c	गङ्गायमुनयोर्मध्ये यामुनस्य गिरेरधः
004a	पर्णशालेति विख्यातो रमणीयो नराधिप
004c	विद्वांसस्तत्र भूयिष्ठा ब्राह्मणाश्चावसंस्तदा
005a	अथ प्राह यमः कञ्चित्पुरुषं कृष्णवाससम्
005c	रक्ताक्षमूर्ध्वरोमाणं काकजङ्घाक्षिनासिकम्
006a	गच्छ त्वं ब्राह्मणग्रामं ततो गत्वा तमानय
006c	अगस्त्यं गोत्रतश्चापि नामतश्चापि शर्मिणम्
007a	शमे निविष्टं विद्वांसमध्यापकमनादृतम्
007c	मा चान्यमानयेथास्त्वं सगोत्रं तस्य पार्श्वतः
008a	स हि तादृग्गुणस्तेन तुल्योऽध्ययनजन्मना
008c	अपत्येषु तथा वृत्ते समस्तेनैव धीमता
008e	तमानय यथोद्दिष्टं पूजा कार्या हि तस्य मे
009a	स गत्वा प्रतिकूलं तच्चकार यमशासनम्
009c	तमाक्रम्यानयामास प्रतिषिद्धो यमेन यः
010a	तस्मै यमः समुत्थाय पूजां कृत्वा च वीर्यवान्
010c	प्रोवाच नीयतामेष सोऽन्य आनीयतामिति
011a	एवमुक्ते तु वचने धर्मराजेन स द्विजः
011c	उवाच धर्मराजानं निर्विण्णोऽध्ययनेन वै
011e	यो मे कालो भवेच्छेषस्तं वसेयमिहाच्युत
012	यम उवाच
012a	नाहं कालस्य विहितं प्राप्नोमीह कथञ्चन
012c	यो हि धर्मं चरति वै तं तु जानामि केवलम्
013a	गच्छ विप्र त्वमद्यैव आलयं स्वं महाद्युते
013c	ब्रूहि वा त्वं यथा स्वैरं करवाणि किमित्युत
014	ब्राह्मण उवाच
014a	यत्तत्र कृत्वा सुमहत्पुण्यं स्यात्तद्ब्रवीहि मे
014c	सर्वस्य हि प्रमाणं त्वं त्रैलोक्यस्यापि सत्तम
015	यम उवाच
015a	शृणु तत्त्वेन विप्रर्षे प्रदानविधिमुत्तमम्
015c	तिलाः परमकं दानं पुण्यं चैवेह शाश्वतम्
016a	तिलाश्च सम्प्रदातव्या यथाशक्ति द्विजर्षभ
016c	नित्यदानात्सर्वकामांस्तिला निर्वर्तयन्त्युत
017a	तिलाञ्श्राद्धे प्रशंसन्ति दानमेतद्ध्यनुत्तमम्
017c	तान्प्रयच्छस्व विप्रेभ्यो विधिदृष्टेन कर्मणा
018a	तिला भक्षयितव्याश्च सदा त्वालभनं च तैः
018c	कार्यं सततमिच्छद्भिः श्रेयः सर्वात्मना गृहे
019a	तथापः सर्वदा देयाः पेयाश्चैव न संशयः
019c	पुष्करिण्यस्तडागानि कूपांश्चैवात्र खानयेत्
020a	एतत्सुदुर्लभतरमिह लोके द्विजोत्तम
020c	आपो नित्यं प्रदेयास्ते पुण्यं ह्येतदनुत्तमम्
021a	प्रपाश्च कार्याः पानार्थं नित्यं ते द्विजसत्तम
021c	भुक्तेऽप्यथ प्रदेयं ते पानीयं वै विशेषतः
022a	इत्युक्ते स तदा तेन यमदूतेन वै गृहान्
022c	नीतश्चकार च तथा सर्वं तद्यमशासनम्
023a	नीत्वा तं यमदूतोऽपि गृहीत्वा शर्मिणं तदा
023c	ययौ स धर्मराजाय न्यवेदयत चापि तम्
024a	तं धर्मराजो धर्मज्ञं पूजयित्वा प्रतापवान्
024c	कृत्वा च संविदं तेन विससर्ज यथागतम्
025a	तस्यापि च यमः सर्वमुपदेशं चकार ह
025c	प्रत्येत्य च स तत्सर्वं चकारोक्तं यमेन तत्
026a	तथा प्रशंसते दीपान्यमः पितृहितेप्सया
026c	तस्माद्दीपप्रदो नित्यं सन्तारयति वै पितॄन्
027a	दातव्याः सततं दीपास्तस्माद्भरतसत्तम
027c	देवानां च पितॄणां च चक्षुष्यास्ते मताः प्रभो
028a	रत्नदानं च सुमहत्पुण्यमुक्तं जनाधिप
028c	तानि विक्रीय यजते ब्राह्मणो ह्यभयङ्करः
029a	यद्वै ददाति विप्रेभ्यो ब्राह्मणः प्रतिगृह्य वै
029c	उभयोः स्यात्तदक्षय्यं दातुरादातुरेव च
030a	यो ददाति स्थितः स्थित्यां तादृशाय प्रतिग्रहम्
030c	उभयोरक्षयं धर्मं तं मनुः प्राह धर्मवित्
031a	वाससां तु प्रदानेन स्वदारनिरतो नरः
031c	सुवस्त्रश्च सुवेषश्च भवतीत्यनुशुश्रुम
032a	गावः सुवर्णं च तथा तिलाश्चैवानुवर्णिताः
032c	बहुशः पुरुषव्याघ्र वेदप्रामाण्यदर्शनात्
033a	विवाहांश्चैव कुर्वीत पुत्रानुत्पादयेत च
033c	पुत्रलाभो हि कौरव्य सर्वलाभाद्विशिष्यते
