001	उमोवाच
001a	देशेषु रमणीयेषु गिरीणां निर्झरेषु च
001c	स्रवन्तीनां च कुञ्जेषु पर्वतोपवनेषु च
002a	देशेषु च विचित्रेषु फलवत्सु समाहिताः
002c	मूलवत्सु च देशेषु वसन्ति नियतव्रताः
003a	तेषामपि विधिं पुण्यं श्रोतुमिच्छामि शङ्कर
003c	वानप्रस्थेषु देवेश स्वशरीरोपजीविषु
004	महेश्वर उवाच
004a	वानप्रस्थेषु यो धर्मस्तं मे शृणु समाहिता
004c	श्रुत्वा चैकमना देवि धर्मबुद्धिपरा भव
005a	संसिद्धैर्नियतैः सद्भिर्वनवासमुपागतैः
005c	वानप्रस्थैरिदं कर्म कर्तव्यं शृणु यादृशम्
006a	त्रिकालमभिषेकार्थः पितृदेवार्चनं क्रिया
006c	अग्निहोत्रपरिस्पन्द इष्टिहोमविधिस्तथा
007a	नीवारग्रहणं चैव फलमूलनिषेवणम्
007c	इङ्गुदैरण्डतैलानां स्नेहार्थं च निषेवणम्
008a	योगचर्याकृतैः सिद्धैः कामक्रोधविवर्जनम्
008c	वीरशय्यामुपासद्भिर्वीरस्थानोपसेविभिः
009a	युक्तैर्योगवहैः सद्भिर्ग्रीष्मे पञ्चतपैस्तथा
009c	मण्डूकयोगनियतैर्यथान्यायनिषेविभिः
010a	वीरासनगतैर्नित्यं स्थण्डिले शयनैस्तथा
010c	शीतयोगोऽग्नियोगश्च चर्तव्यो धर्मबुद्धिभिः
011a	अब्भक्षैर्वायुभक्षैश्च शैवालोत्तरभोजनैः
011c	अश्मकुट्टैस्तथा दान्तैः सम्प्रक्षालैस्तथापरैः
012a	चीरवल्कलसंवीतैर्मृगचर्मनिवासिभिः
012c	कार्या यात्रा यथाकालं यथाधर्मं यथाविधि
013a	वननित्यैर्वनचरैर्वनपैर्वनगोचरैः
013c	वनं गुरुमिवासाद्य वस्तव्यं वनजीविभिः
014a	तेषां होमक्रिया धर्मः पञ्चयज्ञनिषेवणम्
014c	नागपञ्चमयज्ञस्य वेदोक्तस्यानुपालनम्
015a	अष्टमीयज्ञपरता चातुर्मास्यनिषेवणम्
015c	पौर्णमास्यां तु यो यज्ञो नित्ययज्ञस्तथैव च
016a	विमुक्ता दारसंयोगैर्विमुक्ताः सर्वसङ्करैः
016c	विमुक्ताः सर्वपापैश्च चरन्ति मुनयो वने
017a	स्रुग्भाण्डपरमा नित्यं त्रेताग्निशरणाः सदा
017c	सन्तः सत्पथनित्या ये ते यान्ति परमां गतिम्
018a	ब्रह्मलोकं महापुण्यं सोमलोकं च शाश्वतम्
018c	गच्छन्ति मुनयः सिद्धा ऋषिधर्मव्यपाश्रयात्
019a	एष धर्मो मया देवि वानप्रस्थाश्रितः शुभः
019c	विस्तरेणार्थसम्पन्नो यथास्थूलमुदाहृतः
020	उमोवाच
020a	भगवन्देवदेवेश सर्वभूतनमस्कृत
020c	यो धर्मो मुनिसङ्घस्य सिद्धिवादेषु तं वद
021a	सिद्धिवादेषु संसिद्धास्तथा वननिवासिनः
021c	स्वैरिणो दारसंयुक्तास्तेषां धर्मः कथं स्मृतः
022	महेश्वर उवाच
022a	स्वैरिणस्तापसा देवि सर्वे दारविहारिणः
022c	तेषां मौण्ड्यं कषायश्च वासरात्रिश्च कारणम्
023a	त्रिकालमभिषेकश्च होत्रं त्वृषिकृतं महत्
023c	समाधिः सत्पथस्थानं यथोदितनिषेवणम्
024a	ये च ते पूर्वकथिता धर्मा वननिवासिनाम्
024c	यदि सेवन्ति धर्मांस्तानाप्नुवन्ति तपःफलम्
025a	ये च दम्पतिधर्माणः स्वदारनियतेन्द्रियाः
025c	चरन्ति विधिदृष्टं तदृतुकालाभिगामिनः
026a	तेषामृषिकृतो धर्मो धर्मिणामुपपद्यते
026c	न कामकारात्कामोऽन्यः संसेव्यो धर्मदर्शिभिः
027a	सर्वभूतेषु यः सम्यग्ददात्यभयदक्षिणाम्
027c	हिंसारोषविमुक्तात्मा स वै धर्मेण युज्यते
028a	सर्वभूतानुकम्पी यः सर्वभूतार्जवव्रतः
028c	सर्वभूतात्मभूतश्च स वै धर्मेण युज्यते
029a	सर्ववेदेषु वा स्नानं सर्वभूतेषु चार्जवम्
029c	उभे एते समे स्यातामार्जवं वा विशिष्यते
030a	आर्जवं धर्म इत्याहुरधर्मो जिह्म उच्यते
030c	आर्जवेनेह संयुक्तो नरो धर्मेण युज्यते
031a	आर्जवो भुवने नित्यं वसत्यमरसन्निधौ
031c	तस्मादार्जवनित्यः स्याद्य इच्छेद्धर्ममात्मनः
032a	क्षान्तो दान्तो जितक्रोधो धर्मभूतोऽविहिंसकः
032c	धर्मे रतमना नित्यं नरो धर्मेण युज्यते
033a	व्यपेततन्द्रो धर्मात्मा शक्या सत्पथमाश्रितः
033c	चारित्रपरमो बुद्धो ब्रह्मभूयाय कल्पते
034	उमोवाच
034a	आश्रमाभिरता देव तापसा ये तपोधनाः
034c	दीप्तिमन्तः कया चैव चर्ययाथ भवन्ति ते
035a	राजानो राजपुत्राश्च निर्धना वा महाधनाः
035c	कर्मणा केन भगवन्प्राप्नुवन्ति महाफलम्
036a	नित्यं स्थानमुपागम्य दिव्यचन्दनरूषिताः
036c	केन वा कर्मणा देव भवन्ति वनगोचराः
037a	एतं मे संशयं देव तपश्चर्यागतं शुभम्
037c	शंस सर्वमशेषेण त्र्यक्ष त्रिपुरनाशन
038	महेश्वर उवाच
038a	उपवासव्रतैर्दान्ता अहिंस्राः सत्यवादिनः
038c	संसिद्धाः प्रेत्य गन्धर्वैः सह मोदन्त्यनामयाः
039a	मण्डूकयोगशयनो यथास्थानं यथाविधि
039c	दीक्षां चरति धर्मात्मा स नागैः सह मोदते
040a	शष्पं मृगमुखोत्सृष्टं यो मृगैः सह सेवते
040c	दीक्षितो वै मुदा युक्तः स गच्छत्यमरावतीम्
041a	शैवालं शीर्णपर्णं वा तद्व्रतो यो निषेवते
041c	शीतयोगवहो नित्यं स गच्छेत्परमां गतिम्
042a	वायुभक्षोऽम्बुभक्षो वा फलमूलाशनोऽपि वा
042c	यक्षेष्वैश्वर्यमाधाय मोदतेऽप्सरसां गणैः
043a	अग्नियोगवहो ग्रीष्मे विधिदृष्टेन कर्मणा
043c	चीर्त्वा द्वादश वर्षाणि राजा भवति पार्थिवः
044a	आहारनियमं कृत्वा मुनिर्द्वादशवार्षिकम्
044c	मरुं संसाध्य यत्नेन राजा भवति पार्थिवः
045a	स्थण्डिले शुद्धमाकाशं परिगृह्य समन्ततः
045c	प्रविश्य च मुदा युक्तो दीक्षां द्वादशवार्षिकीम्
046a	स्थण्डिलस्य फलान्याहुर्यानानि शयनानि च
046c	गृहाणि च महार्हाणि चन्द्रशुभ्राणि भामिनि
047a	आत्मानमुपजीवन्यो नियतो नियताशनः
047c	देहं वानशने त्यक्त्वा स स्वर्गं समुपाश्नुते
048a	आत्मानमुपजीवन्यो दीक्षां द्वादशवार्षिकीम्
048c	त्यक्त्वा महार्णवे देहं वारुणं लोकमश्नुते
049a	आत्मानमुपजीवन्यो दीक्षां द्वादशवार्षिकीम्
049c	अश्मना चरणौ भित्त्वा गुह्यकेषु स मोदते
050a	साधयित्वात्मनात्मानं निर्द्वंद्वो निष्परिग्रहः
050c	चीर्त्वा द्वादश वर्षाणि दीक्षामेकां मनोगताम्
050e	स्वर्गलोकमवाप्नोति देवैश्च सह मोदते
051a	आत्मानमुपजीवन्यो दीक्षां द्वादशवार्षिकीम्
051c	हुत्वाग्नौ देहमुत्सृज्य वह्निलोके महीयते
052a	यस्तु देवि यथान्यायं दीक्षितो नियतो द्विजः
052c	आत्मन्यात्मानमाधाय निर्द्वंद्वो निष्परिग्रहः
053a	चीर्त्वा द्वादश वर्षाणि दीक्षामेकां मनोगताम्
053c	अरणीसहितं स्कन्धे बद्ध्वा गच्छत्यनावृतः
054a	वीराध्वानमना नित्यं वीरासनरतस्तथा
054c	वीरस्थायी च सततं स वीरगतिमाप्नुयात्
055a	स शक्रलोकगो नित्यं सर्वकामपुरस्कृतः
055c	दिव्यपुष्पसमाकीर्णो दिव्यचन्दनभूषितः
055e	सुखं वसति धर्मात्मा दिवि देवगणैः सह
056a	वीरलोकगतो वीरो वीरयोगवहः सदा
056c	सत्त्वस्थः सर्वमुत्सृज्य दीक्षितो नियतः शुचिः
056e	वीराध्वानं प्रपद्येद्यस्तस्य लोकाः सनातनाः
057a	कामगेन विमानेन स वै चरति च्छन्दतः
057c	शक्रलोकगतः श्रीमान्मोदते च निरामयः
