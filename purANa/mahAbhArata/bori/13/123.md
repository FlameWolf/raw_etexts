001	भीष्म उवाच
001a	एवमुक्तः स भगवान्मैत्रेयं प्रत्यभाषत
001c	दिष्ट्यैवं त्वं विजानासि दिष्ट्या ते बुद्धिरीदृशी
001e	लोको ह्ययं गुणानेव भूयिष्ठं स्म प्रशंसति
002a	रूपमानवयोमानश्रीमानाश्चाप्यसंशयम्
002c	दिष्ट्या नाभिभवन्ति त्वां दैवस्तेऽयमनुग्रहः
002e	यत्ते भृशतरं दानाद्वर्तयिष्यामि तच्छृणु
003a	यानीहागमशास्त्राणि याश्च काश्चित्प्रवृत्तयः
003c	तानि वेदं पुरस्कृत्य प्रवृत्तानि यथाक्रमम्
004a	अहं दानं प्रशंसामि भवानपि तपःश्रुते
004c	तपः पवित्रं वेदस्य तपः स्वर्गस्य साधनम्
005a	तपसा महदाप्नोति विद्यया चेति नः श्रुतम्
005c	तपसैव चापनुदेद्यच्चान्यदपि दुष्कृतम्
006a	यद्यद्धि किञ्चित्सन्धाय पुरुषस्तप्यते तपः
006c	सर्वमेतदवाप्नोति ब्राह्मणो वेदपारगः
007a	दुरन्वयं दुष्प्रधृष्यं दुरापं दुरतिक्रमम्
007c	सर्वं वै तपसाभ्येति तपो हि बलवत्तरम्
008a	सुरापोऽसम्मतादायी भ्रूणहा गुरुतल्पगः
008c	तपसा तरते सर्वमेनसश्च प्रमुच्यते
009a	सर्वविद्यस्तु चक्षुष्मानपि यादृशतादृशः
009c	तपस्विनौ च तावाहुस्ताभ्यां कार्यं सदा नमः
010a	सर्वे पूज्याः श्रुतधनास्तथैव च तपस्विनः
010c	दानप्रदाः सुखं प्रेत्य प्राप्नुवन्तीह च श्रियम्
011a	इमं च ब्रह्मलोकं च लोकं च बलवत्तरम्
011c	अन्नदानैः सुकृतिनः प्रतिपद्यन्ति लौकिकाः
012a	पूजिताः पूजयन्त्येतान्मानिता मानयन्ति च
012c	अदाता यत्र यत्रैति सर्वतः सम्प्रणुद्यते
013a	अकर्ता चैव कर्ता च लभते यस्य यादृशम्
013c	यद्येवोर्ध्वं यद्यवाक्च त्वं लोकमभियास्यसि
014a	प्राप्स्यसे त्वन्नपानानि यानि दास्यसि कानिचित्
014c	मेधाव्यसि कुले जातः श्रुतवाननृशंसवान्
015a	कौमारदारव्रतवान्मैत्रेय निरतो भव
015c	एतद्गृहाण प्रथमं प्रशस्तं गृहमेधिनाम्
016a	यो भर्ता वासितातुष्टो भर्तुस्तुष्टा च वासिता
016c	यस्मिन्नेवं कुले सर्वं कल्याणं तत्र वर्तते
017a	अद्भिर्गात्रान्मलमिव तमोऽग्निप्रभया यथा
017c	दानेन तपसा चैव सर्वपापमपोह्यते
018a	स्वस्ति प्राप्नुहि मैत्रेय गृहान्साधु व्रजाम्यहम्
018c	एतन्मनसि कर्तव्यं श्रेय एवं भविष्यति
019a	तं प्रणम्याथ मैत्रेयः कृत्वा चाभिप्रदक्षिणम्
019c	स्वस्ति प्राप्नोतु भगवानित्युवाच कृताञ्जलिः
