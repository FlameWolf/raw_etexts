001	युधिष्ठिर उवाच
001a	दर्शने कीदृशः स्नेहः संवासे च पितामह
001c	महाभाग्यं गवां चैव तन्मे ब्रूहि पितामह
002	भीष्म उवाच
002a	हन्त ते कथयिष्यामि पुरावृत्तं महाद्युते
002c	नहुषस्य च संवादं महर्षेश्च्यवनस्य च
003a	पुरा महर्षिश्च्यवनो भार्गवो भरतर्षभ
003c	उदवासकृतारम्भो बभूव सुमहाव्रतः
004a	निहत्य मानं क्रोधं च प्रहर्षं शोकमेव च
004c	वर्षाणि द्वादश मुनिर्जलवासे धृतव्रतः
005a	आदधत्सर्वभूतेषु विस्रम्भं परमं शुभम्
005c	जलेचरेषु सत्त्वेषु शीतरश्मिरिव प्रभुः
006a	स्थाणुभूतः शुचिर्भूत्वा दैवतेभ्यः प्रणम्य च
006c	गङ्गायमुनयोर्मध्ये जलं सम्प्रविवेश ह
007a	गङ्गायमुनयोर्वेगं सुभीमं भीमनिःस्वनम्
007c	प्रतिजग्राह शिरसा वातवेगसमं जवे
008a	गङ्गा च यमुना चैव सरितश्चानुगास्तयोः
008c	प्रदक्षिणमृषिं चक्रुर्न चैनं पर्यपीडयन्
009a	अन्तर्जले स सुष्वाप काष्ठभूतो महामुनिः
009c	ततश्चोर्ध्वस्थितो धीमानभवद्भरतर्षभ
010a	जलौकसां स सत्त्वानां बभूव प्रियदर्शनः
010c	उपाजिघ्रन्त च तदा मत्स्यास्तं हृष्टमानसाः
010e	तत्र तस्यासतः कालः समतीतोऽभवन्महान्
011a	ततः कदाचित्समये कस्मिंश्चिन्मत्स्यजीविनः
011c	तं देशं समुपाजग्मुर्जालहस्ता महाद्युते
012a	निषादा बहवस्तत्र मत्स्योद्धरणनिश्चिताः
012c	व्यायता बलिनः शूराः सलिलेष्वनिवर्तिनः
012e	अभ्याययुश्च तं देशं निश्चिता जालकर्मणि
013a	जालं च योजयामासुर्विशेषेण जनाधिप
013c	मत्स्योदकं समासाद्य तदा भरतसत्तम
014a	ततस्ते बहुभिर्योगैः कैवर्ता मत्स्यकाङ्क्षिणः
014c	गङ्गायमुनयोर्वारि जालैरभ्यकिरंस्ततः
015a	जालं सुविततं तेषां नवसूत्रकृतं तथा
015c	विस्तारायामसम्पन्नं यत्तत्र सलिले क्षमम्
016a	ततस्ते सुमहच्चैव बलवच्च सुवर्तितम्
016c	प्रकीर्य सर्वतः सर्वे जालं चकृषिरे तदा
017a	अभीतरूपाः संहृष्टास्तेऽन्योन्यवशवर्तिनः
017c	बबन्धुस्तत्र मत्स्यांश्च तथान्याञ्जलचारिणः
018a	तथा मत्स्यैः परिवृतं च्यवनं भृगुनन्दनम्
018c	आकर्षन्त महाराज जालेनाथ यदृच्छया
019a	नदीशैवलदिग्धाङ्गं हरिश्मश्रुजटाधरम्
019c	लग्नैः शङ्खगणैर्गात्रैः कोष्ठैश्चित्रैरिवावृतम्
020a	तं जालेनोद्धृतं दृष्ट्वा ते तदा वेदपारगम्
020c	सर्वे प्राञ्जलयो दाशाः शिरोभिः प्रापतन्भुवि
021a	परिखेदपरित्रासाज्जालस्याकर्षणेन च
021c	मत्स्या बभूवुर्व्यापन्नाः स्थलसङ्कर्षणेन च
022a	स मुनिस्तत्तदा दृष्ट्वा मत्स्यानां कदनं कृतम्
022c	बभूव कृपयाविष्टो निःश्वसंश्च पुनः पुनः
023	निषादा ऊचुः
023a	अज्ञानाद्यत्कृतं पापं प्रसादं तत्र नः कुरु
023c	करवाम प्रियं किं ते तन्नो ब्रूहि महामुने
024	भीष्म उवाच
024a	इत्युक्तो मत्स्यमध्यस्थश्च्यवनो वाक्यमब्रवीत्
024c	यो मेऽद्य परमः कामस्तं शृणुध्वं समाहिताः
025a	प्राणोत्सर्गं विक्रयं वा मत्स्यैर्यास्याम्यहं सह
025c	संवासान्नोत्सहे त्यक्तुं सलिलाध्युषितानिमान्
026a	इत्युक्तास्ते निषादास्तु सुभृशं भयकम्पिताः
026c	सर्वे विषण्णवदना नहुषाय न्यवेदयन्
