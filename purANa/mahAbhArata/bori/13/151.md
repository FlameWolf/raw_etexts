001	युधिष्ठिर उवाच
001a	किं श्रेयः पुरुषस्येह किं कुर्वन्सुखमेधते
001c	विपाप्मा च भवेत्केन किं वा कल्मषनाशनम्
002	भीष्म उवाच
002a	अयं दैवतवंशो वै ऋषिवंशसमन्वितः
002c	द्विसन्ध्यं पठितः पुत्र कल्मषापहरः परः
003a	देवासुरगुरुर्देवः सर्वभूतनमस्कृतः
003c	अचिन्त्योऽथाप्यनिर्देश्यः सर्वप्राणो ह्ययोनिजः
004a	पितामहो जगन्नाथः सावित्री ब्रह्मणः सती
004c	वेदभूरथ कर्ता च विष्णुर्नारायणः प्रभुः
005a	उमापतिर्विरूपाक्षः स्कन्दः सेनापतिस्तथा
005c	विशाखो हुतभुग्वायुश्चन्द्रादित्यौ प्रभाकरौ
006a	शक्रः शचीपतिर्देवो यमो धूमोर्णया सह
006c	वरुणः सह गौर्या च सह ऋद्ध्या धनेश्वरः
007a	सौम्या गौः सुरभिर्देवी विश्रवाश्च महानृषिः
007c	षट्कालः सागरो गङ्गा स्रवन्त्योऽथ मरुद्गणाः
008a	वालखिल्यास्तपःसिद्धाः कृष्णद्वैपायनस्तथा
008c	नारदः पर्वतश्चैव विश्वावसुर्हहाहुहूः
009a	तुम्बरुश्चित्रसेनश्च देवदूतश्च विश्रुतः
009c	देवकन्या महाभागा दिव्याश्चाप्सरसां गणाः
010a	उर्वशी मेनका रम्भा मिश्रकेशी अलम्बुषा
010c	विश्वाची च घृताची च पञ्चचूडा तिलोत्तमा
011a	आदित्या वसवो रुद्राः साश्विनः पितरोऽपि च
011c	धर्मः सत्यं तपो दीक्षा व्यवसायः पितामहः
012a	शर्वर्यो दिवसाश्चैव मारीचः कश्यपस्तथा
012c	शुक्रो बृहस्पतिर्भौमो बुधो राहुः शनैश्चरः
013a	नक्षत्राण्यृतवश्चैव मासाः सन्ध्याः सवत्सराः
013c	वैनतेयाः समुद्राश्च कद्रुजाः पन्नगास्तथा
014a	शतद्रूश्च विपाशा च चन्द्रभागा सरस्वती
014c	सिन्धुश्च देविका चैव पुष्करं तीर्थमेव च
015a	गङ्गा महानदी चैव कपिला नर्मदा तथा
015c	कम्पुना च विशल्या च करतोयाम्बुवाहिनी
016a	सरयूर्गण्डकी चैव लोहित्यश्च महानदः
016c	ताम्रारुणा वेत्रवती पर्णाशा गौतमी तथा
017a	गोदावरी च वेण्णा च कृष्णवेणा तथाद्रिजा
017c	दृषद्वती च कावेरी वङ्क्षुर्मन्दाकिनी तथा
018a	प्रयागं च प्रभासं च पुण्यं नैमिषमेव च
018c	तच्च विश्वेश्वरस्थानं यत्र तद्विमलं सरः
019a	पुण्यतीर्थैश्च कलिलं कुरुक्षेत्रं प्रकीर्तितम्
019c	सिन्धूत्तमं तपोदानं जम्बूमार्गमथापि च
020a	हिरण्वती वितस्ता च तथैवेक्षुमती नदी
020c	वेदस्मृतिर्वैदसिनी मलवासाश्च नद्यपि
021a	भूमिभागास्तथा पुण्या गङ्गाद्वारमथापि च
021c	ऋषिकुल्यास्तथा मेध्या नदी चित्रपथा तथा
022a	कौशिकी यमुना सीता तथा चर्मण्वती नदी
022c	नदी भीमरथी चैव बाहुदा च महानदी
022e	महेन्द्रवाणी त्रिदिवा नीलिका च सरस्वती
023a	नन्दा चापरनन्दा च तथा तीर्थं महाह्रदम्
023c	गयाथ फल्गुतीर्थं च धर्मारण्यं सुरैर्वृतम्
024a	तथा देवनदी पुण्या सरश्च ब्रह्मनिर्मितम्
024c	पुण्यं त्रिलोकविख्यातं सर्वपापहरं शिवम्
025a	हिमवान्पर्वतश्चैव दिव्यौषधिसमन्वितः
025c	विन्ध्यो धातुविचित्राङ्गस्तीर्थवानौषधान्वितः
026a	मेरुर्महेन्द्रो मलयः श्वेतश्च रजताचितः
026c	शृङ्गवान्मन्दरो नीलो निषधो दर्दुरस्तथा
027a	चित्रकूटोऽञ्जनाभश्च पर्वतो गन्धमादनः
027c	पुण्यः सोमगिरिश्चैव तथैवान्ये महीधराः
027e	दिशश्च विदिशश्चैव क्षितिः सर्वे महीरुहाः
028a	विश्वेदेवा नभश्चैव नक्षत्राणि ग्रहास्तथा
028c	पान्तु वः सततं देवाः कीर्तिताकीर्तिता मया
029a	कीर्तयानो नरो ह्येतान्मुच्यते सर्वकिल्बिषैः
029c	स्तुवंश्च प्रतिनन्दंश्च मुच्यते सर्वतो भयात्
029e	सर्वसङ्करपापेभ्यो देवतास्तवनन्दकः
030a	देवतानन्तरं विप्रांस्तपःसिद्धांस्तपोधिकान्
030c	कीर्तितान्कीर्तयिष्यामि सर्वपापप्रमोचनान्
031a	यवक्रीतोऽथ रैभ्यश्च कक्षीवानौशिजस्तथा
031c	भृग्वङ्गिरास्तथा कण्वो मेधातिथिरथ प्रभुः
031e	बर्ही च गुणसम्पन्नः प्राचीं दिशमुपाश्रिताः
032a	भद्रां दिशं महाभागा उल्मुचुः प्रमुचुस्तथा
032c	मुमुचुश्च महाभागः स्वस्त्यात्रेयश्च वीर्यवान्
033a	मित्रावरुणयोः पुत्रस्तथागस्त्यः प्रतापवान्
033c	दृढायुश्चोर्ध्वबाहुश्च विश्रुतावृषिसत्तमौ
034a	पश्चिमां दिशमाश्रित्य य एधन्ते निबोध तान्
034c	उषद्गुः सह सोदर्यैः परिव्याधश्च वीर्यवान्
035a	ऋषिर्दीर्घतमाश्चैव गौतमः कश्यपस्तथा
035c	एकतश्च द्वितश्चैव त्रितश्चैव महर्षयः
035e	अत्रेः पुत्रश्च धर्मात्मा तथा सारस्वतः प्रभुः
036a	उत्तरां दिशमाश्रित्य य एधन्ते निबोध तान्
036c	अत्रिर्वसिष्ठः शक्तिश्च पाराशर्यश्च वीर्यवान्
037a	विश्वामित्रो भरद्वाजो जमदग्निस्तथैव च
037c	ऋचीकपौत्रो रामश्च ऋषिरौद्दालकिस्तथा
038a	श्वेतकेतुः कोहलश्च विपुलो देवलस्तथा
038c	देवशर्मा च धौम्यश्च हस्तिकाश्यप एव च
039a	लोमशो नाचिकेतश्च लोमहर्षण एव च
039c	ऋषिरुग्रश्रवाश्चैव भार्गवश्च्यवनस्तथा
040a	एष वै समवायस्ते ऋषिदेवसमन्वितः
040c	आद्यः प्रकीर्तितो राजन्सर्वपापप्रमोचनः
041a	नृगो ययातिर्नहुषो यदुः पूरुश्च वीर्यवान्
041c	धुन्धुमारो दिलीपश्च सगरश्च प्रतापवान्
042a	कृशाश्वो यौवनाश्वश्च चित्राश्वः सत्यवांस्तथा
042c	दुःषन्तो भरतश्चैव चक्रवर्ती महायशाः
043a	यवनो जनकश्चैव तथा दृढरथो नृपः
043c	रघुर्नरवरश्चैव तथा दशरथो नृपः
044a	रामो राक्षसहा वीरः शशबिन्दुर्भगीरथः
044c	हरिश्चन्द्रो मरुत्तश्च जह्नुर्जाह्नविसेविता
045a	महोदयो ह्यलर्कश्च ऐलश्चैव नराधिपः
045c	करन्धमो नरश्रेष्ठः कध्मोरश्च नराधिपः
046a	दक्षोऽम्बरीषः कुकुरो रवतश्च महायशाः
046c	मुचुकुन्दश्च राजर्षिर्मित्रभानुः प्रियङ्करः
047a	त्रसदस्युस्तथा राजा श्वेतो राजर्षिसत्तमः
047c	महाभिषश्च विख्यातो निमिराजस्तथाष्टकः
048a	आयुः क्षुपश्च राजर्षिः कक्षेयुश्च नराधिपः
048c	शिबिरौशीनरश्चैव गयश्चैव नराधिपः
049a	प्रतर्दनो दिवोदासः सौदासः कोसलेश्वरः
049c	ऐलो नलश्च राजर्षिर्मनुश्चैव प्रजापतिः
050a	हविध्रश्च पृषध्रश्च प्रतीपः शन्तनुस्तथा
050c	कक्षसेनश्च राजर्षिर्ये चान्ये नानुकीर्तिताः
051a	मा विघ्नं मा च मे पापं मा च मे परिपन्थिनः
051c	ध्रुवो जयो मे नित्यं स्यात्परत्र च परा गतिः
