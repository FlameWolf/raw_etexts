001	भीष्म उवाच
001a	ततः कदाचिद्देवेन्द्रो दिव्यरूपवपुर्धरः
001c	इदमन्तरमित्येवं ततोऽभ्यागादथाश्रमम्
002a	रूपमप्रतिमं कृत्वा लोभनीयं जनाधिप
002c	दर्शनीयतमो भूत्वा प्रविवेश तमाश्रमम्
003a	स ददर्श तमासीनं विपुलस्य कलेवरम्
003c	निश्चेष्टं स्तब्धनयनं यथालेख्यगतं तथा
004a	रुचिं च रुचिरापाङ्गीं पीनश्रोणिपयोधराम्
004c	पद्मपत्रविशालाक्षीं सम्पूर्णेन्दुनिभाननाम्
005a	सा तमालोक्य सहसा प्रत्युत्थातुमियेष ह
005c	रूपेण विस्मिता कोऽसीत्यथ वक्तुमिहेच्छती
006a	उत्थातुकामापि सती व्यतिष्ठद्विपुलेन सा
006c	निगृहीता मनुष्येन्द्र न शशाक विचेष्टितुम्
007a	तामाबभाषे देवेन्द्रः साम्ना परमवल्गुना
007c	त्वदर्थमागतं विद्धि देवेन्द्रं मां शुचिस्मिते
008a	क्लिश्यमानमनङ्गेन त्वत्सम्कल्पोद्भवेन वै
008c	तत्पर्याप्नुहि मां सुभ्रु पुरा कालोऽतिवर्तते
009a	तमेवंवादिनं शक्रं शुश्राव विपुलो मुनिः
009c	गुरुपत्न्याः शरीरस्थो ददर्श च सुराधिपम्
010a	न शशाक च सा राजन्प्रत्युत्थातुमनिन्दिता
010c	वक्तुं च नाशकद्राजन्विष्टब्धा विपुलेन सा
011a	आकारं गुरुपत्न्यास्तु विज्ञाय स भृगूद्वहः
011c	निजग्राह महातेजा योगेन बलवत्प्रभो
011e	बबन्ध योगबन्धैश्च तस्याः सर्वेन्द्रियाणि सः
012a	तां निर्विकारां दृष्ट्वा तु पुनरेव शचीपतिः
012c	उवाच व्रीडितो राजंस्तां योगबलमोहिताम्
013a	एह्येहीति ततः सा तं प्रतिवक्तुमियेष च
013c	स तां वाचं गुरोः पत्न्या विपुलः पर्यवर्तयत्
014a	भोः किमागमने कृत्यमिति तस्याश्च निःसृता
014c	वक्त्राच्छशाङ्कप्रतिमाद्वाणी संस्कारभूषिता
015a	व्रीडिता सा तु तद्वाक्यमुक्त्वा परवशा तदा
015c	पुरन्दरश्च सन्त्रस्तो बभूव विमनास्तदा
016a	स तद्वैकृतमालक्ष्य देवराजो विशां पते
016c	अवैक्षत सहस्राक्षस्तदा दिव्येन चक्षुषा
017a	ददर्श च मुनिं तस्याः शरीरान्तरगोचरम्
017c	प्रतिबिम्बमिवादर्शे गुरुपत्न्याः शरीरगम्
018a	स तं घोरेण तपसा युक्तं दृष्ट्वा पुरन्दरः
018c	प्रावेपत सुसन्त्रस्तः शापभीतस्तदा विभो
019a	विमुच्य गुरुपत्नीं तु विपुलः सुमहातपाः
019c	स्वं कलेवरमाविश्य शक्रं भीतमथाब्रवीत्
020a	अजितेन्द्रिय पापात्मन्कामात्मक पुरन्दर
020c	न चिरं पूजयिष्यन्ति देवास्त्वां मानुषास्तथा
021a	किं नु तद्विस्मृतं शक्र न तन्मनसि ते स्थितम्
021c	गौतमेनासि यन्मुक्तो भगाङ्कपरिचिह्नितः
022a	जाने त्वां बालिशमतिमकृतात्मानमस्थिरम्
022c	मयेयं रक्ष्यते मूढ गच्छ पाप यथागतम्
023a	नाहं त्वामद्य मूढात्मन्दहेयं हि स्वतेजसा
023c	कृपायमाणस्तु न ते दग्धुमिच्छामि वासव
024a	स च घोरतपा धीमान्गुरुर्मे पापचेतसम्
024c	दृष्ट्वा त्वां निर्दहेदद्य क्रोधदीप्तेन चक्षुषा
025a	नैवं तु शक्र कर्तव्यं पुनर्मान्याश्च ते द्विजाः
025c	मा गमः ससुतामात्योऽत्ययं ब्रह्मबलार्दितः
026a	अमरोऽस्मीति यद्बुद्धिमेतामास्थाय वर्तसे
026c	मावमंस्था न तपसामसाध्यं नाम किञ्चन
027a	तच्छ्रुत्वा वचनं शक्रो विपुलस्य महात्मनः
027c	अकिञ्चिदुक्त्वा व्रीडितस्तत्रैवान्तरधीयत
028a	मुहूर्तयाते शक्रे तु देवशर्मा महातपाः
028c	कृत्वा यज्ञं यथाकाममाजगाम स्वमाश्रमम्
029a	आगतेऽथ गुरौ राजन्विपुलः प्रियकर्मकृत्
029c	रक्षितां गुरवे भार्यां न्यवेदयदनिन्दिताम्
030a	अभिवाद्य च शान्तात्मा स गुरुं गुरुवत्सलः
030c	विपुलः पर्युपातिष्ठद्यथापूर्वमशङ्कितः
031a	विश्रान्ताय ततस्तस्मै सहासीनाय भार्यया
031c	निवेदयामास तदा विपुलः शक्रकर्म तत्
032a	तच्छ्रुत्वा स मुनिस्तुष्टो विपुलस्य प्रतापवान्
032c	बभूव शीलवृत्ताभ्यां तपसा नियमेन च
033a	विपुलस्य गुरौ वृत्तिं भक्तिमात्मनि च प्रभुः
033c	धर्मे च स्थिरतां दृष्ट्वा साधु साध्वित्युवाच ह
034a	प्रतिनन्द्य च धर्मात्मा शिष्यं धर्मपरायणम्
034c	वरेण च्छन्दयामास स तस्माद्गुरुवत्सलः
034e	अनुज्ञातश्च गुरुणा चचारानुत्तमं तपः
035a	तथैव देवशर्मापि सभार्यः स महातपाः
035c	निर्भयो बलवृत्रघ्नाच्चचार विजने वने
