001	युधिष्ठिर उवाच
001a	कानि दानानि लोकेऽस्मिन्दातुकामो महीपतिः
001c	गुणाधिकेभ्यो विप्रेभ्यो दद्याद्भरतसत्तम
002a	केन तुष्यन्ति ते सद्यस्तुष्टाः किं प्रदिशन्त्युत
002c	शंस मे तन्महाबाहो फलं पुण्यकृतं महत्
003a	दत्तं किं फलवद्राजन्निह लोके परत्र च
003c	भवतः श्रोतुमिच्छामि तन्मे विस्तरतो वद
004	भीष्म उवाच
004a	इममर्थं पुरा पृष्टो नारदो देवदर्शनः
004c	यदुक्तवानसौ तन्मे गदतः शृणु भारत
005	नारद उवाच
005a	अन्नमेव प्रशंसन्ति देवाः सर्षिगणाः पुरा
005c	लोकतन्त्रं हि यज्ञाश्च सर्वमन्ने प्रतिष्ठितम्
006a	अन्नेन सदृशं दानं न भूतं न भविष्यति
006c	तस्मादन्नं विशेषेण दातुमिच्छन्ति मानवाः
007a	अन्नमूर्जस्करं लोके प्राणाश्चान्ने प्रतिष्ठिताः
007c	अन्नेन धार्यते सर्वं विश्वं जगदिदं प्रभो
008a	अन्नाद्गृहस्था लोकेऽस्मिन्भिक्षवस्तत एव च
008c	अन्नात्प्रभवति प्राणः प्रत्यक्षं नात्र संशयः
009a	कुटुम्बं पीडयित्वापि ब्राह्मणाय महात्मने
009c	दातव्यं भिक्षवे चान्नमात्मनो भूतिमिच्छता
010a	ब्राह्मणायाभिरूपाय यो दद्यादन्नमर्थिने
010c	निदधाति निधिं श्रेष्ठं पारलौकिकमात्मनः
011a	श्रान्तमध्वनि वर्तन्तं वृद्धमर्हमुपस्थितम्
011c	अर्चयेद्भूतिमन्विच्छन्गृहस्थो गृहमागतम्
012a	क्रोधमुत्पतितं हित्वा सुशीलो वीतमत्सरः
012c	अन्नदः प्राप्नुते राजन्दिवि चेह च यत्सुखम्
013a	नावमन्येदभिगतं न प्रणुद्यात्कथञ्चन
013c	अपि श्वपाके शुनि वा न दानं विप्रणश्यति
014a	यो दद्यादपरिक्लिष्टमन्नमध्वनि वर्तते
014c	श्रान्तायादृष्टपूर्वाय स महद्धर्ममाप्नुयात्
015a	पितॄन्देवानृषीन्विप्रानतिथींश्च जनाधिप
015c	यो नरः प्रीणयत्यन्नैस्तस्य पुण्यफलं महत्
016a	कृत्वापि पापकं कर्म यो दद्यादन्नमर्थिने
016c	ब्राह्मणाय विशेषेण न स पापेन युज्यते
017a	ब्राह्मणेष्वक्षयं दानमन्नं शूद्रे महाफलम्
017c	अन्नदानं च शूद्रे च ब्राह्मणे च विशिष्यते
018a	न पृच्छेद्गोत्रचरणं स्वाध्यायं देशमेव वा
018c	भिक्षितो ब्राह्मणेनेह जन्म वान्नं प्रयाचितः
019a	अन्नदस्यान्नवृक्षाश्च सर्वकामफलान्विताः
019c	भवन्तीहाथ वामुत्र नृपते नात्र संशयः
020a	आशंसन्ते हि पितरः सुवृष्टिमिव कर्षकाः
020c	अस्माकमपि पुत्रो वा पौत्रो वान्नं प्रदास्यति
021a	ब्राह्मणो हि महद्भूतं स्वयं देहीति याचते
021c	अकामो वा सकामो वा दत्त्वा पुण्यमवाप्नुयात्
022a	ब्राह्मणः सर्वभूतानामतिथिः प्रसृताग्रभुक्
022c	विप्रा यमभिगच्छन्ति भिक्षमाणा गृहं सदा
023a	सत्कृताश्च निवर्तन्ते तदतीव प्रवर्धते
023c	महाभोगे कुले जन्म प्रेत्य प्राप्नोति भारत
024a	दत्त्वा त्वन्नं नरो लोके तथा स्थानमनुत्तमम्
024c	मृष्टमृष्टान्नदायी तु स्वर्गे वसति सत्कृतः
025a	अन्नं प्राणा नराणां हि सर्वमन्ने प्रतिष्ठितम्
025c	अन्नदः पशुमान्पुत्री धनवान्भोगवानपि
026a	प्राणवांश्चापि भवति रूपवांश्च तथा नृप
026c	अन्नदः प्राणदो लोके सर्वदः प्रोच्यते तु सः
027a	अन्नं हि दत्त्वातिथये ब्राह्मणाय यथाविधि
027c	प्रदाता सुखमाप्नोति देवैश्चाप्यभिपूज्यते
028a	ब्राह्मणो हि महद्भूतं क्षेत्रं चरति पादवत्
028c	उप्यते तत्र यद्बीजं तद्धि पुण्यफलं महत्
029a	प्रत्यक्षं प्रीतिजननं भोक्तृदात्रोर्भवत्युत
029c	सर्वाण्यन्यानि दानानि परोक्षफलवन्त्युत
030a	अन्नाद्धि प्रसवं विद्धि रतिमन्नाद्धि भारत
030c	धर्मार्थावन्नतो विद्धि रोगनाशं तथान्नतः
031a	अन्नं ह्यमृतमित्याह पुराकल्पे प्रजापतिः
031c	अन्नं भुवं दिवं खं च सर्वमन्ने प्रतिष्ठितम्
032a	अन्नप्रणाशे भिद्यन्ते शरीरे पञ्च धातवः
032c	बलं बलवतोऽपीह प्रणश्यत्यन्नहानितः
033a	आवाहाश्च विवाहाश्च यज्ञाश्चान्नमृते तथा
033c	न वर्तन्ते नरश्रेष्ठ ब्रह्म चात्र प्रलीयते
034a	अन्नतः सर्वमेतद्धि यत्किञ्चित्स्थाणु जङ्गमम्
034c	त्रिषु लोकेषु धर्मार्थमन्नं देयमतो बुधैः
035a	अन्नदस्य मनुष्यस्य बलमोजो यशः सुखम्
035c	कीर्तिश्च वर्धते शश्वत्त्रिषु लोकेषु पार्थिव
036a	मेघेष्वम्भः सन्निधत्ते प्राणानां पवनः शिवः
036c	तच्च मेघगतं वारि शक्रो वर्षति भारत
037a	आदत्ते च रसं भौममादित्यः स्वगभस्तिभिः
037c	वायुरादित्यतस्तांश्च रसान्देवः प्रजापतिः
038a	तद्यदा मेघतो वारि पतितं भवति क्षितौ
038c	तदा वसुमती देवी स्निग्धा भवति भारत
039a	ततः सस्यानि रोहन्ति येन वर्तयते जगत्
039c	मांसमेदोस्थिशुक्राणां प्रादुर्भावस्ततः पुनः
040a	सम्भवन्ति ततः शुक्रात्प्राणिनः पृथिवीपते
040c	अग्नीषोमौ हि तच्छुक्रं प्रजनः पुष्यतश्च ह
041a	एवमन्नं च सूर्यश्च पवनः शुक्रमेव च
041c	एक एव स्मृतो राशिर्यतो भूतानि जज्ञिरे
042a	प्राणान्ददाति भूतानां तेजश्च भरतर्षभ
042c	गृहमभ्यागतायाशु यो दद्यादन्नमर्थिने
043	भीष्म उवाच
043a	नारदेनैवमुक्तोऽहमदामन्नं सदा नृप
043c	अनसूयुस्त्वमप्यन्नं तस्माद्देहि गतज्वरः
044a	दत्त्वान्नं विधिवद्राजन्विप्रेभ्यस्त्वमपि प्रभो
044c	यथावदनुरूपेभ्यस्ततः स्वर्गमवाप्स्यसि
045a	अन्नदानां हि ये लोकास्तांस्त्वं शृणु नराधिप
045c	भवनानि प्रकाशन्ते दिवि तेषां महात्मनाम्
045e	नानासंस्थानरूपाणि नानास्तम्भान्वितानि च
046a	चन्द्रमण्डलशुभ्राणि किङ्किणीजालवन्ति च
046c	तरुणादित्यवर्णानि स्थावराणि चराणि च
047a	अनेकशतभौमानि सान्तर्जलवनानि च
047c	वैडूर्यार्कप्रकाशानि रौप्यरुक्ममयानि च
048a	सर्वकामफलाश्चापि वृक्षा भवनसंस्थिताः
048c	वाप्यो वीथ्यः सभाः कूपा दीर्घिकाश्चैव सर्वशः
049a	घोषवन्ति च यानानि युक्तान्यथ सहस्रशः
049c	भक्ष्यभोज्यमयाः शैला वासांस्याभरणानि च
050a	क्षीरं स्रवन्त्यः सरितस्तथा चैवान्नपर्वताः
050c	प्रासादाः पाण्डुराभ्राभाः शय्याश्च कनकोज्ज्वलाः
050e	तानन्नदाः प्रपद्यन्ते तस्मादन्नप्रदो भव
051a	एते लोकाः पुण्यकृतामन्नदानां महात्मनाम्
051c	तस्मादन्नं विशेषेण दातव्यं मानवैर्भुवि
