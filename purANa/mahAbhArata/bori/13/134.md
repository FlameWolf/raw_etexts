001	महेश्वर उवाच
001a	परावरज्ञे धर्मज्ञे तपोवननिवासिनि
001c	साध्वि सुभ्रु सुकेशान्ते हिमवत्पर्वतात्मजे
002a	दक्षे शमदमोपेते निर्ममे धर्मचारिणि
002c	पृच्छामि त्वां वरारोहे पृष्टा वद ममेप्सितम्
003a	सावित्री ब्रह्मणः साध्वी कौशिकस्य शची सती
003c	मार्तण्डजस्य धूमोर्णा ऋद्धिर्वैश्रवणस्य च
004a	वरुणस्य ततो गौरी सूर्यस्य च सुवर्चला
004c	रोहिणी शशिनः साध्वी स्वाहा चैव विभावसोः
005a	अदितिः कश्यपस्याथ सर्वास्ताः पतिदेवताः
005c	पृष्टाश्चोपासिताश्चैव तास्त्वया देवि नित्यशः
006a	तेन त्वां परिपृच्छामि धर्मज्ञे धर्मवादिनि
006c	स्त्रीधर्मं श्रोतुमिच्छामि त्वयोदाहृतमादितः
007a	सहधर्मचरी मे त्वं समशीला समव्रता
007c	समानसारवीर्या च तपस्तीव्रं कृतं च ते
007e	त्वया ह्युक्तो विशेषेण प्रमाणत्वमुपैष्यति
008a	स्त्रियश्चैव विशेषेण स्त्रीजनस्य गतिः सदा
008c	गौर्गां गच्छति सुश्रोणि लोकेष्वेषा स्थितिः सदा
009a	मम चार्धं शरीरस्य मम चार्धाद्विनिःसृता
009c	सुरकार्यकरी च त्वं लोकसन्तानकारिणी
010a	तव सर्वः सुविदितः स्त्रीधर्मः शाश्वतः शुभे
010c	तस्मादशेषतो ब्रूहि स्त्रीधर्मं विस्तरेण मे
011	उमोवाच
011a	भगवन्सर्वभूतेश भूतभव्यभवोद्भव
011c	त्वत्प्रभावादियं देव वाक्चैव प्रतिभाति मे
012a	इमास्तु नद्यो देवेश सर्वतीर्थोदकैर्युताः
012c	उपस्पर्शनहेतोस्त्वा समीपस्था उपासते
013a	एताभिः सह सम्मन्त्र्य प्रवक्ष्याम्यनुपूर्वशः
013c	प्रभवन्योऽनहंवादी स वै पुरुष उच्यते
014a	स्त्री च भूतेश सततं स्त्रियमेवानुधावति
014c	मया सम्मानिताश्चैव भविष्यन्ति सरिद्वराः
015a	एषा सरस्वती पुण्या नदीनामुत्तमा नदी
015c	प्रथमा सर्वसरितां नदी सागरगामिनी
016a	विपाशा च वितस्ता च चन्द्रभागा इरावती
016c	शतद्रुर्देविका सिन्धुः कौशिकी गोमती तथा
017a	तथा देवनदी चेयं सर्वतीर्थाभिसंवृता
017c	गगनाद्गां गता देवी गङ्गा सर्वसरिद्वरा
018a	इत्युक्त्वा देवदेवस्य पत्नी धर्मभृतां वरा
018c	स्मितपूर्वमिवाभाष्य सर्वास्ताः सरितस्तदा
019a	अपृच्छद्देवमहिषी स्त्रीधर्मं धर्मवत्सला
019c	स्त्रीधर्मकुशलास्ता वै गङ्गाद्याः सरितां वराः
020a	अयं भगवता दत्तः प्रश्नः स्त्रीधर्मसंश्रितः
020c	तं तु सम्मन्त्र्य युष्माभिर्वक्तुमिच्छामि शङ्करे
021a	न चैकसाध्यं पश्यामि विज्ञानं भुवि कस्यचित्
021c	दिवि वा सागरगमास्तेन वो मानयाम्यहम्
022	भीष्म उवाच
022a	एवं सर्वाः सरिच्छ्रेष्ठाः पृष्टाः पुण्यतमाः शिवाः
022c	ततो देवनदी गङ्गा नियुक्ता प्रतिपूज्य ताम्
023a	बह्वीभिर्बुद्धिभिः स्फीता स्त्रीधर्मज्ञा शुचिस्मिता
023c	शैलराजसुतां देवीं पुण्या पापापहां शिवाम्
024a	बुद्ध्या विनयसम्पन्ना सर्वज्ञानविशारदा
024c	सस्मितं बहुबुद्ध्याढ्या गङ्गा वचनमब्रवीत्
025a	धन्याः स्मोऽनुगृहीताः स्मो देवि धर्मपरायणा
025c	या त्वं सर्वजगन्मान्या नदीर्मानयसेऽनघे
026a	प्रभवन्पृच्छते यो हि सम्मानयति वा पुनः
026c	नूनं जनमदुष्टात्मा पण्डिताख्यां स गच्छति
027a	ज्ञानविज्ञानसम्पन्नानूहापोहविशारदान्
027c	प्रवक्तॄन्पृच्छते योऽन्यान्स वै ना पदमर्च्छति
028a	अन्यथा बहुबुद्ध्याढ्यो वाक्यं वदति संसदि
028c	अन्यथैव ह्यहंमानी दुर्बलं वदते वचः
029a	दिव्यज्ञाने दिवि श्रेष्ठे दिव्यपुण्ये सदोत्थिते
029c	त्वमेवार्हसि नो देवि स्त्रीधर्ममनुशासितुम्
030	भीष्म उवाच
030a	ततः साराधिता देवी गङ्गया बहुभिर्गुणैः
030c	प्राह सर्वमशेषेण स्त्रीधर्मं सुरसुन्दरी
031a	स्त्रीधर्मो मां प्रति यथा प्रतिभाति यथाविधि
031c	तमहं कीर्तयिष्यामि तथैव प्रथितो भवेत्
032a	स्त्रीधर्मः पूर्व एवायं विवाहे बन्धुभिः कृतः
032c	सहधर्मचरी भर्तुर्भवत्यग्निसमीपतः
033a	सुस्वभावा सुवचना सुवृत्ता सुखदर्शना
033c	अनन्यचित्ता सुमुखी भर्तुः सा धर्मचारिणी
034a	सा भवेद्धर्मपरमा सा भवेद्धर्मभागिनी
034c	देववत्सततं साध्वी या भर्तारं प्रपश्यति
035a	शुश्रूषां परिचारं च देववद्या करोति च
035c	नान्यभावा ह्यविमनाः सुव्रता सुखदर्शना
036a	पुत्रवक्त्रमिवाभीक्ष्णं भर्तुर्वदनमीक्षते
036c	या साध्वी नियताचारा सा भवेद्धर्मचारिणी
037a	श्रुत्वा दम्पतिधर्मं वै सहधर्मकृतं शुभम्
037c	अनन्यचित्ता सुमुखी भर्तुः सा धर्मचारिणी
038a	परुषाण्यपि चोक्ता या दृष्टा वा क्रूरचक्षुषा
038c	सुप्रसन्नमुखी भर्तुर्या नारी सा पतिव्रता
039a	न चन्द्रसूर्यौ न तरुं पुन्नाम्नो या निरीक्षते
039c	भर्तृवर्जं वरारोहा सा भवेद्धर्मचारिणी
040a	दरिद्रं व्याधितं दीनमध्वना परिकर्शितम्
040c	पतिं पुत्रमिवोपास्ते सा नारी धर्मभागिनी
041a	या नारी प्रयता दक्षा या नारी पुत्रिणी भवेत्
041c	पतिप्रिया पतिप्राणा सा नारी धर्मभागिनी
042a	शुश्रूषां परिचर्यां च करोत्यविमनाः सदा
042c	सुप्रतीता विनीता च सा नारी धर्मभागिनी
044a	कल्योत्थानरता नित्यं गुरुशुश्रूषणे रता
044c	सुसम्मृष्टक्षया चैव गोशकृत्कृतलेपना
045a	अग्निकार्यपरा नित्यं सदा पुष्पबलिप्रदा
045c	देवतातिथिभृत्यानां निरुप्य पतिना सह
046a	शेषान्नमुपभुञ्जाना यथान्यायं यथाविधि
046c	तुष्टपुष्टजना नित्यं नारी धर्मेण युज्यते
047a	श्वश्रूश्वशुरयोः पादौ तोषयन्ती गुणान्विता
047c	मातापितृपरा नित्यं या नारी सा तपोधना
048a	ब्राह्मणान्दुर्बलानाथान्दीनान्धकृपणांस्तथा
048c	बिभर्त्यन्नेन या नारी सा पतिव्रतभागिनी
049a	व्रतं चरति या नित्यं दुश्चरं लघुसत्त्वया
049c	पतिचित्ता पतिहिता सा पतिव्रतभागिनी
050a	पुण्यमेतत्तपश्चैव स्वर्गश्चैष सनातनः
050c	या नारी भर्तृपरमा भवेद्भर्तृव्रता शिवा
051a	पतिर्हि देवो नारीणां पतिर्बन्धुः पतिर्गतिः
051c	पत्या समा गतिर्नास्ति दैवतं वा यथा पतिः
052a	पतिप्रसादः स्वर्गो वा तुल्यो नार्या न वा भवेत्
052c	अहं स्वर्गं न हीच्छेयं त्वय्यप्रीते महेश्वर
053a	यद्यकार्यमधर्मं वा यदि वा प्राणनाशनम्
053c	पतिर्ब्रूयाद्दरिद्रो वा व्याधितो वा कथञ्चन
054a	आपन्नो रिपुसंस्थो वा ब्रह्मशापार्दितोऽपि वा
054c	आपद्धर्माननुप्रेक्ष्य तत्कार्यमविशङ्कया
055a	एष देव मया प्रोक्तः स्त्रीधर्मो वचनात्तव
055c	या त्वेवम्भाविनी नारी सा भवेद्धर्मभागिनी
056	भीष्म उवाच
056a	इत्युक्तः स तु देवेशः प्रतिपूज्य गिरेः सुताम्
056c	लोकान्विसर्जयामास सर्वैरनुचरैः सह
057a	ततो ययुर्भूतगणाः सरितश्च यथागतम्
057c	गन्धर्वाप्सरसश्चैव प्रणम्य शिरसा भवम्
