001	भीष्म उवाच
001a	तमागतमभिप्रेक्ष्य शिष्यं वाक्यमथाब्रवीत्
001c	देवशर्मा महातेजा यत्तच्छृणु नराधिप
002	देवशर्मोवाच
002a	किं ते विपुल दृष्टं वै तस्मिन्नद्य महावने
002c	ते त्वा जानन्ति निपुण आत्मा च रुचिरेव च
003	विपुल उवाच
003a	ब्रह्मर्षे मिथुनं किं तत्के च ते पुरुषा विभो
003c	ये मां जानन्ति तत्त्वेन तांश्च मे वक्तुमर्हसि
004	देवशर्मोवाच
004a	यद्वै तन्मिथुनं ब्रह्मन्नहोरात्रं हि विद्धि तत्
004c	चक्रवत्परिवर्तेत तत्ते जानाति दुष्कृतम्
005a	ये च ते पुरुषा विप्र अक्षैर्दीव्यन्ति हृष्टवत्
005c	ऋतूंस्तानभिजानीहि ते ते जानन्ति दुष्कृतम्
006a	न मां कश्चिद्विजानीत इति कृत्वा न विश्वसेत्
006c	नरो रहसि पापात्मा पापकं कर्म वै द्विज
007a	कुर्वाणं हि नरं कर्म पापं रहसि सर्वदा
007c	पश्यन्ति ऋतवश्चापि तथा दिननिशेऽप्युत
008a	ते त्वां हर्षस्मितं दृष्ट्वा गुरोः कर्मानिवेदकम्
008c	स्मारयन्तस्तथा प्राहुस्ते यथा श्रुतवान्भवान्
009a	अहोरात्रं विजानाति ऋतवश्चापि नित्यशः
009c	पुरुषे पापकं कर्म शुभं वा शुभकर्मणः
010a	तत्त्वया मम यत्कर्म व्यभिचाराद्भयात्मकम्
010c	नाख्यातमिति जानन्तस्ते त्वामाहुस्तथा द्विज
011a	ते चैव हि भवेयुस्ते लोकाः पापकृतो यथा
011c	कृत्वा नाचक्षतः कर्म मम यच्च त्वया कृतम्
012a	तथा शक्या च दुर्वृत्ता रक्षितुं प्रमदा द्विज
012c	न च त्वं कृतवान्किञ्चिदागः प्रीतोऽस्मि तेन ते
013a	यदि त्वहं त्वा दुर्वृत्तमद्राक्षं द्विजसत्तम
013c	शपेयं त्वामहं क्रोधान्न मेऽत्रास्ति विचारणा
014a	सज्जन्ति पुरुषे नार्यः पुंसां सोऽर्थश्च पुष्कलः
014c	अन्यथा रक्षतः शापोऽभविष्यत्ते गतिश्च सा
015a	रक्षिता सा त्वया पुत्र मम चापि निवेदिता
015c	अहं ते प्रीतिमांस्तात स्वस्ति स्वर्गं गमिष्यसि
016	भीष्म उवाच
016a	इत्युक्त्वा विपुलं प्रीतो देवशर्मा महानृषिः
016c	मुमोद स्वर्गमास्थाय सहभार्यः सशिष्यकः
017a	इदमाख्यातवांश्चापि ममाख्यानं महामुनिः
017c	मार्कण्डेयः पुरा राजन्गङ्गाकूले कथान्तरे
018a	तस्माद्ब्रवीमि पार्थ त्वा स्त्रियः सर्वाः सदैव च
018c	उभयं दृश्यते तासु सततं साध्वसाधु च
019a	स्त्रियः साध्व्यो महाभागाः सम्मता लोकमातरः
019c	धारयन्ति महीं राजन्निमां सवनकाननाम्
020a	असाध्व्यश्चापि दुर्वृत्ताः कुलघ्न्यः पापनिश्चयाः
020c	विज्ञेया लक्षणैर्दुष्टैः स्वगात्रसहजैर्नृप
021a	एवमेतासु रक्षा वै शक्या कर्तुं महात्मभिः
021c	अन्यथा राजशार्दूल न शक्या रक्षितुं स्त्रियः
022a	एता हि मनुजव्याघ्र तीक्ष्णास्तीक्ष्णपराक्रमाः
022c	नासामस्ति प्रियो नाम मैथुने सङ्गमे नृभिः
023a	एताः कृत्याश्च कार्याश्च कृताश्च भरतर्षभ
023c	न चैकस्मिन्रमन्त्येताः पुरुषे पाण्डुनन्दन
024a	नासु स्नेहो नृभिः कार्यस्तथैवेर्ष्या जनेश्वर
024c	खेदमास्थाय भुञ्जीत धर्ममास्थाय चैव हि
025a	विहन्येतान्यथा कुर्वन्नरः कौरवनन्दन
025c	सर्वथा राजशार्दूल युक्तिः सर्वत्र पूज्यते
026a	तेनैकेन तु रक्षा वै विपुलेन कृता स्त्रियाः
026c	नान्यः शक्तो नृलोकेऽस्मिन्रक्षितुं नृप योषितः

