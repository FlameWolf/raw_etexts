001	भीष्म उवाच
001a	कार्यते यच्च क्रियते सच्चासच्च कृतं ततः
001c	तत्राश्वसीत सत्कृत्वा असत्कृत्वा न विश्वसेत्
002a	काल एवात्र कालेन निग्रहानुग्रहौ ददत्
002c	बुद्धिमाविश्य भूतानां धर्मार्थेषु प्रवर्तते
003a	यदा त्वस्य भवेद्बुद्धिर्धर्म्या चार्थप्रदर्शिनी
003c	तदाश्वसीत धर्मात्मादृढबुद्धिर्न विश्वसेत्
004a	एतावन्मात्रमेतद्धि भूतानां प्राज्ञलक्षणम्
004c	कालयुक्तोऽप्युभयविच्छेषमर्थं समाचरेत्
005a	यथा ह्युपस्थितैश्वर्याः पूजयन्ते नरा नरान्
005c	एवमेवात्मनात्मानं पूजयन्तीह धार्मिकाः
006a	न ह्यधर्मतया धर्मं दद्यात्कालः कथञ्चन
006c	तस्माद्विशुद्धमात्मानं जानीयाद्धर्मचारिणम्
007a	स्प्रष्टुमप्यसमर्थो हि ज्वलन्तमिव पावकम्
007c	अधर्मः सततो धर्मं कालेन परिरक्षितम्
008a	कार्यावेतौ हि कालेन धर्मो हि विजयावहः
008c	त्रयाणामपि लोकानामालोककरणो भवेत्
009a	तत्र कश्चिन्नयेत्प्राज्ञो गृहीत्वैव करे नरम्
009c	उह्यमानः स धर्मेण धर्मे बहुभयच्छले
