001	युधिष्ठिर उवाच
001a	अधर्मस्य गतिर्ब्रह्मन्कथिता मे त्वयानघ
001c	धर्मस्य तु गतिं श्रोतुमिच्छामि वदतां वर
001e	कृत्वा कर्माणि पापानि कथं यान्ति शुभां गतिम्
002	बृहस्पतिरुवाच
002a	कृत्वा पापानि कर्माणि अधर्मवशमागतः
002c	मनसा विपरीतेन निरयं प्रतिपद्यते
003a	मोहादधर्मं यः कृत्वा पुनः समनुतप्यते
003c	मनःसमाधिसंयुक्तो न स सेवेत दुष्कृतम्
004a	यथा यथा नरः सम्यगधर्ममनुभाषते
004c	समाहितेन मनसा विमुच्यति तथा तथा
004e	भुजंग इव निर्मोकात्पूर्वभुक्ताज्जरान्वितात्
005a	अदत्त्वापि प्रदानानि विविधानि समाहितः
005c	मनःसमाधिसंयुक्तः सुगतिं प्रतिपद्यते
006a	प्रदानानि तु वक्ष्यामि यानि दत्त्वा युधिष्ठिर
006c	नरः कृत्वाप्यकार्याणि तदा धर्मेण युज्यते
007a	सर्वेषामेव दानानामन्नं श्रेष्ठमुदाहृतम्
007c	पूर्वमन्नं प्रदातव्यमृजुना धर्ममिच्छता
008a	प्राणा ह्यन्नं मनुष्याणां तस्माज्जन्तुश्च जायते
008c	अन्ने प्रतिष्ठिता लोकास्तस्मादन्नं प्रकाशते
009a	अन्नमेव प्रशंसन्ति देवर्षिपितृमानवाः
009c	अन्नस्य हि प्रदानेन स्वर्गमाप्नोति कौशिकः
010a	न्यायलब्धं प्रदातव्यं द्विजेभ्यो ह्यन्नमुत्तमम्
010c	स्वाध्यायसमुपेतेभ्यः प्रहृष्टेनान्तरात्मना
011a	यस्य ह्यन्नमुपाश्नन्ति ब्राह्मणानां शता दश
011c	हृष्टेन मनसा दत्तं न स तिर्यग्गतिर्भवेत्
012a	ब्राह्मणानां सहस्राणि दश भोज्य नरर्षभ
012c	नरोऽधर्मात्प्रमुच्येत पापेष्वभिरतः सदा
013a	भैक्षेणान्नं समाहृत्य विप्रो वेदपुरस्कृतः
013c	स्वाध्यायनिरते विप्रे दत्त्वेह सुखमेधते
014a	अहिंसन्ब्राह्मणं नित्यं न्यायेन परिपाल्य च
014c	क्षत्रियस्तरसा प्राप्तमन्नं यो वै प्रयच्छति
015a	द्विजेभ्यो वेदवृद्धेभ्यः प्रयतः सुसमाहितः
015c	तेनापोहति धर्मात्मा दुष्कृतं कर्म पाण्डव
016a	षड्भागपरिशुद्धं च कृषेर्भागमुपार्जितम्
016c	वैश्यो ददद्द्विजातिभ्यः पापेभ्यः परिमुच्यते
017a	अवाप्य प्राणसन्देहं कार्कश्येन समार्जितम्
017c	अन्नं दत्त्वा द्विजातिभ्यः शूद्रः पापात्प्रमुच्यते
018a	औरसेन बलेनान्नमर्जयित्वाविहिंसकः
018c	यः प्रयच्छति विप्रेभ्यो न स दुर्गाणि सेवते
019a	न्यायेनावाप्तमन्नं तु नरो लोभविवर्जितः
019c	द्विजेभ्यो वेदवृद्धेभ्यो दत्त्वा पापात्प्रमुच्यते
020a	अन्नमूर्जस्करं लोके दत्त्वोर्जस्वी भवेन्नरः
020c	सतां पन्थानमाश्रित्य सर्वपापात्प्रमुच्यते
021a	दानकृद्भिः कृतः पन्था येन यान्ति मनीषिणः
021c	ते स्म प्राणस्य दातारस्तेभ्यो धर्मः सनातनः
022a	सर्वावस्थं मनुष्येण न्यायेनान्नमुपार्जितम्
022c	कार्यं पात्रगतं नित्यमन्नं हि परमा गतिः
023a	अन्नस्य हि प्रदानेन नरो दुर्गं न सेवते
023c	तस्मादन्नं प्रदातव्यमन्यायपरिवर्जितम्
024a	यतेद्ब्राह्मणपूर्वं हि भोक्तुमन्नं गृही सदा
024c	अवन्ध्यं दिवसं कुर्यादन्नदानेन मानवः
025a	भोजयित्वा दशशतं नरो वेदविदां नृप
025c	न्यायविद्धर्मविदुषामितिहासविदां तथा
026a	न याति नरकं घोरं संसारांश्च न सेवते
026c	सर्वकामसमायुक्तः प्रेत्य चाप्यश्नुते फलम्
027a	एवं सुखसमायुक्तो रमते विगतज्वरः
027c	रूपवान्कीर्तिमांश्चैव धनवांश्चोपपद्यते
028a	एतत्ते सर्वमाख्यातमन्नदानफलं महत्
028c	मूलमेतद्धि धर्माणां प्रदानस्य च भारत
