001	युधिष्ठिर उवाच
001a	विद्या तपश्च दानं च किमेतेषां विशिष्यते
001c	पृच्छामि त्वा सतां श्रेष्ठ तन्मे ब्रूहि पितामह
002	भीष्म उवाच
002a	अत्राप्युदाहरन्तीममितिहासं पुरातनम्
002c	मैत्रेयस्य च संवादं कृष्णद्वैपायनस्य च
003a	कृष्णद्वैपायनो राजन्नज्ञातचरितं चरन्
003c	वाराणस्यामुपातिष्ठन्मैत्रेयं स्वैरिणीकुले
004a	तमुपस्थितमासीनं ज्ञात्वा स मुनिसत्तमम्
004c	अर्चित्वा भोजयामास मैत्रेयोऽशनमुत्तमम्
005a	तदन्नमुत्तमं भुक्त्वा गुणवत्सार्वकामिकम्
005c	प्रतिष्ठमानोऽस्मयत प्रीतः कृष्णो महामनाः
006a	तमुत्स्मयन्तं सम्प्रेक्ष्य मैत्रेयः कृष्णमब्रवीत्
006c	कारणं ब्रूहि धर्मात्मन्योऽस्मयिष्ठाः कुतश्च ते
006e	तपस्विनो धृतिमतः प्रमोदः समुपागतः
007a	एतत्पृच्छामि ते विद्वन्नभिवाद्य प्रणम्य च
007c	आत्मनश्च तपोभाग्यं महाभाग्यं तथैव च
008a	पृथगाचरतस्तात पृथगात्मनि चात्मनोः
008c	अल्पान्तरमहं मन्ये विशिष्टमपि वा त्वया
009	व्यास उवाच
009a	अतिच्छेदातिवादाभ्यां स्मयोऽयं समुपागतः
009c	असत्यं वेदवचनं कस्माद्वेदोऽनृतं वदेत्
010a	त्रीण्येव तु पदान्याहुः पुरुषस्योत्तमं व्रतम्
010c	न द्रुह्येच्चैव दद्याच्च सत्यं चैव परं वदेत्
010e	इदानीं चैव नः कृत्यं पुरस्ताच्च परं स्मृतम्
011a	अल्पोऽपि तादृशो दायो भवत्युत महाफलः
011c	तृषिताय च यद्दत्तं हृदयेनानसूयता
012a	तृषितस्तृषिताय त्वं दत्त्वैतदशनं मम
012c	अजैषीर्महतो लोकान्महायज्ञैरिवाभिभो
012e	अतो दानपवित्रेण प्रीतोऽस्मि तपसैव च
013a	पुण्यस्यैव हि ते गन्धः पुण्यस्यैव च दर्शनम्
013c	पुण्यश्च वाति गन्धस्ते मन्ये कर्मविधानतः
014a	अधिकं मार्जनात्तात तथैवाप्यनुलेपनात्
014c	शुभं सर्वपवित्रेभ्यो दानमेव परं भवेत्
015a	यानीमान्युत्तमानीह वेदोक्तानि प्रशंससि
015c	तेषां श्रेष्ठतमं दानमिति मे नास्ति संशयः
016a	दानकृद्भिः कृतः पन्था येन यान्ति मनीषिणः
016c	ते हि प्राणस्य दातारस्तेषु धर्मः प्रतिष्ठितः
017a	यथा वेदाः स्वधीताश्च यथा चेन्द्रियसंयमः
017c	सर्वत्यागो यथा चेह तथा दानमनुत्तमम्
018a	त्वं हि तात सुखादेव सुखमेष्यसि शोभनम्
018c	सुखात्सुखतरप्राप्तिमाप्नुते मतिमान्नरः
019a	तन्नः प्रत्यक्षमेवेदमुपलब्धमसंशयम्
019c	श्रीमन्तमाप्नुवन्त्यर्था दानं यज्ञस्तथा सुखम्
020a	सुखादेव परं दुःखं दुःखादन्यत्परं सुखम्
020c	दृश्यते हि महाप्राज्ञ नियतं वै स्वभावतः
021a	त्रिविधानीह वृत्तानि नरस्याहुर्मनीषिणः
021c	पुण्यमन्यत्पापमन्यन्न पुण्यं न च पापकम्
022a	न वृत्तं मन्यतेऽन्यस्य मन्यतेऽन्यस्य पापकम्
022c	तथा स्वकर्मनिर्वृत्तं न पुण्यं न च पापकम्
023a	रमस्वैधस्व मोदस्व देहि चैव यजस्व च
023c	न त्वामभिभविष्यन्ति वैद्या न च तपस्विनः
