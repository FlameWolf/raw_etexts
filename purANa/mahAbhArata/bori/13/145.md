001	युधिष्ठिर उवाच
001a	दुर्वाससः प्रसादात्ते यत्तदा मधुसूदन
001c	अवाप्तमिह विज्ञानं तन्मे व्याख्यातुमर्हसि
002a	महाभाग्यं च यत्तस्य नामानि च महात्मनः
002c	तत्त्वतो ज्ञातुमिच्छामि सर्वं मतिमतां वर
003	वासुदेव उवाच
003a	हन्त ते कथयिष्यामि नमस्कृत्वा कपर्दिने
003c	यदवाप्तं महाराज श्रेयो यच्चार्जितं यशः
004a	प्रयतः प्रातरुत्थाय यदधीये विशां पते
004c	प्राञ्जलिः शतरुद्रीयं तन्मे निगदतः शृणु
005a	प्रजापतिस्तत्ससृजे तपसोऽन्ते महातपाः
005c	शङ्करस्त्वसृजत्तात प्रजाः स्थावरजङ्गमाः
006a	नास्ति किञ्चित्परं भूतं महादेवाद्विशां पते
006c	इह त्रिष्वपि लोकेषु भूतानां प्रभवो हि सः
007a	न चैवोत्सहते स्थातुं कश्चिदग्रे महात्मनः
007c	न हि भूतं समं तेन त्रिषु लोकेषु विद्यते
008a	गन्धेनापि हि सङ्ग्रामे तस्य क्रुद्धस्य शत्रवः
008c	विसञ्ज्ञा हतभूयिष्ठा वेपन्ति च पतन्ति च
009a	घोरं च निनदं तस्य पर्जन्यनिनदोपमम्
009c	श्रुत्वा विदीर्येद्धृदयं देवानामपि संयुगे
010a	यांश्च घोरेण रूपेण पश्येत्क्रुद्धः पिनाकधृक्
010c	न सुरा नासुरा लोके न गन्धर्वा न पन्नगाः
010e	कुपिते सुखमेधन्ते तस्मिन्नपि गुहागताः
011a	प्रजापतेश्च दक्षस्य यजतो वितते क्रतौ
011c	विव्याध कुपितो यज्ञं निर्भयस्तु भवस्तदा
011e	धनुषा बाणमुत्सृज्य सघोषं विननाद च
012a	ते न शर्म कुतः शान्तिं विषादं लेभिरे सुराः
012c	विद्रुते सहसा यज्ञे कुपिते च महेश्वरे
013a	तेन ज्यातलघोषेण सर्वे लोकाः समाकुलाः
013c	बभूवुरवशाः पार्थ विषेदुश्च सुरासुराः
014a	आपश्चुक्षुभिरे चैव चकम्पे च वसुन्धरा
014c	व्यद्रवन्गिरयश्चापि द्यौः पफाल च सर्वशः
015a	अन्धेन तमसा लोकाः प्रावृता न चकाशिरे
015c	प्रनष्टा ज्योतिषां भाश्च सह सूर्येण भारत
016a	भृशं भीतास्ततः शान्तिं चक्रुः स्वस्त्ययनानि च
016c	ऋषयः सर्वभूतानामात्मनश्च हितैषिणः
017a	ततः सोऽभ्यद्रवद्देवान्क्रुद्धो रौद्रपराक्रमः
017c	भगस्य नयने क्रुद्धः प्रहारेण व्यशातयत्
018a	पूषाणं चाभिदुद्राव परेण वपुषान्वितः
018c	पुरोडाशं भक्षयतो दशनान्वै व्यशातयत्
019a	ततः प्रणेमुर्देवास्ते वेपमानाः स्म शङ्करम्
019c	पुनश्च सन्दधे रुद्रो दीप्तं सुनिशितं शरम्
020a	रुद्रस्य विक्रमं दृष्ट्वा भीता देवाः सहर्षिभिः
020c	ततः प्रसादयामासुः शर्वं ते विबुधोत्तमाः
021a	जेपुश्च शतरुद्रीयं देवाः कृत्वाञ्जलिं ततः
021c	संस्तूयमानस्त्रिदशैः प्रससाद महेश्वरः
022a	रुद्रस्य भागं यज्ञे च विशिष्टं ते त्वकल्पयन्
022c	भयेन त्रिदशा राजञ्शरणं च प्रपेदिरे
023a	तेन चैवातिकोपेन स यज्ञः सन्धितोऽभवत्
023c	यद्यच्चापि हतं तत्र तत्तथैव प्रदीयते
024a	असुराणां पुराण्यासंस्त्रीणि वीर्यवतां दिवि
024c	आयसं राजतं चैव सौवर्णमपरं तथा
025a	नाशकत्तानि मघवा भेत्तुं सर्वायुधैरपि
025c	अथ सर्वेऽमरा रुद्रं जग्मुः शरणमर्दिताः
026a	तत ऊचुर्महात्मानो देवाः सर्वे समागताः
026c	रुद्र रौद्रा भविष्यन्ति पशवः सर्वकर्मसु
026e	जहि दैत्यान्सह पुरैर्लोकांस्त्रायस्व मानद
027a	स तथोक्तस्तथेत्युक्त्वा विष्णुं कृत्वा शरोत्तमम्
027c	शल्यमग्निं तथा कृत्वा पुङ्खं वैवस्वतं यमम्
027e	वेदान्कृत्वा धनुः सर्वाञ्ज्यां च सावित्रिमुत्तमाम्
028a	देवान्रथवरं कृत्वा विनियुज्य च सर्वशः
028c	त्रिपर्वणा त्रिशल्येन तेन तानि बिभेद सः
029a	शरेणादित्यवर्णेन कालाग्निसमतेजसा
029c	तेऽसुराः सपुरास्तत्र दग्धा रुद्रेण भारत
030a	तं चैवाङ्कगतं दृष्ट्वा बालं पञ्चशिखं पुनः
030c	उमा जिज्ञासमाना वै कोऽयमित्यब्रवीत्तदा
031a	असूयतश्च शक्रस्य वज्रेण प्रहरिष्यतः
031c	सवज्रं स्तम्भयामास तं बाहुं परिघोपमम्
032a	न सम्बुबुधिरे चैनं देवास्तं भुवनेश्वरम्
032c	सप्रजापतयः सर्वे तस्मिन्मुमुहुरीश्वरे
033a	ततो ध्यात्वाथ भगवान्ब्रह्मा तममितौजसम्
033c	अयं श्रेष्ठ इति ज्ञात्वा ववन्दे तमुमापतिम्
034a	ततः प्रसादयामासुरुमां रुद्रं च ते सुराः
034c	बभूव स तदा बाहुर्बलहन्तुर्यथा पुरा
035a	स चापि ब्राह्मणो भूत्वा दुर्वासा नाम वीर्यवान्
035c	द्वारवत्यां मम गृहे चिरं कालमुपावसत्
036a	विप्रकारान्प्रयुङ्क्ते स्म सुबहून्मम वेश्मनि
036c	तानुदारतया चाहमक्षमं तस्य दुःसहम्
037a	स देवेन्द्रश्च वायुश्च सोऽश्विनौ स च विद्युतः
037c	स चन्द्रमाः स चेशानः स सूर्यो वरुणश्च सः
038a	स कालः सोऽन्तको मृत्युः स तमो रात्र्यहानि च
038c	मासार्धमासा ऋतवः सन्ध्ये संवत्सरश्च सः
039a	स धाता स विधाता च विश्वकर्मा स सर्ववित्
039c	नक्षत्राणि दिशश्चैव प्रदिशोऽथ ग्रहास्तथा
039e	विश्वमूर्तिरमेयात्मा भगवानमितद्युतिः
040a	एकधा च द्विधा चैव बहुधा च स एव च
040c	शतधा सहस्रधा चैव तथा शतसहस्रधा
041a	ईदृशः स महादेवो भूयश्च भगवानतः
041c	न हि शक्या गुणा वक्तुमपि वर्षशतैरपि
