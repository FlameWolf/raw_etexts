BR-13-01-146-001	वासुदेव उवाच
BR-13-01-146-001a	युधिष्ठिर महाबाहो महाभाग्यं महात्मनः
BR-13-01-146-001c	रुद्राय बहुरूपाय बहुनाम्ने निबोध मे
BR-13-01-146-002a	वदन्त्यग्निं महादेवं तथा स्थाणुं महेश्वरम्
BR-13-01-146-002c	एकाक्षं त्र्यम्बकं चैव विश्वरूपं शिवं तथा
BR-13-01-146-003a	द्वे तनू तस्य देवस्य वेदज्ञा ब्राह्मणा विदुः
BR-13-01-146-003c	घोरामन्यां शिवामन्यां ते तनू बहुधा पुनः
BR-13-01-146-004a	उग्रा घोरा तनूर्यास्य सोऽग्निर्विद्युत्स भास्करः
BR-13-01-146-004c	शिवा सौम्या च या तस्य धर्मस्त्वापोऽथ चन्द्रमाः
BR-13-01-146-005a	आत्मनोऽर्धं तु तस्याग्निरुच्यते भरतर्षभ
BR-13-01-146-005c	ब्रह्मचर्यं चरत्येष शिवा यास्य तनुस्तथा
BR-13-01-146-006a	यास्य घोरतमा मूर्तिर्जगत्संहरते तया
BR-13-01-146-006c	ईश्वरत्वान्महत्त्वाच्च महेश्वर इति स्मृतः
BR-13-01-146-007a	यन्निर्दहति यत्तीक्ष्णो यदुग्रो यत्प्रतापवान्
BR-13-01-146-007c	मांसशोणितमज्जादो यत्ततो रुद्र उच्यते
BR-13-01-146-008a	देवानां सुमहान्यच्च यच्चास्य विषयो महान्
BR-13-01-146-008c	यच्च विश्वं महत्पाति महादेवस्ततः स्मृतः
BR-13-01-146-009a	समेधयति यन्नित्यं सर्वार्थान्सर्वकर्मभिः
BR-13-01-146-009c	शिवमिच्छन्मनुष्याणां तस्मादेष शिवः स्मृतः
BR-13-01-146-010a	दहत्यूर्ध्वं स्थितो यच्च प्राणोत्पत्तिः स्थितिश्च यत्
BR-13-01-146-010c	स्थिरलिङ्गश्च यन्नित्यं तस्मात्स्थाणुरिति स्मृतः
BR-13-01-146-011a	यदस्य बहुधा रूपं भूतं भव्यं भवत्तथा
BR-13-01-146-011c	स्थावरं जङ्गमं चैव बहुरूपस्ततः स्मृतः
BR-13-01-146-012a	धूम्रं रूपं च यत्तस्य धूर्जटीत्यत उच्यते
BR-13-01-146-012c	विश्वे देवाश्च यत्तस्मिन्विश्वरूपस्ततः स्मृतः
BR-13-01-146-013a	सहस्राक्षोऽयुताक्षो वा सर्वतोक्षिमयोऽपि वा
BR-13-01-146-013c	चक्षुषः प्रभवस्तेजो नास्त्यन्तोऽथास्य चक्षुषाम्
BR-13-01-146-014a	सर्वथा यत्पशून्पाति तैश्च यद्रमते पुनः
BR-13-01-146-014c	तेषामधिपतिर्यच्च तस्मात्पशुपतिः स्मृतः
BR-13-01-146-015a	नित्येन ब्रह्मचर्येण लिङ्गमस्य यदा स्थितम्
BR-13-01-146-015c	महयन्त्यस्य लोकाश्च महेश्वर इति स्मृतः
BR-13-01-146-016a	विग्रहं पूजयेद्यो वै लिङ्गं वापि महात्मनः
BR-13-01-146-016c	लिङ्गं पूजयिता नित्यं महतीं श्रियमश्नुते
BR-13-01-146-017a	ऋषयश्चापि देवाश्च गन्धर्वाप्सरसस्तथा
BR-13-01-146-017c	लिङ्गमेवार्चयन्ति स्म यत्तदूर्ध्वं समास्थितम्
BR-13-01-146-018a	पूज्यमाने ततस्तस्मिन्मोदते स महेश्वरः
BR-13-01-146-018c	सुखं ददाति प्रीतात्मा भक्तानां भक्तवत्सलः
BR-13-01-146-019a	एष एव श्मशानेषु देवो वसति नित्यशः
BR-13-01-146-019c	यजन्ते तं जनास्तत्र वीरस्थाननिषेविणम्
BR-13-01-146-020a	विषमस्थः शरीरेषु स मृत्युः प्राणिनामिह
BR-13-01-146-020c	स च वायुः शरीरेषु प्राणोऽपानः शरीरिणाम्
BR-13-01-146-021a	तस्य घोराणि रूपाणि दीप्तानि च बहूनि च
BR-13-01-146-021c	लोके यान्यस्य पूज्यन्ते विप्रास्तानि विदुर्बुधाः
BR-13-01-146-022a	नामधेयानि वेदेषु बहून्यस्य यथार्थतः
BR-13-01-146-022c	निरुच्यन्ते महत्त्वाच्च विभुत्वात्कर्मभिस्तथा
BR-13-01-146-023a	वेदे चास्य विदुर्विप्राः शतरुद्रीयमुत्तमम्
BR-13-01-146-023c	व्यासादनन्तरं यच्चाप्युपस्थानं महात्मनः
BR-13-01-146-024a	प्रदाता सर्वलोकानां विश्वं चाप्युच्यते महत्
BR-13-01-146-024c	ज्येष्ठभूतं वदन्त्येनं ब्राह्मणा ऋषयोऽपरे
BR-13-01-146-025a	प्रथमो ह्येष देवानां मुखादग्निरजायत
BR-13-01-146-025c	ग्रहैर्बहुविधैः प्राणान्संरुद्धानुत्सृजत्यपि
BR-13-01-146-026a	स मोचयति पुण्यात्मा शरण्यः शरणागतान्
BR-13-01-146-026c	आयुरारोग्यमैश्वर्यं वित्तं कामांश्च पुष्कलान्
BR-13-01-146-027a	स ददाति मनुष्येभ्यः स एवाक्षिपते पुनः
BR-13-01-146-027c	शक्रादिषु च देवेषु तस्य चैश्वर्यमुच्यते
BR-13-01-146-028a	स एवाभ्यधिको नित्यं त्रैलोक्यस्य शुभाशुभे
BR-13-01-146-028c	ऐश्वर्याच्चैव कामानामीश्वरः पुनरुच्यते
BR-13-01-146-029a	महेश्वरश्च लोकानां महतामीश्वरश्च सः
BR-13-01-146-029c	बहुभिर्विविधै रूपैर्विश्वं व्याप्तमिदं जगत्
BR-13-01-146-029e	तस्य देवस्य यद्वक्त्रं समुद्रे वडवामुखम्
