001	वासुदेव उवाच
001a	युधिष्ठिर महाबाहो महाभाग्यं महात्मनः
001c	रुद्राय बहुरूपाय बहुनाम्ने निबोध मे
002a	वदन्त्यग्निं महादेवं तथा स्थाणुं महेश्वरम्
002c	एकाक्षं त्र्यम्बकं चैव विश्वरूपं शिवं तथा
003a	द्वे तनू तस्य देवस्य वेदज्ञा ब्राह्मणा विदुः
003c	घोरामन्यां शिवामन्यां ते तनू बहुधा पुनः
004a	उग्रा घोरा तनूर्यास्य सोऽग्निर्विद्युत्स भास्करः
004c	शिवा सौम्या च या तस्य धर्मस्त्वापोऽथ चन्द्रमाः
005a	आत्मनोऽर्धं तु तस्याग्निरुच्यते भरतर्षभ
005c	ब्रह्मचर्यं चरत्येष शिवा यास्य तनुस्तथा
006a	यास्य घोरतमा मूर्तिर्जगत्संहरते तया
006c	ईश्वरत्वान्महत्त्वाच्च महेश्वर इति स्मृतः
007a	यन्निर्दहति यत्तीक्ष्णो यदुग्रो यत्प्रतापवान्
007c	मांसशोणितमज्जादो यत्ततो रुद्र उच्यते
008a	देवानां सुमहान्यच्च यच्चास्य विषयो महान्
008c	यच्च विश्वं महत्पाति महादेवस्ततः स्मृतः
009a	समेधयति यन्नित्यं सर्वार्थान्सर्वकर्मभिः
009c	शिवमिच्छन्मनुष्याणां तस्मादेष शिवः स्मृतः
010a	दहत्यूर्ध्वं स्थितो यच्च प्राणोत्पत्तिः स्थितिश्च यत्
010c	स्थिरलिङ्गश्च यन्नित्यं तस्मात्स्थाणुरिति स्मृतः
011a	यदस्य बहुधा रूपं भूतं भव्यं भवत्तथा
011c	स्थावरं जङ्गमं चैव बहुरूपस्ततः स्मृतः
012a	धूम्रं रूपं च यत्तस्य धूर्जटीत्यत उच्यते
012c	विश्वे देवाश्च यत्तस्मिन्विश्वरूपस्ततः स्मृतः
013a	सहस्राक्षोऽयुताक्षो वा सर्वतोक्षिमयोऽपि वा
013c	चक्षुषः प्रभवस्तेजो नास्त्यन्तोऽथास्य चक्षुषाम्
014a	सर्वथा यत्पशून्पाति तैश्च यद्रमते पुनः
014c	तेषामधिपतिर्यच्च तस्मात्पशुपतिः स्मृतः
015a	नित्येन ब्रह्मचर्येण लिङ्गमस्य यदा स्थितम्
015c	महयन्त्यस्य लोकाश्च महेश्वर इति स्मृतः
016a	विग्रहं पूजयेद्यो वै लिङ्गं वापि महात्मनः
016c	लिङ्गं पूजयिता नित्यं महतीं श्रियमश्नुते
017a	ऋषयश्चापि देवाश्च गन्धर्वाप्सरसस्तथा
017c	लिङ्गमेवार्चयन्ति स्म यत्तदूर्ध्वं समास्थितम्
018a	पूज्यमाने ततस्तस्मिन्मोदते स महेश्वरः
018c	सुखं ददाति प्रीतात्मा भक्तानां भक्तवत्सलः
019a	एष एव श्मशानेषु देवो वसति नित्यशः
019c	यजन्ते तं जनास्तत्र वीरस्थाननिषेविणम्
020a	विषमस्थः शरीरेषु स मृत्युः प्राणिनामिह
020c	स च वायुः शरीरेषु प्राणोऽपानः शरीरिणाम्
021a	तस्य घोराणि रूपाणि दीप्तानि च बहूनि च
021c	लोके यान्यस्य पूज्यन्ते विप्रास्तानि विदुर्बुधाः
022a	नामधेयानि वेदेषु बहून्यस्य यथार्थतः
022c	निरुच्यन्ते महत्त्वाच्च विभुत्वात्कर्मभिस्तथा
023a	वेदे चास्य विदुर्विप्राः शतरुद्रीयमुत्तमम्
023c	व्यासादनन्तरं यच्चाप्युपस्थानं महात्मनः
024a	प्रदाता सर्वलोकानां विश्वं चाप्युच्यते महत्
024c	ज्येष्ठभूतं वदन्त्येनं ब्राह्मणा ऋषयोऽपरे
025a	प्रथमो ह्येष देवानां मुखादग्निरजायत
025c	ग्रहैर्बहुविधैः प्राणान्संरुद्धानुत्सृजत्यपि
026a	स मोचयति पुण्यात्मा शरण्यः शरणागतान्
026c	आयुरारोग्यमैश्वर्यं वित्तं कामांश्च पुष्कलान्
027a	स ददाति मनुष्येभ्यः स एवाक्षिपते पुनः
027c	शक्रादिषु च देवेषु तस्य चैश्वर्यमुच्यते
028a	स एवाभ्यधिको नित्यं त्रैलोक्यस्य शुभाशुभे
028c	ऐश्वर्याच्चैव कामानामीश्वरः पुनरुच्यते
029a	महेश्वरश्च लोकानां महतामीश्वरश्च सः
029c	बहुभिर्विविधै रूपैर्विश्वं व्याप्तमिदं जगत्
029e	तस्य देवस्य यद्वक्त्रं समुद्रे वडवामुखम्
