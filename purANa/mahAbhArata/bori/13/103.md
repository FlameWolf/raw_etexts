001	युधिष्ठिर उवाच
001a	कथं स वै विपन्नश्च कथं वै पातितो भुवि
001c	कथं चानिन्द्रतां प्राप्तस्तद्भवान्वक्तुमर्हति
002	भीष्म उवाच
002a	एवं तयोः संवदतोः क्रियास्तस्य महात्मनः
002c	सर्वा एवाभ्यवर्तन्त या दिव्या याश्च मानुषाः
003a	तथैव दीपदानानि सर्वोपकरणानि च
003c	बलिकर्म च यच्चान्यदुत्सेकाश्च पृथग्विधाः
003e	सर्वास्तस्य समुत्पन्ना देवराज्ञो महात्मनः
004a	देवलोके नृलोके च सदाचारा बुधैः स्मृताः
004c	ते चेद्भवन्ति राजेन्द्र ऋध्यन्ते गृहमेधिनः
004e	धूपप्रदानैर्दीपैश्च नमस्कारैस्तथैव च
005a	यथा सिद्धस्य चान्नस्य द्विजायाग्रं प्रदीयते
005c	बलयश्च गृहोद्देशे अतः प्रीयन्ति देवताः
006a	यथा च गृहिणस्तोषो भवेद्वै बलिकर्मणा
006c	तथा शतगुणा प्रीतिर्देवतानां स्म जायते
007a	एवं धूपप्रदानं च दीपदानं च साधवः
007c	प्रशंसन्ति नमस्कारैर्युक्तमात्मगुणावहम्
008a	स्नानेनाद्भिश्च यत्कर्म क्रियते वै विपश्चिता
008c	नमस्कारप्रयुक्तेन तेन प्रीयन्ति देवताः
008e	गृह्याश्च देवताः सर्वाः प्रीयन्ते विधिनार्चिताः
009a	इत्येतां बुद्धिमास्थाय नहुषः स नरेश्वरः
009c	सुरेन्द्रत्वं महत्प्राप्य कृतवानेतदद्भुतम्
010a	कस्यचित्त्वथ कालस्य भाग्यक्षय उपस्थिते
010c	सर्वमेतदवज्ञाय न चकारैतदीदृशम्
011a	ततः स परिहीणोऽभूत्सुरेन्द्रो बलिकर्मतः
011c	धूपदीपोदकविधिं न यथावच्चकार ह
011e	ततोऽस्य यज्ञविषयो रक्षोभिः पर्यबाध्यत
012a	अथागस्त्यमृषिश्रेष्ठं वाहनायाजुहाव ह
012c	द्रुतं सरस्वतीकूलात्स्मयन्निव महाबलः
013a	ततो भृगुर्महातेजा मैत्रावरुणिमब्रवीत्
013c	निमीलयस्व नयने जटा यावद्विशामि ते
014a	स्थाणुभूतस्य तस्याथ जटाः प्राविशदच्युतः
014c	भृगुः स सुमहातेजाः पातनाय नृपस्य ह
015a	ततः स देवराट्प्राप्तस्तमृषिं वाहनाय वै
015c	ततोऽगस्त्यः सुरपतिं वाक्यमाह विशां पते
016a	योजयस्वेन्द्र मां क्षिप्रं कं च देशं वहामि ते
016c	यत्र वक्ष्यसि तत्र त्वां नयिष्यामि सुराधिप
017a	इत्युक्तो नहुषस्तेन योजयामास तं मुनिम्
017c	भृगुस्तस्य जटासंस्थो बभूव हृषितो भृशम्
018a	न चापि दर्शनं तस्य चकार स भृगुस्तदा
018c	वरदानप्रभावज्ञो नहुषस्य महात्मनः
019a	न चुकोप स चागस्त्यो युक्तोऽपि नहुषेण वै
019c	तं तु राजा प्रतोदेन चोदयामास भारत
020a	न चुकोप स धर्मात्मा ततः पादेन देवराट्
020c	अगस्त्यस्य तदा क्रुद्धो वामेनाभ्यहनच्छिरः
021a	तस्मिञ्शिरस्यभिहते स जटान्तर्गतो भृगुः
021c	शशाप बलवत्क्रुद्धो नहुषं पापचेतसम्
022	भृगुरुवाच
022a	यस्मात्पदाहनः क्रोधाच्छिरसीमं महामुनिम्
022c	तस्मादाशु महीं गच्छ सर्पो भूत्वा सुदुर्मते
023a	इत्युक्तः स तदा तेन सर्पो भूत्वा पपात ह
023c	अदृष्टेनाथ भृगुणा भूतले भरतर्षभ
024a	भृगुं हि यदि सोऽद्राक्षीन्नहुषः पृथिवीपते
024c	न स शक्तोऽभविष्यद्वै पातने तस्य तेजसा
025a	स तु तैस्तैः प्रदानैश्च तपोभिर्नियमैस्तथा
025c	पतितोऽपि महाराज भूतले स्मृतिमानभूत्
025e	प्रसादयामास भृगुं शापान्तो मे भवेदिति
026a	ततोऽगस्त्यः कृपाविष्टः प्रासादयत तं भृगुम्
026c	शापान्तार्थं महाराज स च प्रादात्कृपान्वितः
027	भृगुरुवाच
027a	राजा युधिष्ठिरो नाम भविष्यति कुरूद्वहः
027c	स त्वां मोक्षयिता शापादित्युक्त्वान्तरधीयत
028a	अगस्त्योऽपि महातेजाः कृत्वा कार्यं शतक्रतोः
028c	स्वमाश्रमपदं प्रायात्पूज्यमानो द्विजातिभिः
029a	नहुषोऽपि त्वया राजंस्तस्माच्छापात्समुद्धृतः
029c	जगाम ब्रह्मसदनं पश्यतस्ते जनाधिप
030a	तदा तु पातयित्वा तं नहुषं भूतले भृगुः
030c	जगाम ब्रह्मसदनं ब्रह्मणे च न्यवेदयत्
031a	ततः शक्रं समानाय्य देवानाह पितामहः
031c	वरदानान्मम सुरा नहुषो राज्यमाप्तवान्
031e	स चागस्त्येन क्रुद्धेन भ्रंशितो भूतलं गतः
032a	न च शक्यं विना राज्ञा सुरा वर्तयितुं क्वचित्
032c	तस्मादयं पुनः शक्रो देवराज्येऽभिषिच्यताम्
033a	एवं सम्भाषमाणं तु देवाः पार्थ पितामहम्
033c	एवमस्त्विति संहृष्टाः प्रत्यूचुस्ते पितामहम्
034a	सोऽभिषिक्तो भगवता देवराज्येन वासवः
034c	ब्रह्मणा राजशार्दूल यथापूर्वं व्यरोचत
035a	एवमेतत्पुरावृत्तं नहुषस्य व्यतिक्रमात्
035c	स च तैरेव संसिद्धो नहुषः कर्मभिः पुनः
036a	तस्माद्दीपाः प्रदातव्याः सायं वै गृहमेधिभिः
036c	दिव्यं चक्षुरवाप्नोति प्रेत्य दीपप्रदायकः
036e	पूर्णचन्द्रप्रतीकाशा दीपदाश्च भवन्त्युत
037a	यावदक्षिनिमेषाणि ज्वलते तावतीः समाः
037c	रूपवान्धनवांश्चापि नरो भवति दीपदः
