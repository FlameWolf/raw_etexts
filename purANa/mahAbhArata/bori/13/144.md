001	युधिष्ठिर उवाच
001a	ब्रूहि ब्राह्मणपूजायां व्युष्टिं त्वं मधुसूदन
001c	वेत्ता त्वमस्य चार्थस्य वेद त्वां हि पितामहः
002	वासुदेव उवाच
002a	शृणुष्वावहितो राजन्द्विजानां भरतर्षभ
002c	यथातत्त्वेन वदतो गुणान्मे कुरुसत्तम
003a	प्रद्युम्नः परिपप्रच्छ ब्राह्मणैः परिकोपितः
003c	किं फलं ब्राह्मणेष्वस्ति पूजायां मधुसूदन
003e	ईश्वरस्य सतस्तस्य इह चैव परत्र च
004a	सदा द्विजातीन्सम्पूज्य किं फलं तत्र मानद
004c	एतद्ब्रूहि पितः सर्वं सुमहान्संशयोऽत्र मे
005a	इत्युक्तवचनस्तेन प्रद्युम्नेन तदा त्वहम्
005c	प्रत्यब्रुवं महाराज यत्तच्छृणु समाहितः
006a	व्युष्टिं ब्राह्मणपूजायां रौक्मिणेय निबोध मे
006c	एते हि सोमराजान ईश्वराः सुखदुःखयोः
007a	अस्मिँल्लोके रौक्मिणेय तथामुष्मिंश्च पुत्रक
007c	ब्राह्मणप्रमुखं सौख्यं न मेऽत्रास्ति विचारणा
008a	ब्राह्मणप्रमुखं वीर्यमायुः कीर्तिर्यशो बलम्
008c	लोका लोकेश्वराश्चैव सर्वे ब्राह्मणपूर्वकाः
009a	तत्कथं नाद्रियेयं वै ईश्वरोऽस्मीति पुत्रक
009c	मा ते मन्युर्महाबाहो भवत्वत्र द्विजान्प्रति
010a	ब्राह्मणो हि महद्भूतमस्मिँल्लोके परत्र च
010c	भस्म कुर्युर्जगदिदं क्रुद्धाः प्रत्यक्षदर्शिनः
011a	अन्यानपि सृजेयुश्च लोकाँल्लोकेश्वरांस्तथा
011c	कथं तेषु न वर्तेय सम्यग्ज्ञानात्सुतेजसः
012a	अवसन्मद्गृहे तात ब्राह्मणो हरिपिङ्गलः
012c	चीरवासा बिल्वदण्डी दीर्घश्मश्रुनखादिमान्
012e	दीर्घेभ्यश्च मनुष्येभ्यः प्रमाणादधिको भुवि
013a	स स्म सञ्चरते लोकान्ये दिव्या ये च मानुषाः
013c	इमा गाथा गायमानश्चत्वरेषु सभासु च
014a	दुर्वाससं वासयेत्को ब्राह्मणं सत्कृतं गृहे
014c	परिभाषां च मे श्रुत्वा को नु दद्यात्प्रतिश्रयम्
014e	यो मां कश्चिद्वासयेत न स मां कोपयेदिह
015a	तं स्म नाद्रियते कश्चित्ततोऽहं तमवासयम्
016a	स स्म भुङ्क्ते सहस्राणां बहूनामन्नमेकदा
016c	एकदा स्माल्पकं भुङ्क्ते न वैति च पुनर्गृहान्
017a	अकस्माच्च प्रहसति तथाकस्मात्प्ररोदिति
017c	न चास्य वयसा तुल्यः पृथिव्यामभवत्तदा
018a	सोऽस्मदावसथं गत्वा शय्याश्चास्तरणानि च
018c	कन्याश्चालङ्कृता दग्ध्वा ततो व्यपगतः स्वयम्
019a	अथ मामब्रवीद्भूयः स मुनिः संशितव्रतः
019c	कृष्ण पायसमिच्छामि भोक्तुमित्येव सत्वरः
020a	सदैव तु मया तस्य चित्तज्ञेन गृहे जनः
020c	सर्वाण्येवान्नपानानि भक्ष्याश्चोच्चावचास्तथा
020e	भवन्तु सत्कृतानीति पूर्वमेव प्रचोदितः
021a	ततोऽहं ज्वलमानं वै पायसं प्रत्यवेदयम्
021c	तद्भुक्त्वैव तु स क्षिप्रं ततो वचनमब्रवीत्
021e	क्षिप्रमङ्गानि लिम्पस्व पायसेनेति स स्म ह
022a	अविमृश्यैव च ततः कृतवानस्मि तत्तथा
022c	तेनोच्छिष्टेन गात्राणि शिरश्चैवाभ्यमृक्षयम्
023a	स ददर्श तदाभ्याशे मातरं ते शुभाननाम्
023c	तामपि स्मयमानः स पायसेनाभ्यलेपयत्
024a	मुनिः पायसदिग्धाङ्गीं रथे तूर्णमयोजयत्
024c	तमारुह्य रथं चैव निर्ययौ स गृहान्मम
025a	अग्निवर्णो ज्वलन्धीमान्स द्विजो रथधुर्यवत्
025c	प्रतोदेनातुदद्बालां रुक्मिणीं मम पश्यतः
026a	न च मे स्तोकमप्यासीद्दुःखमीर्ष्याकृतं तदा
026c	ततः स राजमार्गेण महता निर्ययौ बहिः
027a	तद्दृष्ट्वा महदाश्चर्यं दाशार्हा जातमन्यवः
027c	तत्राजल्पन्मिथः केचित्समाभाष्य परस्परम्
028a	ब्राह्मणा एव जायेरन्नान्यो वर्णः कथञ्चन
028c	को ह्येनं रथमास्थाय जीवेदन्यः पुमानिह
029a	आशीविषविषं तीक्ष्णं ततस्तीक्ष्णतरं विषम्
029c	ब्रह्माशीविषदग्धस्य नास्ति कश्चिच्चिकित्सकः
030a	तस्मिन्व्रजति दुर्धर्षे प्रास्खलद्रुक्मिणी पथि
030c	तां नामर्षयत श्रीमांस्ततस्तूर्णमचोदयत्
031a	ततः परमसङ्क्रुद्धो रथात्प्रस्कन्द्य स द्विजः
031c	पदातिरुत्पथेनैव प्राधावद्दक्षिणामुखः
032a	तमुत्पथेन धावन्तमन्वधावं द्विजोत्तमम्
032c	तथैव पायसादिग्धः प्रसीद भगवन्निति
033a	ततो विलोक्य तेजस्वी ब्राह्मणो मामुवाच ह
033c	जितः क्रोधस्त्वया कृष्ण प्रकृत्यैव महाभुज
034a	न तेऽपराधमिह वै दृष्टवानस्मि सुव्रत
034c	प्रीतोऽस्मि तव गोविन्द वृणु कामान्यथेप्सितान्
034e	प्रसन्नस्य च मे तात पश्य व्युष्टिर्यथाविधा
035a	यावदेव मनुष्याणामन्ने भावो भविष्यति
035c	यथैवान्ने तथा तेषां त्वयि भावो भविष्यति
036a	यावच्च पुण्या लोकेषु त्वयि कीर्तिर्भविष्यति
036c	त्रिषु लोकेषु तावच्च वैशिष्ट्यं प्रतिपत्स्यसे
036e	सुप्रियः सर्वलोकस्य भविष्यसि जनार्दन
037a	यत्ते भिन्नं च दग्धं च यच्च किञ्चिद्विनाशितम्
037c	सर्वं तथैव द्रष्टासि विशिष्टं वा जनार्दन
038a	यावदेतत्प्रलिप्तं ते गात्रेषु मधुसूदन
038c	अतो मृत्युभयं नास्ति यावदिच्छा तवाच्युत
039a	न तु पादतले लिप्ते कस्मात्ते पुत्रकाद्य वै
039c	नैतन्मे प्रियमित्येव स मां प्रीतोऽब्रवीत्तदा
039e	इत्युक्तोऽहं शरीरं स्वमपश्यं श्रीसमायुतम्
040a	रुक्मिणीं चाब्रवीत्प्रीतः सर्वस्त्रीणां वरं यशः
040c	कीर्तिं चानुत्तमां लोके समवाप्स्यसि शोभने
041a	न त्वां जरा वा रोगो वा वैवर्ण्यं चापि भामिनि
041c	स्प्रक्ष्यन्ति पुण्यगन्धा च कृष्णमाराधयिष्यसि
042a	षोडशानां सहस्राणां वधूनां केशवस्य ह
042c	वरिष्ठा सहलोक्या च केशवस्य भविष्यसि
043a	तव मातरमित्युक्त्वा ततो मां पुनरब्रवीत्
043c	प्रस्थितः सुमहातेजा दुर्वासा वह्निवज्ज्वलन्
044a	एषैव ते बुद्धिरस्तु ब्राह्मणान्प्रति केशव
044c	इत्युक्त्वा स तदा पुत्र तत्रैवान्तरधीयत
045a	तस्मिन्नन्तर्हिते चाहमुपांशुव्रतमादिशम्
045c	यत्किञ्चिद्ब्राह्मणो ब्रूयात्सर्वं कुर्यामिति प्रभो
046a	एतद्व्रतमहं कृत्वा मात्रा ते सह पुत्रक
046c	ततः परमहृष्टात्मा प्राविशं गृहमेव च
047a	प्रविष्टमात्रश्च गृहे सर्वं पश्यामि तन्नवम्
047c	यद्भिन्नं यच्च वै दग्धं तेन विप्रेण पुत्रक
048a	ततोऽहं विस्मयं प्राप्तः सर्वं दृष्ट्वा नवं दृढम्
048c	अपूजयं च मनसा रौक्मिणेय द्विजं तदा
049a	इत्यहं रौक्मिणेयस्य पृच्छतो भरतर्षभ
049c	माहात्म्यं द्विजमुख्यस्य सर्वमाख्यातवांस्तदा
050a	तथा त्वमपि कौन्तेय ब्राह्मणान्सततं प्रभो
050c	पूजयस्व महाभागान्वाग्भिर्दानैश्च नित्यदा
051a	एवं व्युष्टिमहं प्राप्तो ब्राह्मणानां प्रसादजाम्
051c	यच्च मामाह भीष्मोऽयं तत्सत्यं भरतर्षभ
