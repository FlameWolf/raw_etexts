001	युधिष्ठिर उवाच
001a	तीर्थानां दर्शनं श्रेयः स्नानं च भरतर्षभ
001c	श्रवणं च महाप्राज्ञ श्रोतुमिच्छामि तत्त्वतः
002a	पृथिव्यां यानि तीर्थानि पुण्यानि भरतर्षभ
002c	वक्तुमर्हसि मे तानि श्रोतास्मि नियतः प्रभो
003	भीष्म उवाच
003a	इममङ्गिरसा प्रोक्तं तीर्थवंशं महाद्युते
003c	श्रोतुमर्हसि भद्रं ते प्राप्स्यसे धर्ममुत्तमम्
004a	तपोवनगतं विप्रमभिगम्य महामुनिम्
004c	पप्रच्छाङ्गिरसं वीर गौतमः संशितव्रतः
005a	अस्ति मे भगवन्कश्चित्तीर्थेभ्यो धर्मसंशयः
005c	तत्सर्वं श्रोतुमिच्छामि तन्मे शंस महामुने
006a	उपस्पृश्य फलं किं स्यात्तेषु तीर्थेषु वै मुने
006c	प्रेत्यभावे महाप्राज्ञ तद्यथास्ति तथा वद
007	अङ्गिरा उवाच
007a	सप्ताहं चन्द्रभागां वै वितस्तामूर्मिमालिनीम्
007c	विगाह्य वै निराहारो निर्ममो मुनिवद्भवेत्
008a	काश्मीरमण्डले नद्यो याः पतन्ति महानदम्
008c	ता नदीः सिन्धुमासाद्य शीलवान्स्वर्गमाप्नुयात्
009a	पुष्करं च प्रभासं च नैमिषं सागरोदकम्
009c	देविकामिन्द्रमार्गं च स्वर्णबिन्दुं विगाह्य च
009e	विबोध्यते विमानस्थः सोऽप्सरोभिरभिष्टुतः
010a	हिरण्यबिन्दुं विक्षोभ्य प्रयतश्चाभिवाद्य तम्
010c	कुशेशयं च देवत्वं पूयते तस्य किल्बिषम्
011a	इन्द्रतोयां समासाद्य गन्धमादनसन्निधौ
011c	करतोयां कुरङ्गेषु त्रिरात्रोपोषितो नरः
011e	अश्वमेधमवाप्नोति विगाह्य नियतः शुचिः
012a	गङ्गाद्वारे कुशावर्ते बिल्वके नेमिपर्वते
012c	तथा कनखले स्नात्वा धूतपाप्मा दिवं व्रजेत्
013a	अपां ह्रद उपस्पृश्य वाजपेयफलं लभेत्
013c	ब्रह्मचारी जितक्रोधः सत्यसन्धस्त्वहिंसकः
014a	यत्र भागीरथी गङ्गा भजते दिशमुत्तराम्
014c	महेश्वरस्य निष्ठाने यो नरस्त्वभिषिच्यते
014e	एकमासं निराहारः स्वयं पश्यति देवताः
015a	सप्तगङ्गे त्रिगङ्गे च इन्द्रमार्गे च तर्पयन्
015c	सुधां वै लभते भोक्तुं यो नरो जायते पुनः
016a	महाश्रम उपस्पृश्य योऽग्निहोत्रपरः शुचिः
016c	एकमासं निराहारः सिद्धिं मासेन स व्रजेत्
017a	महाह्रद उपस्पृश्य भृगुतुङ्गे त्वलोलुपः
017c	त्रिरात्रोपोषितो भूत्वा मुच्यते ब्रह्महत्यया
018a	कन्याकूप उपस्पृश्य बलाकायां कृतोदकः
018c	देवेषु कीर्तिं लभते यशसा च विराजते
019a	देशकाल उपस्पृश्य तथा सुन्दरिकाह्रदे
019c	अश्विभ्यां रूपवर्चस्यं प्रेत्य वै लभते नरः
020a	महागङ्गामुपस्पृश्य कृत्तिकाङ्गारके तथा
020c	पक्षमेकं निराहारः स्वर्गमाप्नोति निर्मलः
021a	वैमानिक उपस्पृश्य किङ्किणीकाश्रमे तथा
021c	निवासेऽप्सरसां दिव्ये कामचारी महीयते
022a	कालिकाश्रममासाद्य विपाशायां कृतोदकः
022c	ब्रह्मचारी जितक्रोधस्त्रिरात्रान्मुच्यते भवात्
023a	आश्रमे कृत्तिकानां तु स्नात्वा यस्तर्पयेत्पितॄन्
023c	तोषयित्वा महादेवं निर्मलः स्वर्गमाप्नुयात्
024a	महापुर उपस्पृश्य त्रिरात्रोपोषितो नरः
024c	त्रसानां स्थावराणां च द्विपदानां भयं त्यजेत्
025a	देवदारुवने स्नात्वा धूतपाप्मा कृतोदकः
025c	देवलोकमवाप्नोति सप्तरात्रोषितः शुचिः
026a	कौशन्ते च कुशस्तम्बे द्रोणशर्मपदे तथा
026c	आपःप्रपतने स्नातः सेव्यते सोऽप्सरोगणैः
027a	चित्रकूटे जनस्थाने तथा मन्दाकिनीजले
027c	विगाह्य वै निराहारो राजलक्ष्मीं निगच्छति
028a	श्यामायास्त्वाश्रमं गत्वा उष्य चैवाभिषिच्य च
028c	त्रींस्त्रिरात्रान्स सन्धाय गन्धर्वनगरे वसेत्
029a	रमण्यां च उपस्पृश्य तथा वै गन्धतारिके
029c	एकमासं निराहारस्त्वन्तर्धानफलं लभेत्
030a	कौशिकीद्वारमासाद्य वायुभक्षस्त्वलोलुपः
030c	एकविंशतिरात्रेण स्वर्गमारोहते नरः
031a	मतङ्गवाप्यां यः स्नायादेकरात्रेण सिध्यति
031c	विगाहति ह्यनालम्बमन्धकं वै सनातनम्
032a	नैमिषे स्वर्गतीर्थे च उपस्पृश्य जितेन्द्रियः
032c	फलं पुरुषमेधस्य लभेन्मासं कृतोदकः
033a	गङ्गाह्रद उपस्पृश्य तथा चैवोत्पलावने
033c	अश्वमेधमवाप्नोति तत्र मासं कृतोदकः
034a	गङ्गायमुनयोस्तीर्थे तथा कालञ्जरे गिरौ
034c	षष्टिह्रद उपस्पृश्य दानं नान्यद्विशिष्यते
035a	दश तीर्थसहस्राणि तिस्रः कोट्यस्तथापराः
035c	समागच्छन्ति माघ्यां तु प्रयागे भरतर्षभ
036a	माघमासं प्रयागे तु नियतः संशितव्रतः
036c	स्नात्वा तु भरतश्रेष्ठ निर्मलः स्वर्गमाप्नुयात्
037a	मरुद्गण उपस्पृश्य पितॄणामाश्रमे शुचिः
037c	वैवस्वतस्य तीर्थे च तीर्थभूतो भवेन्नरः
038a	तथा ब्रह्मशिरो गत्वा भागीरथ्यां कृतोदकः
038c	एकमासं निराहारः सोमलोकमवाप्नुयात्
039a	कपोतके नरः स्नात्वा अष्टावक्रे कृतोदकः
039c	द्वादशाहं निराहारो नरमेधफलं लभेत्
040a	मुञ्जपृष्ठं गयां चैव निरृतिं देवपर्वतम्
040c	तृतीयां क्रौञ्चपादीं च ब्रह्महत्या विशुध्यति
041a	कलश्यां वाप्युपस्पृश्य वेद्यां च बहुशोजलाम्
041c	अग्नेः पुरे नरः स्नात्वा विशालायां कृतोदकः
041e	देवह्रद उपस्पृश्य ब्रह्मभूतो विराजते
042a	पुरापवर्तनं नन्दां महानन्दां च सेव्य वै
042c	नन्दने सेव्यते दान्तस्त्वप्सरोभिरहिंसकः
043a	उर्वशीकृत्तिकायोगे गत्वा यः सुसमाहितः
043c	लौहित्ये विधिवत्स्नात्वा पुण्डरीकफलं लभेत्
044a	रामह्रद उपस्पृश्य विशालायां कृतोदकः
044c	द्वादशाहं निराहारः कल्मषाद्विप्रमुच्यते
045a	महाह्रद उपस्पृश्य शुद्धेन मनसा नरः
045c	एकमासं निराहारो जमदग्निगतिं लभेत्
046a	विन्ध्ये सन्ताप्य चात्मानं सत्यसन्धस्त्वहिंसकः
046c	षण्मासं पदमास्थाय मासेनैकेन शुध्यति
047a	नर्मदायामुपस्पृश्य तथा सूर्पारकोदके
047c	एकपक्षं निराहारो राजपुत्रो विधीयते
048a	जम्बूमार्गे त्रिभिर्मासैः संयतः सुसमाहितः
048c	अहोरात्रेण चैकेन सिद्धिं समधिगच्छति
049a	कोकामुखे विगाह्यापो गत्वा चण्डालिकाश्रमम्
049c	शाकभक्षश्चीरवासाः कुमारीर्विन्दते दश
050a	वैवस्वतस्य सदनं न स गच्छेत्कदाचन
050c	यस्य कन्याह्रदे वासो देवलोकं स गच्छति
051a	प्रभासे त्वेकरात्रेण अमावास्यां समाहितः
051c	सिध्यतेऽत्र महाबाहो यो नरो जायते पुनः
052a	उज्जानक उपस्पृश्य आर्ष्टिषेणस्य चाश्रमे
052c	पिङ्गायाश्चाश्रमे स्नात्वा सर्वपापैः प्रमुच्यते
053a	कुल्यायां समुपस्पृश्य जप्त्वा चैवाघमर्षणम्
053c	अश्वमेधमवाप्नोति त्रिरात्रोपोषितः शुचिः
054a	पिण्डारक उपस्पृश्य एकरात्रोषितो नरः
054c	अग्निष्टोममवाप्नोति प्रभातां शर्वरीं शुचिः
055a	तथा ब्रह्मसरो गत्वा धर्मारण्योपशोभितम्
055c	पुण्डरीकमवाप्नोति प्रभातां शर्वरीं शुचिः
056a	मैनाके पर्वते स्नात्वा तथा सन्ध्यामुपास्य च
056c	कामं जित्वा च वै मासं सर्वमेधफलं लभेत्
057a	विख्यातो हिमवान्पुण्यः शङ्करश्वशुरो गिरिः
057c	आकरः सर्वरत्नानां सिद्धचारणसेवितः
058a	शरीरमुत्सृजेत्तत्र विधिपूर्वमनाशके
058c	अध्रुवं जीवितं ज्ञात्वा यो वै वेदान्तगो द्विजः
059a	अभ्यर्च्य देवतास्तत्र नमस्कृत्य मुनींस्तथा
059c	ततः सिद्धो दिवं गच्छेद्ब्रह्मलोकं सनातनम्
060a	कामं क्रोधं च लोभं च यो जित्वा तीर्थमावसेत्
060c	न तेन किञ्चिन्न प्राप्तं तीर्थाभिगमनाद्भवेत्
061a	यान्यगम्यानि तीर्थानि दुर्गाणि विषमाणि च
061c	मनसा तानि गम्यानि सर्वतीर्थसमासतः
062a	इदं मेध्यमिदं धन्यमिदं स्वर्ग्यमिदं सुखम्
062c	इदं रहस्यं देवानामाप्लाव्यानां च पावनम्
063a	इदं दद्याद्द्विजातीनां साधूनामात्मजस्य वा
063c	सुहृदां च जपेत्कर्णे शिष्यस्यानुगतस्य वा
064a	दत्तवान्गौतमस्येदमङ्गिरा वै महातपाः
064c	गुरुभिः समनुज्ञातः काश्यपेन च धीमता
065a	महर्षीणामिदं जप्यं पावनानां तथोत्तमम्
065c	जपंश्चाभ्युत्थितः शश्वन्निर्मलः स्वर्गमाप्नुयात्
066a	इदं यश्चापि शृणुयाद्रहस्यं त्वङ्गिरोमतम्
066c	उत्तमे च कुले जन्म लभेज्जातिं च संस्मरेत्
