001	युधिष्ठिर उवाच
001a	किंस्विद्दत्तं पितृभ्यो वै भवत्यक्षयमीश्वर
001c	किं हविश्चिररात्राय किमानन्त्याय कल्पते
002	भीष्म उवाच
002a	हवींषि श्राद्धकल्पे तु यानि श्राद्धविदो विदुः
002c	तानि मे शृणु काम्यानि फलं चैषां युधिष्ठिर
003a	तिलैर्व्रीहियवैर्माषैरद्भिर्मूलफलैस्तथा
003c	दत्तेन मासं प्रीयन्ते श्राद्धेन पितरो नृप
004a	वर्धमानतिलं श्राद्धमक्षयं मनुरब्रवीत्
004c	सर्वेष्वेव तु भोज्येषु तिलाः प्राधान्यतः स्मृताः
005a	द्वौ मासौ तु भवेत्तृप्तिर्मत्स्यैः पितृगणस्य ह
005c	त्रीन्मासानाविकेनाहुश्चातुर्मास्यं शशेन तु
006a	आजेन मासान्प्रीयन्ते पञ्चैव पितरो नृप
006c	वाराहेण तु षण्मासान्सप्त वै शाकुनेन तु
007a	मासानष्टौ पार्षतेन रौरवेण नवैव तु
007c	गवयस्य तु मांसेन तृप्तिः स्याद्दशमासिकी
008a	मासानेकादश प्रीतिः पितॄणां माहिषेण तु
008c	गव्येन दत्ते श्राद्धे तु संवत्सरमिहोच्यते
009a	यथा गव्यं तथा युक्तं पायसं सर्पिषा सह
009c	वाध्रीणसस्य मांसेन तृप्तिर्द्वादशवार्षिकी
010a	आनन्त्याय भवेद्दत्तं खड्गमांसं पितृक्षये
010c	कालशाकं च लौहं चाप्यानन्त्यं छाग उच्यते
011a	गाथाश्चाप्यत्र गायन्ति पितृगीता युधिष्ठिर
011c	सनत्कुमारो भगवान्पुरा मय्यभ्यभाषत
012a	अपि नः स कुले जायाद्यो नो दद्यात्त्रयोदशीम्
012c	मघासु सर्पिषा युक्तं पायसं दक्षिणायने
013a	आजेन वापि लौहेन मघास्वेव यतव्रतः
013c	हस्तिच्छायासु विधिवत्कर्णव्यजनवीजितम्
014a	एष्टव्या बहवः पुत्रा यद्येकोऽपि गयां व्रजेत्
014c	यत्रासौ प्रथितो लोकेष्वक्षय्यकरणो वटः
015a	आपो मूलं फलं मांसमन्नं वापि पितृक्षये
015c	यत्किञ्चिन्मधुसम्मिश्रं तदानन्त्याय कल्पते
