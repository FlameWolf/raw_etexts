001	युधिष्ठिर उवाच
001a	स्त्रीपुंसयोः सम्प्रयोगे स्पर्शः कस्याधिको भवेत्
001c	एतन्मे संशयं राजन्यथावद्वक्तुमर्हसि
002	भीष्म उवाच
002a	अत्राप्युदाहरन्तीममितिहासं पुरातनम्
002c	भङ्गाश्वनेन शक्रस्य यथा वैरमभूत्पुरा
003a	पुरा भङ्गाश्वनो नाम राजर्षिरतिधार्मिकः
003c	अपुत्रः स नरव्याघ्र पुत्रार्थं यज्ञमाहरत्
004a	अग्निष्टुं नाम राजर्षिरिन्द्रद्विष्टं महाबलः
004c	प्रायश्चित्तेषु मर्त्यानां पुत्रकामस्य चेष्यते
005a	इन्द्रो ज्ञात्वा तु तं यज्ञं महाभागः सुरेश्वरः
005c	अन्तरं तस्य राजर्षेरन्विच्छन्नियतात्मनः
006a	कस्यचित्त्वथ कालस्य मृगयामटतो नृप
006c	इदमन्तरमित्येव शक्रो नृपममोहयत्
007a	एकाश्वेन च राजर्षिर्भ्रान्त इन्द्रेण मोहितः
007c	न दिशोऽविन्दत नृपः क्षुत्पिपासार्दितस्तदा
008a	इतश्चेतश्च वै धावञ्श्रमतृष्णार्दितो नृपः
008c	सरोऽपश्यत्सुरुचिरं पूर्णं परमवारिणा
008e	सोऽवगाह्य सरस्तात पाययामास वाजिनम्
009a	अथ पीतोदकं सोऽश्वं वृक्षे बद्ध्वा नृपोत्तमः
009c	अवगाह्य ततः स्नातो राजा स्त्रीत्वमवाप ह
010a	आत्मानं स्त्रीकृतं दृष्ट्वा व्रीडितो नृपसत्तमः
010c	चिन्तानुगतसर्वात्मा व्याकुलेन्द्रियचेतनः
011a	आरोहिष्ये कथं त्वश्वं कथं यास्यामि वै पुरम्
011c	अग्निष्टुं नाम इष्टं मे पुत्राणां शतमौरसम्
012a	जातं महाबलानां वै तान्प्रवक्ष्यामि किं त्वहम्
012c	दारेषु चास्मदीयेषु पौरजानपदेषु च
013a	मृदुत्वं च तनुत्वं च विक्लवत्वं तथैव च
013c	स्त्रीगुणा ऋषिभिः प्रोक्ता धर्मतत्त्वार्थदर्शिभिः
013e	व्यायामः कर्कशत्वं च वीर्यं च पुरुषे गुणाः
014a	पौरुषं विप्रनष्टं मे स्त्रीत्वं केनापि मेऽभवत्
014c	स्त्रीभावात्कथमश्वं तु पुनरारोढुमुत्सहे
015a	महता त्वथ खेदेन आरुह्याश्वं नराधिपः
015c	पुनरायात्पुरं तात स्त्रीभूतो नृपसत्तम
016a	पुत्रा दाराश्च भृत्याश्च पौरजानपदाश्च ते
016c	किं न्विदं त्विति विज्ञाय विस्मयं परमं गताः
017a	अथोवाच स राजर्षिः स्त्रीभूतो वदतां वरः
017c	मृगयामस्मि निर्यातो बलैः परिवृतो दृढम्
017e	उद्भ्रान्तः प्राविशं घोरामटवीं दैवमोहितः
018a	अटव्यां च सुघोरायां तृष्णार्तो नष्टचेतनः
018c	सरः सुरुचिरप्रख्यमपश्यं पक्षिभिर्वृतम्
019a	तत्रावगाढः स्त्रीभूतो व्यक्तं दैवान्न संशयः
019c	अतृप्त इव पुत्राणां दाराणां च धनस्य च
020a	उवाच पुत्रांश्च ततः स्त्रीभूतः पार्थिवोत्तमः
020c	सम्प्रीत्या भुज्यतां राज्यं वनं यास्यामि पुत्रकाः
020e	अभिषिच्य स पुत्राणां शतं राजा वनं गतः
021a	तामाश्रमे स्त्रियं तात तापसोऽभ्यवपद्यत
021c	तापसेनास्य पुत्राणामाश्रमेऽप्यभवच्छतम्
022a	अथ सा तान्सुतान्गृह्य पूर्वपुत्रानभाषत
022c	पुरुषत्वे सुता यूयं स्त्रीत्वे चेमे शतं सुताः
023a	एकत्र भुज्यतां राज्यं भ्रातृभावेन पुत्रकाः
023c	सहिता भ्रातरस्तेऽथ राज्यं बुभुजिरे तदा
024a	तान्दृष्ट्वा भ्रातृभावेन भुञ्जानान्राज्यमुत्तमम्
024c	चिन्तयामास देवेन्द्रो मन्युनाभिपरिप्लुतः
024e	उपकारोऽस्य राजर्षेः कृतो नापकृतं मया
025a	ततो ब्राह्मणरूपेण देवराजः शतक्रतुः
025c	भेदयामास तान्गत्वा नगरं वै नृपात्मजान्
026a	भ्रातॄणां नास्ति सौभ्रात्रं येऽप्येकस्य पितुः सुताः
026c	राज्यहेतोर्विवदिताः कश्यपस्य सुरासुराः
027a	यूयं भङ्गाश्वनापत्यास्तापसस्येतरे सुताः
027c	कश्यपस्य सुराश्चैव असुराश्च सुतास्तथा
027e	युष्माकं पैतृकं राज्यं भुज्यते तापसात्मजैः
028a	इन्द्रेण भेदितास्ते तु युद्धेऽन्योन्यमपातयन्
028c	तच्छ्रुत्वा तापसी चापि सन्तप्ता प्ररुरोद ह
029a	ब्राह्मणच्छद्मनाभ्येत्य तामिन्द्रोऽथान्वपृच्छत
029c	केन दुःखेन सन्तप्ता रोदिषि त्वं वरानने
030a	ब्राह्मणं तु ततो दृष्ट्वा सा स्त्री करुणमब्रवीत्
030c	पुत्राणां द्वे शते ब्रह्मन्कालेन विनिपातिते
031a	अहं राजाभवं विप्र तत्र पुत्रशतं मया
031c	समुत्पन्नं सुरूपाणां विक्रान्तानां द्विजोत्तम
032a	कदाचिन्मृगयां यात उद्भ्रान्तो गहने वने
032c	अवगाढश्च सरसि स्त्रीभूतो ब्राह्मणोत्तम
032e	पुत्रान्राज्ये प्रतिष्ठाप्य वनमस्मि ततो गतः
033a	स्त्रियाश्च मे पुत्रशतं तापसेन महात्मना
033c	आश्रमे जनितं ब्रह्मन्नीतास्ते नगरं मया
034a	तेषां च वैरमुत्पन्नं कालयोगेन वै द्विज
034c	एतच्छोचामि विप्रेन्द्र दैवेनाभिपरिप्लुता
035a	इन्द्रस्तां दुःखितां दृष्ट्वा अब्रवीत्परुषं वचः
035c	पुरा सुदुःसहं भद्रे मम दुःखं त्वया कृतम्
036a	इन्द्रद्विष्टेन यजता मामनादृत्य दुर्मते
036c	इन्द्रोऽहमस्मि दुर्बुद्धे वैरं ते यातितं मया
037a	इन्द्रं तु दृष्ट्वा राजर्षिः पादयोः शिरसा गतः
037c	प्रसीद त्रिदशश्रेष्ठ पुत्रकामेन स क्रतुः
037e	इष्टस्त्रिदशशार्दूल तत्र मे क्षन्तुमर्हसि
038a	प्रणिपातेन तस्येन्द्रः परितुष्टो वरं ददौ
038c	पुत्रा वै कतमे राजञ्जीवन्तु तव शंस मे
038e	स्त्रीभूतस्य हि ये जाताः पुरुषस्याथ येऽभवन्
039a	तापसी तु ततः शक्रमुवाच प्रयताञ्जलिः
039c	स्त्रीभूतस्य हि ये जातास्ते मे जीवन्तु वासव
040a	इन्द्रस्तु विस्मितो हृष्टः स्त्रियं पप्रच्छ तां पुनः
040c	पुरुषोत्पादिता ये ते कथं द्वेष्याः सुतास्तव
041a	स्त्रीभूतस्य हि ये जाताः स्नेहस्तेभ्योऽधिकः कथम्
041c	कारणं श्रोतुमिच्छामि तन्मे वक्तुमिहार्हसि
042	स्त्र्युवाच
042a	स्त्रियास्त्वभ्यधिकः स्नेहो न तथा पुरुषस्य वै
042c	तस्मात्ते शक्र जीवन्तु ये जाताः स्त्रीकृतस्य वै
043	भीष्म उवाच
043a	एवमुक्ते ततस्त्विन्द्रः प्रीतो वाक्यमुवाच ह
043c	सर्व एवेह जीवन्तु पुत्रास्ते सत्यवादिनि
044a	वरं च वृणु राजेन्द्र यं त्वमिच्छसि सुव्रत
044c	पुरुषत्वमथ स्त्रीत्वं मत्तो यदभिकाङ्क्षसि
045	स्त्र्युवाच
045a	स्त्रीत्वमेव वृणे शक्र प्रसन्ने त्वयि वासव
046a	एवमुक्तस्तु देवेन्द्रस्तां स्त्रियं प्रत्युवाच ह
046c	पुरुषत्वं कथं त्यक्त्वा स्त्रीत्वं रोचयसे विभो
047a	एवमुक्तः प्रत्युवाच स्त्रीभूतो राजसत्तमः
047c	स्त्रियाः पुरुषसंयोगे प्रीतिरभ्यधिका सदा
047e	एतस्मात्कारणाच्छक्र स्त्रीत्वमेव वृणोम्यहम्
048a	रमे चैवाधिकं स्त्रीत्वे सत्यं वै देवसत्तम
048c	स्त्रीभावेन हि तुष्टोऽस्मि गम्यतां त्रिदशाधिप
049a	एवमस्त्विति चोक्त्वा तामापृच्छ्य त्रिदिवं गतः
049c	एवं स्त्रिया महाराज अधिका प्रीतिरुच्यते
