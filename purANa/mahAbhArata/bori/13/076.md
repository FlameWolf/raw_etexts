001	वैशम्पायन उवाच
001a	ततो युधिष्ठिरो राजा भूयः शान्तनवं नृप
001c	गोदाने विस्तरं धीमान्पप्रच्छ विनयान्वितः
002	युधिष्ठिर उवाच
002a	गोप्रदाने गुणान्सम्यक्पुनः प्रब्रूहि भारत
002c	न हि तृप्याम्यहं वीर शृण्वानोऽमृतमीदृशम्
003a	इत्युक्तो धर्मराजेन तदा शान्तनवो नृप
003c	सम्यगाह गुणांस्तस्मै गोप्रदानस्य केवलान्
004	भीष्म उवाच
004a	वत्सलां गुणसम्पन्नां तरुणीं वस्त्रसंवृताम्
004c	दत्त्वेदृशीं गां विप्राय सर्वपापैः प्रमुच्यते
005a	असुर्या नाम ते लोका गां दत्त्वा तत्र गच्छति
005c	पीतोदकां जग्धतृणां नष्टदुग्धां निरिन्द्रियाम्
006a	जरोग्रामुपयुक्तार्थां जीर्णां कूपमिवाजलम्
006c	दत्त्वा तमः प्रविशति द्विजं क्लेशेन योजयेत्
007a	दुष्टा रुष्टा व्याधिता दुर्बला वा न दातव्या याश्च मूल्यैरदत्तैः
007c	क्लेशैर्विप्रं योऽफलैः संयुनक्ति तस्यावीर्याश्चाफलाश्चैव लोकाः
008a	बलान्विताः शीलवयोपपन्नाः सर्वाः प्रशंसन्ति सुगन्धवत्यः
008c	यथा हि गङ्गा सरितां वरिष्ठा तथार्जुनीनां कपिला वरिष्ठा
009	युधिष्ठिर उवाच
009a	कस्मात्समाने बहुलाप्रदाने सद्भिः प्रशस्तं कपिलाप्रदानम्
009c	विशेषमिच्छामि महानुभाव श्रोतुं समर्थो हि भवान्प्रवक्तुम्
010	भीष्म उवाच
010a	वृद्धानां ब्रुवतां तात श्रुतं मे यत्प्रभाषसे
010c	वक्ष्यामि तदशेषेण रोहिण्यो निर्मिता यथा
011a	प्रजाः सृजेति व्यादिष्टः पूर्वं दक्षः स्वयम्भुवा
011c	असृजद्वृत्तिमेवाग्रे प्रजानां हितकाम्यया
012a	यथा ह्यमृतमाश्रित्य वर्तयन्ति दिवौकसः
012c	तथा वृत्तिं समाश्रित्य वर्तयन्ति प्रजा विभो
013a	अचरेभ्यश्च भूतेभ्यश्चराः श्रेष्ठास्ततो नराः
013c	ब्राह्मणाश्च ततः श्रेष्ठास्तेषु यज्ञाः प्रतिष्ठिताः
014a	यज्ञैराप्यायते सोमः स च गोषु प्रतिष्ठितः
014c	सर्वे देवाः प्रमोदन्ते पूर्ववृत्तास्ततः प्रजाः
015a	एतान्येव तु भूतानि प्राक्रोशन्वृत्तिकाङ्क्षया
015c	वृत्तिदं चान्वपद्यन्त तृषिताः पितृमातृवत्
016a	इतीदं मनसा गत्वा प्रजासर्गार्थमात्मनः
016c	प्रजापतिर्बलाधानममृतं प्रापिबत्तदा
017a	स गतस्तस्य तृप्तिं तु गन्धं सुरभिमुद्गिरन्
017c	ददर्शोद्गारसंवृत्तां सुरभिं मुखजां सुताम्
018a	सासृजत्सौरभेयीस्तु सुरभिर्लोकमातरः
018c	सुवर्णवर्णाः कपिलाः प्रजानां वृत्तिधेनवः
019a	तासाममृतवर्णानां क्षरन्तीनां समन्ततः
019c	बभूवामृतजः फेनः स्रवन्तीनामिवोर्मिजः
020a	स वत्समुखविभ्रष्टो भवस्य भुवि तिष्ठतः
020c	शिरस्यवाप तत्क्रुद्धः स तदोदैक्षत प्रभुः
020e	ललाटप्रभवेनाक्ष्णा रोहिणीः प्रदहन्निव
021a	तत्तेजस्तु ततो रौद्रं कपिला गा विशां पते
021c	नानावर्णत्वमनयन्मेघानिव दिवाकरः
022a	यास्तु तस्मादपक्रम्य सोममेवाभिसंश्रिताः
022c	यथोत्पन्नाः स्ववर्णस्थास्ता नीता नान्यवर्णताम्
023a	अथ क्रुद्धं महादेवं प्रजापतिरभाषत
023c	अमृतेनावसिक्तस्त्वं नोच्छिष्टं विद्यते गवाम्
024a	यथा ह्यमृतमादाय सोमो विष्यन्दते पुनः
024c	तथा क्षीरं क्षरन्त्येता रोहिण्योऽमृतसम्भवाः
025a	न दुष्यत्यनिलो नाग्निर्न सुवर्णं न चोदधिः
025c	नामृतेनामृतं पीतं वत्सपीता न वत्सला
026a	इमाँल्लोकान्भरिष्यन्ति हविषा प्रस्नवेन च
026c	आसामैश्वर्यमश्नीहि सर्वामृतमयं शुभम्
027a	वृषभं च ददौ तस्मै सह ताभिः प्रजापतिः
027c	प्रसादयामास मनस्तेन रुद्रस्य भारत
028a	प्रीतश्चापि महादेवश्चकार वृषभं तदा
028c	ध्वजं च वाहनं चैव तस्मात्स वृषभध्वजः
029a	ततो देवैर्महादेवस्तदा पशुपतिः कृतः
029c	ईश्वरः स गवां मध्ये वृषाङ्क इति चोच्यते
030a	एवमव्यग्रवर्णानां कपिलानां महौजसाम्
030c	प्रदाने प्रथमः कल्पः सर्वासामेव कीर्तितः
031a	लोकज्येष्ठा लोकवृत्तिप्रवृत्ता रुद्रोपेताः सोमविष्यन्दभूताः
031c	सौम्याः पुण्याः कामदाः प्राणदाश्च गा वै दत्त्वा सर्वकामप्रदः स्यात्
032a	इमं गवां प्रभवविधानमुत्तमं पठन्सदा शुचिरतिमङ्गलप्रियः
032c	विमुच्यते कलिकलुषेण मानवः प्रियं सुतान्पशुधनमाप्नुयात्तथा
033a	हव्यं कव्यं तर्पणं शान्तिकर्म यानं वासो वृद्धबालस्य पुष्टिम्
033c	एतान्सर्वान्गोप्रदाने गुणान्वै दाता राजन्नाप्नुयाद्वै सदैव
034	वैशम्पायन उवाच
034a	पितामहस्याथ निशम्य वाक्यं राजा सह भ्रातृभिराजमीढः
034c	सौवर्णकांस्योपदुहास्ततो गाः पार्थो ददौ ब्राह्मणसत्तमेभ्यः
035a	तथैव तेभ्योऽभिददौ द्विजेभ्यो गवां सहस्राणि शतानि चैव
035c	यज्ञान्समुद्दिश्य च दक्षिणार्थे लोकान्विजेतुं परमां च कीर्तिम्
