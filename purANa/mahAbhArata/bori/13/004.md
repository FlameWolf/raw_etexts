001	भीष्म उवाच
001a	श्रूयतां पार्थ तत्त्वेन विश्वामित्रो यथा पुरा
001c	ब्राह्मणत्वं गतस्तात ब्रह्मर्षित्वं तथैव च
002a	भरतस्यान्वये चैवाजमीढो नाम पार्थिवः
002c	बभूव भरतश्रेष्ठ यज्वा धर्मभृतां वरः
003a	तस्य पुत्रो महानासीज्जह्नुर्नाम नरेश्वरः
003c	दुहितृत्वमनुप्राप्ता गङ्गा यस्य महात्मनः
004a	तस्यात्मजस्तुल्यगुणः सिन्धुद्वीपो महायशाः
004c	सिन्धुद्वीपाच्च राजर्षिर्बलाकाश्वो महाबलः
005a	वल्लभस्तस्य तनयः साक्षाद्धर्म इवापरः
005c	कुशिकस्तस्य तनयः सहस्राक्षसमद्युतिः
006a	कुशिकस्यात्मजः श्रीमान्गाधिर्नाम जनेश्वरः
006c	अपुत्रः स महाबाहुर्वनवासमुदावसत्
007a	कन्या जज्ञे सुता तस्य वने निवसतः सतः
007c	नाम्ना सत्यवती नाम रूपेणाप्रतिमा भुवि
008a	तां वव्रे भार्गवः श्रीमांश्च्यवनस्यात्मजः प्रभुः
008c	ऋचीक इति विख्यातो विपुले तपसि स्थितः
009a	स तां न प्रददौ तस्मै ऋचीकाय महात्मने
009c	दरिद्र इति मत्वा वै गाधिः शत्रुनिबर्हणः
010a	प्रत्याख्याय पुनर्यान्तमब्रवीद्राजसत्तमः
010c	शुल्कं प्रदीयतां मह्यं ततो वेत्स्यसि मे सुताम्
011	ऋचीक उवाच
011a	किं प्रयच्छामि राजेन्द्र तुभ्यं शुल्कमहं नृप
011c	दुहितुर्ब्रूह्यसंसक्तो मात्राभूत्ते विचारणा
012	गाधिरुवाच
012a	चन्द्ररश्मिप्रकाशानां हयानां वातरंहसाम्
012c	एकतः श्यामकर्णानां सहस्रं देहि भार्गव
013	भीष्म उवाच
013a	ततः स भृगुशार्दूलश्च्यवनस्यात्मजः प्रभुः
013c	अब्रवीद्वरुणं देवमादित्यं पतिमम्भसाम्
014a	एकतः श्यामकर्णानां हयानां चन्द्रवर्चसाम्
014c	सहस्रं वातवेगानां भिक्षे त्वां देवसत्तम
015a	तथेति वरुणो देव आदित्यो भृगुसत्तमम्
015c	उवाच यत्र ते छन्दस्तत्रोत्थास्यन्ति वाजिनः
016a	ध्यातमात्रे ऋचीकेन हयानां चन्द्रवर्चसाम्
016c	गङ्गाजलात्समुत्तस्थौ सहस्रं विपुलौजसाम्
017a	अदूरे कन्यकुब्जस्य गङ्गायास्तीरमुत्तमम्
017c	अश्वतीर्थं तदद्यापि मानवाः परिचक्षते
018a	तत्तदा गाधये तात सहस्रं वाजिनां शुभम्
018c	ऋचीकः प्रददौ प्रीतः शुल्कार्थं जपतां वरः
019a	ततः स विस्मितो राजा गाधिः शापभयेन च
019c	ददौ तां समलङ्कृत्य कन्यां भृगुसुताय वै
020a	जग्राह पाणिं विधिना तस्य ब्रह्मर्षिसत्तमः
020c	सा च तं पतिमासाद्य परं हर्षमवाप ह
021a	स तुतोष च विप्रर्षिस्तस्या वृत्तेन भारत
021c	छन्दयामास चैवैनां वरेण वरवर्णिनीम्
022a	मात्रे तत्सर्वमाचख्यौ सा कन्या राजसत्तमम्
022c	अथ तामब्रवीन्माता सुतां किञ्चिदवाङ्मुखीम्
023a	ममापि पुत्रि भर्ता ते प्रसादं कर्तुमर्हति
023c	अपत्यस्य प्रदानेन समर्थः स महातपाः
024a	ततः सा त्वरितं गत्वा तत्सर्वं प्रत्यवेदयत्
024c	मातुश्चिकीर्षितं राजन्नृचीकस्तामथाब्रवीत्
025a	गुणवन्तमपत्यं वै त्वं च सा जनयिष्यथः
025c	जनन्यास्तव कल्याणि मा भूद्वै प्रणयोऽन्यथा
026a	तव चैव गुणश्लाघी पुत्र उत्पत्स्यते शुभे
026c	अस्मद्वंशकरः श्रीमांस्तव भ्राता च वंशकृत्
027a	ऋतुस्नाता च साश्वत्थं त्वं च वृक्षमुदुम्बरम्
027c	परिष्वजेथाः कल्याणि तत इष्टमवाप्स्यथः
028a	चरुद्वयमिदं चैव मन्त्रपूतं शुचिस्मिते
028c	त्वं च सा चोपयुञ्जीथां ततः पुत्राववाप्स्यथः
029a	ततः सत्यवती हृष्टा मातरं प्रत्यभाषत
029c	यदृचीकेन कथितं तच्चाचख्यौ चरुद्वयम्
030a	तामुवाच ततो माता सुतां सत्यवतीं तदा
030c	पुत्रि मूर्ध्ना प्रपन्नायाः कुरुष्व वचनं मम
031a	भर्त्रा य एष दत्तस्ते चरुर्मन्त्रपुरस्कृतः
031c	एतं प्रयच्छ मह्यं त्वं मदीयं त्वं गृहाण च
032a	व्यत्यासं वृक्षयोश्चापि करवाव शुचिस्मिते
032c	यदि प्रमाणं वचनं मम मातुरनिन्दिते
033a	व्यक्तं भगवता चात्र कृतमेवं भविष्यति
033c	ततो मे त्वच्चरौ भावः पादपे च सुमध्यमे
033e	कथं विशिष्टो भ्राता ते भवेदित्येव चिन्तय
034a	तथा च कृतवत्यौ ते माता सत्यवती च सा
034c	अथ गर्भावनुप्राप्ते उभे ते वै युधिष्ठिर
035a	दृष्ट्वा गर्भमनुप्राप्तां भार्यां स च महानृषिः
035c	उवाच तां सत्यवतीं दुर्मना भृगुसत्तमः
036a	व्यत्यासेनोपयुक्तस्ते चरुर्व्यक्तं भविष्यति
036c	व्यत्यासः पादपे चापि सुव्यक्तं ते कृतः शुभे
037a	मया हि विश्वं यद्ब्रह्म त्वच्चरौ सन्निवेशितम्
037c	क्षत्रवीर्यं च सकलं चरौ तस्या निवेशितम्
038a	त्रिलोकविख्यातगुणं त्वं विप्रं जनयिष्यसि
038c	सा च क्षत्रं विशिष्टं वै तत एतत्कृतं मया
039a	व्यत्यासस्तु कृतो यस्मात्त्वया मात्रा तथैव च
039c	तस्मात्सा ब्राह्मणश्रेष्ठं माता ते जनयिष्यति
040a	क्षत्रियं तूग्रकर्माणं त्वं भद्रे जनयिष्यसि
040c	न हि ते तत्कृतं साधु मातृस्नेहेन भामिनि
041a	सा श्रुत्वा शोकसन्तप्ता पपात वरवर्णिनी
041c	भूमौ सत्यवती राजंश्छिन्नेव रुचिरा लता
042a	प्रतिलभ्य च सा सञ्ज्ञां शिरसा प्रणिपत्य च
042c	उवाच भार्या भर्तारं गाधेयी ब्राह्मणर्षभम्
043a	प्रसादयन्त्यां भार्यायां मयि ब्रह्मविदां वर
043c	प्रसादं कुरु विप्रर्षे न मे स्यात्क्षत्रियः सुतः
044a	कामं ममोग्रकर्मा वै पौत्रो भवितुमर्हति
044c	न तु मे स्यात्सुतो ब्रह्मन्नेष मे दीयतां वरः
045a	एवमस्त्विति होवाच स्वां भार्यां सुमहातपाः
045c	ततः सा जनयामास जमदग्निं सुतं शुभम्
046a	विश्वामित्रं चाजनयद्गाधेर्भार्या यशस्विनी
046c	ऋषेः प्रभावाद्राजेन्द्र ब्रह्मर्षिं ब्रह्मवादिनम्
047a	ततो ब्राह्मणतां यातो विश्वामित्रो महातपाः
047c	क्षत्रियः सोऽप्यथ तथा ब्रह्मवंशस्य कारकः
048a	तस्य पुत्रा महात्मानो ब्रह्मवंशविवर्धनाः
048c	तपस्विनो ब्रह्मविदो गोत्रकर्तार एव च
049a	मधुच्छन्दश्च भगवान्देवरातश्च वीर्यवान्
049c	अक्षीणश्च शकुन्तश्च बभ्रुः कालपथस्तथा
050a	याज्ञवल्क्यश्च विख्यातस्तथा स्थूणो महाव्रतः
050c	उलूको यमदूतश्च तथर्षिः सैन्धवायनः
051a	कर्णजङ्घश्च भगवान्गालवश्च महानृषिः
051c	ऋषिर्वज्रस्तथाख्यातः शालङ्कायन एव च
052a	लालाट्यो नारदश्चैव तथा कूर्चमुखः स्मृतः
052c	वादुलिर्मुसलश्चैव रक्षोग्रीवस्तथैव च
053a	अङ्घ्रिको नैकभृच्चैव शिलायूपः सितः शुचिः
053c	चक्रको मारुतन्तव्यो वातघ्नोऽथाश्वलायनः
054a	श्यामायनोऽथ गार्ग्यश्च जाबालिः सुश्रुतस्तथा
054c	कारीषिरथ संश्रुत्यः परपौरवतन्तवः
055a	महानृषिश्च कपिलस्तथर्षिस्तारकायनः
055c	तथैव चोपगहनस्तथर्षिश्चार्जुनायनः
056a	मार्गमित्रिर्हिरण्याक्षो जङ्घारिर्बभ्रुवाहनः
056c	सूतिर्विभूतिः सूतश्च सुरङ्गश्च तथैव हि
057a	आराद्धिर्नामयश्चैव चाम्पेयोज्जयनौ तथा
057c	नवतन्तुर्बकनखः शयोनरतिरेव च
058a	शयोरुहश्चारुमत्स्यः शिरीषी चाथ गार्दभिः
058c	उज्जयोनिरदापेक्षी नारदी च महानृषिः
058e	विश्वामित्रात्मजाः सर्वे मुनयो ब्रह्मवादिनः
059a	तन्नैष क्षत्रियो राजन्विश्वामित्रो महातपाः
059c	ऋचीकेनाहितं ब्रह्म परमेतद्युधिष्ठिर
060a	एतत्ते सर्वमाख्यातं तत्त्वेन भरतर्षभ
060c	विश्वामित्रस्य वै जन्म सोमसूर्याग्नितेजसः
061a	यत्र यत्र च सन्देहो भूयस्ते राजसत्तम
061c	तत्र तत्र च मां ब्रूहि च्छेत्तास्मि तव संशयान्
