001	युधिष्ठिर उवाच
001a	दानं बहुविधाकारं शान्तिः सत्यमहिंसता
001c	स्वदारतुष्टिश्चोक्ता ते फलं दानस्य चैव यत्
002a	पितामहस्य विदितं किमन्यत्र तपोबलात्
002c	तपसो यत्परं तेऽद्य तन्मे व्याख्यातुमर्हसि
003	भीष्म उवाच
003a	तपः प्रचक्षते यावत्तावल्लोका युधिष्ठिर
003c	मतं मम तु कौन्तेय तपो नानशनात्परम्
004a	अत्राप्युदाहरन्तीममितिहासं पुरातनम्
004c	भगीरथस्य संवादं ब्रह्मणश्च महात्मनः
005a	अतीत्य सुरलोकं च गवां लोकं च भारत
005c	ऋषिलोकं च सोऽगच्छद्भगीरथ इति श्रुतिः
006a	तं दृष्ट्वा स वचः प्राह ब्रह्मा राजन्भगीरथम्
006c	कथं भगीरथागास्त्वमिमं देशं दुरासदम्
007a	न हि देवा न गन्धर्वा न मनुष्या भगीरथ
007c	आयान्त्यतप्ततपसः कथं वै त्वमिहागतः
008	भगीरथ उवाच
008a	निःशङ्कमन्नमददं ब्राह्मणेभ्यः शतं सहस्राणि सदैव दानम्
008c	ब्राह्मं व्रतं नित्यमास्थाय विद्धि न त्वेवाहं तस्य फलादिहागाम्
009a	दशैकरात्रान्दश पञ्चरात्रानेकादशैकादशकान्क्रतूंश्च
009c	ज्योतिष्टोमानां च शतं यदिष्टं फलेन तेनापि च नागतोऽहम्
010a	यच्चावसं जाह्नवीतीरनित्यः शतं समास्तप्यमानस्तपोऽहम्
010c	अदां च तत्राश्वतरीसहस्रं नारीपुरं न च तेनाहमागाम्
011a	दशायुतानि चाश्वानामयुतानि च विंशतिम्
011c	पुष्करेषु द्विजातिभ्यः प्रादां गाश्च सहस्रशः
012a	सुवर्णचन्द्रोडुपधारिणीनां कन्योत्तमानामददं स्रग्विणीनाम्
012c	षष्टिं सहस्राणि विभूषितानां जाम्बूनदैराभरणैर्न तेन
013a	दशार्बुदान्यददं गोसवेज्यास्वेकैकशो दश गा लोकनाथ
013c	समानवत्साः पयसा समन्विताः सुवर्णकांस्योपदुहा न तेन
014a	अप्तोर्यामेषु नियतमेकैकस्मिन्दशाददम्
014c	गृष्टीनां क्षीरदात्रीणां रोहिणीनां न तेन च
015a	दोग्ध्रीणां वै गवां चैव प्रयुतानि दशैव ह
015c	प्रादां दशगुणं ब्रह्मन्न च तेनाहमागतः
016a	वाजिनां बाह्लिजातानामयुतान्यददं दश
016c	कर्काणां हेममालानां न च तेनाहमागतः
017a	कोटीश्च काञ्चनस्याष्टौ प्रादां ब्रह्मन्दश त्वहम्
017c	एकैकस्मिन्क्रतौ तेन फलेनाहं न चागतः
018a	वाजिनां श्यामकर्णानां हरितानां पितामह
018c	प्रादां हेमस्रजां ब्रह्मन्कोटीर्दश च सप्त च
019a	ईषादन्तान्महाकायान्काञ्चनस्रग्विभूषितान्
019c	पत्नीमतः सहस्राणि प्रायच्छं दश सप्त च
020a	अलङ्कृतानां देवेश दिव्यैः कनकभूषणैः
020c	रथानां काञ्चनाङ्गानां सहस्राण्यददं दश
020e	सप्त चान्यानि युक्तानि वाजिभिः समलङ्कृतैः
021a	दक्षिणावयवाः केचिद्वेदैर्ये सम्प्रकीर्तिताः
021c	वाजपेयेषु दशसु प्रादां तेनापि नाप्यहम्
022a	शक्रतुल्यप्रभावानामिज्यया विक्रमेण च
022c	सहस्रं निष्ककण्ठानामददं दक्षिणामहम्
023a	विजित्य नृपतीन्सर्वान्मखैरिष्ट्वा पितामह
023c	अष्टभ्यो राजसूयेभ्यो न च तेनाहमागतः
024a	स्रोतश्च यावद्गङ्गायाश्छन्नमासीज्जगत्पते
024c	दक्षिणाभिः प्रवृत्ताभिर्मम नागां च तत्कृते
025a	वाजिनां च सहस्रे द्वे सुवर्णशतभूषिते
025c	वरं ग्रामशतं चाहमेकैकस्य त्रिधाददम्
025e	तपस्वी नियताहारः शममास्थाय वाग्यतः
026a	दीर्घकालं हिमवति गङ्गायाश्च दुरुत्सहाम्
026c	मूर्ध्ना धारां महादेवः शिरसा यामधारयत्
026e	न तेनाप्यहमागच्छं फलेनेह पितामह
027a	शम्याक्षेपैरयजं यच्च देवान्सद्यस्कानामयुतैश्चापि यत्तत्
027c	त्रयोदशद्वादशाहांश्च देव सपौण्डरीकान्न च तेषां फलेन
028a	अष्टौ सहस्राणि ककुद्मिनामहं शुक्लर्षभाणामददं ब्राह्मणेभ्यः
028c	एकैकं वै काञ्चनं शृङ्गमेभ्यः पत्नीश्चैषामददं निष्ककण्ठीः
029a	हिरण्यरत्ननिचितानददं रत्नपर्वतान्
029c	धनधान्यसमृद्धांश्च ग्रामाञ्शतसहस्रशः
030a	शतं शतानां गृष्टीनामददं चाप्यतन्द्रितः
030c	इष्ट्वानेकैर्महायज्ञैर्ब्राह्मणेभ्यो न तेन च
031a	एकादशाहैरयजं सदक्षिणैर्द्विर्द्वादशाहैरश्वमेधैश्च देव
031c	आर्कायणैः षोडशभिश्च ब्रह्मंस्तेषां फलेनेह न चागतोऽस्मि
032a	निष्कैककण्ठमददं योजनायतं तद्विस्तीर्णं काञ्चनपादपानाम्
032c	वनं चूतानां रत्नविभूषितानां न चैव तेषामागतोऽहं फलेन
033a	तुरायणं हि व्रतमप्रधृष्यमक्रोधनोऽकरवं त्रिंशतोऽब्दान्
033c	शतं गवामष्ट शतानि चैव दिने दिने ह्यददं ब्राह्मणेभ्यः
034a	पयस्विनीनामथ रोहिणीनां तथैव चाप्यनडुहां लोकनाथ
034c	प्रादां नित्यं ब्राह्मणेभ्यः सुरेश नेहागतस्तेन फलेन चाहम्
035a	त्रिंशदग्निमहं ब्रह्मन्नयजं यच्च नित्यदा
035c	अष्टाभिः सर्वमेधैश्च नरमेधैश्च सप्तभिः
036a	दशभिर्विश्वजिद्भिश्च शतैरष्टादशोत्तरैः
036c	न चैव तेषां देवेश फलेनाहमिहागतः
037a	सरय्वां बाहुदायां च गङ्गायामथ नैमिषे
037c	गवां शतानामयुतमददं न च तेन वै
038a	इन्द्रेण गुह्यं निहितं वै गुहायां यद्भार्गवस्तपसेहाभ्यविन्दत्
038c	जाज्वल्यमानमुशनस्तेजसेह तत्साधयामासमहं वरेण्यम्
039a	ततो मे ब्राह्मणास्तुष्टास्तस्मिन्कर्मणि साधिते
039c	सहस्रमृषयश्चासन्ये वै तत्र समागताः
039e	उक्तस्तैरस्मि गच्छ त्वं ब्रह्मलोकमिति प्रभो
040a	प्रीतेनोक्तः सहस्रेण ब्राह्मणानामहं प्रभो
040c	इमं लोकमनुप्राप्तो मा भूत्तेऽत्र विचारणा
041a	कामं यथावद्विहितं विधात्रा पृष्टेन वाच्यं तु मया यथावत्
041c	तपो हि नान्यच्चानशनान्मतं मे नमोऽस्तु ते देववर प्रसीद
042	भीष्म उवाच
042a	इत्युक्तवन्तं तं ब्रह्मा राजानं स्म भगीरथम्
042c	पूजयामास पूजार्हं विधिदृष्टेन कर्मणा
