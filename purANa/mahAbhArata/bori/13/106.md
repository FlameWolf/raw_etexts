BR-13-01-106-001	युधिष्ठिर उवाच
BR-13-01-106-001a	दानं बहुविधाकारं शान्तिः सत्यमहिंसता
BR-13-01-106-001c	स्वदारतुष्टिश्चोक्ता ते फलं दानस्य चैव यत्
BR-13-01-106-002a	पितामहस्य विदितं किमन्यत्र तपोबलात्
BR-13-01-106-002c	तपसो यत्परं तेऽद्य तन्मे व्याख्यातुमर्हसि
BR-13-01-106-003	भीष्म उवाच
BR-13-01-106-003a	तपः प्रचक्षते यावत्तावल्लोका युधिष्ठिर
BR-13-01-106-003c	मतं मम तु कौन्तेय तपो नानशनात्परम्
BR-13-01-106-004a	अत्राप्युदाहरन्तीममितिहासं पुरातनम्
BR-13-01-106-004c	भगीरथस्य संवादं ब्रह्मणश्च महात्मनः
BR-13-01-106-005a	अतीत्य सुरलोकं च गवां लोकं च भारत
BR-13-01-106-005c	ऋषिलोकं च सोऽगच्छद्भगीरथ इति श्रुतिः
BR-13-01-106-006a	तं दृष्ट्वा स वचः प्राह ब्रह्मा राजन्भगीरथम्
BR-13-01-106-006c	कथं भगीरथागास्त्वमिमं देशं दुरासदम्
BR-13-01-106-007a	न हि देवा न गन्धर्वा न मनुष्या भगीरथ
BR-13-01-106-007c	आयान्त्यतप्ततपसः कथं वै त्वमिहागतः
BR-13-01-106-008	भगीरथ उवाच
BR-13-01-106-008a	निःशङ्कमन्नमददं ब्राह्मणेभ्यः शतं सहस्राणि सदैव दानम्
BR-13-01-106-008c	ब्राह्मं व्रतं नित्यमास्थाय विद्धि न त्वेवाहं तस्य फलादिहागाम्
BR-13-01-106-009a	दशैकरात्रान्दश पञ्चरात्रानेकादशैकादशकान्क्रतूंश्च
BR-13-01-106-009c	ज्योतिष्टोमानां च शतं यदिष्टं फलेन तेनापि च नागतोऽहम्
BR-13-01-106-010a	यच्चावसं जाह्नवीतीरनित्यः शतं समास्तप्यमानस्तपोऽहम्
BR-13-01-106-010c	अदां च तत्राश्वतरीसहस्रं नारीपुरं न च तेनाहमागाम्
BR-13-01-106-011a	दशायुतानि चाश्वानामयुतानि च विंशतिम्
BR-13-01-106-011c	पुष्करेषु द्विजातिभ्यः प्रादां गाश्च सहस्रशः
BR-13-01-106-012a	सुवर्णचन्द्रोडुपधारिणीनां कन्योत्तमानामददं स्रग्विणीनाम्
BR-13-01-106-012c	षष्टिं सहस्राणि विभूषितानां जाम्बूनदैराभरणैर्न तेन
BR-13-01-106-013a	दशार्बुदान्यददं गोसवेज्यास्वेकैकशो दश गा लोकनाथ
BR-13-01-106-013c	समानवत्साः पयसा समन्विताः सुवर्णकांस्योपदुहा न तेन
BR-13-01-106-014a	अप्तोर्यामेषु नियतमेकैकस्मिन्दशाददम्
BR-13-01-106-014c	गृष्टीनां क्षीरदात्रीणां रोहिणीनां न तेन च
BR-13-01-106-015a	दोग्ध्रीणां वै गवां चैव प्रयुतानि दशैव ह
BR-13-01-106-015c	प्रादां दशगुणं ब्रह्मन्न च तेनाहमागतः
BR-13-01-106-016a	वाजिनां बाह्लिजातानामयुतान्यददं दश
BR-13-01-106-016c	कर्काणां हेममालानां न च तेनाहमागतः
BR-13-01-106-017a	कोटीश्च काञ्चनस्याष्टौ प्रादां ब्रह्मन्दश त्वहम्
BR-13-01-106-017c	एकैकस्मिन्क्रतौ तेन फलेनाहं न चागतः
BR-13-01-106-018a	वाजिनां श्यामकर्णानां हरितानां पितामह
BR-13-01-106-018c	प्रादां हेमस्रजां ब्रह्मन्कोटीर्दश च सप्त च
BR-13-01-106-019a	ईषादन्तान्महाकायान्काञ्चनस्रग्विभूषितान्
BR-13-01-106-019c	पत्नीमतः सहस्राणि प्रायच्छं दश सप्त च
BR-13-01-106-020a	अलङ्कृतानां देवेश दिव्यैः कनकभूषणैः
BR-13-01-106-020c	रथानां काञ्चनाङ्गानां सहस्राण्यददं दश
BR-13-01-106-020e	सप्त चान्यानि युक्तानि वाजिभिः समलङ्कृतैः
BR-13-01-106-021a	दक्षिणावयवाः केचिद्वेदैर्ये सम्प्रकीर्तिताः
BR-13-01-106-021c	वाजपेयेषु दशसु प्रादां तेनापि नाप्यहम्
BR-13-01-106-022a	शक्रतुल्यप्रभावानामिज्यया विक्रमेण च
BR-13-01-106-022c	सहस्रं निष्ककण्ठानामददं दक्षिणामहम्
BR-13-01-106-023a	विजित्य नृपतीन्सर्वान्मखैरिष्ट्वा पितामह
BR-13-01-106-023c	अष्टभ्यो राजसूयेभ्यो न च तेनाहमागतः
BR-13-01-106-024a	स्रोतश्च यावद्गङ्गायाश्छन्नमासीज्जगत्पते
BR-13-01-106-024c	दक्षिणाभिः प्रवृत्ताभिर्मम नागां च तत्कृते
BR-13-01-106-025a	वाजिनां च सहस्रे द्वे सुवर्णशतभूषिते
BR-13-01-106-025c	वरं ग्रामशतं चाहमेकैकस्य त्रिधाददम्
BR-13-01-106-025e	तपस्वी नियताहारः शममास्थाय वाग्यतः
BR-13-01-106-026a	दीर्घकालं हिमवति गङ्गायाश्च दुरुत्सहाम्
BR-13-01-106-026c	मूर्ध्ना धारां महादेवः शिरसा यामधारयत्
BR-13-01-106-026e	न तेनाप्यहमागच्छं फलेनेह पितामह
BR-13-01-106-027a	शम्याक्षेपैरयजं यच्च देवान्सद्यस्कानामयुतैश्चापि यत्तत्
BR-13-01-106-027c	त्रयोदशद्वादशाहांश्च देव सपौण्डरीकान्न च तेषां फलेन
BR-13-01-106-028a	अष्टौ सहस्राणि ककुद्मिनामहं शुक्लर्षभाणामददं ब्राह्मणेभ्यः
BR-13-01-106-028c	एकैकं वै काञ्चनं शृङ्गमेभ्यः पत्नीश्चैषामददं निष्ककण्ठीः
BR-13-01-106-029a	हिरण्यरत्ननिचितानददं रत्नपर्वतान्
BR-13-01-106-029c	धनधान्यसमृद्धांश्च ग्रामाञ्शतसहस्रशः
BR-13-01-106-030a	शतं शतानां गृष्टीनामददं चाप्यतन्द्रितः
BR-13-01-106-030c	इष्ट्वानेकैर्महायज्ञैर्ब्राह्मणेभ्यो न तेन च
BR-13-01-106-031a	एकादशाहैरयजं सदक्षिणैर्द्विर्द्वादशाहैरश्वमेधैश्च देव
BR-13-01-106-031c	आर्कायणैः षोडशभिश्च ब्रह्मंस्तेषां फलेनेह न चागतोऽस्मि
BR-13-01-106-032a	निष्कैककण्ठमददं योजनायतं तद्विस्तीर्णं काञ्चनपादपानाम्
BR-13-01-106-032c	वनं चूतानां रत्नविभूषितानां न चैव तेषामागतोऽहं फलेन
BR-13-01-106-033a	तुरायणं हि व्रतमप्रधृष्यमक्रोधनोऽकरवं त्रिंशतोऽब्दान्
BR-13-01-106-033c	शतं गवामष्ट शतानि चैव दिने दिने ह्यददं ब्राह्मणेभ्यः
BR-13-01-106-034a	पयस्विनीनामथ रोहिणीनां तथैव चाप्यनडुहां लोकनाथ
BR-13-01-106-034c	प्रादां नित्यं ब्राह्मणेभ्यः सुरेश नेहागतस्तेन फलेन चाहम्
BR-13-01-106-035a	त्रिंशदग्निमहं ब्रह्मन्नयजं यच्च नित्यदा
BR-13-01-106-035c	अष्टाभिः सर्वमेधैश्च नरमेधैश्च सप्तभिः
BR-13-01-106-036a	दशभिर्विश्वजिद्भिश्च शतैरष्टादशोत्तरैः
BR-13-01-106-036c	न चैव तेषां देवेश फलेनाहमिहागतः
BR-13-01-106-037a	सरय्वां बाहुदायां च गङ्गायामथ नैमिषे
BR-13-01-106-037c	गवां शतानामयुतमददं न च तेन वै
BR-13-01-106-038a	इन्द्रेण गुह्यं निहितं वै गुहायां यद्भार्गवस्तपसेहाभ्यविन्दत्
BR-13-01-106-038c	जाज्वल्यमानमुशनस्तेजसेह तत्साधयामासमहं वरेण्यम्
BR-13-01-106-039a	ततो मे ब्राह्मणास्तुष्टास्तस्मिन्कर्मणि साधिते
BR-13-01-106-039c	सहस्रमृषयश्चासन्ये वै तत्र समागताः
BR-13-01-106-039e	उक्तस्तैरस्मि गच्छ त्वं ब्रह्मलोकमिति प्रभो
BR-13-01-106-040a	प्रीतेनोक्तः सहस्रेण ब्राह्मणानामहं प्रभो
BR-13-01-106-040c	इमं लोकमनुप्राप्तो मा भूत्तेऽत्र विचारणा
BR-13-01-106-041a	कामं यथावद्विहितं विधात्रा पृष्टेन वाच्यं तु मया यथावत्
BR-13-01-106-041c	तपो हि नान्यच्चानशनान्मतं मे नमोऽस्तु ते देववर प्रसीद
BR-13-01-106-042	भीष्म उवाच
BR-13-01-106-042a	इत्युक्तवन्तं तं ब्रह्मा राजानं स्म भगीरथम्
BR-13-01-106-042c	पूजयामास पूजार्हं विधिदृष्टेन कर्मणा
