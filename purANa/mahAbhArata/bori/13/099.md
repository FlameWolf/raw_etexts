001	युधिष्ठिर उवाच
001a	आरामाणां तडागानां यत्फलं कुरुनन्दन
001c	तदहं श्रोतुमिच्छामि त्वत्तोऽद्य भरतर्षभ
002	भीष्म उवाच
002a	सुप्रदर्शा वनवती चित्रधातुविभूषिता
002c	उपेता सर्वबीजैश्च श्रेष्ठा भूमिरिहोच्यते
003a	तस्याः क्षेत्रविशेषं च तडागानां निवेशनम्
003c	औदकानि च सर्वाणि प्रवक्ष्याम्यनुपूर्वशः
004a	तडागानां च वक्ष्यामि कृतानां चापि ये गुणाः
004c	त्रिषु लोकेषु सर्वत्र पूजितो यस्तडागवान्
005a	अथ वा मित्रसदनं मैत्रं मित्रविवर्धनम्
005c	कीर्तिसञ्जननं श्रेष्ठं तडागानां निवेशनम्
006a	धर्मस्यार्थस्य कामस्य फलमाहुर्मनीषिणः
006c	तडागं सुकृतं देशे क्षेत्रमेव महाश्रयम्
007a	चतुर्विधानां भूतानां तडागमुपलक्षयेत्
007c	तडागानि च सर्वाणि दिशन्ति श्रियमुत्तमाम्
008a	देवा मनुष्या गन्धर्वाः पितरोरगराक्षसाः
008c	स्थावराणि च भूतानि संश्रयन्ति जलाशयम्
009a	तस्मात्तांस्ते प्रवक्ष्यामि तडागे ये गुणाः स्मृताः
009c	या च तत्र फलावाप्तिरृषिभिः समुदाहृता
010a	वर्षमात्रे तडागे तु सलिलं यस्य तिष्ठति
010c	अग्निहोत्रफलं तस्य फलमाहुर्मनीषिणः
011a	शरत्काले तु सलिलं तडागे यस्य तिष्ठति
011c	गोसहस्रस्य स प्रेत्य लभते फलमुत्तमम्
012a	हेमन्तकाले सलिलं तडागे यस्य तिष्ठति
012c	स वै बहुसुवर्णस्य यज्ञस्य लभते फलम्
013a	यस्य वै शैशिरे काले तडागे सलिलं भवेत्
013c	अग्निष्टोमस्य यज्ञस्य फलमाहुर्मनीषिणः
014a	तडागं सुकृतं यस्य वसन्ते तु महाश्रयम्
014c	अतिरात्रस्य यज्ञस्य फलं स समुपाश्नुते
015a	निदाघकाले पानीयं तडागे यस्य तिष्ठति
015c	वाजपेयसमं तस्य फलं वै मुनयो विदुः
016a	स कुलं तारयेत्सर्वं यस्य खाते जलाशये
016c	गावः पिबन्ति पानीयं साधवश्च नराः सदा
017a	तडागे यस्य गावस्तु पिबन्ति तृषिता जलम्
017c	मृगपक्षिमनुष्याश्च सोऽश्वमेधफलं लभेत्
018a	यत्पिबन्ति जलं तत्र स्नायन्ते विश्रमन्ति च
018c	तडागदस्य तत्सर्वं प्रेत्यानन्त्याय कल्पते
019a	दुर्लभं सलिलं तात विशेषेण परत्र वै
019c	पानीयस्य प्रदानेन प्रीतिर्भवति शाश्वती
020a	तिलान्ददत पानीयं दीपान्ददत जाग्रत
020c	ज्ञातिभिः सह मोदध्वमेतत्प्रेतेषु दुर्लभम्
021a	सर्वदानैर्गुरुतरं सर्वदानैर्विशिष्यते
021c	पानीयं नरशार्दूल तस्माद्दातव्यमेव हि
022a	एवमेतत्तडागेषु कीर्तितं फलमुत्तमम्
022c	अत ऊर्ध्वं प्रवक्ष्यामि वृक्षाणामपि रोपणे
023a	स्थावराणां च भूतानां जातयः षट्प्रकीर्तिताः
023c	वृक्षगुल्मलतावल्ल्यस्त्वक्सारास्तृणजातयः
024a	एता जात्यस्तु वृक्षाणां तेषां रोपे गुणास्त्विमे
024c	कीर्तिश्च मानुषे लोके प्रेत्य चैव फलं शुभम्
025a	लभते नाम लोके च पितृभिश्च महीयते
025c	देवलोकगतस्यापि नाम तस्य न नश्यति
026a	अतीतानागते चोभे पितृवंशं च भारत
026c	तारयेद्वृक्षरोपी च तस्माद्वृक्षान्प्ररोपयेत्
027a	तस्य पुत्रा भवन्त्येते पादपा नात्र संशयः
027c	परलोकगतः स्वर्गं लोकांश्चाप्नोति सोऽव्ययान्
028a	पुष्पैः सुरगणान्वृक्षाः फलैश्चापि तथा पितॄन्
028c	छायया चातिथींस्तात पूजयन्ति महीरुहाः
029a	किन्नरोरगरक्षांसि देवगन्धर्वमानवाः
029c	तथा ऋषिगणाश्चैव संश्रयन्ति महीरुहान्
030a	पुष्पिताः फलवन्तश्च तर्पयन्तीह मानवान्
030c	वृक्षदं पुत्रवद्वृक्षास्तारयन्ति परत्र च
031a	तस्मात्तडागे वृक्षा वै रोप्याः श्रेयोर्थिना सदा
031c	पुत्रवत्परिपाल्याश्च पुत्रास्ते धर्मतः स्मृताः
032a	तडागकृद्वृक्षरोपी इष्टयज्ञश्च यो द्विजः
032c	एते स्वर्गे महीयन्ते ये चान्ये सत्यवादिनः
033a	तस्मात्तडागं कुर्वीत आरामांश्चैव रोपयेत्
033c	यजेच्च विविधैर्यज्ञैः सत्यं च सततं वदेत्
