001	युधिष्ठिर उवाच
001a	तस्मिन्नन्तर्हिते विप्रे राजा किमकरोत्तदा
001c	भार्या चास्य महाभागा तन्मे ब्रूहि पितामह
002	भीष्म उवाच
002a	अदृष्ट्वा स महीपालस्तमृषिं सह भार्यया
002c	परिश्रान्तो निववृते व्रीडितो नष्टचेतनः
003a	स प्रविश्य पुरीं दीनो नाभ्यभाषत किञ्चन
003c	तदेव चिन्तयामास च्यवनस्य विचेष्टितम्
004a	अथ शून्येन मनसा प्रविवेश गृहं नृपः
004c	ददर्श शयने तस्मिञ्शयानं भृगुनन्दनम्
005a	विस्मितौ तौ तु दृष्ट्वा तं तदाश्चर्यं विचिन्त्य च
005c	दर्शनात्तस्य च मुनेर्विश्रान्तौ सम्बभूवतुः
006a	यथास्थानं तु तौ स्थित्वा भूयस्तं संववाहतुः
006c	अथापरेण पार्श्वेन सुष्वाप स महामुनिः
007a	तेनैव च स कालेन प्रत्यबुध्यत वीर्यवान्
007c	न च तौ चक्रतुः किञ्चिद्विकारं भयशङ्कितौ
008a	प्रतिबुद्धस्तु स मुनिस्तौ प्रोवाच विशां पते
008c	तैलाभ्यङ्गो दीयतां मे स्नास्येऽहमिति भारत
009a	तथेति तौ प्रतिश्रुत्य क्षुधितौ श्रमकर्शितौ
009c	शतपाकेन तैलेन महार्हेणोपतस्थतुः
010a	ततः सुखासीनमृषिं वाग्यतौ संववाहतुः
010c	न च पर्याप्तमित्याह भार्गवः सुमहातपाः
011a	यदा तौ निर्विकारौ तु लक्षयामास भार्गवः
011c	तत उत्थाय सहसा स्नानशालां विवेश ह
011e	कॢप्तमेव तु तत्रासीत्स्नानीयं पार्थिवोचितम्
012a	असत्कृत्य तु तत्सर्वं तत्रैवान्तरधीयत
012c	स मुनिः पुनरेवाथ नृपतेः पश्यतस्तदा
012e	नासूयां चक्रतुस्तौ च दम्पती भरतर्षभ
013a	अथ स्नातः स भगवान्सिंहासनगतः प्रभुः
013c	दर्शयामास कुशिकं सभार्यं भृगुनन्दनः
014a	संहृष्टवदनो राजा सभार्यः कुशिको मुनिम्
014c	सिद्धमन्नमिति प्रह्वो निर्विकारो न्यवेदयत्
015a	आनीयतामिति मुनिस्तं चोवाच नराधिपम्
015c	राजा च समुपाजह्रे तदन्नं सह भार्यया
016a	मांसप्रकारान्विविधाञ्शाकानि विविधानि च
016c	वेसवारविकारांश्च पानकानि लघूनि च
017a	रसालापूपकांश्चित्रान्मोदकानथ षाडवान्
017c	रसान्नानाप्रकारांश्च वन्यं च मुनिभोजनम्
018a	फलानि च विचित्राणि तथा भोज्यानि भूरिशः
018c	बदरेङ्गुदकाश्मर्यभल्लातकवटानि च
019a	गृहस्थानां च यद्भोज्यं यच्चापि वनवासिनाम्
019c	सर्वमाहारयामास राजा शापभयान्मुनेः
020a	अथ सर्वमुपन्यस्तमग्रतश्च्यवनस्य तत्
020c	ततः सर्वं समानीय तच्च शय्यासनं मुनिः
021a	वस्त्रैः शुभैरवच्छाद्य भोजनोपस्करैः सह
021c	सर्वमादीपयामास च्यवनो भृगुनन्दनः
022a	न च तौ चक्रतुः कोपं दम्पती सुमहाव्रतौ
022c	तयोः सम्प्रेक्षतोरेव पुनरन्तर्हितोऽभवत्
023a	तत्रैव च स राजर्षिस्तस्थौ तां रजनीं तदा
023c	सभार्यो वाग्यतः श्रीमान्न च तं कोप आविशत्
024a	नित्यं संस्कृतमन्नं तु विविधं राजवेश्मनि
024c	शयनानि च मुख्यानि परिषेकाश्च पुष्कलाः
025a	वस्त्रं च विविधाकारमभवत्समुपार्जितम्
025c	न शशाक ततो द्रष्टुमन्तरं च्यवनस्तदा
026a	पुनरेव च विप्रर्षिः प्रोवाच कुशिकं नृपम्
026c	सभार्यो मां रथेनाशु वह यत्र ब्रवीम्यहम्
027a	तथेति च प्राह नृपो निर्विशङ्कस्तपोधनम्
027c	क्रीडारथोऽस्तु भगवन्नुत साङ्ग्रामिको रथः
028a	इत्युक्तः स मुनिस्तेन राज्ञा हृष्टेन तद्वचः
028c	च्यवनः प्रत्युवाचेदं हृष्टः परपुरञ्जयम्
029a	सज्जीकुरु रथं क्षिप्रं यस्ते साङ्ग्रामिको मतः
029c	सायुधः सपताकश्च सशक्तिः कणयष्टिमान्
030a	किङ्किणीशतनिर्घोषो युक्तस्तोमरकल्पनैः
030c	गदाखड्गनिबद्धश्च परमेषुशतान्वितः
031a	ततः स तं तथेत्युक्त्वा कल्पयित्वा महारथम्
031c	भार्यां वामे धुरि तदा चात्मानं दक्षिणे तथा
032a	त्रिदंष्ट्रं वज्रसूच्यग्रं प्रतोदं तत्र चादधत्
032c	सर्वमेतत्ततो दत्त्वा नृपो वाक्यमथाब्रवीत्
033a	भगवन्क्व रथो यातु ब्रवीतु भृगुनन्दनः
033c	यत्र वक्ष्यसि विप्रर्षे तत्र यास्यति ते रथः
034a	एवमुक्तस्तु भगवान्प्रत्युवाचाथ तं नृपम्
034c	इतःप्रभृति यातव्यं पदकं पदकं शनैः
035a	श्रमो मम यथा न स्यात्तथा मे छन्दचारिणौ
035c	सुखं चैवास्मि वोढव्यो जनः सर्वश्च पश्यतु
036a	नोत्सार्यः पथिकः कश्चित्तेभ्यो दास्याम्यहं वसु
036c	ब्राह्मणेभ्यश्च ये कामानर्थयिष्यन्ति मां पथि
037a	सर्वं दास्याम्यशेषेण धनं रत्नानि चैव हि
037c	क्रियतां निखिलेनैतन्मा विचारय पार्थिव
038a	तस्य तद्वचनं श्रुत्वा राजा भृत्यानथाब्रवीत्
038c	यद्यद्ब्रूयान्मुनिस्तत्तत्सर्वं देयमशङ्कितैः
039a	ततो रत्नान्यनेकानि स्त्रियो युग्यमजाविकम्
039c	कृताकृतं च कनकं गजेन्द्राश्चाचलोपमाः
040a	अन्वगच्छन्त तमृषिं राजामात्याश्च सर्वशः
040c	हाहाभूतं च तत्सर्वमासीन्नगरमार्तिमत्
041a	तौ तीक्ष्णाग्रेण सहसा प्रतोदेन प्रचोदितौ
041c	पृष्ठे विद्धौ कटे चैव निर्विकारौ तमूहतुः
042a	वेपमानौ विराहारौ पञ्चाशद्रात्रकर्शितौ
042c	कथञ्चिदूहतुर्वीरौ दम्पती तं रथोत्तमम्
043a	बहुशो भृशविद्धौ तौ क्षरमाणौ क्षतोद्भवम्
043c	ददृशाते महाराज पुष्पिताविव किंशुकौ
044a	तौ दृष्ट्वा पौरवर्गस्तु भृशं शोकपरायणः
044c	अभिशापभयात्त्रस्तो न च किञ्चिदुवाच ह
045a	द्वन्द्वशश्चाब्रुवन्सर्वे पश्यध्वं तपसो बलम्
045c	क्रुद्धा अपि मुनिश्रेष्ठं वीक्षितुं नैव शक्नुमः
046a	अहो भगवतो वीर्यं महर्षेर्भावितात्मनः
046c	राज्ञश्चापि सभार्यस्य धैर्यं पश्यत यादृशम्
047a	श्रान्तावपि हि कृच्छ्रेण रथमेतं समूहतुः
047c	न चैतयोर्विकारं वै ददर्श भृगुनन्दनः
048	भीष्म उवाच
048a	ततः स निर्विकारौ तौ दृष्ट्वा भृगुकुलोद्वहः
048c	वसु विश्राणयामास यथा वैश्रवणस्तथा
049a	तत्रापि राजा प्रीतात्मा यथाज्ञप्तमथाकरोत्
049c	ततोऽस्य भगवान्प्रीतो बभूव मुनिसत्तमः
050a	अवतीर्य रथश्रेष्ठाद्दम्पती तौ मुमोच ह
050c	विमोच्य चैतौ विधिवत्ततो वाक्यमुवाच ह
051a	स्निग्धगम्भीरया वाचा भार्गवः सुप्रसन्नया
051c	ददानि वां वरं श्रेष्ठं तद्ब्रूतामिति भारत
052a	सुकुमारौ च तौ विद्वान्कराभ्यां मुनिसत्तमः
052c	पस्पर्शामृतकल्पाभ्यां स्नेहाद्भरतसत्तम
053a	अथाब्रवीन्नृपो वाक्यं श्रमो नास्त्यावयोरिह
053c	विश्रान्तौ स्वः प्रभावात्ते ध्यानेनैवेति भार्गव
054a	अथ तौ भगवान्प्राह प्रहृष्टश्च्यवनस्तदा
054c	न वृथा व्याहृतं पूर्वं यन्मया तद्भविष्यति
055a	रमणीयः समुद्देशो गङ्गातीरमिदं शुभम्
055c	कञ्चित्कालं व्रतपरो निवत्स्यामीह पार्थिव
056a	गम्यतां स्वपुरं पुत्र विश्रान्तः पुनरेष्यसि
056c	इहस्थं मां सभार्यस्त्वं द्रष्टासि श्वो नराधिप
057a	न च मन्युस्त्वया कार्यः श्रेयस्ते समुपस्थितम्
057c	यत्काङ्क्षितं हृदिस्थं ते तत्सर्वं सम्भविष्यति
058a	इत्येवमुक्तः कुशिकः प्रहृष्टेनान्तरात्मना
058c	प्रोवाच मुनिशार्दूलमिदं वचनमर्थवत्
059a	न मे मन्युर्महाभाग पूतोऽस्मि भगवंस्त्वया
059c	संवृत्तौ यौवनस्थौ स्वो वपुष्मन्तौ बलान्वितौ
060a	प्रतोदेन व्रणा ये मे सभार्यस्य कृतास्त्वया
060c	तान्न पश्यामि गात्रेषु स्वस्थोऽस्मि सह भार्यया
061a	इमां च देवीं पश्यामि मुने दिव्याप्सरोपमाम्
061c	श्रिया परमया युक्तां यथादृष्टां मया पुरा
062a	तव प्रसादात्संवृत्तमिदं सर्वं महामुने
062c	नैतच्चित्रं तु भगवंस्त्वयि सत्यपराक्रम
063a	इत्युक्तः प्रत्युवाचेदं च्यवनः कुशिकं तदा
063c	आगच्छेथाः सभार्यश्च त्वमिहेति नराधिप
064a	इत्युक्तः समनुज्ञातो राजर्षिरभिवाद्य तम्
064c	प्रययौ वपुषा युक्तो नगरं देवराजवत्
065a	तत एनमुपाजग्मुरमात्याः सपुरोहिताः
065c	बलस्था गणिकायुक्ताः सर्वाः प्रकृतयस्तथा
066a	तैर्वृतः कुशिको राजा श्रिया परमया ज्वलन्
066c	प्रविवेश पुरं हृष्टः पूज्यमानोऽथ बन्दिभिः
067a	ततः प्रविश्य नगरं कृत्वा सर्वाह्णिकक्रियाः
067c	भुक्त्वा सभार्यो रजनीमुवास स महीपतिः
068a	ततस्तु तौ नवमभिवीक्ष्य यौवनं परस्परं विगतजराविवामरौ
068c	ननन्दतुः शयनगतौ वपुर्धरौ श्रिया युतौ द्विजवरदत्तया तया
069a	स चाप्यृषिर्भृगुकुलकीर्तिवर्धनस्तपोधनो वनमभिराममृद्धिमत्
069c	मनीषया बहुविधरत्नभूषितं ससर्ज यन्नास्ति शतक्रतोरपि
