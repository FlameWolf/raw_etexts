001	युधिष्ठिर उवाच
001a	अहिंसा वैदिकं कर्म ध्यानमिन्द्रियसंयमः
001c	तपोऽथ गुरुशुश्रूषा किं श्रेयः पुरुषं प्रति
002	बृहस्पतिरुवाच
002a	सर्वाण्येतानि धर्मस्य पृथग्द्वाराणि सर्वशः
002c	शृणु सङ्कीर्त्यमानानि षडेव भरतर्षभ
003a	हन्त निःश्रेयसं जन्तोरहं वक्ष्याम्यनुत्तमम्
003c	अहिंसापाश्रयं धर्मं यः साधयति वै नरः
004a	त्रीन्दोषान्सर्वभूतेषु निधाय पुरुषः सदा
004c	कामक्रोधौ च संयम्य ततः सिद्धिमवाप्नुते
005a	अहिंसकानि भूतानि दण्डेन विनिहन्ति यः
005c	आत्मनः सुखमन्विच्छन्न स प्रेत्य सुखी भवेत्
006a	आत्मोपमश्च भूतेषु यो वै भवति पूरुषः
006c	न्यस्तदण्डो जितक्रोधः स प्रेत्य सुखमेधते
007a	सर्वभूतात्मभूतस्य सर्वभूतानि पश्यतः
007c	देवापि मार्गे मुह्यन्ति अपदस्य पदैषिणः
008a	न तत्परस्य सन्दद्यात्प्रतिकूलं यदात्मनः
008c	एष सङ्क्षेपतो धर्मः कामादन्यः प्रवर्तते
009a	प्रत्याख्याने च दाने च सुखदुःखे प्रियाप्रिये
009c	आत्मौपम्येन पुरुषः समाधिमधिगच्छति
010a	यथा परः प्रक्रमतेऽपरेषु तथापरः प्रक्रमते परस्मिन्
010c	एषैव तेऽस्तूपमा जीवलोके यथा धर्मो नैपुणेनोपदिष्टः
011	वैशम्पायन उवाच
011a	इत्युक्त्वा तं सुरगुरुर्धर्मराजं युधिष्ठिरम्
011c	दिवमाचक्रमे धीमान्पश्यतामेव नस्तदा
