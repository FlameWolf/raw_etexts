001	युधिष्ठिर उवाच
001a	पितामहेशाय विभो नामान्याचक्ष्व शम्भवे
001c	बभ्रवे विश्वमायाय महाभाग्यं च तत्त्वतः
002	भीष्म उवाच
002a	सुरासुरगुरो देव विष्णो त्वं वक्तुमर्हसि
002c	शिवाय विश्वरूपाय यन्मां पृच्छद्युधिष्ठिरः
003a	नाम्नां सहस्रं देवस्य तण्डिना ब्रह्मयोनिना
003c	निवेदितं ब्रह्मलोके ब्रह्मणो यत्पुराभवत्
004a	द्वैपायनप्रभृतयस्तथैवेमे तपोधनाः
004c	ऋषयः सुव्रता दान्ताः शृण्वन्तु गदतस्तव
005a	ध्रुवाय नन्दिने होत्रे गोप्त्रे विश्वसृजेऽग्नये
005c	महाभाग्यं विभो ब्रूहि मुण्डिनेऽथ कपर्दिने
006	वासुदेव उवाच
006a	न गतिः कर्मणां शक्या वेत्तुमीशस्य तत्त्वतः
007a	हिरण्यगर्भप्रमुखा देवाः सेन्द्रा महर्षयः
007c	न विदुर्यस्य निधनमादिं वा सूक्ष्मदर्शिनः
007e	स कथं नरमात्रेण शक्यो ज्ञातुं सतां गतिः
008a	तस्याहमसुरघ्नस्य कांश्चिद्भगवतो गुणान्
008c	भवतां कीर्तयिष्यामि व्रतेशाय यथातथम्
009	वैशम्पायन उवाच
009a	एवमुक्त्वा तु भगवान्गुणांस्तस्य महात्मनः
009c	उपस्पृश्य शुचिर्भूत्वा कथयामास धीमतः
010	वासुदेव उवाच
010a	शुश्रूषध्वं ब्राह्मणेन्द्रास्त्वं च तात युधिष्ठिर
010c	त्वं चापगेय नामानि निशामय जगत्पतेः
011a	यदवाप्तं च मे पूर्वं साम्बहेतोः सुदुष्करम्
011c	यथा च भगवान्दृष्टो मया पूर्वं समाधिना
012a	शम्बरे निहते पूर्वं रौक्मिणेयेन धीमता
012c	अतीते द्वादशे वर्षे जाम्बवत्यब्रवीद्धि माम्
013a	प्रद्युम्नचारुदेष्णादीन्रुक्मिण्या वीक्ष्य पुत्रकान्
013c	पुत्रार्थिनी मामुपेत्य वाक्यमाह युधिष्ठिर
014a	शूरं बलवतां श्रेष्ठं कान्तरूपमकल्मषम्
014c	आत्मतुल्यं मम सुतं प्रयच्छाच्युत माचिरम्
015a	न हि तेऽप्राप्यमस्तीह त्रिषु लोकेषु किञ्चन
015c	लोकान्सृजेस्त्वमपरानिच्छन्यदुकुलोद्वह
016a	त्वया द्वादश वर्षाणि वायुभूतेन शुष्यता
016c	आराध्य पशुभर्तारं रुक्मिण्या जनिताः सुताः
017a	चारुदेष्णः सुचारुश्च चारुवेषो यशोधरः
017c	चारुश्रवाश्चारुयशाः प्रद्युम्नः शम्भुरेव च
018a	यथा ते जनिताः पुत्रा रुक्मिण्याश्चारुविक्रमाः
018c	तथा ममापि तनयं प्रयच्छ बलशालिनम्
019a	इत्येवं चोदितो देव्या तामवोचं सुमध्यमाम्
019c	अनुजानीहि मां राज्ञि करिष्ये वचनं तव
019e	सा च मामब्रवीद्गच्छ विजयाय शिवाय च
020a	ब्रह्मा शिवः काश्यपश्च नद्यो देवा मनोनुगाः
020c	क्षेत्रौषध्यो यज्ञवाहाच्छन्दांस्यृषिगणा धरा
021a	समुद्रा दक्षिणा स्तोभा ऋक्षाणि पितरो ग्रहाः
021c	देवपत्न्यो देवकन्या देवमातर एव च
022a	मन्वन्तराणि गावश्च चन्द्रमाः सविता हरिः
022c	सावित्री ब्रह्मविद्या च ऋतवो वत्सराः क्षपाः
023a	क्षणा लवा मुहूर्ताश्च निमेषा युगपर्ययाः
023c	रक्षन्तु सर्वत्र गतं त्वां यादव सुखावहम्
023e	अरिष्टं गच्छ पन्थानमप्रमत्तो भवानघ
024a	एवं कृतस्वस्त्ययनस्तयाहं तामभ्यनुज्ञाय कपीन्द्रपुत्रीम्
024c	पितुः समीपे नरसत्तमस्य मातुश्च राज्ञश्च तथाहुकस्य
025a	तमर्थमावेद्य यदब्रवीन्मां विद्याधरेन्द्रस्य सुता भृशार्ता
025c	तानभ्यनुज्ञाय तदातिदुःखाद्गदं तथैवातिबलं च रामम्
026a	प्राप्यानुज्ञां गुरुजनादहं तार्क्ष्यमचिन्तयम्
026c	सोऽवहद्धिमवन्तं मां प्राप्य चैनं व्यसर्जयम्
027a	तत्राहमद्भुतान्भावानपश्यं गिरिसत्तमे
027c	क्षेत्रं च तपसां श्रेष्ठं पश्याम्याश्रममुत्तमम्
028a	दिव्यं वैयाघ्रपद्यस्य उपमन्योर्महात्मनः
028c	पूजितं देवगन्धर्वैर्ब्राह्म्या लक्ष्म्या समन्वितम्
029a	धवककुभकदम्बनारिकेलैः कुरबककेतकजम्बुपाटलाभिः
029c	वटवरुणकवत्सनाभबिल्वैः सरलकपित्थप्रियालसालतालैः
030a	बदरीकुन्दपुन्नागैरशोकाम्रातिमुक्तकैः
030c	भल्लातकैर्मधूकैश्च चम्पकैः पनसैस्तथा
031a	वन्यैर्बहुविधैर्वृक्षैः फलपुष्पप्रदैर्युतम्
031c	पुष्पगुल्मलताकीर्णं कदलीषण्डशोभितम्
032a	नानाशकुनिसम्भोज्यैः फलैर्वृक्षैरलङ्कृतम्
032c	यथास्थानविनिक्षिप्तैर्भूषितं वनराजिभिः
033a	रुरुवारणशार्दूलसिंहद्वीपिसमाकुलम्
033c	कुरङ्गबर्हिणाकीर्णं मार्जारभुजगावृतम्
033e	पूगैश्च मृगजातीनां महिषर्क्षनिषेवितम्
034a	नानापुष्परजोमिश्रो गजदानाधिवासितः
034c	दिव्यस्त्रीगीतबहुलो मारुतोऽत्र सुखो ववौ
035a	धारानिनादैर्विहगप्रणादैः शुभैस्तथा बृंहितैः कुञ्जराणाम्
035c	गीतैस्तथा किन्नराणामुदारैः शुभैः स्वनैः सामगानां च वीर
036a	अचिन्त्यं मनसाप्यन्यैः सरोभिः समलङ्कृतम्
036c	विशालैश्चाग्निशरणैर्भूषितं कुशसंवृतम्
037a	विभूषितं पुण्यपवित्रतोयया सदा च जुष्टं नृप जह्नुकन्यया
037c	महात्मभिर्धर्मभृतां वरिष्ठैर्महर्षिभिर्भूषितमग्निकल्पैः
038a	वाय्वाहारैरम्बुपैर्जप्यनित्यैः सम्प्रक्षालैर्यतिभिर्ध्याननित्यैः
038c	धूमाशनैरूष्मपैः क्षीरपैश्च विभूषितं ब्राह्मणेन्द्रैः समन्तात्
039a	गोचारिणोऽथाश्मकुट्टा दन्तोलूखलिनस्तथा
039c	मरीचिपाः फेनपाश्च तथैव मृगचारिणः
040a	सुदुःखान्नियमांस्तांस्तान्वहतः सुतपोन्वितान्
040c	पश्यन्नुत्फुल्लनयनः प्रवेष्टुमुपचक्रमे
041a	सुपूजितं देवगणैर्महात्मभिः शिवादिभिर्भारत पुण्यकर्मभिः
041c	रराज तच्चाश्रममण्डलं सदा दिवीव राजन्रविमण्डलं यथा
042a	क्रीडन्ति सर्पैर्नकुला मृगैर्व्याघ्राश्च मित्रवत्
042c	प्रभावाद्दीप्ततपसः सन्निकर्षगुणान्विताः
043a	तत्राश्रमपदे श्रेष्ठे सर्वभूतमनोरमे
043c	सेविते द्विजशार्दूलैर्वेदवेदाङ्गपारगैः
044a	नानानियमविख्यातैरृषिभिश्च महात्मभिः
044c	प्रविशन्नेव चापश्यं जटाचीरधरं प्रभुम्
045a	तेजसा तपसा चैव दीप्यमानं यथानलम्
045c	शिष्यमध्यगतं शान्तं युवानं ब्राह्मणर्षभम्
045e	शिरसा वन्दमानं मामुपमन्युरभाषत
046a	स्वागतं पुण्डरीकाक्ष सफलानि तपांसि नः
046c	यत्पूज्यः पूजयसि नो द्रष्टव्यो द्रष्टुमिच्छसि
047a	तमहं प्राञ्जलिर्भूत्वा मृगपक्षिष्वथाग्निषु
047c	धर्मे च शिष्यवर्गे च समपृच्छमनामयम्
048a	ततो मां भगवानाह साम्ना परमवल्गुना
048c	लप्स्यसे तनयं कृष्ण आत्मतुल्यमसंशयम्
049a	तपः सुमहदास्थाय तोषयेशानमीश्वरम्
049c	इह देवः सपत्नीकः समाक्रीडत्यधोक्षज
050a	इहैव देवताश्रेष्ठं देवाः सर्षिगणाः पुरा
050c	तपसा ब्रह्मचर्येण सत्येन च दमेन च
050e	तोषयित्वा शुभान्कामान्प्राप्नुवंस्ते जनार्दन
051a	तेजसां तपसां चैव निधिः स भगवानिह
051c	शुभाशुभान्वितान्भावान्विसृजन्सङ्क्षिपन्नपि
051e	आस्ते देव्या सहाचिन्त्यो यं प्रार्थयसि शत्रुहन्
052a	हिरण्यकशिपुर्योऽभूद्दानवो मेरुकम्पनः
052c	तेन सर्वामरैश्वर्यं शर्वात्प्राप्तं समार्बुदम्
053a	तस्यैव पुत्रप्रवरो मन्दरो नाम विश्रुतः
053c	महादेववराच्छक्रं वर्षार्बुदमयोधयत्
054a	विष्णोश्चक्रं च तद्घोरं वज्रमाखण्डलस्य च
054c	शीर्णं पुराभवत्तात ग्रहस्याङ्गेषु केशव
055a	अर्द्यमानाश्च विबुधा ग्रहेण सुबलीयसा
055c	शिवदत्तवराञ्जघ्नुरसुरेन्द्रान्सुरा भृशम्
056a	तुष्टो विद्युत्प्रभस्यापि त्रिलोकेश्वरतामदात्
056c	शतं वर्षसहस्राणां सर्वलोकेश्वरोऽभवत्
056e	ममैवानुचरो नित्यं भवितासीति चाब्रवीत्
057a	तथा पुत्रसहस्राणामयुतं च ददौ प्रभुः
057c	कुशद्वीपं च स ददौ राज्येन भगवानजः
058a	तथा शतमुखो नाम धात्रा सृष्टो महासुरः
058c	येन वर्षशतं साग्रमात्ममांसैर्हुतोऽनलः
058e	तं प्राह भगवांस्तुष्टः किं करोमीति शङ्करः
059a	तं वै शतमुखः प्राह योगो भवतु मेऽद्भुतः
059c	बलं च दैवतश्रेष्ठ शाश्वतं सम्प्रयच्छ मे
060a	स्वायम्भुवः क्रतुश्चापि पुत्रार्थमभवत्पुरा
060c	आविश्य योगेनात्मानं त्रीणि वर्षशतान्यपि
061a	तस्य देवोऽददत्पुत्रान्सहस्रं क्रतुसम्मितान्
061c	योगेश्वरं देवगीतं वेत्थ कृष्ण न संशयः
062a	वालखिल्या मघवता अवज्ञाताः पुरा किल
062c	तैः क्रुद्धैर्भगवान्रुद्रस्तपसा तोषितो ह्यभूत्
063a	तांश्चापि दैवतश्रेष्ठः प्राह प्रीतो जगत्पतिः
063c	सुपर्णं सोमहर्तारं तपसोत्पादयिष्यथ
064a	महादेवस्य रोषाच्च आपो नष्टाः पुराभवन्
064c	ताश्च सप्तकपालेन देवैरन्याः प्रवर्तिताः
065a	अत्रेर्भार्यापि भर्तारं सन्त्यज्य ब्रह्मवादिनी
065c	नाहं तस्य मुनेर्भूयो वशगा स्यां कथञ्चन
065e	इत्युक्त्वा सा महादेवमगच्छच्छरणं किल
066a	निराहारा भयादत्रेस्त्रीणि वर्षशतान्यपि
066c	अशेत मुसलेष्वेव प्रसादार्थं भवस्य सा
067a	तामब्रवीद्धसन्देवो भविता वै सुतस्तव
067c	वंशे तवैव नाम्ना तु ख्यातिं यास्यति चेप्सिताम्
068a	शाकल्यः संशितात्मा वै नव वर्षशतान्यपि
068c	आराधयामास भवं मनोयज्ञेन केशव
069a	तं चाह भगवांस्तुष्टो ग्रन्थकारो भविष्यसि
069c	वत्साक्षया च ते कीर्तिस्त्रैलोक्ये वै भविष्यति
069e	अक्षयं च कुलं तेऽस्तु महर्षिभिरलङ्कृतम्
070a	सावर्णिश्चापि विख्यात ऋषिरासीत्कृते युगे
070c	इह तेन तपस्तप्तं षष्टिं वर्षशतान्यथ
071a	तमाह भगवान्रुद्रः साक्षात्तुष्टोऽस्मि तेऽनघ
071c	ग्रन्थकृल्लोकविख्यातो भवितास्यजरामरः
072a	मयापि च यथा दृष्टो देवदेवः पुरा विभुः
072c	साक्षात्पशुपतिस्तात तच्चापि शृणु माधव
073a	यदर्थं च महादेवः प्रयतेन मया पुरा
073c	आराधितो महातेजास्तच्चापि शृणु विस्तरम्
074a	यदवाप्तं च मे पूर्वं देवदेवान्महेश्वरात्
074c	तत्सर्वमखिलेनाद्य कथयिष्यामि तेऽनघ
075a	पुरा कृतयुगे तात ऋषिरासीन्महायशाः
075c	व्याघ्रपाद इति ख्यातो वेदवेदाङ्गपारगः
075e	तस्याहमभवं पुत्रो धौम्यश्चापि ममानुजः
076a	कस्यचित्त्वथ कालस्य धौम्येन सह माधव
076c	आगच्छमाश्रमं क्रीडन्मुनीनां भावितात्मनाम्
077a	तत्रापि च मया दृष्टा दुह्यमाना पयस्विनी
077c	लक्षितं च मया क्षीरं स्वादुतो ह्यमृतोपमम्
078a	ततः पिष्टं समालोड्य तोयेन सह माधव
078c	आवयोः क्षीरमित्येव पानार्थमुपनीयते
079a	अथ गव्यं पयस्तात कदाचित्प्राशितं मया
079c	ततः पिष्टरसं तात न मे प्रीतिमुदावहत्
080a	ततोऽहमब्रुवं बाल्याज्जननीमात्मनस्तदा
080c	क्षीरोदनसमायुक्तं भोजनं च प्रयच्छ मे
081a	ततो मामब्रवीन्माता दुःखशोकसमन्विता
081c	पुत्रस्नेहात्परिष्वज्य मूर्ध्नि चाघ्राय माधव
082a	कुतः क्षीरोदनं वत्स मुनीनां भावितात्मनाम्
082c	वने निवसतां नित्यं कन्दमूलफलाशिनाम्
083a	अप्रसाद्य विरूपाक्षं वरदं स्थाणुमव्ययम्
083c	कुतः क्षीरोदनं वत्स सुखानि वसनानि च
084a	तं प्रपद्य सदा वत्स सर्वभावेन शङ्करम्
084c	तत्प्रसादाच्च कामेभ्यः फलं प्राप्स्यसि पुत्रक
085a	जनन्यास्तद्वचः श्रुत्वा तदाप्रभृति शत्रुहन्
085c	मम भक्तिर्महादेवे नैष्ठिकी समपद्यत
086a	ततोऽहं तप आस्थाय तोषयामास शङ्करम्
086c	दिव्यं वर्षसहस्रं तु पादाङ्गुष्ठाग्रविष्ठितः
087a	एकं वर्षशतं चैव फलाहारस्तदाभवम्
087c	द्वितीयं शीर्णपर्णाशी तृतीयं चाम्बुभोजनः
087e	शतानि सप्त चैवाहं वायुभक्षस्तदाभवम्
088a	ततः प्रीतो महादेवः सर्वलोकेश्वरः प्रभुः
088c	शक्ररूपं स कृत्वा तु सर्वैर्देवगणैर्वृतः
088e	सहस्राक्षस्तदा भूत्वा वज्रपाणिर्महायशाः
089a	सुधावदातं रक्ताक्षं स्तब्धकर्णं मदोत्कटम्
089c	आवेष्टितकरं रौद्रं चतुर्दंष्ट्रं महागजम्
090a	समास्थितश्च भगवान्दीप्यमानः स्वतेजसा
090c	आजगाम किरीटी तु हारकेयूरभूषितः
091a	पाण्डुरेणातपत्रेण ध्रियमाणेन मूर्धनि
091c	सेव्यमानोऽप्सरोभिश्च दिव्यगन्धर्वनादितः
092a	ततो मामाह देवेन्द्रः प्रीतस्तेऽहं द्विजोत्तम
092c	वरं वृणीष्व मत्तस्त्वं यत्ते मनसि वर्तते
093a	शक्रस्य तु वचः श्रुत्वा नाहं प्रीतमनाभवम्
093c	अब्रुवं च तदा कृष्ण देवराजमिदं वचः
094a	नाहं त्वत्तो वरं काङ्क्षे नान्यस्मादपि दैवतात्
094c	महादेवादृते सौम्य सत्यमेतद्ब्रवीमि ते
095a	पशुपतिवचनाद्भवामि सद्यः कृमिरथ वा तरुरप्यनेकशाखः
095c	अपशुपतिवरप्रसादजा मे त्रिभुवनराज्यविभूतिरप्यनिष्टा
096a	अपि कीटः पतङ्गो वा भवेयं शङ्कराज्ञया
096c	न तु शक्र त्वया दत्तं त्रैलोक्यमपि कामये
097a	यावच्छशाङ्कशकलामलबद्धमौलिर्न प्रीयते पशुपतिर्भगवान्ममेशः
097c	तावज्जरामरणजन्मशताभिघातैर्दुःखानि देहविहितानि समुद्वहामि
098a	दिवसकरशशाङ्कवह्निदीप्तं त्रिभुवनसारमपारमाद्यमेकम्
098c	अजरममरमप्रसाद्य रुद्रं जगति पुमानिह को लभेत शान्तिम्
099	शक्र उवाच
099a	कः पुनस्तव हेतुर्वै ईशे कारणकारणे
099c	येन देवादृतेऽन्यस्मात्प्रसादं नाभिकाङ्क्षसि
100	उपमन्युरुवाच
100a	हेतुभिर्वा किमन्यैस्ते ईशः कारणकारणम्
100c	न शुश्रुम यदन्यस्य लिङ्गमभ्यर्च्यते सुरैः
101a	कस्यान्यस्य सुरैः सर्वैर्लिङ्गं मुक्त्वा महेश्वरम्
101c	अर्च्यतेऽर्चितपूर्वं वा ब्रूहि यद्यस्ति ते श्रुतिः
102a	यस्य ब्रह्मा च विष्णुश्च त्वं चापि सह दैवतैः
102c	अर्चयध्वं सदा लिङ्गं तस्माच्छ्रेष्ठतमो हि सः
103a	तस्माद्वरमहं काङ्क्षे निधनं वापि कौशिक
103c	गच्छ वा तिष्ठ वा शक्र यथेष्टं बलसूदन
104a	काममेष वरो मेऽस्तु शापो वापि महेश्वरात्
104c	न चान्यां देवतां काङ्क्षे सर्वकामफलान्यपि
105a	एवमुक्त्वा तु देवेन्द्रं दुःखादाकुलितेन्द्रियः
105c	न प्रसीदति मे रुद्रः किमेतदिति चिन्तयन्
105e	अथापश्यं क्षणेनैव तमेवैरावतं पुनः
106a	हंसकुन्देन्दुसदृशं मृणालकुमुदप्रभम्
106c	वृषरूपधरं साक्षात्क्षीरोदमिव सागरम्
107a	कृष्णपुच्छं महाकायं मधुपिङ्गललोचनम्
107c	जाम्बूनदेन दाम्ना च सर्वतः समलङ्कृतम्
108a	रक्ताक्षं सुमहानासं सुकर्णं सुकटीतटम्
108c	सुपार्श्वं विपुलस्कन्धं सुरूपं चारुदर्शनम्
109a	ककुदं तस्य चाभाति स्कन्धमापूर्य विष्ठितम्
109c	तुषारगिरिकूटाभं सिताभ्रशिखरोपमम्
110a	तमास्थितश्च भगवान्देवदेवः सहोमया
110c	अशोभत महादेवः पौर्णमास्यामिवोडुराट्
111a	तस्य तेजोभवो वह्निः समेघः स्तनयित्नुमान्
111c	सहस्रमिव सूर्याणां सर्वमावृत्य तिष्ठति
112a	ईश्वरः सुमहातेजाः संवर्तक इवानलः
112c	युगान्ते सर्वभूतानि दिधक्षुरिव चोद्यतः
113a	तेजसा तु तदा व्याप्ते दुर्निरीक्ष्ये समन्ततः
113c	पुनरुद्विग्नहृदयः किमेतदिति चिन्तयम्
114a	मुहूर्तमिव तत्तेजो व्याप्य सर्वा दिशो दश
114c	प्रशान्तं च क्षणेनैव देवदेवस्य मायया
115a	अथापश्यं स्थितं स्थाणुं भगवन्तं महेश्वरम्
115c	सौरभेयगतं सौम्यं विधूममिव पावकम्
115e	सहितं चारुसर्वाङ्ग्या पार्वत्या परमेश्वरम्
116a	नीलकण्ठं महात्मानमसक्तं तेजसां निधिम्
116c	अष्टादशभुजं स्थाणुं सर्वाभरणभूषितम्
117a	शुक्लाम्बरधरं देवं शुक्लमाल्यानुलेपनम्
117c	शुक्लध्वजमनाधृष्यं शुक्लयज्ञोपवीतिनम्
118a	गायद्भिर्नृत्यमानैश्च उत्पतद्भिरितस्ततः
118c	वृतं पारिषदैर्दिव्यैरात्मतुल्यपराक्रमैः
119a	बालेन्दुमुकुटं पाण्डुं शरच्चन्द्रमिवोदितम्
119c	त्रिभिर्नेत्रैः कृतोद्द्योतं त्रिभिः सूर्यैरिवोदितैः
120a	अशोभत च देवस्य माला गात्रे सितप्रभे
120c	जातरूपमयैः पद्मैर्ग्रथिता रत्नभूषिता
121a	मूर्तिमन्ति तथास्त्राणि सर्वतेजोमयानि च
121c	मया दृष्टानि गोविन्द भवस्यामिततेजसः
122a	इन्द्रायुधसहस्राभं धनुस्तस्य महात्मनः
122c	पिनाकमिति विख्यातं स च वै पन्नगो महान्
123a	सप्तशीर्षो महाकायस्तीक्ष्णदंष्ट्रो विषोल्बणः
123c	ज्यावेष्टितमहाग्रीवः स्थितः पुरुषविग्रहः
124a	शरश्च सूर्यसङ्काशः कालानलसमद्युतिः
124c	यत्तदस्त्रं महाघोरं दिव्यं पाशुपतं महत्
125a	अद्वितीयमनिर्देश्यं सर्वभूतभयावहम्
125c	सस्फुलिङ्गं महाकायं विसृजन्तमिवानलम्
126a	एकपादं महादंष्ट्रं सहस्रशिरसोदरम्
126c	सहस्रभुजजिह्वाक्षमुद्गिरन्तमिवानलम्
127a	ब्राह्मान्नारायणादैन्द्रादाग्नेयादपि वारुणात्
127c	यद्विशिष्टं महाबाहो सर्वशस्त्रविघातनम्
128a	येन तत्त्रिपुरं दग्ध्वा क्षणाद्भस्मीकृतं पुरा
128c	शरेणैकेन गोविन्द महादेवेन लीलया
129a	निर्ददाह जगत्कृत्स्नं त्रैलोक्यं सचराचरम्
129c	महेश्वरभुजोत्सृष्टं निमेषार्धान्न संशयः
130a	नावध्यो यस्य लोकेऽस्मिन्ब्रह्मविष्णुसुरेष्वपि
130c	तदहं दृष्टवांस्तात आश्चर्याद्भुतमुत्तमम्
131a	गुह्यमस्त्रं परं चापि तत्तुल्याधिकमेव वा
131c	यत्तच्छूलमिति ख्यातं सर्वलोकेषु शूलिनः
132a	दारयेद्यन्महीं कृत्स्नां शोषयेद्वा महोदधिम्
132c	संहरेद्वा जगत्कृत्स्नं विसृष्टं शूलपाणिना
133a	यौवनाश्वो हतो येन मान्धाता सबलः पुरा
133c	चक्रवर्ती महातेजास्त्रिलोकविजयी नृपः
134a	महाबलो महावीर्यः शक्रतुल्यपराक्रमः
134c	करस्थेनैव गोविन्द लवणस्येह रक्षसः
135a	तच्छूलमतितीक्ष्णाग्रं सुभीमं लोमहर्षणम्
135c	त्रिशिखां भ्रुकुटीं कृत्वा तर्जमानमिव स्थितम्
136a	विधूमं सार्चिषं कृष्णं कालसूर्यमिवोदितम्
136c	सर्पहस्तमनिर्देश्यं पाशहस्तमिवान्तकम्
136e	दृष्टवानस्मि गोविन्द तदस्त्रं रुद्रसन्निधौ
137a	परशुस्तीक्ष्णधारश्च दत्तो रामस्य यः पुरा
137c	महादेवेन तुष्टेन क्षत्रियाणां क्षयङ्करः
137e	कार्तवीर्यो हतो येन चक्रवर्ती महामृधे
138a	त्रिःसप्तकृत्वः पृथिवी येन निःक्षत्रिया कृता
138c	जामदग्न्येन गोविन्द रामेणाक्लिष्टकर्मणा
139a	दीप्तधारः सुरौद्रास्यः सर्पकण्ठाग्रवेष्टितः
139c	अभवच्छूलिनोऽभ्याशे दीप्तवह्निशिखोपमः
140a	असङ्ख्येयानि चास्त्राणि तस्य दिव्यानि धीमतः
140c	प्राधान्यतो मयैतानि कीर्तितानि तवानघ
141a	सव्यदेशे तु देवस्य ब्रह्मा लोकपितामहः
141c	दिव्यं विमानमास्थाय हंसयुक्तं मनोजवम्
142a	वामपार्श्वगतश्चैव तथा नारायणः स्थितः
142c	वैनतेयं समास्थाय शङ्खचक्रगदाधरः
143a	स्कन्दो मयूरमास्थाय स्थितो देव्याः समीपतः
143c	शक्तिं कण्ठे समादाय द्वितीय इव पावकः
144a	पुरस्ताच्चैव देवस्य नन्दिं पश्याम्यवस्थितम्
144c	शूलं विष्टभ्य तिष्ठन्तं द्वितीयमिव शङ्करम्
145a	स्वायम्भुवाद्या मनवो भृग्वाद्या ऋषयस्तथा
145c	शक्राद्या देवताश्चैव सर्व एव समभ्ययुः
146a	तेऽभिवाद्य महात्मानं परिवार्य समन्ततः
146c	अस्तुवन्विविधैः स्तोत्रैर्महादेवं सुरास्तदा
147a	ब्रह्मा भवं तदा स्तुन्वन्रथन्तरमुदीरयन्
147c	ज्येष्ठसाम्ना च देवेशं जगौ नारायणस्तदा
147e	गृणञ्शक्रः परं ब्रह्म शतरुद्रीयमुत्तमम्
148a	ब्रह्मा नारायणश्चैव देवराजश्च कौशिकः
148c	अशोभन्त महात्मानस्त्रयस्त्रय इवाग्नयः
149a	तेषां मध्यगतो देवो रराज भगवाञ्शिवः
149c	शरद्घनविनिर्मुक्तः परिविष्ट इवांशुमान्
149e	ततोऽहमस्तुवं देवं स्तवेनानेन सुव्रतम्
150a	नमो देवाधिदेवाय महादेवाय वै नमः
150c	शक्राय शक्ररूपाय शक्रवेषधराय च
151a	नमस्ते वज्रहस्ताय पिङ्गलायारुणाय च
151c	पिनाकपाणये नित्यं खड्गशूलधराय च
152a	नमस्ते कृष्णवासाय कृष्णकुञ्चितमूर्धजे
152c	कृष्णाजिनोत्तरीयाय कृष्णाष्टमिरताय च
153a	शुक्लवर्णाय शुक्लाय शुक्लाम्बरधराय च
153c	शुक्लभस्मावलिप्ताय शुक्लकर्मरताय च
154a	त्वं ब्रह्मा सर्वदेवानां रुद्राणां नीललोहितः
154c	आत्मा च सर्वभूतानां साङ्ख्ये पुरुष उच्यसे
155a	ऋषभस्त्वं पवित्राणां योगिनां निष्कलः शिवः
155c	आश्रमाणां गृहस्थस्त्वमीश्वराणां महेश्वरः
155e	कुबेरः सर्वयक्षाणां क्रतूनां विष्णुरुच्यसे
156a	पर्वतानां महामेरुर्नक्षत्राणां च चन्द्रमाः
156c	वसिष्ठस्त्वमृषीणां च ग्रहाणां सूर्य उच्यसे
157a	आरण्यानां पशूनां च सिंहस्त्वं परमेश्वरः
157c	ग्राम्याणां गोवृषश्चासि भगवाँल्लोकपूजितः
158a	आदित्यानां भवान्विष्णुर्वसूनां चैव पावकः
158c	पक्षिणां वैनतेयश्च अनन्तो भुजगेषु च
159a	सामवेदश्च वेदानां यजुषां शतरुद्रियम्
159c	सनत्कुमारो योगीनां साङ्ख्यानां कपिलो ह्यसि
160a	शक्रोऽसि मरुतां देव पितॄणां धर्मराडसि
160c	ब्रह्मलोकश्च लोकानां गतीनां मोक्ष उच्यसे
161a	क्षीरोदः सागराणां च शैलानां हिमवान्गिरिः
161c	वर्णानां ब्राह्मणश्चासि विप्राणां दीक्षितो द्विजः
161e	आदिस्त्वमसि लोकानां संहर्ता काल एव च
162a	यच्चान्यदपि लोकेषु सत्त्वं तेजोधिकं स्मृतम्
162c	तत्सर्वं भगवानेव इति मे निश्चिता मतिः
163a	नमस्ते भगवन्देव नमस्ते भक्तवत्सल
163c	योगेश्वर नमस्तेऽस्तु नमस्ते विश्वसम्भव
164a	प्रसीद मम भक्तस्य दीनस्य कृपणस्य च
164c	अनैश्वर्येण युक्तस्य गतिर्भव सनातन
165a	यं चापराधं कृतवानज्ञानात्परमेश्वर
165c	मद्भक्त इति देवेश तत्सर्वं क्षन्तुमर्हसि
166a	मोहितश्चास्मि देवेश तुभ्यं रूपविपर्ययात्
166c	तेन नार्घ्यं मया दत्तं पाद्यं चापि सुरेश्वर
167a	एवं स्तुत्वाहमीशानं पाद्यमर्घ्यं च भक्तितः
167c	कृताञ्जलिपुटो भूत्वा सर्वं तस्मै न्यवेदयम्
168a	ततः शीताम्बुसंयुक्ता दिव्यगन्धसमन्विता
168c	पुष्पवृष्टिः शुभा तात पपात मम मूर्धनि
169a	दुन्दुभिश्च ततो दिव्यस्ताडितो देवकिङ्करैः
169c	ववौ च मारुतः पुण्यः शुचिगन्धः सुखावहः
170a	ततः प्रीतो महादेवः सपत्नीको वृषध्वजः
170c	अब्रवीत्त्रिदशांस्तत्र हर्षयन्निव मां तदा
171a	पश्यध्वं त्रिदशाः सर्वे उपमन्योर्महात्मनः
171c	मयि भक्तिं परां दिव्यामेकभावादवस्थिताम्
172a	एवमुक्तास्ततः कृष्ण सुरास्ते शूलपाणिना
172c	ऊचुः प्राञ्जलयः सर्वे नमस्कृत्वा वृषध्वजम्
173a	भगवन्देवदेवेश लोकनाथ जगत्पते
173c	लभतां सर्वकामेभ्यः फलं त्वत्तो द्विजोत्तमः
174a	एवमुक्तस्ततः शर्वः सुरैर्ब्रह्मादिभिस्तथा
174c	आह मां भगवानीशः प्रहसन्निव शङ्करः
175a	वत्सोपमन्यो प्रीतोऽस्मि पश्य मां मुनिपुङ्गव
175c	दृढभक्तोऽसि विप्रर्षे मया जिज्ञासितो ह्यसि
176a	अनया चैव भक्त्या ते अत्यर्थं प्रीतिमानहम्
176c	तस्मात्सर्वान्ददाम्यद्य कामांस्तव यथेप्शितान्
177a	एवमुक्तस्य चैवाथ महादेवेन मे विभो
177c	हर्षादश्रूण्यवर्तन्त लोमहर्षश्च जायते
178a	अब्रुवं च तदा देवं हर्षगद्गदया गिरा
178c	जानुभ्यामवनिं गत्वा प्रणम्य च पुनः पुनः
179a	अद्य जातो ह्यहं देव अद्य मे सफलं तपः
179c	यन्मे साक्षान्महादेवः प्रसन्नस्तिष्ठतेऽग्रतः
180a	यं न पश्यन्ति चाराध्य देवा ह्यमितविक्रमम्
180c	तमहं दृष्टवान्देवं कोऽन्यो धन्यतरो मया
181a	एवं ध्यायन्ति विद्वांसः परं तत्त्वं सनातनम्
181c	षड्विंशकमिति ख्यातं यत्परात्परमक्षरम्
182a	स एष भगवान्देवः सर्वतत्त्वादिरव्ययः
182c	सर्वतत्त्वविधानज्ञः प्रधानपुरुषेश्वरः
183a	योऽसृजद्दक्षिणादङ्गाद्ब्रह्माणं लोकसम्भवम्
183c	वामपार्श्वात्तथा विष्णुं लोकरक्षार्थमीश्वरः
183e	युगान्ते चैव सम्प्राप्ते रुद्रमङ्गात्सृजत्प्रभुः
184a	स रुद्रः संहरन्कृत्स्नं जगत्स्थावरजङ्गमम्
184c	कालो भूत्वा महातेजाः संवर्तक इवानलः
185a	एष देवो महादेवो जगत्सृष्ट्वा चराचरम्
185c	कल्पान्ते चैव सर्वेषां स्मृतिमाक्षिप्य तिष्ठति
186a	सर्वगः सर्वभूतात्मा सर्वभूतभवोद्भवः
186c	आस्ते सर्वगतो नित्यमदृश्यः सर्वदैवतैः
187a	यदि देयो वरो मह्यं यदि तुष्टश्च मे प्रभुः
187c	भक्तिर्भवतु मे नित्यं शाश्वती त्वयि शङ्कर
188a	अतीतानागतं चैव वर्तमानं च यद्विभो
188c	जानीयामिति मे बुद्धिस्त्वत्प्रसादात्सुरोत्तम
189a	क्षीरोदनं च भुञ्जीयामक्षयं सह बान्धवैः
189c	आश्रमे च सदा मह्यं सान्निध्यं परमस्तु ते
190a	एवमुक्तः स मां प्राह भगवाँल्लोकपूजितः
190c	महेश्वरो महातेजाश्चराचरगुरुः प्रभुः
191a	अजरश्चामरश्चैव भव दुःखविवर्जितः
191c	शीलवान्गुणसम्पन्नः सर्वज्ञः प्रियदर्शनः
192a	अक्षयं यौवनं तेऽस्तु तेजश्चैवानलोपमम्
192c	क्षीरोदः सागरश्चैव यत्र यत्रेच्छसे मुने
193a	तत्र ते भविता कामं सान्निध्यं पयसो निधेः
193c	क्षीरोदनं च भुङ्क्ष्व त्वममृतेन समन्वितम्
194a	बन्धुभिः सहितः कल्पं ततो मामुपयास्यसि
194c	सान्निध्यमाश्रमे नित्यं करिष्यामि द्विजोत्तम
195a	तिष्ठ वत्स यथाकामं नोत्कण्ठां कर्तुमर्हसि
195c	स्मृतः स्मृतश्च ते विप्र सदा दास्यामि दर्शनम्
196a	एवमुक्त्वा स भगवान्सूर्यकोटिसमप्रभः
196c	ममेशानो वरं दत्त्वा तत्रैवान्तरधीयत
197a	एवं दृष्टो मया कृष्ण देवदेवः समाधिना
197c	तदवाप्तं च मे सर्वं यदुक्तं तेन धीमता
198a	प्रत्यक्षं चैव ते कृष्ण पश्य सिद्धान्व्यवस्थितान्
198c	ऋषीन्विद्याधरान्यक्षान्गन्धर्वाप्सरसस्तथा
199a	पश्य वृक्षान्मनोरम्यान्सदा पुष्पफलान्वितान्
199c	सर्वर्तुकुसुमैर्युक्तान्स्निग्धपत्रान्सुशाखिनः
199e	सर्वमेतन्महाबाहो दिव्यभावसमन्वितम्
