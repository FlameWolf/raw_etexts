001	वसिष्ठ उवाच
001a	अपि चेदं पुरा राम श्रुतं मे ब्रह्मदर्शनम्
001c	पितामहस्य यद्वृत्तं ब्रह्मणः परमात्मनः
002a	देवस्य महतस्तात वारुणीं बिभ्रतस्तनुम्
002c	ऐश्वर्ये वारुणे राम रुद्रस्येशस्य वै प्रभो
003a	आजग्मुर्मुनयः सर्वे देवाश्चाग्निपुरोगमाः
003c	यज्ञाङ्गानि च सर्वाणि वषट्कारश्च मूर्तिमान्
004a	मूर्तिमन्ति च सामानि यजूंषि च सहस्रशः
004c	ऋग्वेदश्चागमत्तत्र पदक्रमविभूषितः
005a	लक्षणानि स्वराः स्तोभा निरुक्तं स्वरभक्तयः
005c	ओङ्कारश्चावसन्नेत्रे निग्रहप्रग्रहौ तथा
006a	वेदाश्च सोपनिषदो विद्या सावित्र्यथापि च
006c	भूतं भव्यं भविष्यच्च दधार भगवाञ्शिवः
006e	जुह्वच्चात्मन्यथात्मानं स्वयमेव तदा प्रभो
007a	देवपत्न्यश्च कन्याश्च देवानां चैव मातरः
007c	आजग्मुः सहितास्तत्र तदा भृगुकुलोद्वह
008a	यज्ञं पशुपतेः प्रीता वरुणस्य महात्मनः
008c	स्वयम्भुवस्तु ता दृष्ट्वा रेतः समपतद्भुवि
009a	तस्य शुक्रस्य निष्पन्दात्पांसून्सङ्गृह्य भूमितः
009c	प्रास्यत्पूषा कराभ्यां वै तस्मिन्नेव हुताशने
010a	ततस्तस्मिन्सम्प्रवृत्ते सत्रे ज्वलितपावके
010c	ब्रह्मणो जुह्वतस्तत्र प्रादुर्भावो बभूव ह
011a	स्कन्नमात्रं च तच्छुक्रं स्रुवेण प्रतिगृह्य सः
011c	आज्यवन्मन्त्रवच्चापि सोऽजुहोद्भृगुनन्दन
012a	ततः सञ्जनयामास भूतग्रामं स वीर्यवान्
012c	ततस्तु तेजसस्तस्माज्जज्ञे लोकेषु तैजसम्
013a	तमसस्तामसा भावा व्यापि सत्त्वं तथोभयम्
013c	सगुणस्तेजसो नित्यं तमस्याकाशमेव च
014a	सर्वभूतेष्वथ तथा सत्त्वं तेजस्तथा तमः
014c	शुक्रे हुतेऽग्नौ तस्मिंस्तु प्रादुरासंस्त्रयः प्रभो
015a	पुरुषा वपुषा युक्ता युक्ताः प्रसवजैर्गुणैः
015c	भृगित्येव भृगुः पूर्वमङ्गारेभ्योऽङ्गिराभवत्
016a	अङ्गारसंश्रयाच्चैव कविरित्यपरोऽभवत्
016c	सह ज्वालाभिरुत्पन्नो भृगुस्तस्माद्भृगुः स्मृतः
017a	मरीचिभ्यो मरीचिस्तु मारीचः कश्यपो ह्यभूत्
017c	अङ्गारेभ्योऽङ्गिरास्तात वालखिल्याः शिलोच्चयात्
017e	अत्रैवात्रेति च विभो जातमत्रिं वदन्त्यपि
018a	तथा भस्मव्यपोहेभ्यो ब्रह्मर्षिगणसम्मिताः
018c	वैखानसाः समुत्पन्नास्तपःश्रुतगुणेप्सवः
018e	अश्रुतोऽस्य समुत्पन्नावश्विनौ रूपसम्मतौ
019a	शेषाः प्रजानां पतयः स्रोतोभ्यस्तस्य जज्ञिरे
019c	ऋषयो लोमकूपेभ्यः स्वेदाच्छन्दो मलात्मकम्
020a	एतस्मात्कारणादाहुरग्निं सर्वास्तु देवताः
020c	ऋषयः श्रुतसम्पन्ना वेदप्रामाण्यदर्शनात्
021a	यानि दारूणि ते मासा निर्यासाः पक्षसञ्ज्ञिताः
021c	अहोरात्रा मुहूर्तास्तु पित्तं ज्योतिश्च वारुणम्
022a	रौद्रं लोहितमित्याहुर्लोहितात्कनकं स्मृतम्
022c	तन्मैत्रमिति विज्ञेयं धूमाच्च वसवः स्मृताः
023a	अर्चिषो याश्च ते रुद्रास्तथादित्या महाप्रभाः
023c	उद्दिष्टास्ते तथाङ्गारा ये धिष्ण्येषु दिवि स्थिताः
024a	आदिनाथश्च लोकस्य तत्परं ब्रह्म तद्ध्रुवम्
024c	सर्वकामदमित्याहुस्तत्र हव्यमुदावहत्
025a	ततोऽब्रवीन्महादेवो वरुणः परमात्मकः
025c	मम सत्रमिदं दिव्यमहं गृहपतिस्त्विह
026a	त्रीणि पूर्वाण्यपत्यानि मम तानि न संशयः
026c	इति जानीत खगमा मम यज्ञफलं हि तत्
027	अग्निरुवाच
027a	मदङ्गेभ्यः प्रसूतानि मदाश्रयकृतानि च
027c	ममैव तान्यपत्यानि वरुणो ह्यवशात्मकः
028a	अथाब्रवील्लोकगुरुर्ब्रह्मा लोकपितामहः
028c	ममैव तान्यपत्यानि मम शुक्रं हुतं हि तत्
029a	अहं वक्ता च मन्त्रस्य होता शुक्रस्य चैव ह
029c	यस्य बीजं फलं तस्य शुक्रं चेत्कारणं मतम्
030a	ततोऽब्रुवन्देवगणाः पितामहमुपेत्य वै
030c	कृताञ्जलिपुटाः सर्वे शिरोभिरभिवन्द्य च
031a	वयं च भगवन्सर्वे जगच्च सचराचरम्
031c	तवैव प्रसवाः सर्वे तस्मादग्निर्विभावसुः
031e	वरुणश्चेश्वरो देवो लभतां काममीप्सितम्
032a	निसर्गाद्वरुणश्चापि ब्रह्मणो यादसां पतिः
032c	जग्राह वै भृगुं पूर्वमपत्यं सूर्यवर्चसम्
033a	ईश्वरोऽङ्गिरसं चाग्नेरपत्यार्थेऽभ्यकल्पयत्
033c	पितामहस्त्वपत्यं वै कविं जग्राह तत्त्ववित्
034a	तदा स वारुणः ख्यातो भृगुः प्रसवकर्मकृत्
034c	आग्नेयस्त्वङ्गिराः श्रीमान्कविर्ब्राह्मो महायशाः
034e	भार्गवाङ्गिरसौ लोके लोकसन्तानलक्षणौ
035a	एते विप्रवराः सर्वे प्रजानां पतयस्त्रयः
035c	सर्वं सन्तानमेतेषामिदमित्युपधारय
036a	भृगोस्तु पुत्रास्तत्रासन्सप्त तुल्या भृगोर्गुणैः
036c	च्यवनो वज्रशीर्षश्च शुचिरौर्वस्तथैव च
037a	शुक्रो वरेण्यश्च विभुः सवनश्चेति सप्त ते
037c	भार्गवा वारुणाः सर्वे येषां वंशे भवानपि
038a	अष्टौ चाङ्गिरसः पुत्रा वारुणास्तेऽप्युदाहृताः
038c	बृहस्पतिरुतथ्यश्च वयस्यः शान्तिरेव च
039a	घोरो विरूपः संवर्तः सुधन्वा चाष्टमः स्मृतः
039c	एतेऽष्टावग्निजाः सर्वे ज्ञाननिष्ठा निरामयाः
040a	ब्राह्मणस्य कवेः पुत्रा वारुणास्तेऽप्युदाहृताः
040c	अष्टौ प्रसवजैर्युक्ता गुणैर्ब्रह्मविदः शुभाः
041a	कविः काव्यश्च विष्णुश्च बुद्धिमानुशनास्तथा
041c	भृगुश्च विरजाश्चैव काशी चोग्रश्च धर्मवित्
042a	अष्टौ कविसुता ह्येते सर्वमेभिर्जगत्ततम्
042c	प्रजापतय एते हि प्रजानां यैरिमाः प्रजाः
043a	एवमङ्गिरसश्चैव कवेश्च प्रसवान्वयैः
043c	भृगोश्च भृगुशार्दूल वंशजैः सततं जगत्
044a	वरुणश्चादितो विप्र जग्राह प्रभुरीश्वरः
044c	कविं तात भृगुं चैव तस्मात्तौ वारुणौ स्मृतौ
045a	जग्राहाङ्गिरसं देवः शिखी तस्माद्धुताशनः
045c	तस्मादङ्गिरसो ज्ञेयाः सर्व एव तदन्वयाः
046a	ब्रह्मा पितामहः पूर्वं देवताभिः प्रसादितः
046c	इमे नः सन्तरिष्यन्ति प्रजाभिर्जगदीश्वराः
047a	सर्वे प्रजानां पतयः सर्वे चातितपस्विनः
047c	त्वत्प्रसादादिमं लोकं तारयिष्यन्ति शाश्वतम्
048a	तथैव वंशकर्तारस्तव तेजोविवर्धनाः
048c	भवेयुर्वेदविदुषः सर्वे वाक्पतयस्तथा
049a	देवपक्षधराः सौम्याः प्राजापत्या महर्षयः
049c	आप्नुवन्ति तपश्चैव ब्रह्मचर्यं परं तथा
050a	सर्वे हि वयमेते च तवैव प्रसवः प्रभो
050c	देवानां ब्राह्मणानां च त्वं हि कर्ता पितामह
051a	मरीचिमादितः कृत्वा सर्वे चैवाथ भार्गवाः
051c	अपत्यानीति सम्प्रेक्ष्य क्षमयाम पितामह
052a	ते त्वनेनैव रूपेण प्रजनिष्यन्ति वै प्रजाः
052c	स्थापयिष्यन्ति चात्मानं युगादिनिधने तथा
053a	एवमेतत्पुरा वृत्तं तस्य यज्ञे महात्मनः
053c	देवश्रेष्ठस्य लोकादौ वारुणीं बिभ्रतस्तनुम्
054a	अग्निर्ब्रह्मा पशुपतिः शर्वो रुद्रः प्रजापतिः
054c	अग्नेरपत्यमेतद्वै सुवर्णमिति धारणा
055a	अग्न्यभावे च कुर्वन्ति वह्निस्थानेषु काञ्चनम्
055c	जामदग्न्य प्रमाणज्ञा वेदश्रुतिनिदर्शनात्
056a	कुशस्तम्बे जुहोत्यग्निं सुवर्णं तत्र संस्थितम्
056c	हुते प्रीतिकरीमृद्धिं भगवांस्तत्र मन्यते
057a	तस्मादग्निपराः सर्वा देवता इति शुश्रुम
057c	ब्रह्मणो हि प्रसूतोऽग्निरग्नेरपि च काञ्चनम्
058a	तस्माद्ये वै प्रयच्छन्ति सुवर्णं धर्मदर्शिनः
058c	देवतास्ते प्रयच्छन्ति समस्ता इति नः श्रुतम्
059a	तस्य चातमसो लोका गच्छतः परमां गतिम्
059c	स्वर्लोके राजराज्येन सोऽभिषिच्येत भार्गव
060a	आदित्योदयने प्राप्ते विधिमन्त्रपुरस्कृतम्
060c	ददाति काञ्चनं यो वै दुःस्वप्नं प्रतिहन्ति सः
061a	ददात्युदितमात्रे यस्तस्य पाप्मा विधूयते
061c	मध्याह्ने ददतो रुक्मं हन्ति पापमनागतम्
062a	ददाति पश्चिमां सन्ध्यां यः सुवर्णं धृतव्रतः
062c	ब्रह्मवाय्वग्निसोमानां सालोक्यमुपयाति सः
063a	सेन्द्रेषु चैव लोकेषु प्रतिष्ठां प्राप्नुते शुभाम्
063c	इह लोके यशः प्राप्य शान्तपाप्मा प्रमोदते
064a	ततः सम्पद्यतेऽन्येषु लोकेष्वप्रतिमः सदा
064c	अनावृतगतिश्चैव कामचारी भवत्युत
065a	न च क्षरति तेभ्यः स शश्वच्चैवाप्नुते महत्
065c	सुवर्णमक्षयं दत्त्वा लोकानाप्नोति पुष्कलान्
066a	यस्तु सञ्जनयित्वाग्निमादित्योदयनं प्रति
066c	दद्याद्वै व्रतमुद्दिश्य सर्वान्कामान्समश्नुते
067a	अग्निरित्येव तत्प्राहुः प्रदानं वै सुखावहम्
067c	यथेष्टगुणसम्पन्नं प्रवर्तकमिति स्मृतम्
068	भीष्म उवाच
068a	इत्युक्तः स वसिष्ठेन जामदग्न्यः प्रतापवान्
068c	ददौ सुवर्णं विप्रेभ्यो व्यमुच्यत च किल्बिषात्
069a	एतत्ते सर्वमाख्यातं सुवर्णस्य महीपते
069c	प्रदानस्य फलं चैव जन्म चाग्न्यमनुत्तमम्
070a	तस्मात्त्वमपि विप्रेभ्यः प्रयच्छ कनकं बहु
070c	ददत्सुवर्णं नृपते किल्बिषाद्विप्रमोक्ष्यसि
