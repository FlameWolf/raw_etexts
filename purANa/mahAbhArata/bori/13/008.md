001	युधिष्ठिर उवाच
001a	के पूज्याः के नमस्कार्याः कान्नमस्यसि भारत
001c	एतन्मे सर्वमाचक्ष्व येषां स्पृहयसे नृप
002a	उत्तमापद्गतस्यापि यत्र ते वर्तते मनः
002c	मनुष्यलोके सर्वस्मिन्यदमुत्रेह चाप्युत
003	भीष्म उवाच
003a	स्पृहयामि द्विजातीनां येषां ब्रह्म परं धनम्
003c	येषां स्वप्रत्ययः स्वर्गस्तपःस्वाध्यायसाधनः
004a	येषां वृद्धाश्च बालाश्च पितृपैतामहीं धुरम्
004c	उद्वहन्ति न सीदन्ति तेषां वै स्पृहयाम्यहम्
005a	विद्यास्वभिविनीतानां दान्तानां मृदुभाषिणाम्
005c	श्रुतवृत्तोपपन्नानां सदाक्षरविदां सताम्
006a	संसत्सु वदतां येषां हंसानामिव सङ्घशः
006c	मङ्गल्यरूपा रुचिरा दिव्यजीमूतनिःस्वनाः
007a	सम्यगुच्चारिता वाचः श्रूयन्ते हि युधिष्ठिर
007c	शुश्रूषमाणे नृपतौ प्रेत्य चेह सुखावहाः
008a	ये चापि तेषां श्रोतारः सदा सदसि सम्मताः
008c	विज्ञानगुणसम्पन्नास्तेषां च स्पृहयाम्यहम्
009a	सुसंस्कृतानि प्रयताः शुचीनि गुणवन्ति च
009c	ददत्यन्नानि तृप्त्यर्थं ब्राह्मणेभ्यो युधिष्ठिर
009e	ये चापि सततं राजंस्तेषां च स्पृहयाम्यहम्
010a	शक्यं ह्येवाहवे योद्धुं न दातुमनसूयितम्
010c	शूरा वीराश्च शतशः सन्ति लोके युधिष्ठिर
010e	तेषां सङ्ख्यायमानानां दानशूरो विशिष्यते
011a	धन्यः स्यां यद्यहं भूयः सौम्य ब्राह्मणकोऽपि वा
011c	कुले जातो धर्मगतिस्तपोविद्यापरायणः
012a	न मे त्वत्तः प्रियतरो लोकेऽस्मिन्पाण्डुनन्दन
012c	त्वत्तश्च मे प्रियतरा ब्राह्मणा भरतर्षभ
013a	यथा मम प्रियतरास्त्वत्तो विप्राः कुरूद्वह
013c	तेन सत्येन गच्छेयं लोकान्यत्र स शन्तनुः
014a	न मे पिता प्रियतरो ब्राह्मणेभ्यस्तथाभवत्
014c	न मे पितुः पिता वापि ये चान्येऽपि सुहृज्जनाः
015a	न हि मे वृजिनं किञ्चिद्विद्यते ब्राह्मणेष्विह
015c	अणु वा यदि वा स्थूलं विदितं साधुकर्मभिः
016a	कर्मणा मनसा वापि वाचा वापि परन्तप
016c	यन्मे कृतं ब्राह्मणेषु तेनाद्य न तपाम्यहम्
017a	ब्रह्मण्य इति मामाहुस्तया वाचास्मि तोषितः
017c	एतदेव पवित्रेभ्यः सर्वेभ्यः परमं स्मृतम्
018a	पश्यामि लोकानमलाञ्छुचीन्ब्राह्मणयायिनः
018c	तेषु मे तात गन्तव्यमह्नाय च चिराय च
019a	यथा पत्याश्रयो धर्मः स्त्रीणां लोके युधिष्ठिर
019c	स देवः सा गतिर्नान्या क्षत्रियस्य तथा द्विजाः
020a	क्षत्रियः शतवर्षी च दशवर्षी च ब्राह्मणः
020c	पितापुत्रौ च विज्ञेयौ तयोर्हि ब्राह्मणः पिता
021a	नारी तु पत्यभावे वै देवरं कुरुते पतिम्
021c	पृथिवी ब्राह्मणालाभे क्षत्रियं कुरुते पतिम्
022a	पुत्रवच्च ततो रक्ष्या उपास्या गुरुवच्च ते
022c	अग्निवच्चोपचर्या वै ब्राह्मणाः कुरुसत्तम
023a	ऋजून्सतः सत्यशीलान्सर्वभूतहिते रतान्
023c	आशीविषानिव क्रुद्धान्द्विजानुपचरेत्सदा
024a	तेजसस्तपसश्चैव नित्यं बिभ्येद्युधिष्ठिर
024c	उभे चैते परित्याज्ये तेजश्चैव तपस्तथा
025a	व्यवसायस्तयोः शीघ्रमुभयोरेव विद्यते
025c	हन्युः क्रुद्धा महाराज ब्राह्मणा ये तपस्विनः
026a	भूयः स्यादुभयं दत्तं ब्राह्मणाद्यदकोपनात्
026c	कुर्यादुभयतःशेषं दत्तशेषं न शेषयेत्
027a	दण्डपाणिर्यथा गोषु पालो नित्यं स्थिरो भवेत्
027c	ब्राह्मणान्ब्रह्म च तथा क्षत्रियः परिपालयेत्
028a	पितेव पुत्रान्रक्षेथा ब्राह्मणान्ब्रह्मतेजसः
028c	गृहे चैषामवेक्षेथाः कच्चिदस्तीह जीवनम्
