001	भीष्म उवाच
001a	यमस्तु यानि श्राद्धानि प्रोवाच शशबिन्दवे
001c	तानि मे शृणु काम्यानि नक्षत्रेषु पृथक्पृथक्
002a	श्राद्धं यः कृत्तिकायोगे कुर्वीत सततं नरः
002c	अग्नीनाधाय सापत्यो यजेत विगतज्वरः
003a	अपत्यकामो रोहिण्यामोजस्कामो मृगोत्तमे
003c	क्रूरकर्मा ददच्छ्राद्धमार्द्रायां मानवो भवेत्
004a	कृषिभागी भवेन्मर्त्यः कुर्वञ्श्राद्धं पुनर्वसौ
004c	पुष्टिकामोऽथ पुष्येण श्राद्धमीहेत मानवः
005a	आश्लेषायां ददच्छ्राद्धं वीरान्पुत्रान्प्रजायते
005c	ज्ञातीनां तु भवेच्छ्रेष्ठो मघासु श्राद्धमावपन्
006a	फल्गुनीषु ददच्छ्राद्धं सुभगः श्राद्धदो भवेत्
006c	अपत्यभागुत्तरासु हस्तेन फलभाग्भवेत्
007a	चित्रायां तु ददच्छ्राद्धं लभेद्रूपवतः सुतान्
007c	स्वातियोगे पितॄनर्च्य वाणिज्यमुपजीवति
008a	बहुपुत्रो विशाखासु पित्र्यमीहन्भवेन्नरः
008c	अनुराधासु कुर्वाणो राजचक्रं प्रवर्तयेत्
009a	आदिपत्यं व्रजेन्मर्त्यो ज्येष्ठायामपवर्जयन्
009c	नरः कुरुकुलश्रेष्ठ श्रद्धादमपुरःसरः
010a	मूले त्वारोग्यमर्च्छेत यशोऽषाढास्वनुत्तमम्
010c	उत्तरासु त्वषाढासु वीतशोकश्चरेन्महीम्
011a	श्राद्धं त्वभिजिता कुर्वन्विद्यां श्रेष्ठामवाप्नुयात्
011c	श्रवणे तु ददच्छ्राद्धं प्रेत्य गच्छेत्परां गतिम्
012a	राज्यभागी धनिष्ठायां प्राप्नुयान्नापदं नरः
012c	नक्षत्रे वारुणे कुर्वन्भिषक्सिद्धिमवाप्नुयात्
013a	पूर्वप्रोष्ठपदाः कुर्वन्बहु विन्देदजाविकम्
013c	उत्तरास्वथ कुर्वाणो विन्दते गाः सहस्रशः
014a	बहुरूप्यकृतं वित्तं विन्दते रेवतीं श्रितः
014c	अश्वांश्चाश्वयुजे वेत्ति भरणीष्वायुरुत्तमम्
015a	इमं श्राद्धविधिं श्रुत्वा शशबिन्दुस्तथाकरोत्
015c	अक्लेशेनाजयच्चापि महीं सोऽनुशशास ह
