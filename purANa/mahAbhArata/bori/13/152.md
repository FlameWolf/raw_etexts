001	वैशम्पायन उवाच
001a	तूष्णीम्भूते तदा भीष्मे पटे चित्रमिवार्पितम्
001c	मुहूर्तमिव च ध्यात्वा व्यासः सत्यवतीसुतः
001e	नृपं शयानं गाङ्गेयमिदमाह वचस्तदा
002a	राजन्प्रकृतिमापन्नः कुरुराजो युधिष्ठिरः
002c	सहितो भ्रातृभिः सर्वैः पार्थिवैश्चानुयायिभिः
003a	उपास्ते त्वां नरव्याघ्र सह कृष्णेन धीमता
003c	तमिमं पुरयानाय त्वमनुज्ञातुमर्हसि
004a	एवमुक्तो भगवता व्यासेन पृथिवीपतिः
004c	युधिष्ठिरं सहामात्यमनुजज्ञे नदीसुतः
005a	उवाच चैनं मधुरं ततः शान्तनवो नृपः
005c	प्रविशस्व पुरं राजन्व्येतु ते मानसो ज्वरः
006a	यजस्व विविधैर्यज्ञैर्बह्वन्नैः स्वाप्तदक्षिणैः
006c	ययातिरिव राजेन्द्र श्रद्धादमपुरःसरः
007a	क्षत्रधर्मरतः पार्थ पितॄन्देवांश्च तर्पय
007c	श्रेयसा योक्ष्यसे चैव व्येतु ते मानसो ज्वरः
008a	रञ्जयस्व प्रजाः सर्वाः प्रकृतीः परिसान्त्वय
008c	सुहृदः फलसत्कारैरभ्यर्चय यथार्हतः
009a	अनु त्वां तात जीवन्तु मित्राणि सुहृदस्तथा
009c	चैत्यस्थाने स्थितं वृक्षं फलवन्तमिव द्विजाः
010a	आगन्तव्यं च भवता समये मम पार्थिव
010c	विनिवृत्ते दिनकरे प्रवृत्ते चोत्तरायणे
011a	तथेत्युक्त्वा तु कौन्तेयः सोऽभिवाद्य पितामहम्
011c	प्रययौ सपरीवारो नगरं नागसाह्वयम्
012a	धृतराष्ट्रं पुरस्कृत्य गान्धारीं च पतिव्रताम्
012c	सह तैरृषिभिः सर्वैर्भ्रातृभिः केशवेन च
013a	पौरजानपदैश्चैव मन्त्रिवृद्धैश्च पार्थिवः
013c	प्रविवेश कुरुश्रेष्ठ पुरं वारणसाह्वयम्
