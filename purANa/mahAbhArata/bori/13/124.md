001	युधिष्ठिर उवाच
001a	सत्स्त्रीणां समुदाचारं सर्वधर्मभृतां वर
001c	श्रोतुमिच्छाम्यहं त्वत्तस्तं मे ब्रूहि पितामह
002	भीष्म उवाच
002a	सर्वज्ञां सर्वधर्मज्ञां देवलोके मनस्विनीम्
002c	कैकेयी सुमना नाम शाण्डिलीं पर्यपृच्छत
003a	केन वृत्तेन कल्याणि समाचारेण केन वा
003c	विधूय सर्वपापानि देवलोकं त्वमागता
004a	हुताशनशिखेव त्वं ज्वलमाना स्वतेजसा
004c	सुता ताराधिपस्येव प्रभया दिवमागता
005a	अरजांसि च वस्त्राणि धारयन्ती गतक्लमा
005c	विमानस्था शुभे भासि सहस्रगुणमोजसा
006a	न त्वमल्पेन तपसा दानेन नियमेन वा
006c	इमं लोकमनुप्राप्ता तस्मात्तत्त्वं वदस्व मे
007a	इति पृष्टा सुमनया मधुरं चारुहासिनी
007c	शाण्डिली निभृतं वाक्यं सुमनामिदमब्रवीत्
008a	नाहं काषायवसना नापि वल्कलधारिणी
008c	न च मुण्डा न जटिला भूत्वा देवत्वमागता
009a	अहितानि च वाक्यानि सर्वाणि परुषाणि च
009c	अप्रमत्ता च भर्तारं कदाचिन्नाहमब्रुवम्
010a	देवतानां पितॄणां च ब्राह्मणानां च पूजने
010c	अप्रमत्ता सदायुक्ता श्वश्रूश्वशुरवर्तिनी
011a	पैशुन्ये न प्रवर्तामि न ममैतन्मनोगतम्
011c	अद्वारे न च तिष्ठामि चिरं न कथयामि च
012a	असद्वा हसितं किञ्चिदहितं वापि कर्मणा
012c	रहस्यमरहस्यं वा न प्रवर्तामि सर्वथा
013a	कार्यार्थे निर्गतं चापि भर्तारं गृहमागतम्
013c	आसनेनोपसंयोज्य पूजयामि समाहिता
014a	यद्यच्च नाभिजानाति यद्भोज्यं नाभिनन्दति
014c	भक्ष्यं वाप्यथ वा लेह्यं तत्सर्वं वर्जयाम्यहम्
015a	कुटुम्बार्थे समानीतं यत्किञ्चित्कार्यमेव तु
015c	प्रातरुत्थाय तत्सर्वं कारयामि करोमि च
016a	प्रवासं यदि मे भर्ता याति कार्येण केनचित्
016c	मङ्गलैर्बहुभिर्युक्ता भवामि नियता सदा
017a	अञ्जनं रोचनां चैव स्नानं माल्यानुलेपनम्
017c	प्रसाधनं च निष्क्रान्ते नाभिनन्दामि भर्तरि
018a	नोत्थापयामि भर्तारं सुखसुप्तमहं सदा
018c	आतुरेष्वपि कार्येषु तेन तुष्यति मे मनः
019a	नायासयामि भर्तारं कुटुम्बार्थे च सर्वदा
019c	गुप्तगुह्या सदा चास्मि सुसम्मृष्टनिवेशना
020a	इमं धर्मपथं नारी पालयन्ती समाहिता
020c	अरुन्धतीव नारीणां स्वर्गलोके महीयते
021	भीष्म उवाच
021a	एतदाख्याय सा देवी सुमनायै तपस्विनी
021c	पतिधर्मं महाभागा जगामादर्शनं तदा
022a	यश्चेदं पाण्डवाख्यानं पठेत्पर्वणि पर्वणि
022c	स देवलोकं सम्प्राप्य नन्दने सुसुखं वसेत्
