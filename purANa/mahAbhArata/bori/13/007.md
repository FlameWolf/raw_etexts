001	युधिष्ठिर उवाच
001a	कर्मणां मे समस्तानां शुभानां भरतर्षभ
001c	फलानि महतां श्रेष्ठ प्रब्रूहि परिपृच्छतः
002	भीष्म उवाच
002a	रहस्यं यदृषीणां तु तच्छृणुष्व युधिष्ठिर
002c	या गतिः प्राप्यते येन प्रेत्यभावे चिरेप्सिता
003a	येन येन शरीरेण यद्यत्कर्म करोति यः
003c	तेन तेन शरीरेण तत्तत्फलमुपाश्नुते
004a	यस्यां यस्यामवस्थायां यत्करोति शुभाशुभम्
004c	तस्यां तस्यामवस्थायां भुङ्क्ते जन्मनि जन्मनि
005a	न नश्यति कृतं कर्म सदा पञ्चेन्द्रियैरिह
005c	ते ह्यस्य साक्षिणो नित्यं षष्ठ आत्मा तथैव च
006a	चक्षुर्दद्यान्मनो दद्याद्वाचं दद्याच्च सूनृताम्
006c	अनुव्रजेदुपासीत स यज्ञः पञ्चदक्षिणः
007a	यो दद्यादपरिक्लिष्टमन्नमध्वनि वर्तते
007c	श्रान्तायादृष्टपूर्वाय तस्य पुण्यफलं महत्
008a	स्थण्डिले शयमानानां गृहाणि शयनानि च
008c	चीरवल्कलसंवीते वासांस्याभरणानि च
009a	वाहनासनयानानि योगात्मनि तपोधने
009c	अग्नीनुपशयानस्य राजपौरुषमुच्यते
010a	रसानां प्रतिसंहारे सौभाग्यमनुगच्छति
010c	आमिषप्रतिसंहारे पशून्पुत्रांश्च विन्दति
011a	अवाक्शिरास्तु यो लम्बेदुदवासं च यो वसेत्
011c	सततं चैकशायी यः स लभेतेप्सितां गतिम्
012a	पाद्यमासनमेवाथ दीपमन्नं प्रतिश्रयम्
012c	दद्यादतिथिपूजार्थं स यज्ञः पञ्चदक्षिणः
013a	वीरासनं वीरशय्यां वीरस्थानमुपासतः
013c	अक्षयास्तस्य वै लोकाः सर्वकामगमास्तथा
014a	धनं लभेत दानेन मौनेनाज्ञां विशां पते
014c	उपभोगांश्च तपसा ब्रह्मचर्येण जीवितम्
015a	रूपमैश्वर्यमारोग्यमहिंसाफलमश्नुते
015c	फलमूलाशिनां राज्यं स्वर्गः पर्णाशिनां तथा
016a	प्रायोपवेशनाद्राज्यं सर्वत्र सुखमुच्यते
016c	स्वर्गं सत्येन लभते दीक्षया कुलमुत्तमम्
017a	गवाढ्यः शाकदीक्षायां स्वर्गगामी तृणाशनः
017c	स्त्रियस्त्रिषवणं स्नात्वा वायुं पीत्वा क्रतुं लभेत्
018a	सलिलाशी भवेद्यश्च सदाग्निः संस्कृतो द्विजः
018c	मरुं साधयतो राज्यं नाकपृष्ठमनाशके
019a	उपवासं च दीक्षां च अभिषेकं च पार्थिव
019c	कृत्वा द्वादशवर्षाणि वीरस्थानाद्विशिष्यते
020a	अधीत्य सर्ववेदान्वै सद्यो दुःखात्प्रमुच्यते
020c	मानसं हि चरन्धर्मं स्वर्गलोकमवाप्नुयात्
021a	या दुस्त्यजा दुर्मतिभिर्या न जीर्यति जीर्यतः
021c	योऽसौ प्राणान्तिको रोगस्तां तृष्णां त्यजतः सुखम्
022a	यथा धेनुसहस्रेषु वत्सो विन्दति मातरम्
022c	एवं पूर्वकृतं कर्म कर्तारमनुगच्छति
023a	अचोद्यमानानि यथा पुष्पाणि च फलानि च
023c	स्वकालं नातिवर्तन्ते तथा कर्म पुराकृतम्
024a	जीर्यन्ति जीर्यतः केशा दन्ता जीर्यन्ति जीर्यतः
024c	चक्षुःश्रोत्रे च जीर्येते तृष्णैका तु न जीर्यते
025a	येन प्रीणाति पितरं तेन प्रीतः प्रजापतिः
025c	प्रीणाति मातरं येन पृथिवी तेन पूजिता
025e	येन प्रीणात्युपाध्यायं तेन स्याद्ब्रह्म पूजितम्
026a	सर्वे तस्यादृता धर्मा यस्यैते त्रय आदृताः
026c	अनादृतास्तु यस्यैते सर्वास्तस्याफलाः क्रियाः
027	वैशम्पायन उवाच
027a	भीष्मस्य तद्वचः श्रुत्वा विस्मिताः कुरुपुङ्गवाः
027c	आसन्प्रहृष्टमनसः प्रीतिमन्तोऽभवंस्तदा
028a	यन्मन्त्रे भवति वृथा प्रयुज्यमाने यत्सोमे भवति वृथाभिषूयमाणे
028c	यच्चाग्नौ भवति वृथाभिहूयमाने तत्सर्वं भवति वृथाभिधीयमाने
029a	इत्येतदृषिणा प्रोक्तमुक्तवानस्मि यद्विभो
029c	शुभाशुभफलप्राप्तौ किमतः श्रोतुमिच्छसि
