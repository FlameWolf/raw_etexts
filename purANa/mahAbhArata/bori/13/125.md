001	युधिष्ठिर उवाच
001a	साम्ना वापि प्रदाने वा ज्यायः किं भवतो मतम्
001c	प्रब्रूहि भरतश्रेष्ठ यदत्र व्यतिरिच्यते
002	भीष्म उवाच
002a	साम्ना प्रसाद्यते कश्चिद्दानेन च तथापरः
002c	पुरुषः प्रकृतिं ज्ञात्वा तयोरेकतरं भजेत्
003a	गुणांस्तु शृणु मे राजन्सान्त्वस्य भरतर्षभ
003c	दारुणान्यपि भूतानि सान्त्वेनाराधयेद्यथा
004a	अत्राप्युदाहरन्तीममितिहासं पुरातनम्
004c	गृहीत्वा रक्षसा मुक्तो द्विजातिः कानने यथा
005a	कश्चित्तु बुद्धिसम्पन्नो ब्राह्मणो विजने वने
005c	गृहीतः कृच्छ्रमापन्नो रक्षसा भक्षयिष्यता
006a	स बुद्धिश्रुतसम्पन्नस्तं दृष्ट्वातीव भीषणम्
006c	सामैवास्मिन्प्रयुयुजे न मुमोह न विव्यथे
007a	रक्षस्तु वाचा सम्पूज्य प्रश्नं पप्रच्छ तं द्विजम्
007c	मोक्ष्यसे ब्रूहि मे प्रश्नं केनास्मि हरिणः कृशः
008a	मुहूर्तमथ सञ्चिन्त्य ब्राह्मणस्तस्य रक्षसः
008c	आभिर्गाथाभिरव्यग्रः प्रश्नं प्रतिजगाद ह
009a	विदेशस्थो विलोकस्थो विना नूनं सुहृज्जनैः
009c	विषयानतुलान्भुङ्क्षे तेनासि हरिणः कृशः
010a	नूनं मित्राणि ते रक्षः साधूपचरितान्यपि
010c	स्वदोषादपरज्यन्ते तेनासि हरिणः कृशः
011a	धनैश्वर्याधिकाः स्तब्धास्त्वद्गुणैः परमावराः
011c	अवजानन्ति नूनं त्वां तेनासि हरिणः कृशः
012a	गुणवान्विगुणानन्यान्नूनं पश्यसि सत्कृतान्
012c	प्राज्ञोऽप्राज्ञान्विनीतात्मा तेनासि हरिणः कृशः
013a	अवृत्त्या क्लिश्यमानोऽपि वृत्त्युपायान्विगर्हयन्
013c	माहात्म्याद्व्यथसे नूनं तेनासि हरिणः कृशः
014a	सम्पीड्यात्मानमार्यत्वात्त्वया कश्चिदुपस्कृतः
014c	जितं त्वां मन्यते साधो तेनासि हरिणः कृशः
015a	क्लिश्यमानान्विमार्गेषु कामक्रोधावृतात्मनः
015c	मन्ये नु ध्यायसि जनांस्तेनासि हरिणः कृशः
016a	प्राज्ञैः सम्भावितो नूनं नप्राज्ञैरुपसंहितः
016c	ह्रीमानमर्षी दुर्वृत्तैस्तेनासि हरिणः कृशः
017a	नूनं मित्रमुखः शत्रुः कश्चिदार्यवदाचरन्
017c	वञ्चयित्वा गतस्त्वां वै तेनासि हरिणः कृशः
018a	प्रकाशार्थगतिर्नूनं रहस्यकुशलः कृती
018c	तज्ज्ञैर्न पूज्यसे नूनं तेनासि हरिणः कृशः
019a	असत्स्वभिनिविष्टेषु ब्रुवतो मुक्तसंशयम्
019c	गुणास्ते न विराजन्ते तेनासि हरिणः कृशः
020a	धनबुद्धिश्रुतैर्हीनः केवलं तेजसान्वितः
020c	महत्प्रार्थयसे नूनं तेनासि हरिणः कृशः
021a	तपःप्रणिहितात्मानं मन्ये त्वारण्यकाङ्क्षिणम्
021c	बन्धुवर्गो न गृह्णाति तेनासि हरिणः कृशः
022a	नूनमर्थवतां मध्ये तव वाक्यमनुत्तमम्
022c	न भाति कालेऽभिहितं तेनासि हरिणः कृशः
023a	दृढपूर्वश्रुतं मूर्खं कुपितं हृदयप्रियम्
023c	अनुनेतुं न शक्नोषि तेनासि हरिणः कृशः
024a	नूनमासञ्जयित्वा ते कृत्ये कस्मिंश्चिदीप्सिते
024c	कश्चिदर्थयतेऽत्यर्थं तेनासि हरिणः कृशः
025a	नूनं त्वा स्वगुणापेक्षं पूजयानं सुहृद्ध्रुवम्
025c	मयार्थ इति जानाति तेनासि हरिणः कृशः
026a	अन्तर्गतमभिप्रायं न नूनं लज्जयेच्छसि
026c	विवक्तुं प्राप्तिशैथिल्यात्तेनासि हरिणः कृशः
027a	नानाबुद्धिरुचीँल्लोके मनुष्यान्नूनमिच्छसि
027c	ग्रहीतुं स्वगुणैः सर्वांस्तेनासि हरिणः कृशः
028a	अविद्वान्भीरुरल्पार्थो विद्याविक्रमदानजम्
028c	यशः प्रार्थयसे नूनं तेनासि हरिणः कृशः
029a	चिराभिलषितं किञ्चित्फलमप्राप्तमेव ते
029c	कृतमन्यैरपहृतं तेनासि हरिणः कृशः
030a	नूनमात्मकृतं दोषमपश्यन्किञ्चिदात्मनि
030c	अकारणेऽभिशस्तोऽसि तेनासि हरिणः कृशः
031a	सुहृदामप्रमत्तानामप्रमोक्ष्यार्थहानिजम्
031c	दुःखमर्थगुणैर्हीनं तेनासि हरिणः कृशः
032a	साधून्गृहस्थान्दृष्ट्वा च तथासाधून्वनेचरान्
032c	मुक्तांश्चावसथे सक्तांस्तेनासि हरिणः कृशः
033a	धर्म्यमर्थं च काले च देशे चाभिहितं वचः
033c	न प्रतिष्ठति ते नूनं तेनासि हरिणः कृशः
034a	दत्तानकुशलैरर्थान्मनीषी सञ्जिजीविषुः
034c	प्राप्य वर्तयसे नूनं तेनासि हरिणः कृशः
035a	पापान्विवर्धतो दृष्ट्वा कल्याणांश्चावसीदतः
035c	ध्रुवं मृगयसे योग्यं तेनासि हरिणः कृशः
036a	परस्परविरुद्धानां प्रियं नूनं चिकीर्षसि
036c	सुहृदामविरोधेन तेनासि हरिणः कृशः
037a	श्रोत्रियांश्च विकर्मस्थान्प्राज्ञांश्चाप्यजितेन्द्रियान्
037c	मन्येऽनुध्यायसि जनांस्तेनासि हरिणः कृशः
038a	एवं सम्पूजितं रक्षो विप्रं तं प्रत्यपूजयत्
038c	सखायमकरोच्चैनं संयोज्यार्थैर्मुमोच ह
