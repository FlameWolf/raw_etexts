001	युधिष्ठिर उवाच
001a	शतायुरुक्तः पुरुषः शतवीर्यश्च वैदिके
001c	कस्मान्म्रियन्ते पुरुषा बाला अपि पितामह
002a	आयुष्मान्केन भवति स्वल्पायुर्वापि मानवः
002c	केन वा लभते कीर्तिं केन वा लभते श्रियम्
003a	तपसा ब्रह्मचर्येण जपैर्होमैस्तथौषधैः
003c	जन्मना यदि वाचारात्तन्मे ब्रूहि पितामह
004	भीष्म उवाच
004a	अत्र ते वर्तयिष्यामि यन्मां त्वमनुपृच्छसि
004c	अल्पायुर्येन भवति दीर्घायुर्वापि मानवः
005a	येन वा लभते कीर्तिं येन वा लभते श्रियम्
005c	यथा च वर्तन्पुरुषः श्रेयसा सम्प्रयुज्यते
006a	आचाराल्लभते ह्यायुराचाराल्लभते श्रियम्
006c	आचारात्कीर्तिमाप्नोति पुरुषः प्रेत्य चेह च
007a	दुराचारो हि पुरुषो नेहायुर्विन्दते महत्
007c	त्रसन्ति यस्माद्भूतानि तथा परिभवन्ति च
008a	तस्मात्कुर्यादिहाचारं य इच्छेद्भूतिमात्मनः
008c	अपि पापशरीरस्य आचारो हन्त्यलक्षणम्
009a	आचारलक्षणो धर्मः सन्तश्चाचारलक्षणाः
009c	साधूनां च यथा वृत्तमेतदाचारलक्षणम्
010a	अप्यदृष्टं श्रुतं वापि पुरुषं धर्मचारिणम्
010c	भूतिकर्माणि कुर्वाणं तं जनाः कुर्वते प्रियम्
011a	ये नास्तिका निष्क्रियाश्च गुरुशास्त्रातिलङ्घिनः
011c	अधर्मज्ञा दुराचारास्ते भवन्ति गतायुषः
012a	विशीला भिन्नमर्यादा नित्यं सङ्कीर्णमैथुनाः
012c	अल्पायुषो भवन्तीह नरा निरयगामिनः
013a	सर्वलक्षणहीनोऽपि समुदाचारवान्नरः
013c	श्रद्दधानोऽनसूयश्च शतं वर्षाणि जीवति
014a	अक्रोधनः सत्यवादी भूतानामविहिंसकः
014c	अनसूयुरजिह्मश्च शतं वर्षाणि जीवति
015a	लोष्टमर्दी तृणच्छेदी नखखादी च यो नरः
015c	नित्योच्छिष्टः सङ्कुसुको नेहायुर्विन्दते महत्
016a	ब्राह्मे मुहूर्ते बुध्येत धर्मार्थौ चानुचिन्तयेत्
016c	उत्थायाचम्य तिष्ठेत पूर्वां सन्ध्यां कृताञ्जलिः
017a	एवमेवापरां सन्ध्यां समुपासीत वाग्यतः
017c	नेक्षेतादित्यमुद्यन्तं नास्तं यान्तं कदाचन
018a	ऋषयो दीर्घसन्ध्यत्वाद्दीर्घमायुरवाप्नुवन्
018c	तस्मात्तिष्ठेत्सदा पूर्वां पश्चिमां चैव वाग्यतः
019a	ये च पूर्वामुपासन्ते द्विजाः सन्ध्यां न पश्चिमाम्
019c	सर्वांस्तान्धार्मिको राजा शूद्रकर्माणि कारयेत्
020a	परदारा न गन्तव्याः सर्ववर्णेषु कर्हिचित्
020c	न हीदृशमनायुष्यं लोके किञ्चन विद्यते
020e	यादृशं पुरुषस्येह परदारोपसेवनम्
021a	प्रसाधनं च केशानामञ्जनं दन्तधावनम्
021c	पूर्वाह्ण एव कुर्वीत देवतानां च पूजनम्
022a	पुरीषमूत्रे नोदीक्षेन्नाधितिष्ठेत्कदाचन
022c	उदक्यया च सम्भाषां न कुर्वीत कदाचन
023a	नोत्सृजेत पुरीषं च क्षेत्रे ग्रामस्य चान्तिके
023c	उभे मूत्रपुरीषे तु नाप्सु कुर्यात्कदाचन
024a	प्राङ्मुखो नित्यमश्नीयाद्वाग्यतोऽन्नमकुत्सयन्
024c	प्रस्कन्दयेच्च मनसा भुक्त्वा चाग्निमुपस्पृशेत्
025a	आयुष्यं प्राङ्मुखो भुङ्क्ते यशस्यं दक्षिणामुखः
025c	धन्यं पश्चान्मुखो भुङ्क्ते ऋतं भुङ्क्ते उदङ्मुखः
026a	नाधितिष्ठेत्तुषाञ्जातु केशभस्मकपालिकाः
026c	अन्यस्य चाप्युपस्थानं दूरतः परिवर्जयेत्
027a	शान्तिहोमांश्च कुर्वीत सावित्राणि च कारयेत्
027c	निषण्णश्चापि खादेत न तु गच्छन्कथञ्चन
028a	मूत्रं न तिष्ठता कार्यं न भस्मनि न गोव्रजे
029a	आर्द्रपादस्तु भुञ्जीत नार्द्रपादस्तु संविशेत्
029c	आर्द्रपादस्तु भुञ्जानो वर्षाणां जीवते शतम्
030a	त्रीणि तेजांसि नोच्छिष्ट आलभेत कदाचन
030c	अग्निं गां ब्राह्मणं चैव तथास्यायुर्न रिष्यते
031a	त्रीणि तेजांसि नोच्छिष्ट उदीक्षेत कदाचन
031c	सूर्याचन्द्रमसौ चैव नक्षत्राणि च सर्वशः
032a	ऊर्ध्वं प्राणा ह्युत्क्रामन्ति यूनः स्थविर आयति
032c	प्रत्युत्थानाभिवादाभ्यां पुनस्तान्प्रतिपद्यते
033a	अभिवादयेत वृद्धांश्च आसनं चैव दापयेत्
033c	कृताञ्जलिरुपासीत गच्छन्तं पृष्ठतोऽन्वियात्
034a	न चासीतासने भिन्ने भिन्नं कांस्यं च वर्जयेत्
034c	नैकवस्त्रेण भोक्तव्यं न नग्नः स्नातुमर्हति
034e	स्वप्तव्यं नैव नग्नेन न चोच्छिष्टोऽपि संविशेत्
035a	उच्छिष्टो न स्पृशेच्छीर्षं सर्वे प्राणास्तदाश्रयाः
035c	केशग्रहान्प्रहारांश्च शिरस्येतान्विवर्जयेत्
036a	न पाणिभ्यामुभाभ्यां च कण्डूयेज्जातु वै शिरः
036c	न चाभीक्ष्णं शिरः स्नायात्तथास्यायुर्न रिष्यते
037a	शिरःस्नातश्च तैलेन नाङ्गं किञ्चिदुपस्पृशेत्
037c	तिलपिष्टं न चाश्नीयात्तथायुर्विन्दते महत्
038a	नाध्यापयेत्तथोच्छिष्टो नाधीयीत कदाचन
038c	वाते च पूतिगन्धे च मनसापि न चिन्तयेत्
039a	अत्र गाथा यमोद्गीताः कीर्तयन्ति पुराविदः
039c	आयुरस्य निकृन्तामि प्रजामस्याददे तथा
040a	य उच्छिष्टः प्रवदति स्वाध्यायं चाधिगच्छति
040c	यश्चानध्यायकालेऽपि मोहादभ्यस्यति द्विजः
040e	तस्माद्युक्तोऽप्यनध्याये नाधीयीत कदाचन
041a	प्रत्यादित्यं प्रत्यनिलं प्रति गां च प्रति द्विजान्
041c	ये मेहन्ति च पन्थानं ते भवन्ति गतायुषः
042a	उभे मूत्रपुरीषे तु दिवा कुर्यादुदङ्मुखः
042c	दक्षिणाभिमुखो रात्रौ तथास्यायुर्न रिष्यते
043a	त्रीन्कृशान्नावजानीयाद्दीर्घमायुर्जिजीविषुः
043c	ब्राह्मणं क्षत्रियं सर्पं सर्वे ह्याशीविषास्त्रयः
044a	दहत्याशीविषः क्रुद्धो यावत्पश्यति चक्षुषा
044c	क्षत्रियोऽपि दहेत्क्रुद्धो यावत्स्पृशति तेजसा
045a	ब्राह्मणस्तु कुलं हन्याद्ध्यानेनावेक्षितेन च
045c	तस्मादेतत्त्रयं यत्नादुपसेवेत पण्डितः
046a	गुरुणा वैरनिर्बन्धो न कर्तव्यः कदाचन
046c	अनुमान्यः प्रसाद्यश्च गुरुः क्रुद्धो युधिष्ठिर
047a	सम्यङ्मिथ्याप्रवृत्तेऽपि वर्तितव्यं गुराविह
047c	गुरुनिन्दा दहत्यायुर्मनुष्याणां न संशयः
048a	दूरादावसथान्मूत्रं दूरात्पादावसेचनम्
048c	उच्छिष्टोत्सर्जनं चैव दूरे कार्यं हितैषिणा
049a	नातिकल्पं नातिसायं न च मध्यन्दिने स्थिते
049c	नाज्ञातैः सह गच्छेत नैको न वृषलैः सह
050a	पन्था देयो ब्राह्मणाय गोभ्यो राजभ्य एव च
050c	वृद्धाय भारतप्ताय गर्भिण्यै दुर्बलाय च
051a	प्रदक्षिणं च कुर्वीत परिज्ञातान्वनस्पतीन्
051c	चतुष्पथान्प्रकुर्वीत सर्वानेव प्रदक्षिणान्
052a	मध्यन्दिने निशाकाले मध्यरात्रे च सर्वदा
052c	चतुष्पथान्न सेवेत उभे सन्ध्ये तथैव च
053a	उपानहौ च वस्त्रं च धृतमन्यैर्न धारयेत्
053c	ब्रह्मचारी च नित्यं स्यात्पादं पादेन नाक्रमेत्
054a	अमावास्यां पौर्णमास्यां चतुर्दश्यां च सर्वशः
054c	अष्टम्यां सर्वपक्षाणां ब्रह्मचारी सदा भवेत्
055a	वृथा मांसं न खादेत पृष्ठमांसं तथैव च
055c	आक्रोशं परिवादं च पैशुन्यं च विवर्जयेत्
056a	नारुन्तुदः स्यान्न नृशंसवादी न हीनतः परमभ्याददीत
056c	ययास्य वाचा पर उद्विजेत न तां वदेद्रुशतीं पापलोक्याम्
057a	वाक्सायका वदनान्निष्पतन्ति यैराहतः शोचति रात्र्यहानि
057c	परस्य नामर्मसु ते पतन्ति तान्पण्डितो नावसृजेत्परेषु
058a	रोहते सायकैर्विद्धं वनं परशुना हतम्
058c	वाचा दुरुक्तं बीभत्सं न संरोहति वाक्क्षतम्
059a	हीनाङ्गानतिरिक्ताङ्गान्विद्याहीनान्वयोधिकान्
059c	रूपद्रविणहीनांश्च सत्त्वहीनांश्च नाक्षिपेत्
060a	नास्तिक्यं वेदनिन्दां च देवतानां च कुत्सनम्
060c	द्वेषस्तम्भाभिमानांश्च तैक्ष्ण्यं च परिवर्जयेत्
061a	परस्य दण्डं नोद्यच्छेत्क्रोद्धो नैनं निपातयेत्
061c	अन्यत्र पुत्राच्छिष्याद्वा शिक्षार्थं ताडनं स्मृतम्
062a	न ब्राह्मणान्परिवदेन्नक्षत्राणि न निर्दिशेत्
062c	तिथिं पक्षस्य न ब्रूयात्तथास्यायुर्न रिष्यते
063a	कृत्वा मूत्रपुरीषे तु रथ्यामाक्रम्य वा पुनः
063c	पादप्रक्षालनं कुर्यात्स्वाध्याये भोजने तथा
064a	त्रीणि देवाः पवित्राणि ब्राह्मणानामकल्पयन्
064c	अदृष्टमद्भिर्निर्णिक्तं यच्च वाचा प्रशस्यते
065a	संयावं कृसरं मांसं शष्कुली पायसं तथा
065c	आत्मार्थं न प्रकर्तव्यं देवार्थं तु प्रकल्पयेत्
066a	नित्यमग्निं परिचरेद्भिक्षां दद्याच्च नित्यदा
066c	वाग्यतो दन्तकाष्ठं च नित्यमेव समाचरेत्
066e	न चाभ्युदितशायी स्यात्प्रायश्चित्ती तथा भवेत्
067a	मातापितरमुत्थाय पूर्वमेवाभिवादयेत्
067c	आचार्यमथ वाप्येनं तथायुर्विन्दते महत्
068a	वर्जयेद्दन्तकाष्ठानि वर्जनीयानि नित्यशः
068c	भक्षयेच्छास्त्रदृष्टानि पर्वस्वपि च वर्जयेत्
069a	उदङ्मुखश्च सततं शौचं कुर्यात्समाहितः
070a	अकृत्वा देवतापूजां नान्यं गच्छेत्कदाचन
070c	अन्यत्र तु गुरुं वृद्धं धार्मिकं वा विचक्षणम्
071a	अवलोक्यो न चादर्शो मलिनो बुद्धिमत्तरैः
071c	न चाज्ञातां स्त्रियं गच्छेद्गर्भिणीं वा कदाचन
072a	उदक्शिरा न स्वपेत तथा प्रत्यक्शिरा न च
072c	प्राक्शिरास्तु स्वपेद्विद्वानथ वा दक्षिणाशिराः
073a	न भग्ने नावदीर्णे वा शयने प्रस्वपेत च
073c	नान्तर्धाने न संयुक्ते न च तिर्यक्कदाचन
074a	न नग्नः कर्हिचित्स्नायान्न निशायां कदाचन
074c	स्नात्वा च नावमृज्येत गात्राणि सुविचक्षणः
075a	न चानुलिम्पेदस्नात्वा स्नात्वा वासो न निर्धुनेत्
075c	आर्द्र एव तु वासांसि नित्यं सेवेत मानवः
075e	स्रजश्च नावकर्षेत न बहिर्धारयेत च
076a	रक्तमाल्यं न धार्यं स्याच्छुक्लं धार्यं तु पण्डितैः
076c	वर्जयित्वा तु कमलं तथा कुवलयं विभो
077a	रक्तं शिरसि धार्यं तु तथा वानेयमित्यपि
077c	काञ्चनी चैव या माला न सा दुष्यति कर्हिचित्
077e	स्नातस्य वर्णकं नित्यमार्द्रं दद्याद्विशां पते
078a	विपर्ययं न कुर्वीत वाससो बुद्धिमान्नरः
078c	तथा नान्यधृतं धार्यं न चापदशमेव च
079a	अन्यदेव भवेद्वासः शयनीये नरोत्तम
079c	अन्यद्रथ्यासु देवानामर्चायामन्यदेव हि
080a	प्रियङ्गुचन्दनाभ्यां च बिल्वेन तगरेण च
080c	पृथगेवानुलिम्पेत केसरेण च बुद्धिमान्
081a	उपवासं च कुर्वीत स्नातः शुचिरलङ्कृतः
081c	पर्वकालेषु सर्वेषु ब्रह्मचारी सदा भवेत्
082a	नालीढया परिहतं भक्षयीत कदाचन
082c	तथा नोद्धृतसाराणि प्रेक्षतां नाप्रदाय च
083a	न सन्निकृष्टो मेधावी नाशुचिर्न च सत्सु च
083c	प्रतिषिद्धान्न धर्मेषु भक्षान्भुञ्जीत पृष्ठतः
084a	पिप्पलं च वटं चैव शणशाकं तथैव च
084c	उदुम्बरं न खादेच्च भवार्थी पुरुषोत्तमः
085a	आजं गव्यं च यन्मांसं मायूरं चैव वर्जयेत्
085c	वर्जयेच्छुष्कमांसं च तथा पर्युषितं च यत्
086a	न पाणौ लवणं विद्वान्प्राश्नीयान्न च रात्रिषु
086c	दधिसक्तून्न भुञ्जीत वृथामांसं च वर्जयेत्
087a	वालेन तु न भुञ्जीत परश्राद्धं तथैव च
087c	सायं प्रातश्च भुञ्जीत नान्तराले समाहितः
088a	वाग्यतो नैकवस्त्रश्च नासंविष्टः कदाचन
088c	भूमौ सदैव नाश्नीयान्नानासीनो न शब्दवत्
089a	तोयपूर्वं प्रदायान्नमतिथिभ्यो विशां पते
089c	पश्चाद्भुञ्जीत मेधावी न चाप्यन्यमना नरः
090a	समानमेकपङ्क्त्यां तु भोज्यमन्नं नरेश्वर
090c	विषं हालाहलं भुङ्क्ते योऽप्रदाय सुहृज्जने
091a	पानीयं पायसं सर्पिर्दधिसक्तुमधून्यपि
091c	निरस्य शेषमेतेषां न प्रदेयं तु कस्यचित्
092a	भुञ्जानो मनुजव्याघ्र नैव शङ्कां समाचरेत्
092c	दधि चाप्यनुपानं वै न कर्तव्यं भवार्थिना
093a	आचम्य चैव हस्तेन परिस्राव्य तथोदकम्
093c	अङ्गुष्ठं चरणस्याथ दक्षिणस्यावसेचयेत्
094a	पाणिं मूर्ध्नि समाधाय स्पृष्ट्वा चाग्निं समाहितः
094c	ज्ञातिश्रैष्ठ्यमवाप्नोति प्रयोगकुशलो नरः
095a	अद्भिः प्राणान्समालभ्य नाभिं पाणितलेन च
095c	स्पृशंश्चैव प्रतिष्ठेत न चाप्यार्द्रेण पाणिना
096a	अङ्गुष्ठस्यान्तराले च ब्राह्मं तीर्थमुदाहृतम्
096c	कनिष्ठिकायाः पश्चात्तु देवतीर्थमिहोच्यते
097a	अङ्गुष्ठस्य च यन्मध्यं प्रदेशिन्याश्च भारत
097c	तेन पित्र्याणि कुर्वीत स्पृष्ट्वापो न्यायतस्तथा
098a	परापवादं न ब्रूयान्नाप्रियं च कदाचन
098c	न मन्युः कश्चिदुत्पाद्यः पुरुषेण भवार्थिना
099a	पतितैस्तु कथां नेच्छेद्दर्शनं चापि वर्जयेत्
099c	संसर्गं च न गच्छेत तथायुर्विन्दते महत्
100a	न दिवा मैथुनं गच्छेन्न कन्यां न च बन्धकीम्
100c	न चास्नातां स्त्रियं गच्छेत्तथायुर्विन्दते महत्
101a	स्वे स्वे तीर्थे समाचम्य कार्ये समुपकल्पिते
101c	त्रिः पीत्वापो द्विः प्रमृज्य कृतशौचो भवेन्नरः
102a	इन्द्रियाणि सकृत्स्पृश्य त्रिरभ्युक्ष्य च मानवः
102c	कुर्वीत पित्र्यं दैवं च वेददृष्टेन कर्मणा
103a	ब्राह्मणार्थे च यच्छौचं तच्च मे शृणु कौरव
103c	प्रवृत्तं च हितं चोक्त्वा भोजनाद्यन्तयोस्तथा
104a	सर्वशौचेषु ब्राह्मेण तीर्थेन समुपस्पृशेत्
104c	निष्ठीव्य तु तथा क्षुत्वा स्पृश्यापो हि शुचिर्भवेत्
105a	वृद्धो ज्ञातिस्तथा मित्रं दरिद्रो यो भवेदपि
105c	गृहे वासयितव्यास्ते धन्यमायुष्यमेव च
106a	गृहे पारावता धन्याः शुकाश्च सहसारिकाः
106c	गृहेष्वेते न पापाय तथा वै तैलपायिकाः
107a	उद्दीपकाश्च गृध्राश्च कपोता भ्रमरास्तथा
107c	निविशेयुर्यदा तत्र शान्तिमेव तदाचरेत्
108a	अमङ्गल्यानि चैतानि तथाक्रोशो महात्मनाम्
108c	महात्मनां च गुह्यानि न वक्तव्यानि कर्हिचित्
109a	अगम्याश्च न गच्छेत राजपत्नीः सखीस्तथा
109c	वैद्यानां बालवृद्धानां भृत्यानां च युधिष्ठिर
110a	बन्धूनां ब्राह्मणानां च तथा शारणिकस्य च
110c	सम्बन्धिनां च राजेन्द्र तथायुर्विन्दते महत्
111a	ब्राह्मणस्थपतिभ्यां च निर्मितं यन्निवेशनम्
111c	तदावसेत्सदा प्राज्ञो भवार्थी मनुजेश्वर
112a	सन्ध्यायां न स्वपेद्राजन्विद्यां न च समाचरेत्
112c	न भुञ्जीत च मेधावी तथायुर्विन्दते महत्
113a	नक्तं न कुर्यात्पित्र्याणि भुक्त्वा चैव प्रसाधनम्
113c	पानीयस्य क्रिया नक्तं न कार्या भूतिमिच्छता
114a	वर्जनीयाश्च वै नित्यं सक्तवो निशि भारत
114c	शेषाणि चावदातानि पानीयं चैव भोजने
115a	सौहित्यं च न कर्तव्यं रात्रौ नैव समाचरेत्
115c	द्विजच्छेदं न कुर्वीत भुक्त्वा न च समाचरेत्
116a	महाकुलप्रसूतां च प्रशस्तां लक्षणैस्तथा
116c	वयःस्थां च महाप्राज्ञ कन्यामावोढुमर्हति
117a	अपत्यमुत्पाद्य ततः प्रतिष्ठाप्य कुलं तथा
117c	पुत्राः प्रदेया ज्ञानेषु कुलधर्मेषु भारत
118a	कन्या चोत्पाद्य दातव्या कुलपुत्राय धीमते
118c	पुत्रा निवेश्याश्च कुलाद्भृत्या लभ्याश्च भारत
119a	शिरःस्नातोऽथ कुर्वीत दैवं पित्र्यमथापि च
119c	नक्षत्रे न च कुर्वीत यस्मिञ्जातो भवेन्नरः
119e	न प्रोष्ठपदयोः कार्यं तथाग्नेये च भारत
120a	दारुणेषु च सर्वेषु प्रत्यहं च विवर्जयेत्
120c	ज्योतिषे यानि चोक्तानि तानि सर्वाणि वर्जयेत्
121a	प्राङ्मुखः श्मश्रुकर्माणि कारयेत समाहितः
121c	उदङ्मुखो वा राजेन्द्र तथायुर्विन्दते महत्
122a	परिवादं न च ब्रूयात्परेषामात्मनस्तथा
122c	परिवादो न धर्माय प्रोच्यते भरतर्षभ
123a	वर्जयेद्व्यङ्गिनीं नारीं तथा कन्यां नरोत्तम
123c	समार्षां व्यङ्गितां चैव मातुः स्वकुलजां तथा
124a	वृद्धां प्रव्रजितां चैव तथैव च पतिव्रताम्
124c	तथातिकृष्णवर्णां च वर्णोत्कृष्टां च वर्जयेत्
125a	अयोनिं च वियोनिं च न गच्छेत विचक्षणः
125c	पिङ्गलां कुष्ठिनीं नारीं न त्वमावोढुमर्हसि
126a	अपस्मारिकुले जातां निहीनां चैव वर्जयेत्
126c	श्वित्रिणां च कुले जातां त्रयाणां मनुजेश्वर
127a	लक्षणैरन्विता या च प्रशस्ता या च लक्षणैः
127c	मनोज्ञा दर्शनीया च तां भवान्वोढुमर्हति
128a	महाकुले निवेष्टव्यं सदृशे वा युधिष्ठिर
128c	अवरा पतिता चैव न ग्राह्या भूतिमिच्छता
129a	अग्नीनुत्पाद्य यत्नेन क्रियाः सुविहिताश्च याः
129c	वेदेषु ब्राह्मणैः प्रोक्तास्ताश्च सर्वाः समाचरेत्
130a	न चेर्ष्या स्त्रीषु कर्तव्या दारा रक्ष्याश्च सर्वशः
130c	अनायुष्या भवेदीर्ष्या तस्मादीर्ष्यां विवर्जयेत्
131a	अनायुष्यो दिवास्वप्नस्तथाभ्युदितशायिता
131c	प्रातर्निशायां च तथा ये चोच्छिष्टाः स्वपन्ति वै
132a	पारदार्यमनायुष्यं नापितोच्छिष्टता तथा
132c	यत्नतो वै न कर्तव्यमभ्यासश्चैव भारत
133a	सन्ध्यां न भुञ्जेन्न स्नायान्न पुरीषं समुत्सृजेत्
133c	प्रयतश्च भवेत्तस्यां न च किञ्चित्समाचरेत्
134a	ब्राह्मणान्पूजयेच्चापि तथा स्नात्वा नराधिप
134c	देवांश्च प्रणमेत्स्नातो गुरूंश्चाप्यभिवादयेत्
135a	अनिमन्त्रितो न गच्छेत यज्ञं गच्छेत्तु दर्शकः
135c	अनिमन्त्रिते ह्यनायुष्यं गमनं तत्र भारत
136a	न चैकेन परिव्राज्यं न गन्तव्यं तथा निशि
136c	अनागतायां सन्ध्यायां पश्चिमायां गृहे वसेत्
137a	मातुः पितुर्गुरूणां च कार्यमेवानुशासनम्
137c	हितं वाप्यहितं वापि न विचार्यं नरर्षभ
138a	धनुर्वेदे च वेदे च यत्नः कार्यो नराधिप
138c	हस्तिपृष्ठेऽश्वपृष्ठे च रथचर्यासु चैव ह
138e	यत्नवान्भव राजेन्द्र यत्नवान्सुखमेधते
139a	अप्रधृष्यश्च शत्रूणां भृत्यानां स्वजनस्य च
139c	प्रजापालनयुक्तश्च न क्षतिं लभते क्वचित्
140a	युक्तिशास्त्रं च ते ज्ञेयं शब्दशास्त्रं च भारत
140c	गन्धर्वशास्त्रं च कलाः परिज्ञेया नराधिप
141a	पुराणमितिहासाश्च तथाख्यानानि यानि च
141c	महात्मनां च चरितं श्रोतव्यं नित्यमेव ते
142a	पत्नीं रजस्वलां चैव नाभिगच्छेन्न चाह्वयेत्
142c	स्नातां चतुर्थे दिवसे रात्रौ गच्छेद्विचक्षणः
143a	पञ्चमे दिवसे नारी षष्ठेऽहनि पुमान्भवेत्
143c	एतेन विधिना पत्नीमुपगच्छेत पण्डितः
144a	ज्ञातिसम्बन्धिमित्राणि पूजनीयानि नित्यशः
144c	यष्टव्यं च यथाशक्ति यज्ञैर्विविधदक्षिणैः
144e	अतऊर्ध्वमरण्यं च सेवितव्यं नराधिप
145a	एष ते लक्षणोद्देश आयुष्याणां प्रकीर्तितः
145c	शेषस्त्रैविद्यवृद्धेभ्यः प्रत्याहार्यो युधिष्ठिर
146a	आचारो भूतिजनन आचारः कीर्तिवर्धनः
146c	आचाराद्वर्धते ह्यायुराचारो हन्त्यलक्षणम्
147a	आगमानां हि सर्वेषामाचारः श्रेष्ठ उच्यते
147c	आचारप्रभवो धर्मो धर्मादायुर्विवर्धते
148a	एतद्यशस्यमायुष्यं स्वर्ग्यं स्वस्त्ययनं महत्
148c	अनुकम्पता सर्ववर्णान्ब्रह्मणा समुदाहृतम्
