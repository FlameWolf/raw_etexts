BR-13-01-107-001	युधिष्ठिर उवाच
BR-13-01-107-001a	शतायुरुक्तः पुरुषः शतवीर्यश्च वैदिके
BR-13-01-107-001c	कस्मान्म्रियन्ते पुरुषा बाला अपि पितामह
BR-13-01-107-002a	आयुष्मान्केन भवति स्वल्पायुर्वापि मानवः
BR-13-01-107-002c	केन वा लभते कीर्तिं केन वा लभते श्रियम्
BR-13-01-107-003a	तपसा ब्रह्मचर्येण जपैर्होमैस्तथौषधैः
BR-13-01-107-003c	जन्मना यदि वाचारात्तन्मे ब्रूहि पितामह
BR-13-01-107-004	भीष्म उवाच
BR-13-01-107-004a	अत्र ते वर्तयिष्यामि यन्मां त्वमनुपृच्छसि
BR-13-01-107-004c	अल्पायुर्येन भवति दीर्घायुर्वापि मानवः
BR-13-01-107-005a	येन वा लभते कीर्तिं येन वा लभते श्रियम्
BR-13-01-107-005c	यथा च वर्तन्पुरुषः श्रेयसा सम्प्रयुज्यते
BR-13-01-107-006a	आचाराल्लभते ह्यायुराचाराल्लभते श्रियम्
BR-13-01-107-006c	आचारात्कीर्तिमाप्नोति पुरुषः प्रेत्य चेह च
BR-13-01-107-007a	दुराचारो हि पुरुषो नेहायुर्विन्दते महत्
BR-13-01-107-007c	त्रसन्ति यस्माद्भूतानि तथा परिभवन्ति च
BR-13-01-107-008a	तस्मात्कुर्यादिहाचारं य इच्छेद्भूतिमात्मनः
BR-13-01-107-008c	अपि पापशरीरस्य आचारो हन्त्यलक्षणम्
BR-13-01-107-009a	आचारलक्षणो धर्मः सन्तश्चाचारलक्षणाः
BR-13-01-107-009c	साधूनां च यथा वृत्तमेतदाचारलक्षणम्
BR-13-01-107-010a	अप्यदृष्टं श्रुतं वापि पुरुषं धर्मचारिणम्
BR-13-01-107-010c	भूतिकर्माणि कुर्वाणं तं जनाः कुर्वते प्रियम्
BR-13-01-107-011a	ये नास्तिका निष्क्रियाश्च गुरुशास्त्रातिलङ्घिनः
BR-13-01-107-011c	अधर्मज्ञा दुराचारास्ते भवन्ति गतायुषः
BR-13-01-107-012a	विशीला भिन्नमर्यादा नित्यं सङ्कीर्णमैथुनाः
BR-13-01-107-012c	अल्पायुषो भवन्तीह नरा निरयगामिनः
BR-13-01-107-013a	सर्वलक्षणहीनोऽपि समुदाचारवान्नरः
BR-13-01-107-013c	श्रद्दधानोऽनसूयश्च शतं वर्षाणि जीवति
BR-13-01-107-014a	अक्रोधनः सत्यवादी भूतानामविहिंसकः
BR-13-01-107-014c	अनसूयुरजिह्मश्च शतं वर्षाणि जीवति
BR-13-01-107-015a	लोष्टमर्दी तृणच्छेदी नखखादी च यो नरः
BR-13-01-107-015c	नित्योच्छिष्टः सङ्कुसुको नेहायुर्विन्दते महत्
BR-13-01-107-016a	ब्राह्मे मुहूर्ते बुध्येत धर्मार्थौ चानुचिन्तयेत्
BR-13-01-107-016c	उत्थायाचम्य तिष्ठेत पूर्वां सन्ध्यां कृताञ्जलिः
BR-13-01-107-017a	एवमेवापरां सन्ध्यां समुपासीत वाग्यतः
BR-13-01-107-017c	नेक्षेतादित्यमुद्यन्तं नास्तं यान्तं कदाचन
BR-13-01-107-018a	ऋषयो दीर्घसन्ध्यत्वाद्दीर्घमायुरवाप्नुवन्
BR-13-01-107-018c	तस्मात्तिष्ठेत्सदा पूर्वां पश्चिमां चैव वाग्यतः
BR-13-01-107-019a	ये च पूर्वामुपासन्ते द्विजाः सन्ध्यां न पश्चिमाम्
BR-13-01-107-019c	सर्वांस्तान्धार्मिको राजा शूद्रकर्माणि कारयेत्
BR-13-01-107-020a	परदारा न गन्तव्याः सर्ववर्णेषु कर्हिचित्
BR-13-01-107-020c	न हीदृशमनायुष्यं लोके किञ्चन विद्यते
BR-13-01-107-020e	यादृशं पुरुषस्येह परदारोपसेवनम्
BR-13-01-107-021a	प्रसाधनं च केशानामञ्जनं दन्तधावनम्
BR-13-01-107-021c	पूर्वाह्ण एव कुर्वीत देवतानां च पूजनम्
BR-13-01-107-022a	पुरीषमूत्रे नोदीक्षेन्नाधितिष्ठेत्कदाचन
BR-13-01-107-022c	उदक्यया च सम्भाषां न कुर्वीत कदाचन
BR-13-01-107-023a	नोत्सृजेत पुरीषं च क्षेत्रे ग्रामस्य चान्तिके
BR-13-01-107-023c	उभे मूत्रपुरीषे तु नाप्सु कुर्यात्कदाचन
BR-13-01-107-024a	प्राङ्मुखो नित्यमश्नीयाद्वाग्यतोऽन्नमकुत्सयन्
BR-13-01-107-024c	प्रस्कन्दयेच्च मनसा भुक्त्वा चाग्निमुपस्पृशेत्
BR-13-01-107-025a	आयुष्यं प्राङ्मुखो भुङ्क्ते यशस्यं दक्षिणामुखः
BR-13-01-107-025c	धन्यं पश्चान्मुखो भुङ्क्ते ऋतं भुङ्क्ते उदङ्मुखः
BR-13-01-107-026a	नाधितिष्ठेत्तुषाञ्जातु केशभस्मकपालिकाः
BR-13-01-107-026c	अन्यस्य चाप्युपस्थानं दूरतः परिवर्जयेत्
BR-13-01-107-027a	शान्तिहोमांश्च कुर्वीत सावित्राणि च कारयेत्
BR-13-01-107-027c	निषण्णश्चापि खादेत न तु गच्छन्कथञ्चन
BR-13-01-107-028a	मूत्रं न तिष्ठता कार्यं न भस्मनि न गोव्रजे
BR-13-01-107-029a	आर्द्रपादस्तु भुञ्जीत नार्द्रपादस्तु संविशेत्
BR-13-01-107-029c	आर्द्रपादस्तु भुञ्जानो वर्षाणां जीवते शतम्
BR-13-01-107-030a	त्रीणि तेजांसि नोच्छिष्ट आलभेत कदाचन
BR-13-01-107-030c	अग्निं गां ब्राह्मणं चैव तथास्यायुर्न रिष्यते
BR-13-01-107-031a	त्रीणि तेजांसि नोच्छिष्ट उदीक्षेत कदाचन
BR-13-01-107-031c	सूर्याचन्द्रमसौ चैव नक्षत्राणि च सर्वशः
BR-13-01-107-032a	ऊर्ध्वं प्राणा ह्युत्क्रामन्ति यूनः स्थविर आयति
BR-13-01-107-032c	प्रत्युत्थानाभिवादाभ्यां पुनस्तान्प्रतिपद्यते
BR-13-01-107-033a	अभिवादयेत वृद्धांश्च आसनं चैव दापयेत्
BR-13-01-107-033c	कृताञ्जलिरुपासीत गच्छन्तं पृष्ठतोऽन्वियात्
BR-13-01-107-034a	न चासीतासने भिन्ने भिन्नं कांस्यं च वर्जयेत्
BR-13-01-107-034c	नैकवस्त्रेण भोक्तव्यं न नग्नः स्नातुमर्हति
BR-13-01-107-034e	स्वप्तव्यं नैव नग्नेन न चोच्छिष्टोऽपि संविशेत्
BR-13-01-107-035a	उच्छिष्टो न स्पृशेच्छीर्षं सर्वे प्राणास्तदाश्रयाः
BR-13-01-107-035c	केशग्रहान्प्रहारांश्च शिरस्येतान्विवर्जयेत्
BR-13-01-107-036a	न पाणिभ्यामुभाभ्यां च कण्डूयेज्जातु वै शिरः
BR-13-01-107-036c	न चाभीक्ष्णं शिरः स्नायात्तथास्यायुर्न रिष्यते
BR-13-01-107-037a	शिरःस्नातश्च तैलेन नाङ्गं किञ्चिदुपस्पृशेत्
BR-13-01-107-037c	तिलपिष्टं न चाश्नीयात्तथायुर्विन्दते महत्
BR-13-01-107-038a	नाध्यापयेत्तथोच्छिष्टो नाधीयीत कदाचन
BR-13-01-107-038c	वाते च पूतिगन्धे च मनसापि न चिन्तयेत्
BR-13-01-107-039a	अत्र गाथा यमोद्गीताः कीर्तयन्ति पुराविदः
BR-13-01-107-039c	आयुरस्य निकृन्तामि प्रजामस्याददे तथा
BR-13-01-107-040a	य उच्छिष्टः प्रवदति स्वाध्यायं चाधिगच्छति
BR-13-01-107-040c	यश्चानध्यायकालेऽपि मोहादभ्यस्यति द्विजः
BR-13-01-107-040e	तस्माद्युक्तोऽप्यनध्याये नाधीयीत कदाचन
BR-13-01-107-041a	प्रत्यादित्यं प्रत्यनिलं प्रति गां च प्रति द्विजान्
BR-13-01-107-041c	ये मेहन्ति च पन्थानं ते भवन्ति गतायुषः
BR-13-01-107-042a	उभे मूत्रपुरीषे तु दिवा कुर्यादुदङ्मुखः
BR-13-01-107-042c	दक्षिणाभिमुखो रात्रौ तथास्यायुर्न रिष्यते
BR-13-01-107-043a	त्रीन्कृशान्नावजानीयाद्दीर्घमायुर्जिजीविषुः
BR-13-01-107-043c	ब्राह्मणं क्षत्रियं सर्पं सर्वे ह्याशीविषास्त्रयः
BR-13-01-107-044a	दहत्याशीविषः क्रुद्धो यावत्पश्यति चक्षुषा
BR-13-01-107-044c	क्षत्रियोऽपि दहेत्क्रुद्धो यावत्स्पृशति तेजसा
BR-13-01-107-045a	ब्राह्मणस्तु कुलं हन्याद्ध्यानेनावेक्षितेन च
BR-13-01-107-045c	तस्मादेतत्त्रयं यत्नादुपसेवेत पण्डितः
BR-13-01-107-046a	गुरुणा वैरनिर्बन्धो न कर्तव्यः कदाचन
BR-13-01-107-046c	अनुमान्यः प्रसाद्यश्च गुरुः क्रुद्धो युधिष्ठिर
BR-13-01-107-047a	सम्यङ्मिथ्याप्रवृत्तेऽपि वर्तितव्यं गुराविह
BR-13-01-107-047c	गुरुनिन्दा दहत्यायुर्मनुष्याणां न संशयः
BR-13-01-107-048a	दूरादावसथान्मूत्रं दूरात्पादावसेचनम्
BR-13-01-107-048c	उच्छिष्टोत्सर्जनं चैव दूरे कार्यं हितैषिणा
BR-13-01-107-049a	नातिकल्पं नातिसायं न च मध्यन्दिने स्थिते
BR-13-01-107-049c	नाज्ञातैः सह गच्छेत नैको न वृषलैः सह
BR-13-01-107-050a	पन्था देयो ब्राह्मणाय गोभ्यो राजभ्य एव च
BR-13-01-107-050c	वृद्धाय भारतप्ताय गर्भिण्यै दुर्बलाय च
BR-13-01-107-051a	प्रदक्षिणं च कुर्वीत परिज्ञातान्वनस्पतीन्
BR-13-01-107-051c	चतुष्पथान्प्रकुर्वीत सर्वानेव प्रदक्षिणान्
BR-13-01-107-052a	मध्यन्दिने निशाकाले मध्यरात्रे च सर्वदा
BR-13-01-107-052c	चतुष्पथान्न सेवेत उभे सन्ध्ये तथैव च
BR-13-01-107-053a	उपानहौ च वस्त्रं च धृतमन्यैर्न धारयेत्
BR-13-01-107-053c	ब्रह्मचारी च नित्यं स्यात्पादं पादेन नाक्रमेत्
BR-13-01-107-054a	अमावास्यां पौर्णमास्यां चतुर्दश्यां च सर्वशः
BR-13-01-107-054c	अष्टम्यां सर्वपक्षाणां ब्रह्मचारी सदा भवेत्
BR-13-01-107-055a	वृथा मांसं न खादेत पृष्ठमांसं तथैव च
BR-13-01-107-055c	आक्रोशं परिवादं च पैशुन्यं च विवर्जयेत्
BR-13-01-107-056a	नारुन्तुदः स्यान्न नृशंसवादी न हीनतः परमभ्याददीत
BR-13-01-107-056c	ययास्य वाचा पर उद्विजेत न तां वदेद्रुशतीं पापलोक्याम्
BR-13-01-107-057a	वाक्सायका वदनान्निष्पतन्ति यैराहतः शोचति रात्र्यहानि
BR-13-01-107-057c	परस्य नामर्मसु ते पतन्ति तान्पण्डितो नावसृजेत्परेषु
BR-13-01-107-058a	रोहते सायकैर्विद्धं वनं परशुना हतम्
BR-13-01-107-058c	वाचा दुरुक्तं बीभत्सं न संरोहति वाक्क्षतम्
BR-13-01-107-059a	हीनाङ्गानतिरिक्ताङ्गान्विद्याहीनान्वयोधिकान्
BR-13-01-107-059c	रूपद्रविणहीनांश्च सत्त्वहीनांश्च नाक्षिपेत्
BR-13-01-107-060a	नास्तिक्यं वेदनिन्दां च देवतानां च कुत्सनम्
BR-13-01-107-060c	द्वेषस्तम्भाभिमानांश्च तैक्ष्ण्यं च परिवर्जयेत्
BR-13-01-107-061a	परस्य दण्डं नोद्यच्छेत्क्रोद्धो नैनं निपातयेत्
BR-13-01-107-061c	अन्यत्र पुत्राच्छिष्याद्वा शिक्षार्थं ताडनं स्मृतम्
BR-13-01-107-062a	न ब्राह्मणान्परिवदेन्नक्षत्राणि न निर्दिशेत्
BR-13-01-107-062c	तिथिं पक्षस्य न ब्रूयात्तथास्यायुर्न रिष्यते
BR-13-01-107-063a	कृत्वा मूत्रपुरीषे तु रथ्यामाक्रम्य वा पुनः
BR-13-01-107-063c	पादप्रक्षालनं कुर्यात्स्वाध्याये भोजने तथा
BR-13-01-107-064a	त्रीणि देवाः पवित्राणि ब्राह्मणानामकल्पयन्
BR-13-01-107-064c	अदृष्टमद्भिर्निर्णिक्तं यच्च वाचा प्रशस्यते
BR-13-01-107-065a	संयावं कृसरं मांसं शष्कुली पायसं तथा
BR-13-01-107-065c	आत्मार्थं न प्रकर्तव्यं देवार्थं तु प्रकल्पयेत्
BR-13-01-107-066a	नित्यमग्निं परिचरेद्भिक्षां दद्याच्च नित्यदा
BR-13-01-107-066c	वाग्यतो दन्तकाष्ठं च नित्यमेव समाचरेत्
BR-13-01-107-066e	न चाभ्युदितशायी स्यात्प्रायश्चित्ती तथा भवेत्
BR-13-01-107-067a	मातापितरमुत्थाय पूर्वमेवाभिवादयेत्
BR-13-01-107-067c	आचार्यमथ वाप्येनं तथायुर्विन्दते महत्
BR-13-01-107-068a	वर्जयेद्दन्तकाष्ठानि वर्जनीयानि नित्यशः
BR-13-01-107-068c	भक्षयेच्छास्त्रदृष्टानि पर्वस्वपि च वर्जयेत्
BR-13-01-107-069a	उदङ्मुखश्च सततं शौचं कुर्यात्समाहितः
BR-13-01-107-070a	अकृत्वा देवतापूजां नान्यं गच्छेत्कदाचन
BR-13-01-107-070c	अन्यत्र तु गुरुं वृद्धं धार्मिकं वा विचक्षणम्
BR-13-01-107-071a	अवलोक्यो न चादर्शो मलिनो बुद्धिमत्तरैः
BR-13-01-107-071c	न चाज्ञातां स्त्रियं गच्छेद्गर्भिणीं वा कदाचन
BR-13-01-107-072a	उदक्शिरा न स्वपेत तथा प्रत्यक्शिरा न च
BR-13-01-107-072c	प्राक्शिरास्तु स्वपेद्विद्वानथ वा दक्षिणाशिराः
BR-13-01-107-073a	न भग्ने नावदीर्णे वा शयने प्रस्वपेत च
BR-13-01-107-073c	नान्तर्धाने न संयुक्ते न च तिर्यक्कदाचन
BR-13-01-107-074a	न नग्नः कर्हिचित्स्नायान्न निशायां कदाचन
BR-13-01-107-074c	स्नात्वा च नावमृज्येत गात्राणि सुविचक्षणः
BR-13-01-107-075a	न चानुलिम्पेदस्नात्वा स्नात्वा वासो न निर्धुनेत्
BR-13-01-107-075c	आर्द्र एव तु वासांसि नित्यं सेवेत मानवः
BR-13-01-107-075e	स्रजश्च नावकर्षेत न बहिर्धारयेत च
BR-13-01-107-076a	रक्तमाल्यं न धार्यं स्याच्छुक्लं धार्यं तु पण्डितैः
BR-13-01-107-076c	वर्जयित्वा तु कमलं तथा कुवलयं विभो
BR-13-01-107-077a	रक्तं शिरसि धार्यं तु तथा वानेयमित्यपि
BR-13-01-107-077c	काञ्चनी चैव या माला न सा दुष्यति कर्हिचित्
BR-13-01-107-077e	स्नातस्य वर्णकं नित्यमार्द्रं दद्याद्विशां पते
BR-13-01-107-078a	विपर्ययं न कुर्वीत वाससो बुद्धिमान्नरः
BR-13-01-107-078c	तथा नान्यधृतं धार्यं न चापदशमेव च
BR-13-01-107-079a	अन्यदेव भवेद्वासः शयनीये नरोत्तम
BR-13-01-107-079c	अन्यद्रथ्यासु देवानामर्चायामन्यदेव हि
BR-13-01-107-080a	प्रियङ्गुचन्दनाभ्यां च बिल्वेन तगरेण च
BR-13-01-107-080c	पृथगेवानुलिम्पेत केसरेण च बुद्धिमान्
BR-13-01-107-081a	उपवासं च कुर्वीत स्नातः शुचिरलङ्कृतः
BR-13-01-107-081c	पर्वकालेषु सर्वेषु ब्रह्मचारी सदा भवेत्
BR-13-01-107-082a	नालीढया परिहतं भक्षयीत कदाचन
BR-13-01-107-082c	तथा नोद्धृतसाराणि प्रेक्षतां नाप्रदाय च
BR-13-01-107-083a	न सन्निकृष्टो मेधावी नाशुचिर्न च सत्सु च
BR-13-01-107-083c	प्रतिषिद्धान्न धर्मेषु भक्षान्भुञ्जीत पृष्ठतः
BR-13-01-107-084a	पिप्पलं च वटं चैव शणशाकं तथैव च
BR-13-01-107-084c	उदुम्बरं न खादेच्च भवार्थी पुरुषोत्तमः
BR-13-01-107-085a	आजं गव्यं च यन्मांसं मायूरं चैव वर्जयेत्
BR-13-01-107-085c	वर्जयेच्छुष्कमांसं च तथा पर्युषितं च यत्
BR-13-01-107-086a	न पाणौ लवणं विद्वान्प्राश्नीयान्न च रात्रिषु
BR-13-01-107-086c	दधिसक्तून्न भुञ्जीत वृथामांसं च वर्जयेत्
BR-13-01-107-087a	वालेन तु न भुञ्जीत परश्राद्धं तथैव च
BR-13-01-107-087c	सायं प्रातश्च भुञ्जीत नान्तराले समाहितः
BR-13-01-107-088a	वाग्यतो नैकवस्त्रश्च नासंविष्टः कदाचन
BR-13-01-107-088c	भूमौ सदैव नाश्नीयान्नानासीनो न शब्दवत्
BR-13-01-107-089a	तोयपूर्वं प्रदायान्नमतिथिभ्यो विशां पते
BR-13-01-107-089c	पश्चाद्भुञ्जीत मेधावी न चाप्यन्यमना नरः
BR-13-01-107-090a	समानमेकपङ्क्त्यां तु भोज्यमन्नं नरेश्वर
BR-13-01-107-090c	विषं हालाहलं भुङ्क्ते योऽप्रदाय सुहृज्जने
BR-13-01-107-091a	पानीयं पायसं सर्पिर्दधिसक्तुमधून्यपि
BR-13-01-107-091c	निरस्य शेषमेतेषां न प्रदेयं तु कस्यचित्
BR-13-01-107-092a	भुञ्जानो मनुजव्याघ्र नैव शङ्कां समाचरेत्
BR-13-01-107-092c	दधि चाप्यनुपानं वै न कर्तव्यं भवार्थिना
BR-13-01-107-093a	आचम्य चैव हस्तेन परिस्राव्य तथोदकम्
BR-13-01-107-093c	अङ्गुष्ठं चरणस्याथ दक्षिणस्यावसेचयेत्
BR-13-01-107-094a	पाणिं मूर्ध्नि समाधाय स्पृष्ट्वा चाग्निं समाहितः
BR-13-01-107-094c	ज्ञातिश्रैष्ठ्यमवाप्नोति प्रयोगकुशलो नरः
BR-13-01-107-095a	अद्भिः प्राणान्समालभ्य नाभिं पाणितलेन च
BR-13-01-107-095c	स्पृशंश्चैव प्रतिष्ठेत न चाप्यार्द्रेण पाणिना
BR-13-01-107-096a	अङ्गुष्ठस्यान्तराले च ब्राह्मं तीर्थमुदाहृतम्
BR-13-01-107-096c	कनिष्ठिकायाः पश्चात्तु देवतीर्थमिहोच्यते
BR-13-01-107-097a	अङ्गुष्ठस्य च यन्मध्यं प्रदेशिन्याश्च भारत
BR-13-01-107-097c	तेन पित्र्याणि कुर्वीत स्पृष्ट्वापो न्यायतस्तथा
BR-13-01-107-098a	परापवादं न ब्रूयान्नाप्रियं च कदाचन
BR-13-01-107-098c	न मन्युः कश्चिदुत्पाद्यः पुरुषेण भवार्थिना
BR-13-01-107-099a	पतितैस्तु कथां नेच्छेद्दर्शनं चापि वर्जयेत्
BR-13-01-107-099c	संसर्गं च न गच्छेत तथायुर्विन्दते महत्
BR-13-01-107-100a	न दिवा मैथुनं गच्छेन्न कन्यां न च बन्धकीम्
BR-13-01-107-100c	न चास्नातां स्त्रियं गच्छेत्तथायुर्विन्दते महत्
BR-13-01-107-101a	स्वे स्वे तीर्थे समाचम्य कार्ये समुपकल्पिते
BR-13-01-107-101c	त्रिः पीत्वापो द्विः प्रमृज्य कृतशौचो भवेन्नरः
BR-13-01-107-102a	इन्द्रियाणि सकृत्स्पृश्य त्रिरभ्युक्ष्य च मानवः
BR-13-01-107-102c	कुर्वीत पित्र्यं दैवं च वेददृष्टेन कर्मणा
BR-13-01-107-103a	ब्राह्मणार्थे च यच्छौचं तच्च मे शृणु कौरव
BR-13-01-107-103c	प्रवृत्तं च हितं चोक्त्वा भोजनाद्यन्तयोस्तथा
BR-13-01-107-104a	सर्वशौचेषु ब्राह्मेण तीर्थेन समुपस्पृशेत्
BR-13-01-107-104c	निष्ठीव्य तु तथा क्षुत्वा स्पृश्यापो हि शुचिर्भवेत्
BR-13-01-107-105a	वृद्धो ज्ञातिस्तथा मित्रं दरिद्रो यो भवेदपि
BR-13-01-107-105c	गृहे वासयितव्यास्ते धन्यमायुष्यमेव च
BR-13-01-107-106a	गृहे पारावता धन्याः शुकाश्च सहसारिकाः
BR-13-01-107-106c	गृहेष्वेते न पापाय तथा वै तैलपायिकाः
BR-13-01-107-107a	उद्दीपकाश्च गृध्राश्च कपोता भ्रमरास्तथा
BR-13-01-107-107c	निविशेयुर्यदा तत्र शान्तिमेव तदाचरेत्
BR-13-01-107-108a	अमङ्गल्यानि चैतानि तथाक्रोशो महात्मनाम्
BR-13-01-107-108c	महात्मनां च गुह्यानि न वक्तव्यानि कर्हिचित्
BR-13-01-107-109a	अगम्याश्च न गच्छेत राजपत्नीः सखीस्तथा
BR-13-01-107-109c	वैद्यानां बालवृद्धानां भृत्यानां च युधिष्ठिर
BR-13-01-107-110a	बन्धूनां ब्राह्मणानां च तथा शारणिकस्य च
BR-13-01-107-110c	सम्बन्धिनां च राजेन्द्र तथायुर्विन्दते महत्
BR-13-01-107-111a	ब्राह्मणस्थपतिभ्यां च निर्मितं यन्निवेशनम्
BR-13-01-107-111c	तदावसेत्सदा प्राज्ञो भवार्थी मनुजेश्वर
BR-13-01-107-112a	सन्ध्यायां न स्वपेद्राजन्विद्यां न च समाचरेत्
BR-13-01-107-112c	न भुञ्जीत च मेधावी तथायुर्विन्दते महत्
BR-13-01-107-113a	नक्तं न कुर्यात्पित्र्याणि भुक्त्वा चैव प्रसाधनम्
BR-13-01-107-113c	पानीयस्य क्रिया नक्तं न कार्या भूतिमिच्छता
BR-13-01-107-114a	वर्जनीयाश्च वै नित्यं सक्तवो निशि भारत
BR-13-01-107-114c	शेषाणि चावदातानि पानीयं चैव भोजने
BR-13-01-107-115a	सौहित्यं च न कर्तव्यं रात्रौ नैव समाचरेत्
BR-13-01-107-115c	द्विजच्छेदं न कुर्वीत भुक्त्वा न च समाचरेत्
BR-13-01-107-116a	महाकुलप्रसूतां च प्रशस्तां लक्षणैस्तथा
BR-13-01-107-116c	वयःस्थां च महाप्राज्ञ कन्यामावोढुमर्हति
BR-13-01-107-117a	अपत्यमुत्पाद्य ततः प्रतिष्ठाप्य कुलं तथा
BR-13-01-107-117c	पुत्राः प्रदेया ज्ञानेषु कुलधर्मेषु भारत
BR-13-01-107-118a	कन्या चोत्पाद्य दातव्या कुलपुत्राय धीमते
BR-13-01-107-118c	पुत्रा निवेश्याश्च कुलाद्भृत्या लभ्याश्च भारत
BR-13-01-107-119a	शिरःस्नातोऽथ कुर्वीत दैवं पित्र्यमथापि च
BR-13-01-107-119c	नक्षत्रे न च कुर्वीत यस्मिञ्जातो भवेन्नरः
BR-13-01-107-119e	न प्रोष्ठपदयोः कार्यं तथाग्नेये च भारत
BR-13-01-107-120a	दारुणेषु च सर्वेषु प्रत्यहं च विवर्जयेत्
BR-13-01-107-120c	ज्योतिषे यानि चोक्तानि तानि सर्वाणि वर्जयेत्
BR-13-01-107-121a	प्राङ्मुखः श्मश्रुकर्माणि कारयेत समाहितः
BR-13-01-107-121c	उदङ्मुखो वा राजेन्द्र तथायुर्विन्दते महत्
BR-13-01-107-122a	परिवादं न च ब्रूयात्परेषामात्मनस्तथा
BR-13-01-107-122c	परिवादो न धर्माय प्रोच्यते भरतर्षभ
BR-13-01-107-123a	वर्जयेद्व्यङ्गिनीं नारीं तथा कन्यां नरोत्तम
BR-13-01-107-123c	समार्षां व्यङ्गितां चैव मातुः स्वकुलजां तथा
BR-13-01-107-124a	वृद्धां प्रव्रजितां चैव तथैव च पतिव्रताम्
BR-13-01-107-124c	तथातिकृष्णवर्णां च वर्णोत्कृष्टां च वर्जयेत्
BR-13-01-107-125a	अयोनिं च वियोनिं च न गच्छेत विचक्षणः
BR-13-01-107-125c	पिङ्गलां कुष्ठिनीं नारीं न त्वमावोढुमर्हसि
BR-13-01-107-126a	अपस्मारिकुले जातां निहीनां चैव वर्जयेत्
BR-13-01-107-126c	श्वित्रिणां च कुले जातां त्रयाणां मनुजेश्वर
BR-13-01-107-127a	लक्षणैरन्विता या च प्रशस्ता या च लक्षणैः
BR-13-01-107-127c	मनोज्ञा दर्शनीया च तां भवान्वोढुमर्हति
BR-13-01-107-128a	महाकुले निवेष्टव्यं सदृशे वा युधिष्ठिर
BR-13-01-107-128c	अवरा पतिता चैव न ग्राह्या भूतिमिच्छता
BR-13-01-107-129a	अग्नीनुत्पाद्य यत्नेन क्रियाः सुविहिताश्च याः
BR-13-01-107-129c	वेदेषु ब्राह्मणैः प्रोक्तास्ताश्च सर्वाः समाचरेत्
BR-13-01-107-130a	न चेर्ष्या स्त्रीषु कर्तव्या दारा रक्ष्याश्च सर्वशः
BR-13-01-107-130c	अनायुष्या भवेदीर्ष्या तस्मादीर्ष्यां विवर्जयेत्
BR-13-01-107-131a	अनायुष्यो दिवास्वप्नस्तथाभ्युदितशायिता
BR-13-01-107-131c	प्रातर्निशायां च तथा ये चोच्छिष्टाः स्वपन्ति वै
BR-13-01-107-132a	पारदार्यमनायुष्यं नापितोच्छिष्टता तथा
BR-13-01-107-132c	यत्नतो वै न कर्तव्यमभ्यासश्चैव भारत
BR-13-01-107-133a	सन्ध्यां न भुञ्जेन्न स्नायान्न पुरीषं समुत्सृजेत्
BR-13-01-107-133c	प्रयतश्च भवेत्तस्यां न च किञ्चित्समाचरेत्
BR-13-01-107-134a	ब्राह्मणान्पूजयेच्चापि तथा स्नात्वा नराधिप
BR-13-01-107-134c	देवांश्च प्रणमेत्स्नातो गुरूंश्चाप्यभिवादयेत्
BR-13-01-107-135a	अनिमन्त्रितो न गच्छेत यज्ञं गच्छेत्तु दर्शकः
BR-13-01-107-135c	अनिमन्त्रिते ह्यनायुष्यं गमनं तत्र भारत
BR-13-01-107-136a	न चैकेन परिव्राज्यं न गन्तव्यं तथा निशि
BR-13-01-107-136c	अनागतायां सन्ध्यायां पश्चिमायां गृहे वसेत्
BR-13-01-107-137a	मातुः पितुर्गुरूणां च कार्यमेवानुशासनम्
BR-13-01-107-137c	हितं वाप्यहितं वापि न विचार्यं नरर्षभ
BR-13-01-107-138a	धनुर्वेदे च वेदे च यत्नः कार्यो नराधिप
BR-13-01-107-138c	हस्तिपृष्ठेऽश्वपृष्ठे च रथचर्यासु चैव ह
BR-13-01-107-138e	यत्नवान्भव राजेन्द्र यत्नवान्सुखमेधते
BR-13-01-107-139a	अप्रधृष्यश्च शत्रूणां भृत्यानां स्वजनस्य च
BR-13-01-107-139c	प्रजापालनयुक्तश्च न क्षतिं लभते क्वचित्
BR-13-01-107-140a	युक्तिशास्त्रं च ते ज्ञेयं शब्दशास्त्रं च भारत
BR-13-01-107-140c	गन्धर्वशास्त्रं च कलाः परिज्ञेया नराधिप
BR-13-01-107-141a	पुराणमितिहासाश्च तथाख्यानानि यानि च
BR-13-01-107-141c	महात्मनां च चरितं श्रोतव्यं नित्यमेव ते
BR-13-01-107-142a	पत्नीं रजस्वलां चैव नाभिगच्छेन्न चाह्वयेत्
BR-13-01-107-142c	स्नातां चतुर्थे दिवसे रात्रौ गच्छेद्विचक्षणः
BR-13-01-107-143a	पञ्चमे दिवसे नारी षष्ठेऽहनि पुमान्भवेत्
BR-13-01-107-143c	एतेन विधिना पत्नीमुपगच्छेत पण्डितः
BR-13-01-107-144a	ज्ञातिसम्बन्धिमित्राणि पूजनीयानि नित्यशः
BR-13-01-107-144c	यष्टव्यं च यथाशक्ति यज्ञैर्विविधदक्षिणैः
BR-13-01-107-144e	अतऊर्ध्वमरण्यं च सेवितव्यं नराधिप
BR-13-01-107-145a	एष ते लक्षणोद्देश आयुष्याणां प्रकीर्तितः
BR-13-01-107-145c	शेषस्त्रैविद्यवृद्धेभ्यः प्रत्याहार्यो युधिष्ठिर
BR-13-01-107-146a	आचारो भूतिजनन आचारः कीर्तिवर्धनः
BR-13-01-107-146c	आचाराद्वर्धते ह्यायुराचारो हन्त्यलक्षणम्
BR-13-01-107-147a	आगमानां हि सर्वेषामाचारः श्रेष्ठ उच्यते
BR-13-01-107-147c	आचारप्रभवो धर्मो धर्मादायुर्विवर्धते
BR-13-01-107-148a	एतद्यशस्यमायुष्यं स्वर्ग्यं स्वस्त्ययनं महत्
BR-13-01-107-148c	अनुकम्पता सर्ववर्णान्ब्रह्मणा समुदाहृतम्
