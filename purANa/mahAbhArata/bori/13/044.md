001	युधिष्ठिर उवाच
001a	यन्मूलं सर्वधर्माणां प्रजनस्य गृहस्य च
001c	पितृदेवातिथीनां च तन्मे ब्रूहि पितामह
002	भीष्म उवाच
002a	अयं हि सर्वधर्माणां धर्मश्चिन्त्यतमो मतः
002c	कीदृशाय प्रदेया स्यात्कन्येति वसुधाधिप
003a	शीलवृत्ते समाज्ञाय विद्यां योनिं च कर्म च
003c	अद्भिरेव प्रदातव्या कन्या गुणवते वरे
003e	ब्राह्मणानां सतामेष धर्मो नित्यं युधिष्ठिर
004a	आवाह्यमावहेदेवं यो दद्यादनुकूलतः
004c	शिष्टानां क्षत्रियाणां च धर्म एष सनातनः
005a	आत्माभिप्रेतमुत्सृज्य कन्याभिप्रेत एव यः
005c	अभिप्रेता च या यस्य तस्मै देया युधिष्ठिर
005e	गान्धर्वमिति तं धर्मं प्राहुर्धर्मविदो जनाः
006a	धनेन बहुना क्रीत्वा सम्प्रलोभ्य च बान्धवान्
006c	असुराणां नृपैतं वै धर्ममाहुर्मनीषिणः
007a	हत्वा छित्त्वा च शीर्षाणि रुदतां रुदतीं गृहात्
007c	प्रसह्य हरणं तात राक्षसं धर्मलक्षणम्
008a	पञ्चानां तु त्रयो धर्म्या द्वावधर्म्यौ युधिष्ठिर
008c	पैशाच आसुरश्चैव न कर्तव्यौ कथञ्चन
009a	ब्राह्मः क्षात्रोऽथ गान्धर्व एते धर्म्या नरर्षभ
009c	पृथग्वा यदि वा मिश्राः कर्तव्या नात्र संशयः
010a	तिस्रो भार्या ब्राह्मणस्य द्वे भार्ये क्षत्रियस्य तु
010c	वैश्यः स्वजातिं विन्देत तास्वपत्यं समं भवेत्
011a	ब्राह्मणी तु भवेज्ज्येष्ठा क्षत्रिया क्षत्रियस्य तु
011c	रत्यर्थमपि शूद्रा स्यान्नेत्याहुरपरे जनाः
012a	अपत्यजन्म शूद्रायां न प्रशंसन्ति साधवः
012c	शूद्रायां जनयन्विप्रः प्रायश्चित्ती विधीयते
013a	त्रिंशद्वर्षो दशवर्षां भार्यां विन्देत नग्निकाम्
013c	एकविंशतिवर्षो वा सप्तवर्षामवाप्नुयात्
014a	यस्यास्तु न भवेद्भ्राता पिता वा भरतर्षभ
014c	नोपयच्छेत तां जातु पुत्रिकाधर्मिणी हि सा
015a	त्रीणि वर्षाण्युदीक्षेत कन्या ऋतुमती सती
015c	चतुर्थे त्वथ सम्प्राप्ते स्वयं भर्तारमर्जयेत्
016a	प्रजनो हीयते तस्या रतिश्च भरतर्षभ
016c	अतोऽन्यथा वर्तमाना भवेद्वाच्या प्रजापतेः
017a	असपिण्डा च या मातुरसगोत्रा च या पितुः
017c	इत्येतामनुगच्छेत तं धर्मं मनुरब्रवीत्
018	युधिष्ठिर उवाच
018a	शुल्कमन्येन दत्तं स्याद्ददानीत्याह चापरः
018c	बलादन्यः प्रभाषेत धनमन्यः प्रदर्शयेत्
019a	पाणिग्रहीता त्वन्यः स्यात्कस्य कन्या पितामह
019c	तत्त्वं जिज्ञासमानानां चक्षुर्भवतु नो भवान्
020	भीष्म उवाच
020a	यत्किञ्चित्कर्म मानुष्यं संस्थानाय प्रकृष्यते
020c	मन्त्रवन्मन्त्रितं तस्य मृषावादस्तु पातकः
021a	भार्यापत्यृत्विगाचार्याः शिष्योपाध्याय एव च
021c	मृषोक्ते दण्डमर्हन्ति नेत्याहुरपरे जनाः
022a	न ह्यकामेन संवादं मनुरेवं प्रशंसति
022c	अयशस्यमधर्म्यं च यन्मृषा धर्मकोपनम्
023a	नैकान्तदोष एकस्मिंस्तद्दानं नोपलभ्यते
023c	धर्मतो यां प्रयच्छन्ति यां च क्रीणन्ति भारत
024a	बन्धुभिः समनुज्ञातो मन्त्रहोमौ प्रयोजयेत्
024c	तथा सिध्यन्ति ते मन्त्रा नादत्तायाः कथञ्चन
025a	यस्त्वत्र मन्त्रसमयो भार्यापत्योर्मिथः कृतः
025c	तमेवाहुर्गरीयांसं यश्चासौ ज्ञातिभिः कृतः
026a	देवदत्तां पतिर्भार्यां वेत्ति धर्मस्य शासनात्
026c	सा दैवीं मानुषीं वाचमनृतां पर्युदस्यति
027	युधिष्ठिर उवाच
027a	कन्यायां प्राप्तशुल्कायां ज्यायांश्चेदाव्रजेद्वरः
027c	धर्मकामार्थसम्पन्नो वाच्यमत्रानृतं न वा
028a	तस्मिन्नुभयतो दोषे कुर्वञ्छ्रेयः समाचरेत्
028c	अयं नः सर्वधर्माणां धर्मश्चिन्त्यतमो मतः
029a	तत्त्वं जिज्ञासमानानां चक्षुर्भवतु नो भवान्
029c	तदेतत्सर्वमाचक्ष्व न हि तृप्यामि कथ्यताम्
030	भीष्म उवाच
030a	न वै निष्ठाकरं शुल्कं ज्ञात्वासीत्तेन नाहृतम्
030c	न हि शुल्कपराः सन्तः कन्यां ददति कर्हिचित्
031a	अन्यैर्गुणैरुपेतं तु शुल्कं याचन्ति बान्धवाः
031c	अलङ्कृत्वा वहस्वेति यो दद्यादनुकूलतः
032a	तच्च तां च ददात्येव न शुल्कं विक्रयो न सः
032c	प्रतिगृह्य भवेद्देयमेष धर्मः सनातनः
033a	दास्यामि भवते कन्यामिति पूर्वं नभाषितम्
033c	ये चैवाहुर्ये च नाहुर्ये चावश्यं वदन्त्युत
034a	तस्मादा ग्रहणात्पाणेर्याचयन्ति परस्परम्
034c	कन्यावरः पुरा दत्तो मरुद्भिरिति नः श्रुतम्
035a	नानिष्टाय प्रदातव्या कन्या इत्यृषिचोदितम्
035c	तन्मूलं काममूलस्य प्रजनस्येति मे मतिः
036a	समीक्ष्य च बहून्दोषान्संवासाद्विद्विषाणयोः
036c	यथा निष्ठाकरं शुल्कं न जात्वासीत्तथा शृणु
037a	अहं विचित्रवीर्याय द्वे कन्ये समुदावहम्
037c	जित्वा च मागधान्सर्वान्काशीनथ च कोसलान्
037e	गृहीतपाणिरेकासीत्प्राप्तशुल्कापराभवत्
038a	पाणौ गृहीता तत्रैव विसृज्या इति मे पिता
038c	अब्रवीदितरां कन्यामावहत्स तु कौरवः
039a	अप्यन्यामनुपप्रच्छ शङ्कमानः पितुर्वचः
039c	अतीव ह्यस्य धर्मेप्सा पितुर्मेऽभ्यधिकाभवत्
040a	ततोऽहमब्रुवं राजन्नाचारेप्सुरिदं वचः
040c	आचारं तत्त्वतो वेत्तुमिच्छामीति पुनः पुनः
041a	ततो मयैवमुक्ते तु वाक्ये धर्मभृतां वरः
041c	पिता मम महाराज बाह्लीको वाक्यमब्रवीत्
042a	यदि वः शुल्कतो निष्ठा न पाणिग्रहणं तथा
042c	लाजान्तरमुपासीत प्राप्तशुल्का पतिं वृतम्
043a	न हि धर्मविदः प्राहुः प्रमाणं वाक्यतः स्मृतम्
043c	येषां वै शुल्कतो निष्ठा न पाणिग्रहणात्तथा
044a	प्रसिद्धं भाषितं दाने तेषां प्रत्यसनं पुनः
044c	ये मन्यन्ते क्रयं शुल्कं न ते धर्मविदो जनाः
045a	न चैतेभ्यः प्रदातव्या न वोढव्या तथाविधा
045c	न ह्येव भार्या क्रेतव्या न विक्रेया कथञ्चन
046a	ये च क्रीणन्ति दासीवद्ये च विक्रीणते जनाः
046c	भवेत्तेषां तथा निष्ठा लुब्धानां पापचेतसाम्
047a	अस्मिन्धर्मे सत्यवन्तं पर्यपृच्छन्त वै जनाः
047c	कन्यायाः प्राप्तशुल्कायाः शुल्कदः प्रशमं गतः
048a	पाणिग्रहीता चान्यः स्यादत्र नो धर्मसंशयः
048c	तन्नश्छिन्धि महाप्राज्ञ त्वं हि वै प्राज्ञसम्मतः
048e	तत्त्वं जिज्ञासमानानां चक्षुर्भवतु नो भवान्
049a	तानेवं ब्रुवतः सर्वान्सत्यवान्वाक्यमब्रवीत्
049c	यत्रेष्टं तत्र देया स्यान्नात्र कार्या विचारणा
049e	कुर्वते जीवतोऽप्येवं मृते नैवास्ति संशयः
050a	देवरं प्रविशेत्कन्या तप्येद्वापि महत्तपः
050c	तमेवानुव्रता भूत्वा पाणिग्राहस्य नाम सा
051a	लिखन्त्येव तु केषाञ्चिदपरेषां शनैरपि
051c	इति ये संवदन्त्यत्र त एतं निश्चयं विदुः
052a	तत्पाणिग्रहणात्पूर्वमुत्तरं यत्र वर्तते
052c	सर्वमङ्गलमन्त्रं वै मृषावादस्तु पातकः
053a	पाणिग्रहणमन्त्राणां निष्ठा स्यात्सप्तमे पदे
053c	पाणिग्राहस्य भार्या स्याद्यस्य चाद्भिः प्रदीयते
054a	अनुकूलामनुवंशां भ्रात्रा दत्तामुपाग्निकाम्
054c	परिक्रम्य यथान्यायं भार्यां विन्देद्द्विजोत्तमः
