001	भीष्म उवाच
001a	ततो नारायणसुहृन्नारदो भगवानृषिः
001c	शंकरस्योमया सार्धं संवादं प्रत्यभाषत
002a	तपश्चचार धर्मात्मा वृषभाङ्कः सुरेश्वरः
002c	पुण्ये गिरौ हिमवति सिद्धचारणसेविते
003a	नानौषधियुते रम्ये नानापुष्पसमाकुले
003c	अप्सरोगणसङ्कीर्णे भूतसंघनिषेविते
004a	तत्र देवो मुदा युक्तो भूतसङ्घशतैर्वृतः
004c	नानारूपैर्विरूपैश्च दिव्यैरद्भुतदर्शनैः
005a	सिंहव्याघ्रगजप्रख्यैः सर्वजातिसमन्वितैः
005c	क्रोष्टुकद्वीपिवदनैरृक्षर्षभमुखैस्तथा
006a	उलूकवदनैर्भीमैः श्येनभासमुखैस्तथा
006c	नानावर्णमृगप्रख्यैः सर्वजातिसमन्वयैः
006e	किन्नरैर्देवगन्धर्वैर्यक्षभूतगणैस्तथा
007a	दिव्यपुष्पसमाकीर्णं दिव्यमालाविभूषितम्
007c	दिव्यचन्दनसंयुक्तं दिव्यधूपेन धूपितम्
007e	तत्सदो वृषभाङ्कस्य दिव्यवादित्रनादितम्
008a	मृदङ्गपणवोद्घुष्टं शङ्खभेरीनिनादितम्
008c	नृत्यद्भिर्भूतसङ्घैश्च बर्हिणैश्च समन्ततः
009a	प्रनृत्ताप्सरसं दिव्यं दिव्यस्त्रीगणसेवितम्
009c	दृष्टिकान्तमनिर्देश्यं दिव्यमद्भुतदर्शनम्
010a	स गिरिस्तपसा तस्य भूतेशस्य व्यरोचत
011a	स्वाध्यायपरमैर्विप्रैर्ब्रह्मघोषैर्विनादितः
011c	षट्पदैरुपगीतैश्च माधवाप्रतिमो गिरिः
012a	तं महोत्सवसङ्काशं भीमरूपधरं पुनः
012c	दृष्ट्वा मुनिगणस्यासीत्परा प्रीतिर्जनार्दन
013a	मुनयश्च महाभागाः सिद्धाश्चैवोर्ध्वरेतसः
013c	मरुतो वसवः साध्या विश्वेदेवाः सनातनाः
014a	यक्षा नागाः पिशाचाश्च लोकपाला हुताशनाः
014c	भावाश्च सर्वे न्यग्भूतास्तत्रैवासन्समागताः
015a	ऋतवः सर्वपुष्पैश्च व्यकिरन्त महाद्भुतैः
015c	ओषध्यो ज्वलमानाश्च द्योतयन्ति स्म तद्वनम्
016a	विहगाश्च मुदा युक्ताः प्रानृत्यन्व्यनदंश्च ह
016c	गिरिपृष्ठेषु रम्येषु व्याहरन्तो जनप्रियाः
017a	तत्र देवो गिरितटे दिव्यधातुविभूषिते
017c	पर्यङ्क इव विभ्राजन्नुपविष्टो महामनाः
018a	व्याघ्रचर्माम्बरधरः सिंहचर्मोत्तरच्छदः
018c	व्यालयज्ञोपवीती च लोहिताङ्गदभूषणः
019a	हरिश्मश्रुर्जटी भीमो भयकर्ता सुरद्विषाम्
019c	अभयः सर्वभूतानां भक्तानां वृषभध्वजः
020a	दृष्ट्वा तमृषयः सर्वे शिरोभिरवनीं गताः
020c	विमुक्ताः सर्वपापेभ्यः क्षान्ता विगतकल्मषाः
021a	तस्य भूतपतेः स्थानं भीमरूपधरं बभौ
021c	अप्रधृष्यतरं चैव महोरगसमाकुलम्
022a	क्षणेनैवाभवत्सर्वमद्भुतं मधुसूदन
022c	तत्सदो वृषभाङ्कस्य भीमरूपधरं बभौ
023a	तमभ्ययाच्छैलसुता भूतस्त्रीगणसंवृता
023c	हरतुल्याम्बरधरा समानव्रतचारिणी
024a	बिभ्रती कलशं रौक्मं सर्वतीर्थजलोद्भवम्
024c	गिरिस्रवाभिः पुण्याभिः सर्वतोऽनुगता शुभा
025a	पुष्पवृष्ट्याभिवर्षन्ती गन्धैर्बहुविधैस्तथा
025c	सेवन्ती हिमवत्पार्श्वं हरपार्श्वमुपागमत्
026a	ततः स्मयन्ती पाणिभ्यां नर्मार्थं चारुदर्शना
026c	हरनेत्रे शुभे देवी सहसा सा समावृणोत्
027a	संवृताभ्यां तु नेत्राभ्यां तमोभूतमचेतनम्
027c	निर्होमं निर्वषट्कारं तत्सदः सहसाभवत्
028a	जनश्च विमनाः सर्वो भयत्राससमन्वितः
028c	निमीलिते भूतपतौ नष्टसूर्य इवाभवत्
029a	ततो वितिमिरो लोकः क्षणेन समपद्यत
029c	ज्वाला च महती दीप्ता ललाटात्तस्य निःसृता
030a	तृतीयं चास्य सम्भूतं नेत्रमादित्यसंनिभम्
030c	युगान्तसदृशं दीप्तं येनासौ मथितो गिरिः
031a	ततो गिरिसुता दृष्ट्वा दीप्ताग्निसदृशेक्षणम्
031c	हरं प्रणम्य शिरसा ददर्शायतलोचना
032a	दह्यमाने वने तस्मिन्सशालसरलद्रुमे
032c	सचन्दनवने रम्ये दिव्यौषधिविदीपिते
033a	मृगयूथैर्द्रुतैर्भीतैर्हरपार्श्वमुपागतैः
033c	शरणं चाप्यविन्दद्भिस्तत्सदः सङ्कुलं बभौ
034a	ततो नभःस्पृशज्वालो विद्युल्लोलार्चिरुज्ज्वलः
034c	द्वादशादित्यसदृशो युगान्ताग्निरिवापरः
035a	क्षणेन तेन दग्धः स हिमवानभवन्नगः
035c	सधातुशिखराभोगो दीनदग्धवनौषधिः
036a	तं दृष्ट्वा मथितं शैलं शैलराजसुता ततः
036c	भगवन्तं प्रपन्ना सा साञ्जलिप्रग्रहा स्थिता
037a	उमां शर्वस्तदा दृष्ट्वा स्त्रीभावागतमार्दवाम्
037c	पितुर्दैन्यमनिच्छन्तीं प्रीत्यापश्यत्ततो गिरिम्
038a	ततोऽभवत्पुनः सर्वः प्रकृतिस्थः सुदर्शनः
038c	प्रहृष्टविहगश्चैव प्रपुष्पितवनद्रुमः
039a	प्रकृतिस्थं गिरिं दृष्ट्वा प्रीता देवी महेश्वरम्
039c	उवाच सर्वभूतानां पतिं पतिमनिन्दिता
040a	भगवन्सर्वभूतेश शूलपाणे महाव्रत
040c	संशयो मे महाञ्जातस्तं मे व्याख्यातुमर्हसि
041a	किमर्थं ते ललाटे वै तृतीयं नेत्रमुत्थितम्
041c	किमर्थं च गिरिर्दग्धः सपक्षिगणकाननः
042a	किमर्थं च पुनर्देव प्रकृतिस्थः क्षणात्कृतः
042c	तथैव द्रुमसञ्छन्नः कृतोऽयं ते महेश्वर
043	महेश्वर उवाच
043a	नेत्रे मे संवृते देवि त्वया बाल्यादनिन्दिते
043c	नष्टालोकस्ततो लोकः क्षणेन समपद्यत
044a	नष्टादित्ये तथा लोके तमोभूते नगात्मजे
044c	तृतीयं लोचनं दीप्तं सृष्टं ते रक्षता प्रजाः
045a	तस्य चाक्ष्णो महत्तेजो येनायं मथितो गिरिः
045c	त्वत्प्रियार्थं च मे देवि प्रकृतिस्थः क्षणात्कृतः
046	उमोवाच
046a	भगवन्केन ते वक्त्रं चन्द्रवत्प्रियदर्शनम्
046c	पूर्वं तथैव श्रीकान्तमुत्तरं पश्चिमं तथा
047a	दक्षिणं च मुखं रौद्रं केनोर्ध्वं कपिला जटाः
047c	केन कण्ठश्च ते नीलो बर्हिबर्हनिभः कृतः
048a	हस्ते चैतत्पिनाकं ते सततं केन तिष्ठति
048c	जटिलो ब्रह्मचारी च किमर्थमसि नित्यदा
049a	एतं मे संशयं सर्वं वद भूतपतेऽनघ
049c	सधर्मचारिणी चाहं भक्ता चेति वृषध्वज
050a	एवमुक्तः स भगवाञ्शैलपुत्र्या पिनाकधृक्
050c	तस्या वृत्त्या च बुद्ध्या च प्रीतिमानभवत्प्रभुः
051a	ततस्तामब्रवीद्देवः सुभगे श्रूयतामिति
051c	हेतुभिर्यैर्ममैतानि रूपाणि रुचिरानने

