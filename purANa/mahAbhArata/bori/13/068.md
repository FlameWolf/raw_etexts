001	युधिष्ठिर उवाच
001a	भूय एव कुरुश्रेष्ठ दानानां विधिमुत्तमम्
001c	कथयस्व महाप्राज्ञ भूमिदानं विशेषतः
002a	पृथिवीं क्षत्रियो दद्याद्ब्राह्मणस्तां स्वकर्मणा
002c	विधिवत्प्रतिगृह्णीयान्न त्वन्यो दातुमर्हति
003a	सर्ववर्णैस्तु यच्छक्यं प्रदातुं फलकाङ्क्षिभिः
003c	वेदे वा यत्समाम्नातं तन्मे व्याख्यातुमर्हसि
004	भीष्म उवाच
004a	तुल्यनामानि देयानि त्रीणि तुल्यफलानि च
004c	सर्वकामफलानीह गावः पृथ्वी सरस्वती
005a	यो ब्रूयाच्चापि शिष्याय धर्म्यां ब्राह्मीं सरस्वतीम्
005c	पृथिवीगोप्रदानाभ्यां स तुल्यं फलमश्नुते
006a	तथैव गाः प्रशंसन्ति न च देयं ततः परम्
006c	सन्निकृष्टफलास्ता हि लघ्वर्थाश्च युधिष्ठिर
006e	मातरः सर्वभूतानां गावः सर्वसुखप्रदाः
007a	वृद्धिमाकाङ्क्षता नित्यं गावः कार्याः प्रदक्षिणाः
007c	मङ्गलायतनं देव्यस्तस्मात्पूज्याः सदैव हि
008a	प्रचोदनं देवकृतं गवां कर्मसु वर्तताम्
008c	पूर्वमेवाक्षरं नान्यदभिधेयं कथञ्चन
009a	प्रचारे वा निपाने वा बुधो नोद्वेजयेत गाः
009c	तृषिता ह्यभिवीक्षन्त्यो नरं हन्युः सबान्धवम्
010a	पितृसद्मानि सततं देवतायतनानि च
010c	पूयन्ते शकृता यासां पूतं किमधिकं ततः
011a	ग्रासमुष्टिं परगवे दद्यात्संवत्सरं तु यः
011c	अकृत्वा स्वयमाहारं व्रतं तत्सार्वकामिकम्
012a	स हि पुत्रान्यशोर्थं च श्रियं चाप्यधिगच्छति
012c	नाशयत्यशुभं चैव दुःस्वप्नं च व्यपोहति
013	युधिष्ठिर उवाच
013a	देयाः किंलक्षणा गावः काश्चापि परिवर्जयेत्
013c	कीदृशाय प्रदातव्या न देयाः कीदृशाय च
014	भीष्म उवाच
014a	असद्वृत्ताय पापाय लुब्धायानृतवादिने
014c	हव्यकव्यव्यपेताय न देया गौः कथंचन
015a	भिक्षवे बहुपुत्राय श्रोत्रियायाहिताग्नये
015c	दत्त्वा दशगवां दाता लोकानाप्नोत्यनुत्तमान्
016a	यं चैव धर्मं कुरुते तस्य पुण्यफलं च यत्
016c	सर्वस्यैवांशभाग्दाता तन्निमित्तं प्रवृत्तयः
017a	यश्चैनमुत्पादयति यश्चैनं त्रायते भयात्
017c	यश्चास्य कुरुते वृत्तिं सर्वे ते पितरस्त्रयः
018a	कल्मषं गुरुशुश्रूषा हन्ति मानो महद्यशः
018c	अपुत्रतां त्रयः पुत्रा अवृत्तिं दश धेनवः
019a	वेदान्तनिष्ठस्य बहुश्रुतस्य प्रज्ञानतृप्तस्य जितेन्द्रियस्य
019c	शिष्टस्य दान्तस्य यतस्य चैव भूतेषु नित्यं प्रियवादिनश्च
020a	यः क्षुद्भयाद्वै न विकर्म कुर्यान्मृदुर्दान्तश्चातिथेयश्च नित्यम्
020c	वृत्तिं विप्रायातिसृजेत तस्मै यस्तुल्यशीलश्च सपुत्रदारः
021a	शुभे पात्रे ये गुणा गोप्रदाने तावान्दोषो ब्राह्मणस्वापहारे
021c	सर्वावस्थं ब्राह्मणस्वापहारो दाराश्चैषां दूरतो वर्जनीयाः
