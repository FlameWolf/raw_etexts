001	भीष्म उवाच
001a	जन्मनैव महाभागो ब्राह्मणो नाम जायते
001c	नमस्यः सर्वभूतानामतिथिः प्रसृताग्रभुक्
002a	सर्वान्नः सुहृदस्तात ब्राह्मणाः सुमनोमुखाः
002c	गीर्भिर्मङ्गलयुक्ताभिरनुध्यायन्ति पूजिताः
003a	सर्वान्नो द्विषतस्तात ब्राह्मणा जातमन्यवः
003c	गीर्भिर्दारुणयुक्ताभिरभिहन्युरपूजिताः
004a	अत्र गाथा ब्रह्मगीताः कीर्तयन्ति पुराविदः
004c	सृष्ट्वा द्विजातीन्धाता हि यथापूर्वं समादधत्
005a	न वोऽन्यदिह कर्तव्यं किञ्चिदूर्ध्वं यथाविधि
005c	गुप्ता गोपायत ब्रह्म श्रेयो वस्तेन शोभनम्
006a	स्वमेव कुर्वतां कर्म श्रीर्वो ब्राह्मी भविष्यति
006c	प्रमाणं सर्वभूतानां प्रग्रहं च गमिष्यथ
007a	न शौद्रं कर्म कर्तव्यं ब्राह्मणेन विपश्चिता
007c	शौद्रं हि कुर्वतः कर्म धर्मः समुपरुध्यते
008a	श्रीश्च बुद्धिश्च तेजश्च विभूतिश्च प्रतापिनी
008c	स्वाध्यायेनैव माहात्म्यं विमलं प्रतिपत्स्यथ
009a	हुत्वा चाहवनीयस्थं महाभाग्ये प्रतिष्ठिताः
009c	अग्रभोज्याः प्रसूतीनां श्रिया ब्राह्म्यानुकल्पिताः
010a	श्रद्धया परया युक्ता ह्यनभिद्रोहलब्धया
010c	दमस्वाध्यायनिरताः सर्वान्कामानवाप्स्यथ
011a	यच्चैव मानुषे लोके यच्च देवेषु किञ्चन
011c	सर्वं तत्तपसा साध्यं ज्ञानेन विनयेन च
012a	इत्येता ब्रह्मगीतास्ते समाख्याता मयानघ
012c	विप्रानुकम्पार्थमिदं तेन प्रोक्तं हि धीमता
013a	भूयस्तेषां बलं मन्ये यथा राज्ञस्तपस्विनः
013c	दुरासदाश्च चण्डाश्च रभसाः क्षिप्रकारिणः
014a	सन्त्येषां सिंहसत्त्वाश्च व्याघ्रसत्त्वास्तथापरे
014c	वराहमृगसत्त्वाश्च गजसत्त्वास्तथापरे
015a	कर्पासमृदवः केचित्तथान्ये मकरस्पृशः
015c	विभाष्यघातिनः केचित्तथा चक्षुर्हणोऽपरे
016a	सन्ति चाशीविषनिभाः सन्ति मन्दास्तथापरे
016c	विविधानीह वृत्तानि ब्राह्मणानां युधिष्ठिर
017a	मेकला द्रमिडाः काशाः पौण्ड्राः कोल्लगिरास्तथा
017c	शौण्डिका दरदा दर्वाश्चौराः शबरबर्बराः
018a	किराता यवनाश्चैव तास्ताः क्षत्रियजातयः
018c	वृषलत्वमनुप्राप्ता ब्राह्मणानामदर्शनात्
019a	ब्राह्मणानां परिभवादसुराः सलिलेशयाः
019c	ब्राह्मणानां प्रसादाच्च देवाः स्वर्गनिवासिनः
020a	अशक्यं स्प्रष्टुमाकाशमचाल्यो हिमवान्गिरिः
020c	अवार्या सेतुना गङ्गा दुर्जया ब्राह्मणा भुवि
021a	न ब्राह्मणविरोधेन शक्या शास्तुं वसुन्धरा
021c	ब्राह्मणा हि महात्मानो देवानामपि देवताः
022a	तान्पूजयस्व सततं दानेन परिचर्यया
022c	यदीच्छसि महीं भोक्तुमिमां सागरमेखलाम्
023a	प्रतिग्रहेण तेजो हि विप्राणां शाम्यतेऽनघ
023c	प्रतिग्रहं ये नेच्छेयुस्तेऽपि रक्ष्यास्त्वयानघ
