BR-13-01-035-001	भीष्म उवाच
BR-13-01-035-001a	जन्मनैव महाभागो ब्राह्मणो नाम जायते
BR-13-01-035-001c	नमस्यः सर्वभूतानामतिथिः प्रसृताग्रभुक्
BR-13-01-035-002a	सर्वान्नः सुहृदस्तात ब्राह्मणाः सुमनोमुखाः
BR-13-01-035-002c	गीर्भिर्मङ्गलयुक्ताभिरनुध्यायन्ति पूजिताः
BR-13-01-035-003a	सर्वान्नो द्विषतस्तात ब्राह्मणा जातमन्यवः
BR-13-01-035-003c	गीर्भिर्दारुणयुक्ताभिरभिहन्युरपूजिताः
BR-13-01-035-004a	अत्र गाथा ब्रह्मगीताः कीर्तयन्ति पुराविदः
BR-13-01-035-004c	सृष्ट्वा द्विजातीन्धाता हि यथापूर्वं समादधत्
BR-13-01-035-005a	न वोऽन्यदिह कर्तव्यं किञ्चिदूर्ध्वं यथाविधि
BR-13-01-035-005c	गुप्ता गोपायत ब्रह्म श्रेयो वस्तेन शोभनम्
BR-13-01-035-006a	स्वमेव कुर्वतां कर्म श्रीर्वो ब्राह्मी भविष्यति
BR-13-01-035-006c	प्रमाणं सर्वभूतानां प्रग्रहं च गमिष्यथ
BR-13-01-035-007a	न शौद्रं कर्म कर्तव्यं ब्राह्मणेन विपश्चिता
BR-13-01-035-007c	शौद्रं हि कुर्वतः कर्म धर्मः समुपरुध्यते
BR-13-01-035-008a	श्रीश्च बुद्धिश्च तेजश्च विभूतिश्च प्रतापिनी
BR-13-01-035-008c	स्वाध्यायेनैव माहात्म्यं विमलं प्रतिपत्स्यथ
BR-13-01-035-009a	हुत्वा चाहवनीयस्थं महाभाग्ये प्रतिष्ठिताः
BR-13-01-035-009c	अग्रभोज्याः प्रसूतीनां श्रिया ब्राह्म्यानुकल्पिताः
BR-13-01-035-010a	श्रद्धया परया युक्ता ह्यनभिद्रोहलब्धया
BR-13-01-035-010c	दमस्वाध्यायनिरताः सर्वान्कामानवाप्स्यथ
BR-13-01-035-011a	यच्चैव मानुषे लोके यच्च देवेषु किञ्चन
BR-13-01-035-011c	सर्वं तत्तपसा साध्यं ज्ञानेन विनयेन च
BR-13-01-035-012a	इत्येता ब्रह्मगीतास्ते समाख्याता मयानघ
BR-13-01-035-012c	विप्रानुकम्पार्थमिदं तेन प्रोक्तं हि धीमता
BR-13-01-035-013a	भूयस्तेषां बलं मन्ये यथा राज्ञस्तपस्विनः
BR-13-01-035-013c	दुरासदाश्च चण्डाश्च रभसाः क्षिप्रकारिणः
BR-13-01-035-014a	सन्त्येषां सिंहसत्त्वाश्च व्याघ्रसत्त्वास्तथापरे
BR-13-01-035-014c	वराहमृगसत्त्वाश्च गजसत्त्वास्तथापरे
BR-13-01-035-015a	कर्पासमृदवः केचित्तथान्ये मकरस्पृशः
BR-13-01-035-015c	विभाष्यघातिनः केचित्तथा चक्षुर्हणोऽपरे
BR-13-01-035-016a	सन्ति चाशीविषनिभाः सन्ति मन्दास्तथापरे
BR-13-01-035-016c	विविधानीह वृत्तानि ब्राह्मणानां युधिष्ठिर
BR-13-01-035-017a	मेकला द्रमिडाः काशाः पौण्ड्राः कोल्लगिरास्तथा
BR-13-01-035-017c	शौण्डिका दरदा दर्वाश्चौराः शबरबर्बराः
BR-13-01-035-018a	किराता यवनाश्चैव तास्ताः क्षत्रियजातयः
BR-13-01-035-018c	वृषलत्वमनुप्राप्ता ब्राह्मणानामदर्शनात्
BR-13-01-035-019a	ब्राह्मणानां परिभवादसुराः सलिलेशयाः
BR-13-01-035-019c	ब्राह्मणानां प्रसादाच्च देवाः स्वर्गनिवासिनः
BR-13-01-035-020a	अशक्यं स्प्रष्टुमाकाशमचाल्यो हिमवान्गिरिः
BR-13-01-035-020c	अवार्या सेतुना गङ्गा दुर्जया ब्राह्मणा भुवि
BR-13-01-035-021a	न ब्राह्मणविरोधेन शक्या शास्तुं वसुन्धरा
BR-13-01-035-021c	ब्राह्मणा हि महात्मानो देवानामपि देवताः
BR-13-01-035-022a	तान्पूजयस्व सततं दानेन परिचर्यया
BR-13-01-035-022c	यदीच्छसि महीं भोक्तुमिमां सागरमेखलाम्
BR-13-01-035-023a	प्रतिग्रहेण तेजो हि विप्राणां शाम्यतेऽनघ
BR-13-01-035-023c	प्रतिग्रहं ये नेच्छेयुस्तेऽपि रक्ष्यास्त्वयानघ
