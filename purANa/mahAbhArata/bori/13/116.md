001	युधिष्ठिर उवाच
001a	अहिंसा परमो धर्म इत्युक्तं बहुशस्त्वया
001c	श्राद्धेषु च भवानाह पितॄनामिषकाङ्क्षिणः
002a	मांसैर्बहुविधैः प्रोक्तस्त्वया श्राद्धविधिः पुरा
002c	अहत्वा च कुतो मांसमेवमेतद्विरुध्यते
003a	जातो नः संशयो धर्मे मांसस्य परिवर्जने
003c	दोषो भक्षयतः कः स्यात्कश्चाभक्षयतो गुणः
004a	हत्वा भक्षयतो वापि परेणोपहृतस्य वा
004c	हन्याद्वा यः परस्यार्थे क्रीत्वा वा भक्षयेन्नरः
005a	एतदिच्छामि तत्त्वेन कथ्यमानं त्वयानघ
005c	निश्चयेन चिकीर्षामि धर्ममेतं सनातनम्
006a	कथमायुरवाप्नोति कथं भवति सत्त्ववान्
006c	कथमव्यङ्गतामेति लक्षण्यो जायते कथम्
007	भीष्म उवाच
007a	मांसस्य भक्षणे राजन्योऽधर्मः कुरुपुङ्गव
007c	तं मे शृणु यथातत्त्वं यश्चास्य विधिरुत्तमः
008a	रूपमव्यङ्गतामायुर्बुद्धिं सत्त्वं बलं स्मृतिम्
008c	प्राप्तुकामैर्नरैर्हिंसा वर्जिता वै कृतात्मभिः
009a	ऋषीणामत्र संवादो बहुशः कुरुपुङ्गव
009c	बभूव तेषां तु मतं यत्तच्छृणु युधिष्ठिर
010a	यो यजेताश्वमेधेन मासि मासि यतव्रतः
010c	वर्जयेन्मधु मांसं च सममेतद्युधिष्ठिर
011a	सप्तर्षयो वालखिल्यास्तथैव च मरीचिपाः
011c	अमांसभक्षणं राजन्प्रशंसन्ति मनीषिणः
012a	न भक्षयति यो मांसं न हन्यान्न च घातयेत्
012c	तं मित्रं सर्वभूतानां मनुः स्वायम्भुवोऽब्रवीत्
013a	अधृष्यः सर्वभूतानां विश्वास्यः सर्वजन्तुषु
013c	साधूनां सम्मतो नित्यं भवेन्मांसस्य वर्जनात्
014a	स्वमांसं परमांसेन यो वर्धयितुमिच्छति
014c	नारदः प्राह धर्मात्मा नियतं सोऽवसीदति
015a	ददाति यजते चापि तपस्वी च भवत्यपि
015c	मधुमांसनिवृत्त्येति प्राहैवं स बृहस्पतिः
016a	मासि मास्यश्वमेधेन यो यजेत शतं समाः
016c	न खादति च यो मांसं सममेतन्मतं मम
017a	सदा यजति सत्रेण सदा दानं प्रयच्छति
017c	सदा तपस्वी भवति मधुमांसस्य वर्जनात्
018a	सर्वे वेदा न तत्कुर्युः सर्वयज्ञाश्च भारत
018c	यो भक्षयित्वा मांसानि पश्चादपि निवर्तते
019a	दुष्करं हि रसज्ञेन मांसस्य परिवर्जनम्
019c	चर्तुं व्रतमिदं श्रेष्ठं सर्वप्राण्यभयप्रदम्
020a	सर्वभूतेषु यो विद्वान्ददात्यभयदक्षिणाम्
020c	दाता भवति लोके स प्राणानां नात्र संशयः
021a	एवं वै परमं धर्मं प्रशंसन्ति मनीषिणः
021c	प्राणा यथात्मनोऽभीष्टा भूतानामपि ते तथा
022a	आत्मौपम्येन गन्तव्यं बुद्धिमद्भिर्महात्मभिः
022c	मृत्युतो भयमस्तीति विदुषां भूतिमिच्छताम्
023a	किं पुनर्हन्यमानानां तरसा जीवितार्थिनाम्
023c	अरोगाणामपापानां पापैर्मांसोपजीविभिः
024a	तस्माद्विद्धि महाराज मांसस्य परिवर्जनम्
024c	धर्मस्यायतनं श्रेष्ठं स्वर्गस्य च सुखस्य च
025a	अहिंसा परमो धर्मस्तथाहिंसा परं तपः
025c	अहिंसा परमं सत्यं ततो धर्मः प्रवर्तते
026a	न हि मांसं तृणात्काष्ठादुपलाद्वापि जायते
026c	हत्वा जन्तुं ततो मांसं तस्माद्दोषोऽस्य भक्षणे
027a	स्वाहास्वधामृतभुजो देवाः सत्यार्जवप्रियाः
027c	क्रव्यादान्राक्षसान्विद्धि जिह्मानृतपरायणान्
028a	कान्तारेष्वथ घोरेषु दुर्गेषु गहनेषु च
028c	रात्रावहनि सन्ध्यासु चत्वरेषु सभासु च
028e	अमांसभक्षणे राजन्भयमन्ते न गच्छति
029a	यदि चेत्खादको न स्यान्न तदा घातको भवेत्
029c	घातकः खादकार्थाय तं घातयति वै नरः
030a	अभक्ष्यमेतदिति वा इति हिंसा निवर्तते
030c	खादकार्थमतो हिंसा मृगादीनां प्रवर्तते
031a	यस्माद्ग्रसति चैवायुर्हिंसकानां महाद्युते
031c	तस्माद्विवर्जयेन्मांसं य इच्छेद्भूतिमात्मनः
032a	त्रातारं नाधिगच्छन्ति रौद्राः प्राणिविहिंसकाः
032c	उद्वेजनीया भूतानां यथा व्यालमृगास्तथा
033a	लोभाद्वा बुद्धिमोहाद्वा बलवीर्यार्थमेव च
033c	संसर्गाद्वाथ पापानामधर्मरुचिता नृणाम्
034a	स्वमांसं परमांसेन यो वर्धयितुमिच्छति
034c	उद्विग्नवासे वसति यत्रतत्राभिजायते
035a	धन्यं यशस्यमायुष्यं स्वर्ग्यं स्वस्त्ययनं महत्
035c	मांसस्याभक्षणं प्राहुर्नियताः परमर्षयः
036a	इदं तु खलु कौन्तेय श्रुतमासीत्पुरा मया
036c	मार्कण्डेयस्य वदतो ये दोषा मांसभक्षणे
037a	यो हि खादति मांसानि प्राणिनां जीवितार्थिनाम्
037c	हतानां वा मृतानां वा यथा हन्ता तथैव सः
038a	धनेन क्रायको हन्ति खादकश्चोपभोगतः
038c	घातको वधबन्धाभ्यामित्येष त्रिविधो वधः
039a	अखादन्ननुमोदंश्च भावदोषेण मानवः
039c	योऽनुमन्येत हन्तव्यं सोऽपि दोषेण लिप्यते
040a	अधृष्यः सर्वभूतानामायुष्मान्नीरुजः सुखी
040c	भवत्यभक्षयन्मांसं दयावान्प्राणिनामिह
041a	हिरण्यदानैर्गोदानैर्भूमिदानैश्च सर्वशः
041c	मांसस्याभक्षणे धर्मो विशिष्टः स्यादिति श्रुतिः
042a	अप्रोक्षितं वृथामांसं विधिहीनं न भक्षयेत्
042c	भक्षयन्निरयं याति नरो नास्त्यत्र संशयः
043a	प्रोक्षिताभ्युक्षितं मांसं तथा ब्राह्मणकाम्यया
043c	अल्पदोषमिह ज्ञेयं विपरीते तु लिप्यते
044a	खादकस्य कृते जन्तुं यो हन्यात्पुरुषाधमः
044c	महादोषकरस्तत्र खादको न तु घातकः
045a	इज्यायज्ञश्रुतिकृतैर्यो मार्गैरबुधो जनः
045c	हन्याज्जन्तुं मांसगृद्ध्री स वै नरकभाङ्नरः
046a	भक्षयित्वा तु यो मांसं पश्चादपि निवर्तते
046c	तस्यापि सुमहान्धर्मो यः पापाद्विनिवर्तते
047a	आहर्ता चानुमन्ता च विशस्ता क्रयविक्रयी
047c	संस्कर्ता चोपभोक्ता च घातकाः सर्व एव ते
048a	इदमन्यत्तु वक्ष्यामि प्रमाणं विधिनिर्मितम्
048c	पुराणमृषिभिर्जुष्टं वेदेषु परिनिश्चितम्
049a	प्रवृत्तिलक्षणे धर्मे फलार्थिभिरभिद्रुते
049c	यथोक्तं राजशार्दूल न तु तन्मोक्षकाङ्क्षिणाम्
050a	हविर्यत्संस्कृतं मन्त्रैः प्रोक्षिताभ्युक्षितं शुचि
050c	वेदोक्तेन प्रमाणेन पितॄणां प्रक्रियासु च
050e	अतोऽन्यथा वृथामांसमभक्ष्यं मनुरब्रवीत्
051a	अस्वर्ग्यमयशस्यं च रक्षोवद्भरतर्षभ
051c	विधिना हि नराः पूर्वं मांसं राजन्नभक्षयन्
052a	य इच्छेत्पुरुषोऽत्यन्तमात्मानं निरुपद्रवम्
052c	स वर्जयेत मांसानि प्राणिनामिह सर्वशः
053a	श्रूयते हि पुराकल्पे नृणां व्रीहिमयः पशुः
053c	येनायजन्त यज्वानः पुण्यलोकपरायणाः
054a	ऋषिभिः संशयं पृष्टो वसुश्चेदिपतिः पुरा
054c	अभक्ष्यमिति मांसं स प्राह भक्ष्यमिति प्रभो
055a	आकाशान्मेदिनीं प्राप्तस्ततः स पृथिवीपतिः
055c	एतदेव पुनश्चोक्त्वा विवेश धरणीतलम्
056a	प्रजानां हितकामेन त्वगस्त्येन महात्मना
056c	आरण्याः सर्वदैवत्याः प्रोक्षितास्तपसा मृगाः
057a	क्रिया ह्येवं न हीयन्ते पितृदैवतसंश्रिताः
057c	प्रीयन्ते पितरश्चैव न्यायतो मांसतर्पिताः
058a	इदं तु शृणु राजेन्द्र कीर्त्यमानं मयानघ
058c	अभक्षणे सर्वसुखं मांसस्य मनुजाधिप
059a	यस्तु वर्षशतं पूर्णं तपस्तप्येत्सुदारुणम्
059c	यश्चैकं वर्जयेन्मांसं सममेतन्मतं मम
060a	कौमुदे तु विशेषेण शुक्लपक्षे नराधिप
060c	वर्जयेत्सर्वमांसानि धर्मो ह्यत्र विधीयते
061a	चतुरो वार्षिकान्मासान्यो मांसं परिवर्जयेत्
061c	चत्वारि भद्राण्याप्नोति कीर्तिमायुर्यशो बलम्
062a	अथ वा मासमप्येकं सर्वमांसान्यभक्षयन्
062c	अतीत्य सर्वदुःखानि सुखी जीवेन्निरामयः
063a	ये वर्जयन्ति मांसानि मासशः पक्षशोऽपि वा
063c	तेषां हिंसानिवृत्तानां ब्रह्मलोको विधीयते
064a	मांसं तु कौमुदं पक्षं वर्जितं पार्थ राजभिः
064c	सर्वभूतात्मभूतैस्तैर्विज्ञातार्थपरावरैः
065a	नाभागेनाम्बरीषेण गयेन च महात्मना
065c	आयुषा चानरण्येन दिलीपरघुपूरुभिः
066a	कार्तवीर्यानिरुद्धाभ्यां नहुषेण ययातिना
066c	नृगेण विष्वगश्वेन तथैव शशबिन्दुना
066e	युवनाश्वेन च तथा शिबिनौशीनरेण च
067a	श्येनचित्रेण राजेन्द्र सोमकेन वृकेण च
067c	रैवतेन रन्तिदेवेन वसुना सृञ्जयेन च
068a	दुःषन्तेन करूषेण रामालर्कनलैस्तथा
068c	विरूपाश्वेन निमिना जनकेन च धीमता
069a	सिलेन पृथुना चैव वीरसेनेन चैव ह
069c	इक्ष्वाकुणा शम्भुना च श्वेतेन सगरेण च
070a	एतैश्चान्यैश्च राजेन्द्र पुरा मांसं न भक्षितम्
070c	शारदं कौमुदं मासं ततस्ते स्वर्गमाप्नुवन्
071a	ब्रह्मलोके च तिष्ठन्ति ज्वलमानाः श्रियान्विताः
071c	उपास्यमाना गन्धर्वैः स्त्रीसहस्रसमन्विताः
072a	तदेतदुत्तमं धर्ममहिंसालक्षणं शुभम्
072c	ये चरन्ति महात्मानो नाकपृष्ठे वसन्ति ते
073a	मधु मांसं च ये नित्यं वर्जयन्तीह धार्मिकाः
073c	जन्मप्रभृति मद्यं च सर्वे ते मुनयः स्मृताः
073e	विशिष्टतां ज्ञातिषु च लभन्ते नात्र संशयः
074a	आपन्नश्चापदो मुच्येद्बद्धो मुच्येत बन्धनात्
074c	मुच्येत्तथातुरो रोगाद्दुःखान्मुच्येत दुःखितः
075a	तिर्यग्योनिं न गच्छेत रूपवांश्च भवेन्नरः
075c	बुद्धिमान्वै कुरुश्रेष्ठ प्राप्नुयाच्च महद्यशः
076a	एतत्ते कथितं राजन्मांसस्य परिवर्जने
076c	प्रवृत्तौ च निवृत्तौ च विधानमृषिनिर्मितम्
