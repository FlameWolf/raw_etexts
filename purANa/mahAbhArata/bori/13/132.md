001	उमोवाच
001a	भगवन्सर्वभूतेश सुरासुरनमस्कृत
001c	धर्माधर्मे नृणां देव ब्रूहि मे संशयं विभो
002a	कर्मणा मनसा वाचा त्रिविधं हि नरः सदा
002c	बध्यते बन्धनैः पाशैर्मुच्यतेऽप्यथ वा पुनः
003a	केन शीलेन वा देव कर्मणा कीदृशेन वा
003c	समाचारैर्गुणैर्वाक्यैः स्वर्गं यान्तीह मानवाः
004	महेश्वर उवाच
004a	देवि धर्मार्थतत्त्वज्ञे सत्यनित्ये दमे रते
004c	सर्वप्राणिहितः प्रश्नः श्रूयतां बुद्धिवर्धनः
005a	सत्यधर्मरताः सन्तः सर्वलिप्साविवर्जिताः
005c	नाधर्मेण न धर्मेण बध्यन्ते छिन्नसंशयाः
006a	प्रलयोत्पत्तितत्त्वज्ञाः सर्वज्ञाः समदर्शिनः
006c	वीतरागा विमुच्यन्ते पुरुषाः सर्वबन्धनैः
007a	कर्मणा मनसा वाचा ये न हिंसन्ति किञ्चन
007c	ये न सज्जन्ति कस्मिंश्चिद्बध्यन्ते ते न कर्मभिः
008a	प्राणातिपाताद्विरताः शीलवन्तो दयान्विताः
008c	तुल्यद्वेष्यप्रिया दान्ता मुच्यन्ते कर्मबन्धनैः
009a	सर्वभूतदयावन्तो विश्वास्याः सर्वजन्तुषु
009c	त्यक्तहिंसासमाचारास्ते नराः स्वर्गगामिनः
010a	परस्वे निर्ममा नित्यं परदारविवर्जकाः
010c	धर्मलब्धार्थभोक्तारस्ते नराः स्वर्गगामिनः
011a	मातृवत्स्वसृवच्चैव नित्यं दुहितृवच्च ये
011c	परदारेषु वर्तन्ते ते नराः स्वर्गगामिनः
012a	स्तैन्यान्निवृत्ताः सततं सन्तुष्टाः स्वधनेन च
012c	स्वभाग्यान्युपजीवन्ति ते नराः स्वर्गगामिनः
013a	स्वदारनिरता ये च ऋतुकालाभिगामिनः
013c	अग्राम्यसुखभोगाश्च ते नराः स्वर्गगामिनः
014a	परदारेषु ये नित्यं चारित्रावृतलोचनाः
014c	यतेन्द्रियाः शीलपरास्ते नराः स्वर्गगामिनः
015a	एष देवकृतो मार्गः सेवितव्यः सदा नरैः
015c	अकषायकृतश्चैव मार्गः सेव्यः सदा बुधैः
016a	दानधर्मतपोयुक्तः शीलशौचदयात्मकः
016c	वृत्त्यर्थं धर्महेतोर्वा सेवितव्यः सदा नरैः
016e	स्वर्गवासमभीप्सद्भिर्न सेव्यस्त्वत उत्तरः
017	उमोवाच
017a	वाचाथ बध्यते येन मुच्यतेऽप्यथ वा पुनः
017c	तानि कर्माणि मे देव वद भूतपतेऽनघ
018	महेश्वर उवाच
018a	आत्महेतोः परार्थे वा नर्महास्याश्रयात्तथा
018c	ये मृषा न वदन्तीह ते नराः स्वर्गगामिनः
019a	वृत्त्यर्थं धर्महेतोर्वा कामकारात्तथैव च
019c	अनृतं ये न भाषन्ते ते नराः स्वर्गगामिनः
020a	श्लक्ष्णां वाणीं निराबाधां मधुरां पापवर्जिताम्
020c	स्वागतेनाभिभाषन्ते ते नराः स्वर्गगामिनः
021a	कटुकां ये न भाषन्ते परुषां निष्ठुरां गिरम्
021c	अपैशुन्यरताः सन्तस्ते नराः स्वर्गगामिनः
022a	पिशुनां ये न भाषन्ते मित्रभेदकरीं गिरम्
022c	ऋतां मैत्रीं प्रभाषन्ते ते नराः स्वर्गगामिनः
023a	वर्जयन्ति सदा सूच्यं परद्रोहं च मानवाः
023c	सर्वभूतसमा दान्तास्ते नराः स्वर्गगामिनः
024a	शठप्रलापाद्विरता विरुद्धपरिवर्जकाः
024c	सौम्यप्रलापिनो नित्यं ते नराः स्वर्गगामिनः
025a	न कोपाद्व्याहरन्ते ये वाचं हृदयदारणीम्
025c	सान्त्वं वदन्ति क्रुद्धापि ते नराः स्वर्गगामिनः
026a	एष वाणीकृतो देवि धर्मः सेव्यः सदा नरैः
026c	शुभः सत्यगुणो नित्यं वर्जनीया मृषा बुधैः
027	उमोवाच
027a	मनसा बध्यते येन कर्मणा पुरुषः सदा
027c	तन्मे ब्रूहि महाभाग देवदेव पिनाकधृक्
028	महेश्वर उवाच
028a	मानसेनेह धर्मेण संयुक्ताः पुरुषाः सदा
028c	स्वर्गं गच्छन्ति कल्याणि तन्मे कीर्तयतः शृणु
029a	दुष्प्रणीतेन मनसा दुष्प्रणीततराकृतिः
029c	बध्यते मानवो येन शृणु चान्यच्छुभानने
030a	अरण्ये विजने न्यस्तं परस्वं वीक्ष्य ये नराः
030c	मनसापि न हिंसन्ति ते नराः स्वर्गगामिनः
031a	ग्रामे गृहे वा यद्द्रव्यं पारक्यं विजने स्थितम्
031c	नाभिनन्दन्ति वै नित्यं ते नराः स्वर्गगामिनः
032a	तथैव परदारान्ये कामवृत्तान्रहोगतान्
032c	मनसापि न हिंसन्ति ते नराः स्वर्गगामिनः
033a	शत्रुं मित्रं च ये नित्यं तुल्येन मनसा नराः
033c	भजन्ति मैत्राः सङ्गम्य ते नराः स्वर्गगामिनः
034a	श्रुतवन्तो दयावन्तः शुचयः सत्यसङ्गराः
034c	स्वैरर्थैः परिसन्तुष्टास्ते नराः स्वर्गगामिनः
035a	अवैरा ये त्वनायासा मैत्रचित्तपराः सदा
035c	सर्वभूतदयावन्तस्ते नराः स्वर्गगामिनः
036a	श्रद्धावन्तो दयावन्तश्चोक्षाश्चोक्षजनप्रियाः
036c	धर्माधर्मविदो नित्यं ते नराः स्वर्गगामिनः
037a	शुभानामशुभानां च कर्मणां फलसञ्चये
037c	विपाकज्ञाश्च ये देवि ते नराः स्वर्गगामिनः
038a	न्यायोपेता गुणोपेता देवद्विजपराः सदा
038c	समतां समनुप्राप्तास्ते नराः स्वर्गगामिनः
039a	शुभैः कर्मफलैर्देवि मयैते परिकीर्तिताः
039c	स्वर्गमार्गोपगा भूयः किमन्यच्छ्रोतुमिच्छसि
040	उमोवाच
040a	महान्मे संशयः कश्चिन्मर्त्यान्प्रति महेश्वर
040c	तस्मात्तं नैपुणेनाद्य ममाख्यातुं त्वमर्हसि
041a	केनायुर्लभते दीर्घं कर्मणा पुरुषः प्रभो
041c	तपसा वापि देवेश केनायुर्लभते महत्
042a	क्षीणायुः केन भवति कर्मणा भुवि मानवः
042c	विपाकं कर्मणां देव वक्तुमर्हस्यनिन्दित
043a	अपरे च महाभोगा मन्दभोगास्तथापरे
043c	अकुलीनास्तथा चान्ये कुलीनाश्च तथापरे
044a	दुर्दर्शाः केचिदाभान्ति नराः काष्ठमया इव
044c	प्रियदर्शास्तथा चान्ये दर्शनादेव मानवाः
045a	दुष्प्रज्ञाः केचिदाभान्ति केचिदाभान्ति पण्डिताः
045c	महाप्रज्ञास्तथैवान्ये ज्ञानविज्ञानदर्शिनः
046a	अल्पाबाधास्तथा केचिन्महाबाधास्तथापरे
046c	दृश्यन्ते पुरुषा देव तन्मे शंसितुमर्हसि
047	महेश्वर उवाच
047a	हन्त तेऽहं प्रवक्ष्यामि देवि कर्मफलोदयम्
047c	मर्त्यलोके नराः सर्वे येन स्वं भुञ्जते फलम्
048a	प्राणातिपाती यो रौद्रो दण्डहस्तोद्यतस्तथा
048c	नित्यमुद्यतदण्डश्च हन्ति भूतगणान्नरः
049a	निर्दयः सर्वभूतानां नित्यमुद्वेगकारकः
049c	अपि कीटपिपीलानामशरण्यः सुनिर्घृणः
050a	एवम्भूतो नरो देवि निरयं प्रतिपद्यते
050c	विपरीतस्तु धर्मात्मा रूपवानभिजायते
051a	निरयं याति हिंसात्मा याति स्वर्गमहिंसकः
051c	यातनां निरये रौद्रां स कृच्छ्रां लभते नरः
052a	अथ चेन्निरयात्तस्मात्समुत्तरति कर्हिचित्
052c	मानुष्यं लभते चापि हीनायुस्तत्र जायते
053a	पापेन कर्मणा देवि बद्धो हिंसारतिर्नरः
053c	अप्रियः सर्वभूतानां हीनायुरुपजायते
054a	यस्तु शुक्लाभिजातीयः प्राणिघातविवर्जकः
054c	निक्षिप्तदण्डो निर्दण्डो न हिनस्ति कदाचन
055a	न घातयति नो हन्ति घ्नन्तं नैवानुमोदते
055c	सर्वभूतेषु सस्नेहो यथात्मनि तथापरे
056a	ईदृशः पुरुषोत्कर्षो देवि देवत्वमश्नुते
056c	उपपन्नान्सुखान्भोगानुपाश्नाति मुदा युतः
057a	अथ चेन्मानुषे लोके कदाचिदुपपद्यते
057c	तत्र दीर्घायुरुत्पन्नः स नरः सुखमेधते
058a	एवं दीर्घायुषां मार्गः सुवृत्तानां सुकर्मणाम्
058c	प्राणिहिंसाविमोक्षेण ब्रह्मणा समुदीरितः
