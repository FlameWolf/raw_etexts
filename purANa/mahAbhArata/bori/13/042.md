001	भीष्म उवाच
001a	विपुलस्त्वकरोत्तीव्रं तपः कृत्वा गुरोर्वचः
001c	तपोयुक्तमथात्मानममन्यत च वीर्यवान्
002a	स तेन कर्मणा स्पर्धन्पृथिवीं पृथिवीपते
002c	चचार गतभीः प्रीतो लब्धकीर्तिर्वरो नृषु
003a	उभौ लोकौ जितौ चापि तथैवामन्यत प्रभुः
003c	कर्मणा तेन कौरव्य तपसा विपुलेन च
004a	अथ काले व्यतिक्रान्ते कस्मिंश्चित्कुरुनन्दन
004c	रुच्या भगिन्या दानं वै बभूव धनधान्यवत्
005a	एतस्मिन्नेव काले तु दिव्या काचिद्वराङ्गना
005c	बिभ्रती परमं रूपं जगामाथ विहायसा
006a	तस्याः शरीरात्पुष्पाणि पतितानि महीतले
006c	तस्याश्रमस्याविदूरे दिव्यगन्धानि भारत
007a	तान्यगृह्णात्ततो राजन्रुचिर्नलिनलोचना
007c	तदा निमन्त्रकस्तस्या अङ्गेभ्यः क्षिप्रमागमत्
008a	तस्या हि भगिनी तात ज्येष्ठा नाम्ना प्रभावती
008c	भार्या चित्ररथस्याथ बभूवाङ्गेश्वरस्य वै
009a	पिनह्य तानि पुष्पाणि केशेषु वरवर्णिनी
009c	आमन्त्रिता ततोऽगच्छद्रुचिरङ्गपतेर्गृहान्
010a	पुष्पाणि तानि दृष्ट्वाथ तदाङ्गेन्द्रवराङ्गना
010c	भगिनीं चोदयामास पुष्पार्थे चारुलोचना
011a	सा भर्त्रे सर्वमाचष्ट रुचिः सुरुचिरानना
011c	भगिन्या भाषितं सर्वमृषिस्तच्चाभ्यनन्दत
012a	ततो विपुलमानाय्य देवशर्मा महातपाः
012c	पुष्पार्थे चोदयामास गच्छ गच्छेति भारत
013a	विपुलस्तु गुरोर्वाक्यमविचार्य महातपाः
013c	स तथेत्यब्रवीद्राजंस्तं च देशं जगाम ह
014a	यस्मिन्देशे तु तान्यासन्पतितानि नभस्तलात्
014c	अम्लानान्यपि तत्रासन्कुसुमान्यपराण्यपि
015a	ततः स तानि जग्राह दिव्यानि रुचिराणि च
015c	प्राप्तानि स्वेन तपसा दिव्यगन्धानि भारत
016a	सम्प्राप्य तानि प्रीतात्मा गुरोर्वचनकारकः
016c	ततो जगाम तूर्णं च चम्पां चम्पकमालिनीम्
017a	स वने विजने तात ददर्श मिथुनं नृणाम्
017c	चक्रवत्परिवर्तन्तं गृहीत्वा पाणिना करम्
018a	तत्रैकस्तूर्णमगमत्तत्पदे परिवर्तयन्
018c	एकस्तु न तथा राजंश्चक्रतुः कलहं ततः
019a	त्वं शीघ्रं गच्छसीत्येकोऽब्रवीन्नेति तथापरः
019c	नेति नेति च तौ तात परस्परमथोचतुः
020a	तयोर्विस्पर्धतोरेवं शपथोऽयमभूत्तदा
020c	मनसोद्दिश्य विपुलं ततो वाक्यमथोचतुः
021a	आवयोरनृतं प्राह यस्तस्याथ द्विजस्य वै
021c	विपुलस्य परे लोके या गतिः सा भवेदिति
022a	एतच्छ्रुत्वा तु विपुलो विषण्णवदनोऽभवत्
022c	एवं तीव्रतपाश्चाहं कष्टश्चायं परिग्रहः
023a	मिथुनस्यास्य किं मे स्यात्कृतं पापं यतो गतिः
023c	अनिष्टा सर्वभूतानां कीर्तितानेन मेऽद्य वै
024a	एवं सञ्चिन्तयन्नेव विपुलो राजसत्तम
024c	अवाङ्मुखो न्यस्तशिरा दध्यौ दुष्कृतमात्मनः
025a	ततः षडन्यान्पुरुषानक्षैः काञ्चनराजतैः
025c	अपश्यद्दीव्यमानान्वै लोभहर्षान्वितांस्तथा
026a	कुर्वतः शपथं तं वै यः कृतो मिथुनेन वै
026c	विपुलं वै समुद्दिश्य तेऽपि वाक्यमथाब्रुवन्
027a	यो लोभमास्थायास्माकं विषमं कर्तुमुत्सहेत्
027c	विपुलस्य परे लोके या गतिस्तामवाप्नुयात्
028a	एतच्छ्रुत्वा तु विपुलो नापश्यद्धर्मसङ्करम्
028c	जन्मप्रभृति कौरव्य कृतपूर्वमथात्मनः
029a	स प्रदध्यौ तदा राजन्नग्नावग्निरिवाहितः
029c	दह्यमानेन मनसा शापं श्रुत्वा तथाविधम्
030a	तस्य चिन्तयतस्तात बह्व्यो दिननिशा ययुः
030c	इदमासीन्मनसि च रुच्या रक्षणकारितम्
031a	लक्षणं लक्षणेनैव वदनं वदनेन च
031c	विधाय न मया चोक्तं सत्यमेतद्गुरोस्तदा
032a	एतदात्मनि कौरव्य दुष्कृतं विपुलस्तदा
032c	अमन्यत महाभाग तथा तच्च न संशयः
033a	स चम्पां नगरीमेत्य पुष्पाणि गुरवे ददौ
033c	पूजयामास च गुरुं विधिवत्स गुरुप्रियः
