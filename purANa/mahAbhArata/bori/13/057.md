BR-13-01-057-001	युधिष्ठिर उवाच
BR-13-01-057-001a	मुह्यामीव निशम्याद्य चिन्तयानः पुनः पुनः
BR-13-01-057-001c	हीनां पार्थिवसङ्घातैः श्रीमद्भिः पृथिवीमिमाम्
BR-13-01-057-002a	प्राप्य राज्यानि शतशो महीं जित्वापि भारत
BR-13-01-057-002c	कोटिशः पुरुषान्हत्वा परितप्ये पितामह
BR-13-01-057-003a	का नु तासां वरस्त्रीणामवस्थाद्य भविष्यति
BR-13-01-057-003c	या हीनाः पतिभिः पुत्रैर्मातुलैर्भ्रातृभिस्तथा
BR-13-01-057-004a	वयं हि तान्गुरून्हत्वा ज्ञातींश्च सुहृदोऽपि च
BR-13-01-057-004c	अवाक्शीर्षाः पतिष्यामो नरके नात्र संशयः
BR-13-01-057-005a	शरीरं योक्तुमिच्छामि तपसोग्रेण भारत
BR-13-01-057-005c	उपदिष्टमिहेच्छामि तत्त्वतोऽहं विशां पते
BR-13-01-057-006	वैशम्पायन उवाच
BR-13-01-057-006a	युधिष्ठिरस्य तद्वाक्यं श्रुत्वा भीष्मो महामनाः
BR-13-01-057-006c	परीक्ष्य निपुणं बुद्ध्या युधिष्ठिरमभाषत
BR-13-01-057-007a	रहस्यमद्भुतं चैव शृणु वक्ष्यामि यत्त्वयि
BR-13-01-057-007c	या गतिः प्राप्यते येन प्रेत्यभावेषु भारत
BR-13-01-057-008a	तपसा प्राप्यते स्वर्गस्तपसा प्राप्यते यशः
BR-13-01-057-008c	आयुःप्रकर्षो भोगाश्च लभ्यन्ते तपसा विभो
BR-13-01-057-009a	ज्ञानं विज्ञानमारोग्यं रूपं सम्पत्तथैव च
BR-13-01-057-009c	सौभाग्यं चैव तपसा प्राप्यते भरतर्षभ
BR-13-01-057-010a	धनं प्राप्नोति तपसा मौनं ज्ञानं प्रयच्छति
BR-13-01-057-010c	उपभोगांस्तु दानेन ब्रह्मचर्येण जीवितम्
BR-13-01-057-011a	अहिंसायाः फलं रूपं दीक्षाया जन्म वै कुले
BR-13-01-057-011c	फलमूलाशिनां राज्यं स्वर्गः पर्णाशिनां भवेत्
BR-13-01-057-012a	पयोभक्षो दिवं याति स्नानेन द्रविणाधिकः
BR-13-01-057-012c	गुरुशुश्रूषया विद्या नित्यश्राद्धेन सन्ततिः
BR-13-01-057-013a	गवाढ्यः शाकदीक्षाभिः स्वर्गमाहुस्तृणाशनात्
BR-13-01-057-013c	स्त्रियस्त्रिषवणस्नानाद्वायुं पीत्वा क्रतुं लभेत्
BR-13-01-057-014a	नित्यस्नायी भवेद्दक्षः सन्ध्ये तु द्वे जपन्द्विजः
BR-13-01-057-014c	मरुं साधयतो राज्यं नाकपृष्ठमनाशके
BR-13-01-057-015a	स्थण्डिले शयमानानां गृहाणि शयनानि च
BR-13-01-057-015c	चीरवल्कलवासोभिर्वासांस्याभरणानि च
BR-13-01-057-016a	शय्यासनानि यानानि योगयुक्ते तपोधने
BR-13-01-057-016c	अग्निप्रवेशे नियतं ब्रह्मलोको विधीयते
BR-13-01-057-017a	रसानां प्रतिसंहारात्सौभाग्यमिह विन्दति
BR-13-01-057-017c	आमिषप्रतिसंहारात्प्रजास्यायुष्मती भवेत्
BR-13-01-057-018a	उदवासं वसेद्यस्तु स नराधिपतिर्भवेत्
BR-13-01-057-018c	सत्यवादी नरश्रेष्ठ दैवतैः सह मोदते
BR-13-01-057-019a	कीर्तिर्भवति दानेन तथारोग्यमहिंसया
BR-13-01-057-019c	द्विजशुश्रूषया राज्यं द्विजत्वं वापि पुष्कलम्
BR-13-01-057-020a	पानीयस्य प्रदानेन कीर्तिर्भवति शाश्वती
BR-13-01-057-020c	अन्नपानप्रदानेन तृप्यते कामभोगतः
BR-13-01-057-021a	सान्त्वदः सर्वभूतानां सर्वशोकैर्विमुच्यते
BR-13-01-057-021c	देवशुश्रूषया राज्यं दिव्यं रूपं नियच्छति
BR-13-01-057-022a	दीपालोकप्रदानेन चक्षुष्मान्भवते नरः
BR-13-01-057-022c	प्रेक्षणीयप्रदानेन स्मृतिं मेधां च विन्दति
BR-13-01-057-023a	गन्धमाल्यनिवृत्त्या तु कीर्तिर्भवति पुष्कला
BR-13-01-057-023c	केशश्मश्रून्धारयतामग्र्या भवति सन्ततिः
BR-13-01-057-024a	उपवासं च दीक्षां च अभिषेकं च पार्थिव
BR-13-01-057-024c	कृत्वा द्वादश वर्षाणि वीरस्थानाद्विशिष्यते
BR-13-01-057-025a	दासीदासमलङ्कारान्क्षेत्राणि च गृहाणि च
BR-13-01-057-025c	ब्रह्मदेयां सुतां दत्त्वा प्राप्नोति मनुजर्षभ
BR-13-01-057-026a	क्रतुभिश्चोपवासैश्च त्रिदिवं याति भारत
BR-13-01-057-026c	लभते च चिरं स्थानं बलिपुष्पप्रदो नरः
BR-13-01-057-027a	सुवर्णशृङ्गैस्तु विभूषितानां गवां सहस्रस्य नरः प्रदाता
BR-13-01-057-027c	प्राप्नोति पुण्यं दिवि देवलोकमित्येवमाहुर्मुनिदेवसङ्घाः
BR-13-01-057-028a	प्रयच्छते यः कपिलां सचैलां कांस्योपदोहां कनकाग्रशृङ्गीम्
BR-13-01-057-028c	तैस्तैर्गुणैः कामदुघास्य भूत्वा नरं प्रदातारमुपैति सा गौः
BR-13-01-057-029a	यावन्ति लोमानि भवन्ति धेन्वास्तावत्फलं प्राप्नुते गोप्रदाता
BR-13-01-057-029c	पुत्रांश्च पौत्रांश्च कुलं च सर्वमासप्तमं तारयते परत्र
BR-13-01-057-030a	सदक्षिणां काञ्चनचारुशृङ्गीं कांस्योपदोहां द्रविणोत्तरीयाम्
BR-13-01-057-030c	धेनुं तिलानां ददतो द्विजाय लोका वसूनां सुलभा भवन्ति
BR-13-01-057-031a	स्वकर्मभिर्मानवं संनिबद्धं तीव्रान्धकारे नरके पतन्तम्
BR-13-01-057-031c	महार्णवे नौरिव वायुयुक्ता दानं गवां तारयते परत्र
BR-13-01-057-032a	यो ब्रह्मदेयां तु ददाति कन्यां भूमिप्रदानं च करोति विप्रे
BR-13-01-057-032c	ददाति चान्नं विधिवच्च यश्च स लोकमाप्नोति पुरन्दरस्य
BR-13-01-057-033a	नैवेशिकं सर्वगुणोपपन्नं ददाति वै यस्तु नरो द्विजाय
BR-13-01-057-033c	स्वाध्यायचारित्रगुणान्विताय तस्यापि लोकाः कुरुषूत्तरेषु
BR-13-01-057-034a	धुर्यप्रदानेन गवां तथाश्वैर्लोकानवाप्नोति नरो वसूनाम्
BR-13-01-057-034c	स्वर्गाय चाहुर्हि हिरण्यदानं ततो विशिष्टं कनकप्रदानम्
BR-13-01-057-035a	छत्रप्रदानेन गृहं वरिष्ठं यानं तथोपानहसम्प्रदाने
BR-13-01-057-035c	वस्त्रप्रदानेन फलं सुरूपं गन्धप्रदाने सुरभिर्नरः स्यात्
BR-13-01-057-036a	पुष्पोपगं वाथ फलोपगं वा यः पादपं स्पर्शयते द्विजाय
BR-13-01-057-036c	स स्त्रीसमृद्धं बहुरत्नपूर्णं लभत्ययत्नोपगतं गृहं वै
BR-13-01-057-037a	भक्षान्नपानीयरसप्रदाता सर्वानवाप्नोति रसान्प्रकामम्
BR-13-01-057-037c	प्रतिश्रयाच्छादनसम्प्रदाता प्राप्नोति तानेव न संशयोऽत्र
BR-13-01-057-038a	स्रग्धूपगन्धान्यनुलेपनानि स्नानानि माल्यानि च मानवो यः
BR-13-01-057-038c	दद्याद्द्विजेभ्यः स भवेदरोगस्तथाभिरूपश्च नरेन्द्रलोके
BR-13-01-057-039a	बीजैरशून्यं शयनैरुपेतं दद्याद्गृहं यः पुरुषो द्विजाय
BR-13-01-057-039c	पुण्याभिरामं बहुरत्नपूर्णं लभत्यधिष्ठानवरं स राजन्
BR-13-01-057-040a	सुगन्धचित्रास्तरणोपपन्नं दद्यान्नरो यः शयनं द्विजाय
BR-13-01-057-040c	रूपान्वितां पक्षवतीं मनोज्ञां भार्यामयत्नोपगतां लभेत्सः
BR-13-01-057-041a	पितामहस्यानुचरो वीरशायी भवेन्नरः
BR-13-01-057-041c	नाधिकं विद्यते तस्मादित्याहुः परमर्षयः
BR-13-01-057-042	वैशम्पायन उवाच
BR-13-01-057-042a	तस्य तद्वचनं श्रुत्वा प्रीतात्मा कुरुनन्दनः
BR-13-01-057-042c	नाश्रमेऽरोचयद्वासं वीरमार्गाभिकाङ्क्षया
BR-13-01-057-043a	ततो युधिष्ठिरः प्राह पाण्डवान्भरतर्षभ
BR-13-01-057-043c	पितामहस्य यद्वाक्यं तद्वो रोचत्विति प्रभुः
BR-13-01-057-044a	ततस्तु पाण्डवाः सर्वे द्रौपदी च यशस्विनी
BR-13-01-057-044c	युधिष्ठिरस्य तद्वाक्यं बाढमित्यभ्यपूजयन्
