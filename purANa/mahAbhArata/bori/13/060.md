001	युधिष्ठिर उवाच
001a	दानं यज्ञक्रिया चेह किं स्वित्प्रेत्य महाफलम्
001c	कस्य ज्यायः फलं प्रोक्तं कीदृशेभ्यः कथं कदा
002a	एतदिच्छामि विज्ञातुं याथातथ्येन भारत
002c	विद्वञ्जिज्ञासमानाय दानधर्मान्प्रचक्ष्व मे
003a	अन्तर्वेद्यां च यद्दत्तं श्रद्धया चानृशंस्यतः
003c	किं स्विन्निःश्रेयसं तात तन्मे ब्रूहि पितामह
004	भीष्म उवाच
004a	रौद्रं कर्म क्षत्रियस्य सततं तात वर्तते
004c	तस्य वैतानिकं कर्म दानं चैवेह पावनम्
005a	न तु पापकृतां राज्ञां प्रतिगृह्णन्ति साधवः
005c	एतस्मात्कारणाद्यज्ञैर्यजेद्राजाप्तदक्षिणैः
006a	अथ चेत्प्रतिगृह्णीयुर्दद्यादहरहर्नृपः
006c	श्रद्धामास्थाय परमां पावनं ह्येतदुत्तमम्
007a	ब्राह्मणांस्तर्पयेद्द्रव्यैस्ततो यज्ञे यतव्रतः
007c	मैत्रान्साधून्वेदविदः शीलवृत्ततपोन्वितान्
008a	यत्ते तेन करिष्यन्ति कृतं तेन भविष्यति
008c	यज्ञान्साधय साधुभ्यः स्वाद्वन्नान्दक्षिणावतः
009a	इष्टं दत्तं च मन्येथा आत्मानं दानकर्मणा
009c	पूजयेथा यायजूकांस्तवाप्यंशो भवेद्यथा
010a	प्रजावतो भरेथाश्च ब्राह्मणान्बहुभारिणः
010c	प्रजावांस्तेन भवति यथा जनयिता तथा
011a	यावतो वै साधुधर्मान्सन्तः संवर्तयन्त्युत
011c	सर्वे ते चापि भर्तव्या नरा ये बहुभारिणः
012a	समृद्धः सम्प्रयच्छस्व ब्राह्मणेभ्यो युधिष्ठिर
012c	धेनूरनडुहोऽन्नानि च्छत्रं वासांस्युपानहौ
013a	आज्यानि यजमानेभ्यस्तथान्नाद्यानि भारत
013c	अश्ववन्ति च यानानि वेश्मानि शयनानि च
014a	एते देया व्युष्टिमन्तो लघूपायाश्च भारत
014c	अजुगुप्सांश्च विज्ञाय ब्राह्मणान्वृत्तिकर्शितान्
015a	उपच्छन्नं प्रकाशं वा वृत्त्या तान्प्रतिपादय
015c	राजसूयाश्वमेधाभ्यां श्रेयस्तत्क्षत्रियान्प्रति
016a	एवं पापैर्विमुक्तस्त्वं पूतः स्वर्गमवाप्स्यसि
016c	स्रंसयित्वा पुनः कोशं यद्राष्ट्रं पालयिष्यसि
017a	ततश्च ब्रह्मभूयस्त्वमवाप्स्यसि धनानि च
017c	आत्मनश्च परेषां च वृत्तिं संरक्ष भारत
018a	पुत्रवच्चापि भृत्यान्स्वान्प्रजाश्च परिपालय
018c	योगक्षेमश्च ते नित्यं ब्राह्मणेष्वस्तु भारत
019a	अरक्षितारं हर्तारं विलोप्तारमदायकम्
019c	तं स्म राजकलिं हन्युः प्रजाः सम्भूय निर्घृणम्
020a	अहं वो रक्षितेत्युक्त्वा यो न रक्षति भूमिपः
020c	स संहत्य निहन्तव्यः श्वेव सोन्माद आतुरः
021a	पापं कुर्वन्ति यत्किञ्चित्प्रजा राज्ञा ह्यरक्षिताः
021c	चतुर्थं तस्य पापस्य राजा भारत विन्दति
022a	अप्याहुः सर्वमेवेति भूयोऽर्धमिति निश्चयः
022c	चतुर्थं मतमस्माकं मनोः श्रुत्वानुशासनम्
023a	शुभं वा यत्प्रकुर्वन्ति प्रजा राज्ञा सुरक्षिताः
023c	चतुर्थं तस्य पुण्यस्य राजा चाप्नोति भारत
024a	जीवन्तं त्वानुजीवन्तु प्रजाः सर्वा युधिष्ठिर
024c	पर्जन्यमिव भूतानि महाद्रुममिव द्विजाः
025a	कुबेरमिव रक्षांसि शतक्रतुमिवामराः
025c	ज्ञातयस्त्वानुजीवन्तु सुहृदश्च परन्तप
