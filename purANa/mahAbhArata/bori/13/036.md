001	भीष्म उवाच
001a	अत्राप्युदाहरन्तीममितिहासं पुरातनम्
001c	शक्रशम्बरसंवादं तन्निबोध युधिष्ठिर
002a	शक्रो ह्यज्ञातरूपेण जटी भूत्वा रजोरुणः
002c	विरूपं रूपमास्थाय प्रश्नं पप्रच्छ शम्बरम्
003a	केन शम्बर वृत्तेन स्वजात्यानधितिष्ठसि
003c	श्रेष्ठं त्वां केन मन्यन्ते तन्मे प्रब्रूहि पृच्छतः
004	शम्बर उवाच
004a	नासूयामि सदा विप्रान्ब्रह्माणं च पितामहम्
004c	शास्त्राणि वदतो विप्रान्सम्मन्यामि यथासुखम्
005a	श्रुत्वा च नावजानामि नापराध्यामि कर्हिचित्
005c	अभ्यर्च्याननुपृच्छामि पादौ गृह्णामि धीमताम्
006a	ते विश्रब्धाः प्रभाषन्ते संयच्छन्ति च मां सदा
006c	प्रमत्तेष्वप्रमत्तोऽस्मि सदा सुप्तेषु जागृमि
007a	ते मा शास्त्रपथे युक्तं ब्रह्मण्यमनसूयकम्
007c	समासिञ्चन्ति शास्तारः क्षौद्रं मध्विव मक्षिकाः
008a	यच्च भाषन्ति ते तुष्टास्तत्तद्गृह्णामि मेधया
008c	समाधिमात्मनो नित्यमनुलोममचिन्तयन्
009a	सोऽहं वागग्रसृष्टानां रसानामवलेहकः
009c	स्वजात्यानधितिष्ठामि नक्षत्राणीव चन्द्रमाः
010a	एतत्पृथिव्याममृतमेतच्चक्षुरनुत्तमम्
010c	यद्ब्राह्मणमुखाच्छास्त्रमिह श्रुत्वा प्रवर्तते
011a	एतत्कारणमाज्ञाय दृष्ट्वा देवासुरं पुरा
011c	युद्धं पिता मे हृष्टात्मा विस्मितः प्रत्यपद्यत
012a	दृष्ट्वा च ब्राह्मणानां तु महिमानं महात्मनाम्
012c	पर्यपृच्छत्कथमिमे सिद्धा इति निशाकरम्
013	सोम उवाच
013a	ब्राह्मणास्तपसा सर्वे सिध्यन्ते वाग्बलाः सदा
013c	भुजवीर्या हि राजानो वागस्त्राश्च द्विजातयः
014a	प्रवसन्वाप्यधीयीत बह्वीर्दुर्वसतीर्वसन्
014c	निर्मन्युरपि निर्मानो यतिः स्यात्समदर्शनः
015a	अपि चेज्जातिसम्पन्नः सर्वान्वेदान्पितुर्गृहे
015c	श्लाघमान इवाधीयेद्ग्राम्य इत्येव तं विदुः
016a	भूमिरेतौ निगिरति सर्पो बिलशयानिव
016c	राजानं चाप्ययोद्धारं ब्राह्मणं चाप्रवासिनम्
017a	अतिमानः श्रियं हन्ति पुरुषस्याल्पमेधसः
017c	गर्भेण दुष्यते कन्या गृहवासेन च द्विजः
018a	इत्येतन्मे पिता श्रुत्वा सोमादद्भुतदर्शनात्
018c	ब्राह्मणान्पूजयामास तथैवाहं महाव्रतान्
019	भीष्म उवाच
019a	श्रुत्वैतद्वचनं शक्रो दानवेन्द्रमुखाच्च्युतम्
019c	द्विजान्सम्पूजयामास महेन्द्रत्वमवाप च
