001	युधिष्ठिर उवाच
001a	स्त्रीणां स्वभावमिच्छामि श्रोतुं भरतसत्तम
001c	स्त्रियो हि मूलं दोषाणां लघुचित्ताः पितामह
002	भीष्म उवाच
002a	अत्राप्युदाहरन्तीममितिहासं पुरातनम्
002c	नारदस्य च संवादं पुंश्चल्या पञ्चचूडया
003a	लोकाननुचरन्धीमान्देवर्षिर्नारदः पुरा
003c	ददर्शाप्सरसं ब्राह्मीं पञ्चचूडामनिन्दिताम्
004a	तां दृष्ट्वा चारुसर्वाङ्गीं पप्रच्छाप्सरसं मुनिः
004c	संशयो हृदि मे कश्चित्तन्मे ब्रूहि सुमध्यमे
005a	एवमुक्ता तु सा विप्रं प्रत्युवाचाथ नारदम्
005c	विषये सति वक्ष्यामि समर्थां मन्यसे च माम्
006	नारद उवाच
006a	न त्वामविषये भद्रे नियोक्ष्यामि कथञ्चन
006c	स्त्रीणां स्वभावमिच्छामि त्वत्तः श्रोतुं वरानने
007	भीष्म उवाच
007a	एतच्छ्रुत्वा वचस्तस्य देवर्षेरप्सरोत्तमा
007c	प्रत्युवाच न शक्ष्यामि स्त्री सती निन्दितुं स्त्रियः
008a	विदितास्ते स्त्रियो याश्च यादृशाश्च स्वभावतः
008c	न मामर्हसि देवर्षे नियोक्तुं प्रश्न ईदृशे
009a	तामुवाच स देवर्षिः सत्यं वद सुमध्यमे
009c	मृषावादे भवेद्दोषः सत्ये दोषो न विद्यते
010a	इत्युक्ता सा कृतमतिरभवच्चारुहासिनी
010c	स्त्रीदोषाञ्शाश्वतान्सत्यान्भाषितुं सम्प्रचक्रमे
011	पञ्चचूडोवाच
011a	कुलीना रूपवत्यश्च नाथवत्यश्च योषितः
011c	मर्यादासु न तिष्ठन्ति स दोषः स्त्रीषु नारद
012a	न स्त्रीभ्यः किञ्चिदन्यद्वै पापीयस्तरमस्ति वै
012c	स्त्रियो हि मूलं दोषाणां तथा त्वमपि वेत्थ ह
013a	समाज्ञातानृद्धिमतः प्रतिरूपान्वशे स्थितान्
013c	पतीनन्तरमासाद्य नालं नार्यः प्रतीक्षितुम्
014a	असद्धर्मस्त्वयं स्त्रीणामस्माकं भवति प्रभो
014c	पापीयसो नरान्यद्वै लज्जां त्यक्त्वा भजामहे
015a	स्त्रियं हि यः प्रार्थयते सन्निकर्षं च गच्छति
015c	ईषच्च कुरुते सेवां तमेवेच्छन्ति योषितः
016a	अनर्थित्वान्मनुष्याणां भयात्परिजनस्य च
016c	मर्यादायाममर्यादाः स्त्रियस्तिष्ठन्ति भर्तृषु
017a	नासां कश्चिदगम्योऽस्ति नासां वयसि संस्थितिः
017c	विरूपं रूपवन्तं वा पुमानित्येव भुञ्जते
018a	न भयान्नाप्यनुक्रोशान्नार्थहेतोः कथञ्चन
018c	न ज्ञातिकुलसंबन्धात्स्त्रियस्तिष्ठन्ति भर्तृषु
019a	यौवने वर्तमानानां मृष्टाभरणवाससाम्
019c	नारीणां स्वैरवृत्तानां स्पृहयन्ति कुलस्त्रियः
020a	याश्च शश्वद्बहुमता रक्ष्यन्ते दयिताः स्त्रियः
020c	अपि ताः सम्प्रसज्जन्ते कुब्जान्धजडवामनैः
021a	पङ्गुष्वपि च देवर्षे ये चान्ये कुत्सिता नराः
021c	स्त्रीणामगम्यो लोकेऽस्मिन्नास्ति कश्चिन्महामुने
022a	यदि पुंसां गतिर्ब्रह्म कथञ्चिन्नोपपद्यते
022c	अप्यन्योन्यं प्रवर्तन्ते न हि तिष्ठन्ति भर्तृषु
023a	अलाभात्पुरुषाणां हि भयात्परिजनस्य च
023c	वधबन्धभयाच्चापि स्वयं गुप्ता भवन्ति ताः
024a	चलस्वभावा दुःसेव्या दुर्ग्राह्या भावतस्तथा
024c	प्राज्ञस्य पुरुषस्येह यथा वाचस्तथा स्त्रियः
025a	नाग्निस्तृप्यति काष्ठानां नापगानां महोदधिः
025c	नान्तकः सर्वभूतानां न पुंसां वामलोचनाः
026a	इदमन्यच्च देवर्षे रहस्यं सर्वयोषिताम्
026c	दृष्ट्वैव पुरुषं हृद्यं योनिः प्रक्लिद्यते स्त्रियः
027a	कामानामपि दातारं कर्तारं मानसान्त्वयोः
027c	रक्षितारं न मृष्यन्ति भर्तारं परमं स्त्रियः
028a	न कामभोगान्बहुलान्नालङ्कारार्थसञ्चयान्
028c	तथैव बहु मन्यन्ते यथा रत्यामनुग्रहम्
029a	अन्तकः शमनो मृत्युः पातालं वडवामुखम्
029c	क्षुरधारा विषं सर्पो वह्निरित्येकतः स्त्रियः
030a	यतश्च भूतानि महान्ति पञ्च यतश्च लोका विहिता विधात्रा
030c	यतः पुमांसः प्रमदाश्च निर्मितास्तदैव दोषाः प्रमदासु नारद
