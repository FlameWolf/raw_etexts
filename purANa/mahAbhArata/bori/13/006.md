001	युधिष्ठिर उवाच
001a	पितामह महाप्राज्ञ सर्वशास्त्रविशारद
001c	दैवे पुरुषकारे च किं स्विच्छ्रेष्ठतरं भवेत्
002	भीष्म उवाच
002a	अत्राप्युदाहरन्तीममितिहासं पुरातनम्
002c	वसिष्ठस्य च संवादं ब्रह्मणश्च युधिष्ठिर
003a	दैवमानुषयोः किं स्वित्कर्मणोः श्रेष्ठमित्युत
003c	पुरा वसिष्ठो भगवान्पितामहमपृच्छत
004a	ततः पद्मोद्भवो राजन्देवदेवः पितामहः
004c	उवाच मधुरं वाक्यमर्थवद्धेतुभूषितम्
005a	नाबीजं जायते किञ्चिन्न बीजेन विना फलम्
005c	बीजाद्बीजं प्रभवति बीजादेव फलं स्मृतम्
006a	यादृशं वपते बीजं क्षेत्रमासाद्य कर्षकः
006c	सुकृते दुष्कृते वापि तादृशं लभते फलम्
007a	यथा बीजं विना क्षेत्रमुप्तं भवति निष्फलम्
007c	तथा पुरुषकारेण विना दैवं न सिध्यति
008a	क्षेत्रं पुरुषकारस्तु दैवं बीजमुदाहृतम्
008c	क्षेत्रबीजसमायोगात्ततः सस्यं समृध्यते
009a	कर्मणः फलनिर्वृत्तिं स्वयमश्नाति कारकः
009c	प्रत्यक्षं दृश्यते लोके कृतस्याप्यकृतस्य च
010a	शुभेन कर्मणा सौख्यं दुःखं पापेन कर्मणा
010c	कृतं सर्वत्र लभते नाकृतं भुज्यते क्वचित्
011a	कृती सर्वत्र लभते प्रतिष्ठां भाग्यविक्षतः
011c	अकृती लभते भ्रष्टः क्षते क्षारावसेचनम्
012a	तपसा रूपसौभाग्यं रत्नानि विविधानि च
012c	प्राप्यते कर्मणा सर्वं न दैवादकृतात्मना
013a	तथा स्वर्गश्च भोगश्च निष्ठा या च मनीषिता
013c	सर्वं पुरुषकारेण कृतेनेहोपपद्यते
014a	ज्योतींषि त्रिदशा नागा यक्षाश्चन्द्रार्कमारुताः
014c	सर्वे पुरुषकारेण मानुष्याद्देवतां गताः
015a	अर्थो वा मित्रवर्गो वा ऐश्वर्यं वा कुलान्वितम्
015c	श्रीश्चापि दुर्लभा भोक्तुं तथैवाकृतकर्मभिः
016a	शौचेन लभते विप्रः क्षत्रियो विक्रमेण च
016c	वैश्यः पुरुषकारेण शूद्रः शुश्रूषया श्रियम्
017a	नादातारं भजन्त्यर्था न क्लीबं नापि निष्क्रियम्
017c	नाकर्मशीलं नाशूरं तथा नैवातपस्विनम्
018a	येन लोकास्त्रयः सृष्टा दैत्याः सर्वाश्च देवताः
018c	स एष भगवान्विष्णुः समुद्रे तप्यते तपः
019a	स्वं चेत्कर्मफलं न स्यात्सर्वमेवाफलं भवेत्
019c	लोको दैवं समालम्ब्य उदासीनो भवेन्न तु
020a	अकृत्वा मानुषं कर्म यो दैवमनुवर्तते
020c	वृथा श्राम्यति सम्प्राप्य पतिं क्लीबमिवाङ्गना
021a	न तथा मानुषे लोके भयमस्ति शुभाशुभे
021c	यथा त्रिदशलोके हि भयमल्पेन जायते
022a	कृतः पुरुषकारस्तु दैवमेवानुवर्तते
022c	न दैवमकृते किञ्चित्कस्यचिद्दातुमर्हति
023a	यदा स्थानान्यनित्यानि दृश्यन्ते दैवतेष्वपि
023c	कथं कर्म विना दैवं स्थास्यते स्थापयिष्यति
024a	न दैवतानि लोकेऽस्मिन्व्यापारं यान्ति कस्यचित्
024c	व्यासङ्गं जनयन्त्युग्रमात्माभिभवशङ्कया
025a	ऋषीणां देवतानां च सदा भवति विग्रहः
025c	कस्य वाचा ह्यदैवं स्याद्यतो दैवं प्रवर्तते
026a	कथं चास्य समुत्पत्तिर्यथा दैवं प्रवर्तते
026c	एवं त्रिदशलोकेऽपि प्राप्यन्ते बहवश्छलाः
027a	आत्मैव ह्यात्मनो बन्धुरात्मैव रिपुरात्मनः
027c	आत्मैव चात्मनः साक्षी कृतस्याप्यकृतस्य च
028a	कृतं च विकृतं किञ्चित्कृते कर्मणि सिध्यति
028c	सुकृते दुष्कृतं कर्म न यथार्थं प्रपद्यते
029a	देवानां शरणं पुण्यं सर्वं पुण्यैरवाप्यते
029c	पुण्यशीलं नरं प्राप्य किं दैवं प्रकरिष्यति
030a	पुरा ययातिर्विभ्रष्टश्च्यावितः पतितः क्षितौ
030c	पुनरारोपितः स्वर्गं दौहित्रैः पुण्यकर्मभिः
031a	पुरूरवाश्च राजर्षिर्द्विजैरभिहितः पुरा
031c	ऐल इत्यभिविख्यातः स्वर्गं प्राप्तो महीपतिः
032a	अश्वमेधादिभिर्यज्ञैः सत्कृतः कोसलाधिपः
032c	महर्षिशापात्सौदासः पुरुषादत्वमागतः
033a	अश्वत्थामा च रामश्च मुनिपुत्रौ धनुर्धरौ
033c	न गच्छतः स्वर्गलोकं सुकृतेनेह कर्मणा
034a	वसुर्यज्ञशतैरिष्ट्वा द्वितीय इव वासवः
034c	मिथ्याभिधानेनैकेन रसातलतलं गतः
035a	बलिर्वैरोचनिर्बद्धो धर्मपाशेन दैवतैः
035c	विष्णोः पुरुषकारेण पातालशयनः कृतः
036a	शक्रस्योदस्य चरणं प्रस्थितो जनमेजयः
036c	द्विजस्त्रीणां वधं कृत्वा किं दैवेन न वारितः
037a	अज्ञानाद्ब्राह्मणं हत्वा स्पृष्टो बालवधेन च
037c	वैशम्पायनविप्रर्षिः किं दैवेन निवारितः
038a	गोप्रदानेन मिथ्या च ब्राह्मणेभ्यो महामखे
038c	पुरा नृगश्च राजर्षिः कृकलासत्वमागतः
039a	धुन्धुमारश्च राजर्षिः सत्रेष्वेव जरां गतः
039c	प्रीतिदायं परित्यज्य सुष्वाप स गिरिव्रजे
040a	पाण्डवानां हृतं राज्यं धार्तराष्ट्रैर्महाबलैः
040c	पुनः प्रत्याहृतं चैव न दैवाद्भुजसंश्रयात्
041a	तपोनियमसंयुक्ता मुनयः संशितव्रताः
041c	किं ते दैवबलाच्छापमुत्सृजन्ते न कर्मणा
042a	पापमुत्सृजते लोके सर्वं प्राप्य सुदुर्लभम्
042c	लोभमोहसमापन्नं न दैवं त्रायते नरम्
043a	यथाग्निः पवनोद्धूतः सूक्ष्मोऽपि भवते महान्
043c	तथा कर्मसमायुक्तं दैवं साधु विवर्धते
044a	यथा तैलक्षयाद्दीपः प्रम्लानिमुपगच्छति
044c	तथा कर्मक्षयाद्दैवं प्रम्लानिमुपगच्छति
045a	विपुलमपि धनौघं प्राप्य भोगान्स्त्रियो वा पुरुष इह न शक्तः कर्महीनोऽपि भोक्तुम्
045c	सुनिहितमपि चार्थं दैवतै रक्ष्यमाणं व्ययगुणमपि साधुं कर्मणा संश्रयन्ते
046a	भवति मनुजलोकाद्देवलोको विशिष्टो बहुतरसुसमृद्ध्या मानुषाणां गृहाणि
046c	पितृवनभवनाभं दृश्यते चामराणां न च फलति विकर्मा जीवलोकेन दैवम्
047a	व्यपनयति विमार्गं नास्ति दैवे प्रभुत्वं गुरुमिव कृतमग्र्यं कर्म संयाति दैवम्
047c	अनुपहतमदीनं कामकारेण दैवं नयति पुरुषकारः सञ्चितस्तत्र तत्र
048a	एतत्ते सर्वमाख्यातं मया वै मुनिसत्तम
048c	फलं पुरुषकारस्य सदा सन्दृश्य तत्त्वतः
049a	अभ्युत्थानेन दैवस्य समारब्धेन कर्मणा
049c	विधिना कर्मणा चैव स्वर्गमार्गमवाप्नुयात्
