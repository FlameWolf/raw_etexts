001	च्यवन उवाच
001a	अवश्यं कथनीयं मे तवैतन्नरपुङ्गव
001c	यदर्थं त्वाहमुच्छेत्तुं सम्प्राप्तो मनुजाधिप
002a	भृगूणां क्षत्रिया याज्या नित्यमेव जनाधिप
002c	ते च भेदं गमिष्यन्ति दैवयुक्तेन हेतुना
003a	क्षत्रियाश्च भृगून्सर्वान्वधिष्यन्ति नराधिप
003c	आ गर्भादनुकृन्तन्तो दैवदण्डनिपीडिताः
004a	तत उत्पत्स्यतेऽस्माकं कुले गोत्रविवर्धनः
004c	और्वो नाम महातेजा ज्वलनार्कसमद्युतिः
005a	स त्रैलोक्यविनाशाय कोपाग्निं जनयिष्यति
005c	महीं सपर्वतवनां यः करिष्यति भस्मसात्
006a	कञ्चित्कालं तु तं वह्निं स एव शमयिष्यति
006c	समुद्रे वडवावक्त्रे प्रक्षिप्य मुनिसत्तमः
007a	पुत्रं तस्य महाभागमृचीकं भृगुनन्दनम्
007c	साक्षात्कृत्स्नो धनुर्वेदः समुपस्थास्यतेऽनघ
008a	क्षत्रियाणामभावाय दैवयुक्तेन हेतुना
008c	स तु तं प्रतिगृह्यैव पुत्रे सङ्क्रामयिष्यति
009a	जमदग्नौ महाभागे तपसा भावितात्मनि
009c	स चापि भृगुशार्दूलस्तं वेदं धारयिष्यति
010a	कुलात्तु तव धर्मात्मन्कन्यां सोऽधिगमिष्यति
010c	उद्भावनार्थं भवतो वंशस्य नृपसत्तम
011a	गाधेर्दुहितरं प्राप्य पौत्रीं तव महातपाः
011c	ब्राह्मणं क्षत्रधर्माणं राममुत्पादयिष्यति
012a	क्षत्रियं विप्रकर्माणं बृहस्पतिमिवौजसा
012c	विश्वामित्रं तव कुले गाधेः पुत्रं सुधार्मिकम्
012e	तपसा महता युक्तं प्रदास्यति महाद्युते
013a	स्त्रियौ तु कारणं तत्र परिवर्ते भविष्यतः
013c	पितामहनियोगाद्वै नान्यथैतद्भविष्यति
014a	तृतीये पुरुषे तुभ्यं ब्राह्मणत्वमुपैष्यति
014c	भविता त्वं च सम्बन्धी भृगूणां भावितात्मनाम्
015	भीष्म उवाच
015a	कुशिकस्तु मुनेर्वाक्यं च्यवनस्य महात्मनः
015c	श्रुत्वा हृष्टोऽभवद्राजा वाक्यं चेदमुवाच ह
015e	एवमस्त्विति धर्मात्मा तदा भरतसत्तम
016a	च्यवनस्तु महातेजाः पुनरेव नराधिपम्
016c	वरार्थं चोदयामास तमुवाच स पार्थिवः
017a	बाढमेवं ग्रहीष्यामि कामं त्वत्तो महामुने
017c	ब्रह्मभूतं कुलं मेऽस्तु धर्मे चास्य मनो भवेत्
018a	एवमुक्तस्तथेत्येवं प्रत्युक्त्वा च्यवनो मुनिः
018c	अभ्यनुज्ञाय नृपतिं तीर्थयात्रां ययौ तदा
019a	एतत्ते कथितं सर्वमशेषेण मया नृप
019c	भृगूणां कुशिकानां च प्रति सम्बन्धकारणम्
020a	यथोक्तं मुनिना चापि तथा तदभवन्नृप
020c	जन्म रामस्य च मुनेर्विश्वामित्रस्य चैव ह
