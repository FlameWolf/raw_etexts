001	उमोवाच
001a	भगवन्भगनेत्रघ्न पूष्णो दशनपातन
001c	दक्षक्रतुहर त्र्यक्ष संशयो मे महानयम्
002a	चातुर्वर्ण्यं भगवता पूर्वं सृष्टं स्वयम्भुवा
002c	केन कर्मविपाकेन वैश्यो गच्छति शूद्रताम्
003a	वैश्यो वा क्षत्रियः केन द्विजो वा क्षत्रियो भवेत्
003c	प्रतिलोमः कथं देव शक्यो धर्मो निषेवितुम्
004a	केन वा कर्मणा विप्रः शूद्रयोनौ प्रजायते
004c	क्षत्रियः शूद्रतामेति केन वा कर्मणा विभो
005a	एतं मे संशयं देव वद भूतपतेऽनघ
005c	त्रयो वर्णाः प्रकृत्येह कथं ब्राह्मण्यमाप्नुयुः
006	महेश्वर उवाच
006a	ब्राह्मण्यं देवि दुष्प्रापं निसर्गाद्ब्राह्मणः शुभे
006c	क्षत्रियो वैश्यशूद्रौ वा निसर्गादिति मे मतिः
007a	कर्मणा दुष्कृतेनेह स्थानाद्भ्रश्यति वै द्विजः
007c	ज्येष्ठं वर्णमनुप्राप्य तस्माद्रक्षेत वै द्विजः
008a	स्थितो ब्राह्मणधर्मेण ब्राह्मण्यमुपजीवति
008c	क्षत्रियो वाथ वैश्यो वा ब्रह्मभूयाय गच्छति
009a	यस्तु विप्रत्वमुत्सृज्य क्षात्रं धर्मं निषेवते
009c	ब्राह्मण्यात्स परिभ्रष्टः क्षत्रयोनौ प्रजायते
010a	वैश्यकर्म च यो विप्रो लोभमोहव्यपाश्रयः
010c	ब्राह्मण्यं दुर्लभं प्राप्य करोत्यल्पमतिः सदा
011a	स द्विजो वैश्यतामेति वैश्यो वा शूद्रतामियात्
011c	स्वधर्मात्प्रच्युतो विप्रस्ततः शूद्रत्वमाप्नुते
012a	तत्रासौ निरयं प्राप्तो वर्णभ्रष्टो बहिष्कृतः
012c	ब्रह्मलोकपरिभ्रष्टः शूद्रः समुपजायते
013a	क्षत्रियो वा महाभागे वैश्यो वा धर्मचारिणि
013c	स्वानि कर्माण्यपाहाय शूद्रकर्माणि सेवते
014a	स्वस्थानात्स परिभ्रष्टो वर्णसङ्करतां गतः
014c	ब्राह्मणः क्षत्रियो वैश्यः शूद्रत्वं याति तादृशः
015a	यस्तु शुद्धः स्वधर्मेण ज्ञानविज्ञानवाञ्शुचिः
015c	धर्मज्ञो धर्मनिरतः स धर्मफलमश्नुते
016a	इदं चैवापरं देवि ब्रह्मणा समुदीरितम्
016c	अध्यात्मं नैष्ठिकं सद्भिर्धर्मकामैर्निषेव्यते
017a	उग्रान्नं गर्हितं देवि गणान्नं श्राद्धसूतकम्
017c	घुष्टान्नं नैव भोक्तव्यं शूद्रान्नं नैव कर्हिचित्
018a	शूद्रान्नं गर्हितं देवि देवदेवैर्महात्मभिः
018c	पितामहमुखोत्सृष्टं प्रमाणमिति मे मतिः
019a	शूद्रान्नेनावशेषेण जठरे यो म्रियेत वै
019c	आहिताग्निस्तथा यज्वा स शूद्रगतिभाग्भवेत्
020a	तेन शूद्रान्नशेषेण ब्रह्मस्थानादपाकृतः
020c	ब्राह्मणः शूद्रतामेति नास्ति तत्र विचारणा
021a	यस्यान्नेनावशेषेण जठरे यो म्रियेत वै
021c	तां तां योनिं व्रजेद्विप्रो यस्यान्नमुपजीवति
022a	ब्राह्मणत्वं शुभं प्राप्य दुर्लभं योऽवमन्यते
022c	अभोज्यान्नानि चाश्नाति स द्विजत्वात्पतेत वै
023a	सुरापो ब्रह्महा क्षुद्रश्चौरो भग्नव्रतोऽशुचिः
023c	स्वाध्यायवर्जितः पापो लुब्धो नैकृतिकः शठः
024a	अव्रती वृषलीभर्ता कुण्डाशी सोमविक्रयी
024c	निहीनसेवी विप्रो हि पतति ब्रह्मयोनितः
025a	गुरुतल्पी गुरुद्वेषी गुरुकुत्सारतिश्च यः
025c	ब्रह्मद्विट्चापि पतति ब्राह्मणो ब्रह्मयोनितः
026a	एभिस्तु कर्मभिर्देवि शुभैराचरितैस्तथा
026c	शूद्रो ब्राह्मणतां गच्छेद्वैश्यः क्षत्रियतां व्रजेत्
027a	शूद्रकर्माणि सर्वाणि यथान्यायं यथाविधि
027c	शुश्रूषां परिचर्यां च ज्येष्ठे वर्णे प्रयत्नतः
027e	कुर्यादविमनाः शूद्रः सततं सत्पथे स्थितः
028a	दैवतद्विजसत्कर्ता सर्वातिथ्यकृतव्रतः
028c	ऋतुकालाभिगामी च नियतो नियताशनः
029a	चौक्षश्चौक्षजनान्वेषी शेषान्नकृतभोजनः
029c	वृथामांसान्यभुञ्जानः शूद्रो वैश्यत्वमृच्छति
030a	ऋतवागनहंवादी निर्द्वन्द्वः शमकोविदः
030c	यजते नित्ययज्ञैश्च स्वाध्यायपरमः शुचिः
031a	दान्तो ब्राह्मणसत्कर्ता सर्ववर्णबुभूषकः
031c	गृहस्थव्रतमातिष्ठन्द्विकालकृतभोजनः
032a	शेषाशी विजिताहारो निष्कामो निरहंवदः
032c	अग्निहोत्रमुपासंश्च जुह्वानश्च यथाविधि
033a	सर्वातिथ्यमुपातिष्ठञ्शेषान्नकृतभोजनः
033c	त्रेताग्निमन्त्रविहितो वैश्यो भवति वै यदि
033e	स वैश्यः क्षत्रियकुले शुचौ महति जायते
034a	स वैश्यः क्षत्रियो जातो जन्मप्रभृति संस्कृतः
034c	उपनीतो व्रतपरो द्विजो भवति सत्कृतः
035a	ददाति यजते यज्ञैः संस्कृतैराप्तदक्षिणैः
035c	अधीते स्वर्गमन्विच्छंस्त्रेताग्निशरणः सदा
036a	आर्तहस्तप्रदो नित्यं प्रजा धर्मेण पालयन्
036c	सत्यः सत्यानि कुरुते नित्यं यः सुखदर्शनः
037a	धर्मदण्डो न निर्दण्डो धर्मकार्यानुशासकः
037c	यन्त्रितः कार्यकरणे षड्भागकृतलक्षणः
038a	ग्राम्यधर्मान्न सेवेत स्वच्छन्देनार्थकोविदः
038c	ऋतुकाले तु धर्मात्मा पत्नीं सेवेत नित्यदा
039a	सर्वोपवासी नियतः स्वाध्यायपरमः शुचिः
039c	बर्हिष्कान्तरिते नित्यं शयानोऽग्निगृहे सदा
040a	सर्वातिथ्यं त्रिवर्गस्य कुर्वाणः सुमनाः सदा
040c	शूद्राणां चान्नकामानां नित्यं सिद्धमिति ब्रुवन्
041a	स्वार्थाद्वा यदि वा कामान्न किञ्चिदुपलक्षयेत्
041c	पितृदेवातिथिकृते साधनं कुरुते च यः
042a	स्ववेश्मनि यथान्यायमुपास्ते भैक्षमेव च
042c	त्रिकालमग्निहोत्रं च जुह्वानो वै यथाविधि
043a	गोब्राह्मणहितार्थाय रणे चाभिमुखो हतः
043c	त्रेताग्निमन्त्रपूतं वा समाविश्य द्विजो भवेत्
044a	ज्ञानविज्ञानसम्पन्नः संस्कृतो वेदपारगः
044c	विप्रो भवति धर्मात्मा क्षत्रियः स्वेन कर्मणा
045a	एतैः कर्मफलैर्देवि न्यूनजातिकुलोद्भवः
045c	शूद्रोऽप्यागमसम्पन्नो द्विजो भवति संस्कृतः
046a	ब्राह्मणो वाप्यसद्वृत्तः सर्वसङ्करभोजनः
046c	ब्राह्मण्यं पुण्यमुत्सृज्य शूद्रो भवति तादृशः
047a	कर्मभिः शुचिभिर्देवि शुद्धात्मा विजितेन्द्रियः
047c	शूद्रोऽपि द्विजवत्सेव्य इति ब्रह्माब्रवीत्स्वयम्
048a	स्वभावकर्म च शुभं यत्र शूद्रेऽपि तिष्ठति
048c	विशुद्धः स द्विजातिर्वै विज्ञेय इति मे मतिः
049a	न योनिर्नापि संस्कारो न श्रुतं न च सन्नतिः
049c	कारणानि द्विजत्वस्य वृत्तमेव तु कारणम्
050a	सर्वोऽयं ब्राह्मणो लोके वृत्तेन तु विधीयते
050c	वृत्ते स्थितश्च सुश्रोणि ब्राह्मणत्वं निगच्छति
051a	ब्राह्मः स्वभावः कल्याणि समः सर्वत्र मे मतिः
051c	निर्गुणं निर्मलं ब्रह्म यत्र तिष्ठति स द्विजः
052a	एते योनिफला देवि स्थानभागनिदर्शकाः
052c	स्वयं च वरदेनोक्ता ब्रह्मणा सृजता प्रजाः
053a	ब्राह्मणो हि महत्क्षेत्रं लोके चरति पादवत्
053c	यत्तत्र बीजं वपति सा कृषिः पारलौकिकी
054a	मिताशिना सदा भाव्यं सत्पथालम्बिना सदा
054c	ब्राह्ममार्गमतिक्रम्य वर्तितव्यं बुभूषता
055a	संहिताध्यायिना भाव्यं गृहे वै गृहमेधिना
055c	नित्यं स्वाध्याययुक्तेन दानाध्ययनजीविना
056a	एवम्भूतो हि यो विप्रः सततं सत्पथे स्थितः
056c	आहिताग्निरधीयानो ब्रह्मभूयाय कल्पते
057a	ब्राह्मण्यमेव सम्प्राप्य रक्षितव्यं यतात्मभिः
057c	योनिप्रतिग्रहादानैः कर्मभिश्च शुचिस्मिते
058a	एतत्ते सर्वमाख्यातं यथा शूद्रो भवेद्द्विजः
058c	ब्राह्मणो वा च्युतो धर्माद्यथा शूद्रत्वमाप्नुते
