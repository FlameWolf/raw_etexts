001	महेश्वर उवाच
001a	तिलोत्तमा नाम पुरा ब्रह्मणा योषिदुत्तमा
001c	तिलं तिलं समुद्धृत्य रत्नानां निर्मिता शुभा
002a	साभ्यगच्छत मां देवि रूपेणाप्रतिमा भुवि
002c	प्रदक्षिणं लोभयन्ती मां शुभे रुचिरानना
003a	यतो यतः सा सुदती मामुपाधावदन्तिके
003c	ततस्ततो मुखं चारु मम देवि विनिर्गतम्
004a	तां दिदृक्षुरहं योगाच्चतुर्मूर्तित्वमागतः
004c	चतुर्मुखश्च संवृत्तो दर्शयन्योगमात्मनः
005a	पूर्वेण वदनेनाहमिन्द्रत्वमनुशास्मि ह
005c	उत्तरेण त्वया सार्धं रमाम्यहमनिन्दिते
006a	पश्चिमं मे मुखं सौम्यं सर्वप्राणिसुखावहम्
006c	दक्षिणं भीमसङ्काशं रौद्रं संहरति प्रजाः
007a	जटिलो ब्रह्मचारी च लोकानां हितकाम्यया
007c	देवकार्यार्थसिद्ध्यर्थं पिनाकं मे करे स्थितम्
008a	इन्द्रेण च पुरा वज्रं क्षिप्तं श्रीकाङ्क्षिणा मम
008c	दग्ध्वा कण्ठं तु तद्यातं तेन श्रीकण्ठता मम
009	उमोवाच
009a	वाहनेषु प्रभूतेषु श्रीमत्स्वन्येषु सत्सु ते
009c	कथं गोवृषभो देव वाहनत्वमुपागतः
010	महेश्वर उवाच
010a	सुरभीं ससृजे ब्रह्मामृतधेनुं पयोमुचम्
010c	सा सृष्टा बहुधा जाता क्षरमाणा पयोऽमृतम्
011a	तस्या वत्समुखोत्सृष्टः फेनो मद्गात्रमागतः
011c	ततो दग्धा मया गावो नानावर्णत्वमागताः
012a	ततोऽहं लोकगुरुणा शमं नीतोऽर्थवेदिना
012c	वृषं चेमं ध्वजार्थं मे ददौ वाहनमेव च
013	उमोवाच
013a	निवासा बहुरूपास्ते विश्वरूपगुणान्विताः
013c	तांश्च सन्त्यज्य भगवञ्श्मशाने रमसे कथम्
014a	केशास्थिकलिले भीमे कपालघटसङ्कुले
014c	गृध्रगोमायुकलिले चिताग्निशतसङ्कुले
015a	अशुचौ मांसकलिले वसाशोणितकर्दमे
015c	विनिकीर्णामिषचये शिवानादविनादिते
016	महेश्वर उवाच
016a	मेध्यान्वेषी महीं कृत्स्नां विचरामि निशास्वहम्
016c	न च मेध्यतरं किञ्चिच्छ्मशानादिह विद्यते
017a	तेन मे सर्ववासानां श्मशाने रमते मनः
017c	न्यग्रोधशाखासञ्छन्ने निर्भुक्तस्रग्विभूषिते
018a	तत्र चैव रमन्ते मे भूतसङ्घाः शुभानने
018c	न च भूतगणैर्देवि विनाहं वस्तुमुत्सहे
019a	एष वासो हि मे मेध्यः स्वर्गीयश्च मतो हि मे
019c	पुण्यः परमकश्चैव मेध्यकामैरुपास्यते
020	उमोवाच
020a	भगवन्सर्वभूतेश सर्वधर्मभृतां वर
020c	पिनाकपाणे वरद संशयो मे महानयम्
021a	अयं मुनिगणः सर्वस्तपस्तप इति प्रभो
021c	तपोन्वेषकरो लोके भ्रमते विविधाकृतिः
022a	अस्य चैवर्षिसङ्घस्य मम च प्रियकाम्यया
022c	एतं ममेह सन्देहं वक्तुमर्हस्यरिन्दम
023a	धर्मः किंलक्षणः प्रोक्तः कथं वाचरितुं नरैः
023c	शक्यो धर्ममविन्दद्भिर्धर्मज्ञ वद मे प्रभो
024	नारद उवाच
024a	ततो मुनिगणः सर्वस्तां देवीं प्रत्यपूजयत्
024c	वाग्भिरृग्भूषितार्थाभिः स्तवैश्चार्थविदां वर
025	महेश्वर उवाच
025a	अहिंसा सत्यवचनं सर्वभूतानुकम्पनम्
025c	शमो दानं यथाशक्ति गार्हस्थ्यो धर्म उत्तमः
026a	परदारेष्वसङ्कल्पो न्यासस्त्रीपरिरक्षणम्
026c	अदत्तादानविरमो मधुमांसस्य वर्जनम्
027a	एष पञ्चविधो धर्मो बहुशाखः सुखोदयः
027c	देहिभिर्धर्मपरमैः कर्तव्यो धर्मसञ्चयः
028	उमोवाच
028a	भगवन्संशयं पृष्टस्तं मे व्याख्यातुमर्हसि
028c	चातुर्वर्ण्यस्य यो धर्मः स्वे स्वे वर्णे गुणावहः
029a	ब्राह्मणे कीदृशो धर्मः क्षत्रिये कीदृशो भवेत्
029c	वैश्ये किंलक्षणो धर्मः शूद्रे किंलक्षणो भवेत्
030	महेश्वर उवाच
030a	न्यायतस्ते महाभागे संशयः समुदीरितः
030c	भूमिदेवा महाभागाः सदा लोके द्विजातयः
031a	उपवासः सदा धर्मो ब्राह्मणस्य न संशयः
031c	स हि धर्मार्थमुत्पन्नो ब्रह्मभूयाय कल्पते
032a	तस्य धर्मक्रिया देवि व्रतचर्या च न्यायतः
032c	तथोपनयनं चैव द्विजायैवोपपद्यते
033a	गुरुदैवतपूजार्थं स्वाध्यायाभ्यसनात्मकः
033c	देहिभिर्धर्मपरमैश्चर्तव्यो धर्मसम्भवः
034	उमोवाच
034a	भगवन्संशयो मेऽत्र तं मे व्याख्यातुमर्हसि
034c	चातुर्वर्ण्यस्य धर्मं हि नैपुण्येन प्रकीर्तय
035	महेश्वर उवाच
035a	रहस्यश्रवणं धर्मो वेदव्रतनिषेवणम्
035c	व्रतचर्यापरो धर्मो गुरुपादप्रसादनम्
036a	भैक्षचर्यापरो धर्मो धर्मो नित्योपवासिता
036c	नित्यस्वाध्यायिता धर्मो ब्रह्मचर्याश्रमस्तथा
037a	गुरुणा त्वभ्यनुज्ञातः समावर्तेत वै द्विजः
037c	विन्देतानन्तरं भार्यामनुरूपां यथाविधि
038a	शूद्रान्नवर्जनं धर्मस्तथा सत्पथसेवनम्
038c	धर्मो नित्योपवासित्वं ब्रह्मचर्यं तथैव च
039a	आहिताग्निरधीयानो जुह्वानः संयतेन्द्रियः
039c	विघसाशी यताहारो गृहस्थः सत्यवाक्शुचिः
040a	अतिथिव्रतता धर्मो धर्मस्त्रेताग्निधारणम्
040c	इष्टीश्च पशुबन्धांश्च विधिपूर्वं समाचरेत्
041a	यज्ञश्च परमो धर्मस्तथाहिंसा च देहिषु
041c	अपूर्वभोजनं धर्मो विघसाशित्वमेव च
042a	भुक्ते परिजने पश्चाद्भोजनं धर्म उच्यते
042c	ब्राह्मणस्य गृहस्थस्य श्रोत्रियस्य विशेषतः
043a	दम्पत्योः समशीलत्वं धर्मश्च गृहमेधिनाम्
043c	गृह्याणां चैव देवानां नित्यं पुष्पबलिक्रिया
044a	नित्योपलेपनं धर्मस्तथा नित्योपवासिता
044c	सुसंमृष्टोपलिप्ते च साज्यधूमोद्गमे गृहे
045a	एष द्विजजने धर्मो गार्हस्थ्यो लोकधारणः
045c	द्विजातीनां सतां नित्यं सदैवैष प्रवर्तते
046a	यस्तु क्षत्रगतो देवि त्वया धर्म उदीरितः
046c	तमहं ते प्रवक्ष्यामि तं मे शृणु समाहिता
047a	क्षत्रियस्य स्मृतो धर्मः प्रजापालनमादितः
047c	निर्दिष्टफलभोक्ता हि राजा धर्मेण युज्यते
048a	प्रजाः पालयते यो हि धर्मेण मनुजाधिपः
048c	तस्य धर्मार्जिता लोकाः प्रजापालनसञ्चिताः
049a	तत्र राज्ञः परो धर्मो दमः स्वाध्याय एव च
049c	अग्निहोत्रपरिस्पन्दो दानाध्ययनमेव च
050a	यज्ञोपवीतधारणं यज्ञो धर्मक्रियास्तथा
050c	भृत्यानां भरणं धर्मः कृते कर्मण्यमोघता
051a	सम्यग्दण्डे स्थितिर्धर्मो धर्मो वेदक्रतुक्रियाः
051c	व्यवहारस्थितिर्धर्मः सत्यवाक्यरतिस्तथा
052a	आर्तहस्तप्रदो राजा प्रेत्य चेह महीयते
052c	गोब्राह्मणार्थे विक्रान्तः सङ्ग्रामे निधनं गतः
052e	अश्वमेधजिताँल्लोकान्प्राप्नोति त्रिदिवालये
053a	वैश्यस्य सततं धर्मः पाशुपाल्यं कृषिस्तथा
053c	अग्निहोत्रपरिस्पन्दो दानाध्ययनमेव च
054a	वाणिज्यं सत्पथस्थानमातिथ्यं प्रशमो दमः
054c	विप्राणां स्वागतं त्यागो वैश्यधर्मः सनातनः
055a	तिलान्गन्धान्रसांश्चैव न विक्रीणीत वै क्वचित्
055c	वणिक्पथमुपासीनो वैश्यः सत्पथमाश्रितः
056a	सर्वातिथ्यं त्रिवर्गस्य यथाशक्ति यथार्हतः
056c	शूद्रधर्मः परो नित्यं शुश्रूषा च द्विजातिषु
057a	स शूद्रः संशिततपाः सत्यसन्धो जितेन्द्रियः
057c	शुश्रूषन्नतिथिं प्राप्तं तपः सञ्चिनुते महत्
058a	त्यक्तहिंसः शुभाचारो देवताद्विजपूजकः
058c	शूद्रो धर्मफलैरिष्टैः सम्प्रयुज्येत बुद्धिमान्
059a	एतत्ते सर्वमाख्यातं चातुर्वर्ण्यस्य शोभने
059c	एकैकस्येह सुभगे किमन्यच्छ्रोतुमिच्छसि
