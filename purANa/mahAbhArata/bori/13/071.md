001	युधिष्ठिर उवाच
001a	उक्तं वै गोप्रदानं ते नाचिकेतमृषिं प्रति
001c	माहात्म्यमपि चैवोक्तमुद्देशेन गवां प्रभो
002a	नृगेण च यथा दुःखमनुभूतं महात्मना
002c	एकापराधादज्ञानात्पितामह महामते
003a	द्वारवत्यां यथा चासौ निविशन्त्यां समुद्धृतः
003c	मोक्षहेतुरभूत्कृष्णस्तदप्यवधृतं मया
004a	किं त्वस्ति मम सन्देहो गवां लोकं प्रति प्रभो
004c	तत्त्वतः श्रोतुमिच्छामि गोदा यत्र विशन्त्युत
005	भीष्म उवाच
005a	अत्राप्युदाहरन्तीममितिहासं पुरातनम्
005c	यथापृच्छत्पद्मयोनिमेतदेव शतक्रतुः
006	शक्र उवाच
006a	स्वर्लोकवासिनां लक्ष्मीमभिभूय स्वया त्विषा
006c	गोलोकवासिनः पश्ये व्रजतः संशयोऽत्र मे
007a	कीदृशा भगवँल्लोका गवां तद्ब्रूहि मेऽनघ
007c	यानावसन्ति दातार एतदिच्छामि वेदितुम्
008a	कीदृशाः किम्फलाः कः स्वित्परमस्तत्र वै गुणः
008c	कथं च पुरुषास्तत्र गच्छन्ति विगतज्वराः
009a	कियत्कालं प्रदानस्य दाता च फलमश्नुते
009c	कथं बहुविधं दानं स्यादल्पमपि वा कथम्
010a	बह्वीनां कीदृशं दानमल्पानां वापि कीदृशम्
010c	अदत्त्वा गोप्रदाः सन्ति केन वा तच्च शंस मे
011a	कथं च बहुदाता स्यादल्पदात्रा समः प्रभो
011c	अल्पप्रदाता बहुदः कथं च स्यादिहेश्वर
012a	कीदृशी दक्षिणा चैव गोप्रदाने विशिष्यते
012c	एतत्तथ्येन भगवन्मम शंसितुमर्हसि
