001	भीष्म उवाच
001a	तथा विधौ प्रवृत्ते तु सर्व एव महर्षयः
001c	पितृयज्ञानकुर्वन्त विधिदृष्टेन कर्मणा
002a	ऋषयो धर्मनित्यास्तु कृत्वा निवपनान्युत
002c	तर्पणं चाप्यकुर्वन्त तीर्थाम्भोभिर्यतव्रताः
003a	निवापैर्दीयमानैश्च चातुर्वर्ण्येन भारत
003c	तर्पिताः पितरो देवास्ते नान्नं जरयन्ति वै
004a	अजीर्णेनाभिहन्यन्ते ते देवाः पितृभिः सह
004c	सोममेवाभ्यपद्यन्त निवापान्नाभिपीडिताः
005a	तेऽब्रुवन्सोममासाद्य पितरोऽजीर्णपीडिताः
005c	निवापान्नेन पीड्यामः श्रेयो नोऽत्र विधीयताम्
006a	तान्सोमः प्रत्युवाचाथ श्रेयश्चेदीप्सितं सुराः
006c	स्वयम्भूसदनं यात स वः श्रेयो विधास्यति
007a	ते सोमवचनाद्देवाः पितृभिः सह भारत
007c	मेरुशृङ्गे समासीनं पितामहमुपागमन्
008	पितर ऊचुः
008a	निवापान्नेन भगवन्भृशं पीड्यामहे वयम्
008c	प्रसादं कुरु नो देव श्रेयो नः संविधीयताम्
009a	इति तेषां वचः श्रुत्वा स्वयम्भूरिदमब्रवीत्
009c	एष मे पार्श्वतो वह्निर्युष्मच्छ्रेयो विधास्यति
010	अग्निरुवाच
010a	सहितास्तात भोक्ष्यामो निवापे समुपस्थिते
010c	जरयिष्यथ चाप्यन्नं मया सार्धं न संशयः
011a	एतच्छ्रुत्वा तु पितरस्ततस्ते विज्वराभवन्
011c	एतस्मात्कारणाच्चाग्नेः प्राक्तनं दीयते नृप
012a	निवप्ते चाग्निपूर्वे वै निवापे पुरुषर्षभ
012c	न ब्रह्मराक्षसास्तं वै निवापं धर्षयन्त्युत
012e	रक्षांसि चापवर्तन्ते स्थिते देवे विभावसौ
013a	पूर्वं पिण्डं पितुर्दद्यात्ततो दद्यात्पितामहे
013c	प्रपितामहाय च तत एष श्राद्धविधिः स्मृतः
014a	ब्रूयाच्छ्राद्धे च सावित्रीं पिण्डे पिण्डे समाहितः
014c	सोमायेति च वक्तव्यं तथा पितृमतेति च
015a	रजस्वला च या नारी व्यङ्गिता कर्णयोश्च या
015c	निवापे नोपतिष्ठेत सङ्ग्राह्या नान्यवंशजाः
016a	जलं प्रतरमाणश्च कीर्तयेत पितामहान्
016c	नदीमासाद्य कुर्वीत पितॄणां पिण्डतर्पणम्
017a	पूर्वं स्ववंशजानां तु कृत्वाद्भिस्तर्पणं पुनः
017c	सुहृत्सम्बन्धिवर्गाणां ततो दद्याज्जलाञ्जलिम्
018a	कल्माषगोयुगेनाथ युक्तेन तरतो जलम्
018c	पितरोऽभिलषन्ते वै नावं चाप्यधिरोहतः
018e	सदा नावि जलं तज्ज्ञाः प्रयच्छन्ति समाहिताः
019a	मासार्धे कृष्णपक्षस्य कुर्यान्निवपनानि वै
019c	पुष्टिरायुस्तथा वीर्यं श्रीश्चैव पितृवर्तिनः
020a	पितामहः पुलस्त्यश्च वसिष्ठः पुलहस्तथा
020c	अङ्गिराश्च क्रतुश्चैव कश्यपश्च महानृषिः
020e	एते कुरुकुलश्रेष्ठ महायोगेश्वराः स्मृताः
021a	एते च पितरो राजन्नेष श्राद्धविधिः परः
021c	प्रेतास्तु पिण्डसम्बन्धान्मुच्यन्ते तेन कर्मणा
022a	इत्येषा पुरुषश्रेष्ठ श्राद्धोत्पत्तिर्यथागमम्
022c	ख्यापिता पूर्वनिर्दिष्टा दानं वक्ष्याम्यतः परम्
