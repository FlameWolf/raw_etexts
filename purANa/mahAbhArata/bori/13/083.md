001	युधिष्ठिर उवाच
001a	उक्तं पितामहेनेदं गवां दानमनुत्तमम्
001c	विशेषेण नरेन्द्राणामिति धर्ममवेक्षताम्
002a	राज्यं हि सततं दुःखमाश्रमाश्च सुदुर्विदाः
002c	परिवारेण वै दुःखं दुर्धरं चाकृतात्मभिः
002e	भूयिष्ठं च नरेन्द्राणां विद्यते न शुभा गतिः
003a	पूयन्ते तेऽत्र नियतं प्रयच्छन्तो वसुन्धराम्
003c	पूर्वं च कथिता धर्मास्त्वया मे कुरुनन्दन
004a	एवमेव गवामुक्तं प्रदानं ते नृगेण ह
004c	ऋषिणा नाचिकेतेन पूर्वमेव निदर्शितम्
005a	वेदोपनिषदे चैव सर्वकर्मसु दक्षिणा
005c	सर्वक्रतुषु चोद्दिष्टं भूमिर्गावोऽथ काञ्चनम्
006a	तत्र श्रुतिस्तु परमा सुवर्णं दक्षिणेति वै
006c	एतदिच्छाम्यहं श्रोतुं पितामह यथातथम्
007a	किं सुवर्णं कथं जातं कस्मिन्काले किमात्मकम्
007c	किं दानं किं फलं चैव कस्माच्च परमुच्यते
008a	कस्माद्दानं सुवर्णस्य पूजयन्ति मनीषिणः
008c	कस्माच्च दक्षिणार्थं तद्यज्ञकर्मसु शस्यते
009a	कस्माच्च पावनं श्रेष्ठं भूमेर्गोभ्यश्च काञ्चनम्
009c	परमं दक्षिणार्थे च तद्ब्रवीहि पितामह
010	भीष्म उवाच
010a	शृणु राजन्नवहितो बहुकारणविस्तरम्
010c	जातरूपसमुत्पत्तिमनुभूतं च यन्मया
011a	पिता मम महातेजाः शन्तनुर्निधनं गतः
011c	तस्य दित्सुरहं श्राद्धं गङ्गाद्वारमुपागमम्
012a	तत्रागम्य पितुः पुत्र श्राद्धकर्म समारभम्
012c	माता मे जाह्नवी चैव साहाय्यमकरोत्तदा
013a	ततोऽग्रतस्तपःसिद्धानुपवेश्य बहूनृषीन्
013c	तोयप्रदानात्प्रभृति कार्याण्यहमथारभम्
014a	तत्समाप्य यथोद्दिष्टं पूर्वकर्म समाहितः
014c	दातुं निर्वपणं सम्यग्यथावदहमारभम्
015a	ततस्तं दर्भविन्यासं भित्त्वा सुरुचिराङ्गदः
015c	प्रलम्बाभरणो बाहुरुदतिष्ठद्विशां पते
016a	तमुत्थितमहं दृष्ट्वा परं विस्मयमागमम्
016c	प्रतिग्रहीता साक्षान्मे पितेति भरतर्षभ
017a	ततो मे पुनरेवासीत्सञ्ज्ञा सञ्चिन्त्य शास्त्रतः
017c	नायं वेदेषु विहितो विधिर्हस्त इति प्रभो
017e	पिण्डो देयो नरेणेह ततो मतिरभून्मम
018a	साक्षान्नेह मनुष्यस्य पितरोऽन्तर्हिताः क्वचित्
018c	गृह्णन्ति विहितं त्वेवं पिण्डो देयः कुशेष्विति
019a	ततोऽहं तदनादृत्य पितुर्हस्तनिदर्शनम्
019c	शास्त्रप्रमाणात्सूक्ष्मं तु विधिं पार्थिव संस्मरन्
020a	ततो दर्भेषु तत्सर्वमददं भरतर्षभ
020c	शास्त्रमार्गानुसारेण तद्विद्धि मनुजर्षभ
021a	ततः सोऽन्तर्हितो बाहुः पितुर्मम नराधिप
021c	ततो मां दर्शयामासुः स्वप्नान्ते पितरस्तदा
022a	प्रीयमाणास्तु मामूचुः प्रीताः स्म भरतर्षभ
022c	विज्ञानेन तवानेन यन्न मुह्यसि धर्मतः
023a	त्वया हि कुर्वता शास्त्रं प्रमाणमिह पार्थिव
023c	आत्मा धर्मः श्रुतं वेदाः पितरश्च महर्षिभिः
024a	साक्षात्पितामहो ब्रह्मा गुरवोऽथ प्रजापतिः
024c	प्रमाणमुपनीता वै स्थितिश्च न विचालिता
025a	तदिदं सम्यगारब्धं त्वयाद्य भरतर्षभ
025c	किं तु भूमेर्गवां चार्थे सुवर्णं दीयतामिति
026a	एवं वयं च धर्मश्च सर्वे चास्मत्पितामहाः
026c	पाविता वै भविष्यन्ति पावनं परमं हि तत्
027a	दश पूर्वान्दश परांस्तथा सन्तारयन्ति ते
027c	सुवर्णं ये प्रयच्छन्ति एवं मे पितरोऽब्रुवन्
028a	ततोऽहं विस्मितो राजन्प्रतिबुद्धो विशां पते
028c	सुवर्णदानेऽकरवं मतिं भरतसत्तम
029a	इतिहासमिमं चापि शृणु राजन्पुरातनम्
029c	जामदग्न्यं प्रति विभो धन्यमायुष्यमेव च
030a	जामदग्न्येन रामेण तीव्ररोषान्वितेन वै
030c	त्रिःसप्तकृत्वः पृथिवी कृता निःक्षत्रिया पुरा
031a	ततो जित्वा महीं कृत्स्नां रामो राजीवलोचनः
031c	आजहार क्रतुं वीरो ब्रह्मक्षत्रेण पूजितम्
032a	वाजिमेधं महाराज सर्वकामसमन्वितम्
032c	पावनं सर्वभूतानां तेजोद्युतिविवर्धनम्
033a	विपाप्मापि स तेजस्वी तेन क्रतुफलेन वै
033c	नैवात्मनोऽथ लघुतां जामदग्न्योऽभ्यगच्छत
034a	स तु क्रतुवरेणेष्ट्वा महात्मा दक्षिणावता
034c	पप्रच्छागमसम्पन्नानृषीन्देवांश्च भार्गवः
035a	पावनं यत्परं नॄणामुग्रे कर्मणि वर्तताम्
035c	तदुच्यतां महाभागा इति जातघृणोऽब्रवीत्
036	वसिष्ठ उवाच
036a	देवतास्ते प्रयच्छन्ति सुवर्णं ये ददत्युत
036c	अग्निर्हि देवताः सर्वाः सुवर्णं च तदात्मकम्
037a	तस्मात्सुवर्णं ददता दत्ताः सर्वाश्च देवताः
037c	भवन्ति पुरुषव्याघ्र न ह्यतः परमं विदुः
038a	भूय एव च माहात्म्यं सुवर्णस्य निबोध मे
038c	गदतो मम विप्रर्षे सर्वशस्त्रभृतां वर
039a	मया श्रुतमिदं पूर्वं पुराणे भृगुनन्दन
039c	प्रजापतेः कथयतो मनोः स्वायम्भुवस्य वै
040a	शूलपाणेर्भगवतो रुद्रस्य च महात्मनः
040c	गिरौ हिमवति श्रेष्ठे तदा भृगुकुलोद्वह
041a	देव्या विवाहे निर्वृत्ते रुद्राण्या भृगुनन्दन
041c	समागमे भगवतो देव्या सह महात्मनः
041e	ततः सर्वे समुद्विग्ना भगवन्तमुपागमन्
042a	ते महादेवमासीनं देवीं च वरदामुमाम्
042c	प्रसाद्य शिरसा सर्वे रुद्रमूचुर्भृगूद्वह
043a	अयं समागमो देव देव्या सह तवानघ
043c	तपस्विनस्तपस्विन्या तेजस्विन्यातितेजसः
043e	अमोघतेजास्त्वं देव देवी चेयमुमा तथा
044a	अपत्यं युवयोर्देव बलवद्भविता प्रभो
044c	तन्नूनं त्रिषु लोकेषु न किञ्चिच्छेषयिष्यति
045a	तदेभ्यः प्रणतेभ्यस्त्वं देवेभ्यः पृथुलोचन
045c	वरं प्रयच्छ लोकेश त्रैलोक्यहितकाम्यया
045e	अपत्यार्थं निगृह्णीष्व तेजो ज्वलितमुत्तमम्
046a	इति तेषां कथयतां भगवान्गोवृषध्वजः
046c	एवमस्त्विति देवांस्तान्विप्रर्षे प्रत्यभाषत
047a	इत्युक्त्वा चोर्ध्वमनयत्तद्रेतो वृषवाहनः
047c	ऊर्ध्वरेताः समभवत्ततःप्रभृति चापि सः
048a	रुद्राणी तु ततः क्रुद्धा प्रजोच्छेदे तथा कृते
048c	देवानथाब्रवीत्तत्र स्त्रीभावात्परुषं वचः
049a	यस्मादपत्यकामो वै भर्ता मे विनिवर्तितः
049c	तस्मात्सर्वे सुरा यूयमनपत्या भविष्यथ
050a	प्रजोच्छेदो मम कृतो यस्माद्युष्माभिरद्य वै
050c	तस्मात्प्रजा वः खगमाः सर्वेषां न भविष्यति
051a	पावकस्तु न तत्रासीच्छापकाले भृगूद्वह
051c	देवा देव्यास्तथा शापादनपत्यास्तदाभवन्
052a	रुद्रस्तु तेजोऽप्रतिमं धारयामास तत्तदा
052c	प्रस्कन्नं तु ततस्तस्मात्किञ्चित्तत्रापतद्भुवि
053a	तत्पपात तदा चाग्नौ ववृधे चाद्भुतोपमम्
053c	तेजस्तेजसि सम्पृक्तमेकयोनित्वमागतम्
054a	एतस्मिन्नेव काले तु देवाः शक्रपुरोगमाः
054c	असुरस्तारको नाम तेन सन्तापिता भृशम्
055a	आदित्या वसवो रुद्रा मरुतोऽथाश्विनावपि
055c	साध्याश्च सर्वे सन्त्रस्ता दैतेयस्य पराक्रमात्
056a	स्थानानि देवतानां हि विमानानि पुराणि च
056c	ऋषीणामाश्रमाश्चैव बभूवुरसुरैर्हृताः
057a	ते दीनमनसः सर्वे देवाश्च ऋषयश्च ह
057c	प्रजग्मुः शरणं देवं ब्रह्माणमजरं प्रभुम्
