BR-13-01-083-001	युधिष्ठिर उवाच
BR-13-01-083-001a	उक्तं पितामहेनेदं गवां दानमनुत्तमम्
BR-13-01-083-001c	विशेषेण नरेन्द्राणामिति धर्ममवेक्षताम्
BR-13-01-083-002a	राज्यं हि सततं दुःखमाश्रमाश्च सुदुर्विदाः
BR-13-01-083-002c	परिवारेण वै दुःखं दुर्धरं चाकृतात्मभिः
BR-13-01-083-002e	भूयिष्ठं च नरेन्द्राणां विद्यते न शुभा गतिः
BR-13-01-083-003a	पूयन्ते तेऽत्र नियतं प्रयच्छन्तो वसुन्धराम्
BR-13-01-083-003c	पूर्वं च कथिता धर्मास्त्वया मे कुरुनन्दन
BR-13-01-083-004a	एवमेव गवामुक्तं प्रदानं ते नृगेण ह
BR-13-01-083-004c	ऋषिणा नाचिकेतेन पूर्वमेव निदर्शितम्
BR-13-01-083-005a	वेदोपनिषदे चैव सर्वकर्मसु दक्षिणा
BR-13-01-083-005c	सर्वक्रतुषु चोद्दिष्टं भूमिर्गावोऽथ काञ्चनम्
BR-13-01-083-006a	तत्र श्रुतिस्तु परमा सुवर्णं दक्षिणेति वै
BR-13-01-083-006c	एतदिच्छाम्यहं श्रोतुं पितामह यथातथम्
BR-13-01-083-007a	किं सुवर्णं कथं जातं कस्मिन्काले किमात्मकम्
BR-13-01-083-007c	किं दानं किं फलं चैव कस्माच्च परमुच्यते
BR-13-01-083-008a	कस्माद्दानं सुवर्णस्य पूजयन्ति मनीषिणः
BR-13-01-083-008c	कस्माच्च दक्षिणार्थं तद्यज्ञकर्मसु शस्यते
BR-13-01-083-009a	कस्माच्च पावनं श्रेष्ठं भूमेर्गोभ्यश्च काञ्चनम्
BR-13-01-083-009c	परमं दक्षिणार्थे च तद्ब्रवीहि पितामह
BR-13-01-083-010	भीष्म उवाच
BR-13-01-083-010a	शृणु राजन्नवहितो बहुकारणविस्तरम्
BR-13-01-083-010c	जातरूपसमुत्पत्तिमनुभूतं च यन्मया
BR-13-01-083-011a	पिता मम महातेजाः शन्तनुर्निधनं गतः
BR-13-01-083-011c	तस्य दित्सुरहं श्राद्धं गङ्गाद्वारमुपागमम्
BR-13-01-083-012a	तत्रागम्य पितुः पुत्र श्राद्धकर्म समारभम्
BR-13-01-083-012c	माता मे जाह्नवी चैव साहाय्यमकरोत्तदा
BR-13-01-083-013a	ततोऽग्रतस्तपःसिद्धानुपवेश्य बहूनृषीन्
BR-13-01-083-013c	तोयप्रदानात्प्रभृति कार्याण्यहमथारभम्
BR-13-01-083-014a	तत्समाप्य यथोद्दिष्टं पूर्वकर्म समाहितः
BR-13-01-083-014c	दातुं निर्वपणं सम्यग्यथावदहमारभम्
BR-13-01-083-015a	ततस्तं दर्भविन्यासं भित्त्वा सुरुचिराङ्गदः
BR-13-01-083-015c	प्रलम्बाभरणो बाहुरुदतिष्ठद्विशां पते
BR-13-01-083-016a	तमुत्थितमहं दृष्ट्वा परं विस्मयमागमम्
BR-13-01-083-016c	प्रतिग्रहीता साक्षान्मे पितेति भरतर्षभ
BR-13-01-083-017a	ततो मे पुनरेवासीत्सञ्ज्ञा सञ्चिन्त्य शास्त्रतः
BR-13-01-083-017c	नायं वेदेषु विहितो विधिर्हस्त इति प्रभो
BR-13-01-083-017e	पिण्डो देयो नरेणेह ततो मतिरभून्मम
BR-13-01-083-018a	साक्षान्नेह मनुष्यस्य पितरोऽन्तर्हिताः क्वचित्
BR-13-01-083-018c	गृह्णन्ति विहितं त्वेवं पिण्डो देयः कुशेष्विति
BR-13-01-083-019a	ततोऽहं तदनादृत्य पितुर्हस्तनिदर्शनम्
BR-13-01-083-019c	शास्त्रप्रमाणात्सूक्ष्मं तु विधिं पार्थिव संस्मरन्
BR-13-01-083-020a	ततो दर्भेषु तत्सर्वमददं भरतर्षभ
BR-13-01-083-020c	शास्त्रमार्गानुसारेण तद्विद्धि मनुजर्षभ
BR-13-01-083-021a	ततः सोऽन्तर्हितो बाहुः पितुर्मम नराधिप
BR-13-01-083-021c	ततो मां दर्शयामासुः स्वप्नान्ते पितरस्तदा
BR-13-01-083-022a	प्रीयमाणास्तु मामूचुः प्रीताः स्म भरतर्षभ
BR-13-01-083-022c	विज्ञानेन तवानेन यन्न मुह्यसि धर्मतः
BR-13-01-083-023a	त्वया हि कुर्वता शास्त्रं प्रमाणमिह पार्थिव
BR-13-01-083-023c	आत्मा धर्मः श्रुतं वेदाः पितरश्च महर्षिभिः
BR-13-01-083-024a	साक्षात्पितामहो ब्रह्मा गुरवोऽथ प्रजापतिः
BR-13-01-083-024c	प्रमाणमुपनीता वै स्थितिश्च न विचालिता
BR-13-01-083-025a	तदिदं सम्यगारब्धं त्वयाद्य भरतर्षभ
BR-13-01-083-025c	किं तु भूमेर्गवां चार्थे सुवर्णं दीयतामिति
BR-13-01-083-026a	एवं वयं च धर्मश्च सर्वे चास्मत्पितामहाः
BR-13-01-083-026c	पाविता वै भविष्यन्ति पावनं परमं हि तत्
BR-13-01-083-027a	दश पूर्वान्दश परांस्तथा सन्तारयन्ति ते
BR-13-01-083-027c	सुवर्णं ये प्रयच्छन्ति एवं मे पितरोऽब्रुवन्
BR-13-01-083-028a	ततोऽहं विस्मितो राजन्प्रतिबुद्धो विशां पते
BR-13-01-083-028c	सुवर्णदानेऽकरवं मतिं भरतसत्तम
BR-13-01-083-029a	इतिहासमिमं चापि शृणु राजन्पुरातनम्
BR-13-01-083-029c	जामदग्न्यं प्रति विभो धन्यमायुष्यमेव च
BR-13-01-083-030a	जामदग्न्येन रामेण तीव्ररोषान्वितेन वै
BR-13-01-083-030c	त्रिःसप्तकृत्वः पृथिवी कृता निःक्षत्रिया पुरा
BR-13-01-083-031a	ततो जित्वा महीं कृत्स्नां रामो राजीवलोचनः
BR-13-01-083-031c	आजहार क्रतुं वीरो ब्रह्मक्षत्रेण पूजितम्
BR-13-01-083-032a	वाजिमेधं महाराज सर्वकामसमन्वितम्
BR-13-01-083-032c	पावनं सर्वभूतानां तेजोद्युतिविवर्धनम्
BR-13-01-083-033a	विपाप्मापि स तेजस्वी तेन क्रतुफलेन वै
BR-13-01-083-033c	नैवात्मनोऽथ लघुतां जामदग्न्योऽभ्यगच्छत
BR-13-01-083-034a	स तु क्रतुवरेणेष्ट्वा महात्मा दक्षिणावता
BR-13-01-083-034c	पप्रच्छागमसम्पन्नानृषीन्देवांश्च भार्गवः
BR-13-01-083-035a	पावनं यत्परं नॄणामुग्रे कर्मणि वर्तताम्
BR-13-01-083-035c	तदुच्यतां महाभागा इति जातघृणोऽब्रवीत्
BR-13-01-083-036	वसिष्ठ उवाच
BR-13-01-083-036a	देवतास्ते प्रयच्छन्ति सुवर्णं ये ददत्युत
BR-13-01-083-036c	अग्निर्हि देवताः सर्वाः सुवर्णं च तदात्मकम्
BR-13-01-083-037a	तस्मात्सुवर्णं ददता दत्ताः सर्वाश्च देवताः
BR-13-01-083-037c	भवन्ति पुरुषव्याघ्र न ह्यतः परमं विदुः
BR-13-01-083-038a	भूय एव च माहात्म्यं सुवर्णस्य निबोध मे
BR-13-01-083-038c	गदतो मम विप्रर्षे सर्वशस्त्रभृतां वर
BR-13-01-083-039a	मया श्रुतमिदं पूर्वं पुराणे भृगुनन्दन
BR-13-01-083-039c	प्रजापतेः कथयतो मनोः स्वायम्भुवस्य वै
BR-13-01-083-040a	शूलपाणेर्भगवतो रुद्रस्य च महात्मनः
BR-13-01-083-040c	गिरौ हिमवति श्रेष्ठे तदा भृगुकुलोद्वह
BR-13-01-083-041a	देव्या विवाहे निर्वृत्ते रुद्राण्या भृगुनन्दन
BR-13-01-083-041c	समागमे भगवतो देव्या सह महात्मनः
BR-13-01-083-041e	ततः सर्वे समुद्विग्ना भगवन्तमुपागमन्
BR-13-01-083-042a	ते महादेवमासीनं देवीं च वरदामुमाम्
BR-13-01-083-042c	प्रसाद्य शिरसा सर्वे रुद्रमूचुर्भृगूद्वह
BR-13-01-083-043a	अयं समागमो देव देव्या सह तवानघ
BR-13-01-083-043c	तपस्विनस्तपस्विन्या तेजस्विन्यातितेजसः
BR-13-01-083-043e	अमोघतेजास्त्वं देव देवी चेयमुमा तथा
BR-13-01-083-044a	अपत्यं युवयोर्देव बलवद्भविता प्रभो
BR-13-01-083-044c	तन्नूनं त्रिषु लोकेषु न किञ्चिच्छेषयिष्यति
BR-13-01-083-045a	तदेभ्यः प्रणतेभ्यस्त्वं देवेभ्यः पृथुलोचन
BR-13-01-083-045c	वरं प्रयच्छ लोकेश त्रैलोक्यहितकाम्यया
BR-13-01-083-045e	अपत्यार्थं निगृह्णीष्व तेजो ज्वलितमुत्तमम्
BR-13-01-083-046a	इति तेषां कथयतां भगवान्गोवृषध्वजः
BR-13-01-083-046c	एवमस्त्विति देवांस्तान्विप्रर्षे प्रत्यभाषत
BR-13-01-083-047a	इत्युक्त्वा चोर्ध्वमनयत्तद्रेतो वृषवाहनः
BR-13-01-083-047c	ऊर्ध्वरेताः समभवत्ततःप्रभृति चापि सः
BR-13-01-083-048a	रुद्राणी तु ततः क्रुद्धा प्रजोच्छेदे तथा कृते
BR-13-01-083-048c	देवानथाब्रवीत्तत्र स्त्रीभावात्परुषं वचः
BR-13-01-083-049a	यस्मादपत्यकामो वै भर्ता मे विनिवर्तितः
BR-13-01-083-049c	तस्मात्सर्वे सुरा यूयमनपत्या भविष्यथ
BR-13-01-083-050a	प्रजोच्छेदो मम कृतो यस्माद्युष्माभिरद्य वै
BR-13-01-083-050c	तस्मात्प्रजा वः खगमाः सर्वेषां न भविष्यति
BR-13-01-083-051a	पावकस्तु न तत्रासीच्छापकाले भृगूद्वह
BR-13-01-083-051c	देवा देव्यास्तथा शापादनपत्यास्तदाभवन्
BR-13-01-083-052a	रुद्रस्तु तेजोऽप्रतिमं धारयामास तत्तदा
BR-13-01-083-052c	प्रस्कन्नं तु ततस्तस्मात्किञ्चित्तत्रापतद्भुवि
BR-13-01-083-053a	तत्पपात तदा चाग्नौ ववृधे चाद्भुतोपमम्
BR-13-01-083-053c	तेजस्तेजसि सम्पृक्तमेकयोनित्वमागतम्
BR-13-01-083-054a	एतस्मिन्नेव काले तु देवाः शक्रपुरोगमाः
BR-13-01-083-054c	असुरस्तारको नाम तेन सन्तापिता भृशम्
BR-13-01-083-055a	आदित्या वसवो रुद्रा मरुतोऽथाश्विनावपि
BR-13-01-083-055c	साध्याश्च सर्वे सन्त्रस्ता दैतेयस्य पराक्रमात्
BR-13-01-083-056a	स्थानानि देवतानां हि विमानानि पुराणि च
BR-13-01-083-056c	ऋषीणामाश्रमाश्चैव बभूवुरसुरैर्हृताः
BR-13-01-083-057a	ते दीनमनसः सर्वे देवाश्च ऋषयश्च ह
BR-13-01-083-057c	प्रजग्मुः शरणं देवं ब्रह्माणमजरं प्रभुम्
