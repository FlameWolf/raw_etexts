001	युधिष्ठिर उवाच
001a	न बिभेति कथं सा स्त्री शापस्य परमद्युतेः
001c	कथं निवृत्तो भगवांस्तद्भवान्प्रब्रवीतु मे
002	भीष्म उवाच
002a	अष्टावक्रोऽन्वपृच्छत्तां रूपं विकुरुषे कथम्
002c	न चानृतं ते वक्तव्यं ब्रूहि ब्राह्मणकाम्यया
003	स्त्र्युवाच
003a	द्यावापृथिवीमात्रैषा काम्या ब्राह्मणसत्तम
003c	शृणुष्वावहितः सर्वं यदिदं सत्यविक्रम
004a	उत्तरां मां दिशं विद्धि दृष्टं स्त्रीचापलं च ते
004c	अव्युत्थानेन ते लोका जिताः सत्यपराक्रम
005a	जिज्ञासेयं प्रयुक्ता मे स्थिरीकर्तुं तवानघ
005c	स्थविराणामपि स्त्रीणां बाधते मैथुनज्वरः
006a	तुष्टः पितामहस्तेऽद्य तथा देवाः सवासवाः
006c	स त्वं येन च कार्येण सम्प्राप्तो भगवानिह
007a	प्रेषितस्तेन विप्रेण कन्यापित्रा द्विजर्षभ
007c	तवोपदेशं कर्तुं वै तच्च सर्वं कृतं मया
008a	क्षेमी गमिष्यसि गृहाञ्श्रमश्च न भविष्यति
008c	कन्यां प्राप्स्यसि तां विप्र पुत्रिणी च भविष्यति
009a	काम्यया पृष्टवांस्त्वं मां ततो व्याहृतमुत्तरम्
009c	अनतिक्रमणीयैषा कृत्स्नैर्लोकैस्त्रिभिः सदा
010a	गच्छस्व सुकृतं कृत्वा किं वान्यच्छ्रोतुमिच्छसि
010c	यावद्ब्रवीमि विप्रर्षे अष्टावक्र यथातथम्
011a	ऋषिणा प्रसादिता चास्मि तव हेतोर्द्विजर्षभ
011c	तस्य सम्माननार्थं मे त्वयि वाक्यं प्रभाषितम्
012a	श्रुत्वा तु वचनं तस्याः स विप्रः प्राञ्जलिः स्थितः
012c	अनुज्ञातस्तया चापि स्वगृहं पुनराव्रजत्
013a	गृहमागम्य विश्रान्तः स्वजनं प्रतिपूज्य च
013c	अभ्यगच्छत तं विप्रं न्यायतः कुरुनन्दन
014a	पृष्टश्च तेन विप्रेण दृष्टं त्वेतन्निदर्शनम्
014c	प्राह विप्रं तदा विप्रः सुप्रीतेनान्तरात्मना
015a	भवताहमनुज्ञातः प्रस्थितो गन्धमादनम्
015c	तस्य चोत्तरतो देशे दृष्टं तद्दैवतं महत्
016a	तया चाहमनुज्ञातो भवांश्चापि प्रकीर्तितः
016c	श्रावितश्चापि तद्वाक्यं गृहमभ्यागतः प्रभो
017a	तमुवाच ततो विप्रः प्रतिगृह्णीष्व मे सुताम्
017c	नक्षत्रतिथिसंयोगे पात्रं हि परमं भवान्
018	भीष्म उवाच
018a	अष्टावक्रस्तथेत्युक्त्वा प्रतिगृह्य च तां प्रभो
018c	कन्यां परमधर्मात्मा प्रीतिमांश्चाभवत्तदा
019a	कन्यां तां प्रतिगृह्यैव भार्यां परमशोभनाम्
019c	उवास मुदितस्तत्र आश्रमे स्वे गतज्वरः
