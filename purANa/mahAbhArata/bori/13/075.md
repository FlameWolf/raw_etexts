001	युधिष्ठिर उवाच
001a	विधिं गवां परमहं श्रोतुमिच्छामि तत्त्वतः
001c	येन ताञ्शाश्वताँल्लोकानखिलानश्नुवीमहि
002	भीष्म उवाच
002a	न गोदानात्परं किञ्चिद्विद्यते वसुधाधिप
002c	गौर्हि न्यायागता दत्ता सद्यस्तारयते कुलम्
003a	सतामर्थे सम्यगुत्पादितो यः स वै कॢप्तः सम्यगिष्टः प्रजाभ्यः
003c	तस्मात्पूर्वं ह्यादिकाले प्रवृत्तं गवां दाने शृणु राजन्विधिं मे
004a	पुरा गोषूपनीतासु गोषु सन्दिग्धदर्शिना
004c	मान्धात्रा प्रकृतं प्रश्नं बृहस्पतिरभाषत
005a	द्विजातिमभिसत्कृत्य श्वः कालमभिवेद्य च
005c	प्रदानार्थे नियुञ्जीत रोहिणीं नियतव्रतः
006a	आह्वानं च प्रयुञ्जीत समङ्गे बहुलेति च
006c	प्रविश्य च गवां मध्यमिमां श्रुतिमुदाहरेत्
007a	गौर्मे माता गोवृषभः पिता मे दिवं शर्म जगती मे प्रतिष्ठा
007c	प्रपद्यैवं शर्वरीमुष्य गोषु मुनिर्वाणीमुत्सृजेद्गोप्रदाने
008a	स तामेकां निशां गोभिः समसख्यः समव्रतः
008c	ऐकात्म्यगमनात्सद्यः कल्मषाद्विप्रमुच्यते
009a	उत्सृष्टवृषवत्सा हि प्रदेया सूर्यदर्शने
009c	त्रिविधं प्रतिपत्तव्यमर्थवादाशिषः स्तवाः
010a	ऊर्जस्विन्य ऊर्जमेधाश्च यज्ञो गर्भोऽमृतस्य जगतश्च प्रतिष्ठा
010c	क्षितौ राधःप्रभवः शश्वदेव प्राजापत्याः सर्वमित्यर्थवादः
011a	गावो ममैनः प्रणुदन्तु सौर्यास्तथा सौम्याः स्वर्गयानाय सन्तु
011c	आम्नाता मे ददतीराश्रयं तु तथानुक्ताः सन्तु सर्वाशिषो मे
012a	शेषोत्सर्गे कर्मभिर्देहमोक्षे सरस्वत्यः श्रेयसि सम्प्रवृत्ताः
012c	यूयं नित्यं पुण्यकर्मोपवाह्या दिशध्वं मे गतिमिष्टां प्रपन्नाः
013a	या वै यूयं सोऽहमद्यैकभावो युष्मान्दत्त्वा चाहमात्मप्रदाता
013c	मनश्च्युता मनएवोपपन्नाः सन्धुक्षध्वं सौम्यरूपोग्ररूपाः
014a	एवं तस्याग्रे पूर्वमर्धं वदेत गवां दाता विधिवत्पूर्वदृष्टम्
014c	प्रतिब्रूयाच्छेषमर्धं द्विजातिः प्रतिगृह्णन्वै गोप्रदाने विधिज्ञः
015a	गां ददानीति वक्तव्यमर्घ्यवस्त्रवसुप्रदः
015c	ऊधस्या भरितव्या च वैष्णवीति च चोदयेत्
016a	नाम सङ्कीर्तयेत्तस्या यथासङ्ख्योत्तरं स वै
016c	फलं षड्विंशदष्टौ च सहस्राणि च विंशतिः
017a	एवमेतान्गुणान्वृद्धान्गवादीनां यथाक्रमम्
017c	गोप्रदाता समाप्नोति समस्तानष्टमे क्रमे
018a	गोदः शीली निर्भयश्चार्घदाता न स्याद्दुःखी वसुदाता च कामी
018c	ऊधस्योढा भारत यश्च विद्वान्व्याख्यातास्ते वैष्णवाश्चन्द्रलोकाः
019a	गा वै दत्त्वा गोव्रती स्यात्त्रिरात्रं निशां चैकां संवसेतेह ताभिः
019c	काम्याष्टम्यां वर्तितव्यं त्रिरात्रं रसैर्वा गोः शकृता प्रस्नवैर्वा
020a	वेदव्रती स्याद्वृषभप्रदाता वेदावाप्तिर्गोयुगस्य प्रदाने
020c	तथा गवां विधिमासाद्य यज्वा लोकानग्र्यान्विन्दते नाविधिज्ञः
021a	कामान्सर्वान्पार्थिवानेकसंस्थान्यो वै दद्यात्कामदुघां च धेनुम्
021c	सम्यक्ताः स्युर्हव्यकव्यौघवत्यस्तासामुक्ष्णां ज्यायसां सम्प्रदानम्
022a	न चाशिष्यायाव्रतायोपकुर्यान्नाश्रद्दधानाय न वक्रबुद्धये
022c	गुह्यो ह्ययं सर्वलोकस्य धर्मो नेमं धर्मं यत्र तत्र प्रजल्पेत्
023a	सन्ति लोके श्रद्दधाना मनुष्याः सन्ति क्षुद्रा राक्षसा मानुषेषु
023c	येषां दानं दीयमानं ह्यनिष्टं नास्तिक्यं चाप्याश्रयन्ते ह्यपुण्याः
024a	बार्हस्पत्यं वाक्यमेतन्निशम्य ये राजानो गोप्रदानानि कृत्वा
024c	लोकान्प्राप्ताः पुण्यशीलाः सुवृत्तास्तान्मे राजन्कीर्त्यमानान्निबोध
025a	उशीनरो विष्वगश्वो नृगश्च भगीरथो विश्रुतो यौवनाश्वः
025c	मान्धाता वै मुचुकुन्दश्च राजा भूरिद्युम्नो नैषधः सोमकश्च
026a	पुरूरवा भरतश्चक्रवर्ती यस्यान्वये भारताः सर्व एव
026c	तथा वीरो दाशरथिश्च रामो ये चाप्यन्ये विश्रुताः कीर्तिमन्तः
027a	तथा राजा पृथुकर्मा दिलीपो दिवं प्राप्तो गोप्रदाने विधिज्ञः
027c	यज्ञैर्दानैस्तपसा राजधर्मैर्मान्धाताभूद्गोप्रदानैश्च युक्तः
028a	तस्मात्पार्थ त्वमपीमां मयोक्तां बार्हस्पतीं भारतीं धारयस्व
028c	द्विजाग्र्येभ्यः सम्प्रयच्छ प्रतीतो गाः पुण्या वै प्राप्य राज्यं कुरूणाम्
029	वैशम्पायन उवाच
029a	तथा सर्वं कृतवान्धर्मराजो भीष्मेणोक्तो विधिवद्गोप्रदाने
029c	स मान्धातुर्देवदेवोपदिष्टं सम्यग्धर्मं धारयामास राजा
030a	इति नृप सततं गवां प्रदाने यवशकलान्सह गोमयैः पिबानः
030c	क्षितितलशयनः शिखी यतात्मा वृष इव राजवृषस्तदा बभूव
031a	स नृपतिरभवत्सदैव ताभ्यः प्रयतमना ह्यभिसंस्तुवंश्च गा वै
031c	नृपधुरि च न गामयुङ्क्त भूयस्तुरगवरैरगमच्च यत्र तत्र
