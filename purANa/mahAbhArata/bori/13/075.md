BR-13-01-075-001	युधिष्ठिर उवाच
BR-13-01-075-001a	विधिं गवां परमहं श्रोतुमिच्छामि तत्त्वतः
BR-13-01-075-001c	येन ताञ्शाश्वताँल्लोकानखिलानश्नुवीमहि
BR-13-01-075-002	भीष्म उवाच
BR-13-01-075-002a	न गोदानात्परं किञ्चिद्विद्यते वसुधाधिप
BR-13-01-075-002c	गौर्हि न्यायागता दत्ता सद्यस्तारयते कुलम्
BR-13-01-075-003a	सतामर्थे सम्यगुत्पादितो यः स वै कॢप्तः सम्यगिष्टः प्रजाभ्यः
BR-13-01-075-003c	तस्मात्पूर्वं ह्यादिकाले प्रवृत्तं गवां दाने शृणु राजन्विधिं मे
BR-13-01-075-004a	पुरा गोषूपनीतासु गोषु सन्दिग्धदर्शिना
BR-13-01-075-004c	मान्धात्रा प्रकृतं प्रश्नं बृहस्पतिरभाषत
BR-13-01-075-005a	द्विजातिमभिसत्कृत्य श्वः कालमभिवेद्य च
BR-13-01-075-005c	प्रदानार्थे नियुञ्जीत रोहिणीं नियतव्रतः
BR-13-01-075-006a	आह्वानं च प्रयुञ्जीत समङ्गे बहुलेति च
BR-13-01-075-006c	प्रविश्य च गवां मध्यमिमां श्रुतिमुदाहरेत्
BR-13-01-075-007a	गौर्मे माता गोवृषभः पिता मे दिवं शर्म जगती मे प्रतिष्ठा
BR-13-01-075-007c	प्रपद्यैवं शर्वरीमुष्य गोषु मुनिर्वाणीमुत्सृजेद्गोप्रदाने
BR-13-01-075-008a	स तामेकां निशां गोभिः समसख्यः समव्रतः
BR-13-01-075-008c	ऐकात्म्यगमनात्सद्यः कल्मषाद्विप्रमुच्यते
BR-13-01-075-009a	उत्सृष्टवृषवत्सा हि प्रदेया सूर्यदर्शने
BR-13-01-075-009c	त्रिविधं प्रतिपत्तव्यमर्थवादाशिषः स्तवाः
BR-13-01-075-010a	ऊर्जस्विन्य ऊर्जमेधाश्च यज्ञो गर्भोऽमृतस्य जगतश्च प्रतिष्ठा
BR-13-01-075-010c	क्षितौ राधःप्रभवः शश्वदेव प्राजापत्याः सर्वमित्यर्थवादः
BR-13-01-075-011a	गावो ममैनः प्रणुदन्तु सौर्यास्तथा सौम्याः स्वर्गयानाय सन्तु
BR-13-01-075-011c	आम्नाता मे ददतीराश्रयं तु तथानुक्ताः सन्तु सर्वाशिषो मे
BR-13-01-075-012a	शेषोत्सर्गे कर्मभिर्देहमोक्षे सरस्वत्यः श्रेयसि सम्प्रवृत्ताः
BR-13-01-075-012c	यूयं नित्यं पुण्यकर्मोपवाह्या दिशध्वं मे गतिमिष्टां प्रपन्नाः
BR-13-01-075-013a	या वै यूयं सोऽहमद्यैकभावो युष्मान्दत्त्वा चाहमात्मप्रदाता
BR-13-01-075-013c	मनश्च्युता मनएवोपपन्नाः सन्धुक्षध्वं सौम्यरूपोग्ररूपाः
BR-13-01-075-014a	एवं तस्याग्रे पूर्वमर्धं वदेत गवां दाता विधिवत्पूर्वदृष्टम्
BR-13-01-075-014c	प्रतिब्रूयाच्छेषमर्धं द्विजातिः प्रतिगृह्णन्वै गोप्रदाने विधिज्ञः
BR-13-01-075-015a	गां ददानीति वक्तव्यमर्घ्यवस्त्रवसुप्रदः
BR-13-01-075-015c	ऊधस्या भरितव्या च वैष्णवीति च चोदयेत्
BR-13-01-075-016a	नाम सङ्कीर्तयेत्तस्या यथासङ्ख्योत्तरं स वै
BR-13-01-075-016c	फलं षड्विंशदष्टौ च सहस्राणि च विंशतिः
BR-13-01-075-017a	एवमेतान्गुणान्वृद्धान्गवादीनां यथाक्रमम्
BR-13-01-075-017c	गोप्रदाता समाप्नोति समस्तानष्टमे क्रमे
BR-13-01-075-018a	गोदः शीली निर्भयश्चार्घदाता न स्याद्दुःखी वसुदाता च कामी
BR-13-01-075-018c	ऊधस्योढा भारत यश्च विद्वान्व्याख्यातास्ते वैष्णवाश्चन्द्रलोकाः
BR-13-01-075-019a	गा वै दत्त्वा गोव्रती स्यात्त्रिरात्रं निशां चैकां संवसेतेह ताभिः
BR-13-01-075-019c	काम्याष्टम्यां वर्तितव्यं त्रिरात्रं रसैर्वा गोः शकृता प्रस्नवैर्वा
BR-13-01-075-020a	वेदव्रती स्याद्वृषभप्रदाता वेदावाप्तिर्गोयुगस्य प्रदाने
BR-13-01-075-020c	तथा गवां विधिमासाद्य यज्वा लोकानग्र्यान्विन्दते नाविधिज्ञः
BR-13-01-075-021a	कामान्सर्वान्पार्थिवानेकसंस्थान्यो वै दद्यात्कामदुघां च धेनुम्
BR-13-01-075-021c	सम्यक्ताः स्युर्हव्यकव्यौघवत्यस्तासामुक्ष्णां ज्यायसां सम्प्रदानम्
BR-13-01-075-022a	न चाशिष्यायाव्रतायोपकुर्यान्नाश्रद्दधानाय न वक्रबुद्धये
BR-13-01-075-022c	गुह्यो ह्ययं सर्वलोकस्य धर्मो नेमं धर्मं यत्र तत्र प्रजल्पेत्
BR-13-01-075-023a	सन्ति लोके श्रद्दधाना मनुष्याः सन्ति क्षुद्रा राक्षसा मानुषेषु
BR-13-01-075-023c	येषां दानं दीयमानं ह्यनिष्टं नास्तिक्यं चाप्याश्रयन्ते ह्यपुण्याः
BR-13-01-075-024a	बार्हस्पत्यं वाक्यमेतन्निशम्य ये राजानो गोप्रदानानि कृत्वा
BR-13-01-075-024c	लोकान्प्राप्ताः पुण्यशीलाः सुवृत्तास्तान्मे राजन्कीर्त्यमानान्निबोध
BR-13-01-075-025a	उशीनरो विष्वगश्वो नृगश्च भगीरथो विश्रुतो यौवनाश्वः
BR-13-01-075-025c	मान्धाता वै मुचुकुन्दश्च राजा भूरिद्युम्नो नैषधः सोमकश्च
BR-13-01-075-026a	पुरूरवा भरतश्चक्रवर्ती यस्यान्वये भारताः सर्व एव
BR-13-01-075-026c	तथा वीरो दाशरथिश्च रामो ये चाप्यन्ये विश्रुताः कीर्तिमन्तः
BR-13-01-075-027a	तथा राजा पृथुकर्मा दिलीपो दिवं प्राप्तो गोप्रदाने विधिज्ञः
BR-13-01-075-027c	यज्ञैर्दानैस्तपसा राजधर्मैर्मान्धाताभूद्गोप्रदानैश्च युक्तः
BR-13-01-075-028a	तस्मात्पार्थ त्वमपीमां मयोक्तां बार्हस्पतीं भारतीं धारयस्व
BR-13-01-075-028c	द्विजाग्र्येभ्यः सम्प्रयच्छ प्रतीतो गाः पुण्या वै प्राप्य राज्यं कुरूणाम्
BR-13-01-075-029	वैशम्पायन उवाच
BR-13-01-075-029a	तथा सर्वं कृतवान्धर्मराजो भीष्मेणोक्तो विधिवद्गोप्रदाने
BR-13-01-075-029c	स मान्धातुर्देवदेवोपदिष्टं सम्यग्धर्मं धारयामास राजा
BR-13-01-075-030a	इति नृप सततं गवां प्रदाने यवशकलान्सह गोमयैः पिबानः
BR-13-01-075-030c	क्षितितलशयनः शिखी यतात्मा वृष इव राजवृषस्तदा बभूव
BR-13-01-075-031a	स नृपतिरभवत्सदैव ताभ्यः प्रयतमना ह्यभिसंस्तुवंश्च गा वै
BR-13-01-075-031c	नृपधुरि च न गामयुङ्क्त भूयस्तुरगवरैरगमच्च यत्र तत्र
