001	वैशम्पायन उवाच
001a	इत्युक्तवति वाक्यं तु कृष्णे देवकिनन्दने
001c	भीष्मं शान्तनवं भूयः पर्यपृच्छद्युधिष्ठिरः
002a	निर्णये वा महाबुद्धे सर्वधर्मभृतां वर
002c	प्रत्यक्षमागमो वेति किं तयोः कारणं भवेत्
003	भीष्म उवाच
003a	नास्त्यत्र संशयः कश्चिदिति मे वर्तते मतिः
003c	शृणु वक्ष्यामि ते प्राज्ञ सम्यक्त्वमनुपृच्छसि
004a	संशयः सुगमो राजन्निर्णयस्त्वत्र दुर्गमः
004c	दृष्टं श्रुतमनन्तं हि यत्र संशयदर्शनम्
005a	प्रत्यक्षं कारणं दृष्टं हेतुकाः प्राज्ञमानिनः
005c	नास्तीत्येवं व्यवस्यन्ति सत्यं संशयमेव च
005e	तदयुक्तं व्यवस्यन्ति बालाः पण्डितमानिनः
006a	अथ चेन्मन्यसे चैकं कारणं किं भवेदिति
006c	शक्यं दीर्घेण कालेन युक्तेनातन्द्रितेन च
006e	प्राणयात्रामनेकां च कल्पयानेन भारत
007a	तत्परेणैव नान्येन शक्यं ह्येतत्तु कारणम्
007c	हेतूनामन्तमासाद्य विपुलं ज्ञानमुत्तमम्
007e	ज्योतिः सर्वस्य लोकस्य विपुलं प्रतिपद्यते
008a	तत्त्वेनागमनं राजन्हेत्वन्तगमनं तथा
008c	अग्राह्यमनिबद्धं च वाचः सम्परिवर्जनम्
009	युधिष्ठिर उवाच
009a	प्रत्यक्षं लोकतः सिद्धं लोकाश्चागमपूर्वकाः
009c	शिष्टाचारो बहुविधो ब्रूहि तन्मे पितामह
010	भीष्म उवाच
010a	धर्मस्य ह्रियमाणस्य बलवद्भिर्दुरात्मभिः
010c	संस्था यत्नैरपि कृता कालेन परिभिद्यते
011a	अधर्मा धर्मरूपेण तृणैः कूपा इवावृताः
011c	ततस्तैर्भिद्यते वृत्तं शृणु चैव युधिष्ठिर
012a	अवृत्त्या ये च भिन्दन्ति श्रुतत्यागपरायणाः
012c	धर्मविद्वेषिणो मन्दा इत्युक्तस्तेषु संशयः
013a	अतृप्यन्तस्तु साधूनां य एवागमबुद्धयः
013c	परमित्येव सन्तुष्टास्तानुपास्स्व च पृच्छ च
014a	कामार्थौ पृष्ठतः कृत्वा लोभमोहानुसारिणौ
014c	धर्म इत्येव सम्बुद्धास्तानुपास्स्व च पृच्छ च
015a	न तेषां भिद्यते वृत्तं यज्ञस्वाध्यायकर्मभिः
015c	आचारः कारणं चैव धर्मश्चैव त्रयं पुनः
016	युधिष्ठिर उवाच
016a	पुनरेवेह मे बुद्धिः संशये परिमुह्यते
016c	अपारे मार्गमाणस्य परं तीरमपश्यतः
017a	वेदाः प्रत्यक्षमाचारः प्रमाणं तत्त्रयं यदि
017c	पृथक्त्वं लभ्यते चैषां धर्मश्चैकस्त्रयं कथम्
018	भीष्म उवाच
018a	धर्मस्य ह्रियमाणस्य बलवद्भिर्दुरात्मभिः
018c	यद्येवं मन्यसे राजंस्त्रिधा धर्मविचारणा
019a	एक एवेति जानीहि त्रिधा तस्य प्रदर्शनम्
019c	पृथक्त्वे चैव मे बुद्धिस्त्रयाणामपि वै तथा
020a	उक्तो मार्गस्त्रयाणां च तत्तथैव समाचर
020c	जिज्ञासा तु न कर्तव्या धर्मस्य परितर्कणात्
021a	सदैव भरतश्रेष्ठ मा ते भूदत्र संशयः
021c	अन्धो जड इवाशङ्को यद्ब्रवीमि तदाचर
022a	अहिंसा सत्यमक्रोधो दानमेतच्चतुष्टयम्
022c	अजातशत्रो सेवस्व धर्म एष सनातनः
023a	ब्राह्मणेषु च वृत्तिर्या पितृपैतामहोचिता
023c	तामन्वेहि महाबाहो स्वर्गस्यैते हि देशिकाः
024a	प्रमाणमप्रमाणं वै यः कुर्यादबुधो नरः
024c	न स प्रमाणतामर्हो विवादजननो हि सः
025a	ब्राह्मणानेव सेवस्व सत्कृत्य बहुमन्य च
025c	एतेष्वेव त्विमे लोकाः कृत्स्ना इति निबोध तान्
