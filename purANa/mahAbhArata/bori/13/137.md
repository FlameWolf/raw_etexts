001	युधिष्ठिर उवाच
001a	कां तु ब्राह्मणपूजायां व्युष्टिं दृष्ट्वा जनाधिप
001c	कं वा कर्मोदयं मत्वा तानर्चसि महामते
002	भीष्म उवाच
002a	अत्राप्युदाहरन्तीममितिहासं पुरातनम्
002c	पवनस्य च संवादमर्जुनस्य च भारत
003a	सहस्रभुजभृच्छ्रीमान्कार्तवीर्योऽभवत्प्रभुः
003c	अस्य लोकस्य सर्वस्य माहिष्मत्यां महाबलः
004a	स तु रत्नाकरवतीं सद्वीपां सागराम्बराम्
004c	शशास सर्वां पृथिवीं हैहयः सत्यविक्रमः
005a	स्ववित्तं तेन दत्तं तु दत्तात्रेयाय कारणे
005c	क्षत्रधर्मं पुरस्कृत्य विनयं श्रुतमेव च
006a	आराधयामास च तं कृतवीर्यात्मजो मुनिम्
006c	न्यमन्त्रयत संहृष्टः स द्विजश्च वरैस्त्रिभिः
007a	स वरैश्छन्दितस्तेन नृपो वचनमब्रवीत्
007c	सहस्रबाहुर्भूयां वै चमूमध्ये गृहेऽन्यथा
008a	मम बाहुसहस्रं तु पश्यन्तां सैनिका रणे
008c	विक्रमेण महीं कृत्स्नां जयेयं विपुलव्रत
008e	तां च धर्मेण सम्प्राप्य पालयेयमतन्द्रितः
009a	चतुर्थं तु वरं याचे त्वामहं द्विजसत्तम
009c	तं ममानुग्रहकृते दातुमर्हस्यनिन्दित
009e	अनुशासन्तु मां सन्तो मिथ्यावृत्तं तदाश्रयम्
010a	इत्युक्तः स द्विजः प्राह तथास्त्विति नराधिपम्
010c	एवं समभवंस्तस्य वरास्ते दीप्ततेजसः
011a	ततः स रथमास्थाय ज्वलनार्कसमद्युतिः
011c	अब्रवीद्वीर्यसम्मोहात्को न्वस्ति सदृशो मया
011e	वीर्यधैर्ययशःशौचैर्विक्रमेणौजसापि वा
012a	तद्वाक्यान्ते चान्तरिक्षे वागुवाचाशरीरिणी
012c	न त्वं मूढ विजानीषे ब्राह्मणं क्षत्रियाद्वरम्
012e	सहितो ब्राह्मणेनेह क्षत्रियो रक्षति प्रजाः
013	अर्जुन उवाच
013a	कुर्यां भूतानि तुष्टोऽहं क्रुद्धो नाशं तथा नये
013c	कर्मणा मनसा वाचा न मत्तोऽस्ति वरो द्विजः
014a	पूर्वो ब्रह्मोत्तरो वादो द्वितीयः क्षत्रियोत्तरः
014c	त्वयोक्तौ यौ तु तौ हेतू विशेषस्त्वत्र दृश्यते
015a	ब्राह्मणाः संश्रिताः क्षत्रं न क्षत्रं ब्राह्मणाश्रितम्
015c	श्रितान्ब्रह्मोपधा विप्राः खादन्ति क्षत्रियान्भुवि
016a	क्षत्रियेष्वाश्रितो धर्मः प्रजानां परिपालनम्
016c	क्षत्राद्वृत्तिर्ब्राह्मणानां तैः कथं ब्राह्मणो वरः
017a	सर्वभूतप्रधानांस्तान्भैक्षवृत्तीनहं सदा
017c	आत्मसम्भावितान्विप्रान्स्थापयाम्यात्मनो वशे
018a	कथितं ह्यनया सत्यं गायत्र्या कन्यया दिवि
018c	विजेष्याम्यवशान्सर्वान्ब्राह्मणांश्चर्मवाससः
019a	न च मां च्यावयेद्राष्ट्रात्त्रिषु लोकेषु कश्चन
019c	देवो वा मानुषो वापि तस्माज्ज्येष्ठो द्विजादहम्
020a	अद्य ब्रह्मोत्तरं लोकं करिष्ये क्षत्रियोत्तरम्
020c	न हि मे संयुगे कश्चित्सोढुमुत्सहते बलम्
021a	अर्जुनस्य वचः श्रुत्वा वित्रस्ताभून्निशाचरी
021c	अथैनमन्तरिक्षस्थस्ततो वायुरभाषत
022a	त्यजैनं कलुषं भावं ब्राह्मणेभ्यो नमस्कुरु
022c	एतेषां कुर्वतः पापं राष्ट्रक्षोभो हि ते भवेत्
023a	अथ वा त्वां महीपाल शमयिष्यन्ति वै द्विजाः
023c	निरसिष्यन्ति वा राष्ट्राद्धतोत्साहं महाबलाः
024a	तं राजा कस्त्वमित्याह ततस्तं प्राह मारुतः
024c	वायुर्वै देवदूतोऽस्मि हितं त्वां प्रब्रवीम्यहम्
025	अर्जुन उवाच
025a	अहो त्वयाद्य विप्रेषु भक्तिरागः प्रदर्शितः
025c	यादृशं पृथिवी भूतं तादृशं ब्रूहि वै द्विजम्
026a	वायोर्वा सदृशं किञ्चिद्ब्रूहि त्वं ब्राह्मणोत्तमम्
026c	अपां वै सदृशं ब्रूहि सूर्यस्य नभसोऽपि वा
