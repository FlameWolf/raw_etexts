001	अष्टावक्र उवाच
001a	तथास्तु साधयिष्यामि तत्र यास्याम्यसंशयम्
001c	यत्र त्वं वदसे साधो भवान्भवतु सत्यवाक्
002	भीष्म उवाच
002a	ततोऽगच्छत्स भगवानुत्तरामुत्तमां दिशम्
002c	हिमवन्तं गिरिश्रेष्ठं सिद्धचारणसेवितम्
003a	स गत्वा द्विजशार्दूलो हिमवन्तं महागिरिम्
003c	अभ्यगच्छन्नदीं पुण्यां बाहुदां धर्मदायिनीम्
004a	अशोके विमले तीर्थे स्नात्वा तर्प्य च देवताः
004c	तत्र वासाय शयने कौश्ये सुखमुवास ह
005a	ततो रात्र्यां व्यतीतायां प्रातरुत्थाय स द्विजः
005c	स्नात्वा प्रादुश्चकाराग्निं हुत्वा चैव विधानतः
006a	रुद्राणीकूपमासाद्य ह्रदे तत्र समाश्वसत्
006c	विश्रान्तश्च समुत्थाय कैलासमभितो ययौ
007a	सोऽपश्यत्काञ्चनद्वारं दीप्यमानमिव श्रिया
007c	मन्दाकिनीं च नलिनीं धनदस्य महात्मनः
008a	अथ ते राक्षसाः सर्वे येऽभिरक्षन्ति पद्मिनीम्
008c	प्रत्युत्थिता भगवन्तं मणिभद्रपुरोगमाः
009a	स तान्प्रत्यर्चयामास राक्षसान्भीमविक्रमान्
009c	निवेदयत मां क्षिप्रं धनदायेति चाब्रवीत्
010a	ते राक्षसास्तदा राजन्भगवन्तमथाब्रुवन्
010c	असौ वैश्रवणो राजा स्वयमायाति तेऽन्तिकम्
011a	विदितो भगवानस्य कार्यमागमने च यत्
011c	पश्यैनं त्वं महाभागं ज्वलन्तमिव तेजसा
012a	ततो वैश्रवणोऽभ्येत्य अष्टावक्रमनिन्दितम्
012c	विधिवत्कुशलं पृष्ट्वा ततो ब्रह्मर्षिमब्रवीत्
013a	सुखं प्राप्तो भवान्कच्चित्किं वा मत्तश्चिकीर्षसि
013c	ब्रूहि सर्वं करिष्यामि यन्मां त्वं वक्ष्यसि द्विज
014a	भवनं प्रविश त्वं मे यथाकामं द्विजोत्तम
014c	सत्कृतः कृतकार्यश्च भवान्यास्यत्यविघ्नतः
015a	प्राविशद्भवनं स्वं वै गृहीत्वा तं द्विजोत्तमम्
015c	आसनं स्वं ददौ चैव पाद्यमर्घ्यं तथैव च
016a	अथोपविष्टयोस्तत्र मणिभद्रपुरोगमाः
016c	निषेदुस्तत्र कौबेरा यक्षगन्धर्वराक्षसाः
017a	ततस्तेषां निषण्णानां धनदो वाक्यमब्रवीत्
017c	भवच्छन्दं समाज्ञाय नृत्येरन्नप्सरोगणाः
018a	आतिथ्यं परमं कार्यं शुश्रूषा भवतस्तथा
018c	संवर्ततामित्युवाच मुनिर्मधुरया गिरा
019a	अथोर्वरा मिश्रकेशी रम्भा चैवोर्वशी तथा
019c	अलम्बुसा घृताची च चित्रा चित्राङ्गदा रुचिः
020a	मनोहरा सुकेशी च सुमुखी हासिनी प्रभा
020c	विद्युता प्रशमा दान्ता विद्योता रतिरेव च
021a	एताश्चान्याश्च वै बह्व्यः प्रनृत्ताप्सरसः शुभाः
021c	अवादयंश्च गन्धर्वा वाद्यानि विविधानि च
022a	अथ प्रवृत्ते गान्धर्वे दिव्ये ऋषिरुपावसत्
022c	दिव्यं संवत्सरं तत्र रमन्वै सुमहातपाः
023a	ततो वैश्रवणो राजा भगवन्तमुवाच ह
023c	साग्रः संवत्सरो यातस्तव विप्रेह पश्यतः
024a	हार्योऽयं विषयो ब्रह्मन्गान्धर्वो नाम नामतः
024c	छन्दतो वर्ततां विप्र यथा वदति वा भवान्
025a	अतिथिः पूजनीयस्त्वमिदं च भवतो गृहम्
025c	सर्वमाज्ञाप्यतामाशु परवन्तो वयं त्वयि
026a	अथ वैश्रवणं प्रीतो भगवान्प्रत्यभाषत
026c	अर्चितोऽस्मि यथान्यायं गमिष्यामि धनेश्वर
027a	प्रीतोऽस्मि सदृशं चैव तव सर्वं धनाधिप
027c	तव प्रसादाद्भगवन्महर्षेश्च महात्मनः
027e	नियोगादद्य यास्यामि वृद्धिमानृद्धिमान्भव
028a	अथ निष्क्रम्य भगवान्प्रययावुत्तरामुखः
028c	कैलासं मन्दरं हैमं सर्वाननुचचार ह
029a	तानतीत्य महाशैलान्कैरातं स्थानमुत्तमम्
029c	प्रदक्षिणं ततश्चक्रे प्रयतः शिरसा नमन्
029e	धरणीमवतीर्याथ पूतात्मासौ तदाभवत्
030a	स तं प्रदक्षिणं कृत्वा त्रिः शैलं चोत्तरामुखः
030c	समेन भूमिभागेन ययौ प्रीतिपुरस्कृतः
031a	ततोऽपरं वनोद्देशं रमणीयमपश्यत
031c	सर्वर्तुभिर्मूलफलैः पक्षिभिश्च समन्वितम्
031e	रमणीयैर्वनोद्देशैस्तत्र तत्र विभूषितम्
032a	तत्राश्रमपदं दिव्यं ददर्श भगवानथ
032c	शैलांश्च विविधाकारान्काञ्चनान्रत्नभूषितान्
032e	मणिभूमौ निविष्टाश्च पुष्करिण्यस्तथैव च
033a	अन्यान्यपि सुरम्याणि ददर्श सुबहून्यथ
033c	भृशं तस्य मनो रेमे महर्षेर्भावितात्मनः
034a	स तत्र काञ्चनं दिव्यं सर्वरत्नमयं गृहम्
034c	ददर्शाद्भुतसङ्काशं धनदस्य गृहाद्वरम्
035a	महान्तो यत्र विविधाः प्रासादाः पर्वतोपमाः
035c	विमानानि च रम्याणि रत्नानि विविधानि च
036a	मन्दारपुष्पैः सङ्कीर्णा तथा मन्दाकिनी नदी
036c	स्वयम्प्रभाश्च मणयो वज्रैर्भूमिश्च भूषिता
037a	नानाविधैश्च भवनैर्विचित्रमणितोरणैः
037c	मुक्ताजालपरिक्षिप्तैर्मणिरत्नविभूषितैः
037e	मनोदृष्टिहरै रम्यैः सर्वतः संवृतं शुभैः
038a	ऋषिः समन्ततोऽपश्यत्तत्र तत्र मनोरमम्
038c	ततोऽभवत्तस्य चिन्ता क्व मे वासो भवेदिति
039a	अथ द्वारं समभितो गत्वा स्थित्वा ततोऽब्रवीत्
039c	अतिथिं मामनुप्राप्तमनुजानन्तु येऽत्र वै
040a	अथ कन्यापरिवृता गृहात्तस्माद्विनिःसृताः
040c	नानारूपाः सप्त विभो कन्याः सर्वा मनोहराः
041a	यां यामपश्यत्कन्यां स सा सा तस्य मनोऽहरत्
041c	नाशक्नुवद्धारयितुं मनोऽथास्यावसीदति
042a	ततो धृतिः समुत्पन्ना तस्य विप्रस्य धीमतः
042c	अथ तं प्रमदाः प्राहुर्भगवान्प्रविशत्विति
043a	स च तासां सुरूपाणां तस्यैव भवनस्य च
043c	कौतूहलसमाविष्टः प्रविवेश गृहं द्विजः
044a	तत्रापश्यज्जरायुक्तामरजोम्बरधारिणीम्
044c	वृद्धां पर्यङ्कमासीनां सर्वाभरणभूषिताम्
045a	स्वस्तीति चाथ तेनोक्ता सा स्त्री प्रत्यवदत्तदा
045c	प्रत्युत्थाय च तं विप्रमास्यतामित्युवाच ह
046	अष्टावक्र उवाच
046a	सर्वाः स्वानालयान्यान्तु एका मामुपतिष्ठतु
046c	सुप्रज्ञाता सुप्रशान्ता शेषा गच्छन्तु च्छन्दतः
047a	ततः प्रदक्षिणीकृत्य कन्यास्तास्तमृषिं तदा
047c	निराक्रामन्गृहात्तस्मात्सा वृद्धाथ व्यतिष्ठत
048a	अथ तां संविशन्प्राह शयने भास्वरे तदा
048c	त्वयापि सुप्यतां भद्रे रजनी ह्यतिवर्तते
049a	संलापात्तेन विप्रेण तथा सा तत्र भाषिता
049c	द्वितीये शयने दिव्ये संविवेश महाप्रभे
050a	अथ सा वेपमानाङ्गी निमित्तं शीतजं तदा
050c	व्यपदिश्य महर्षेर्वै शयनं चाध्यरोहत
051a	स्वागतं स्वागतेनास्तु भगवांस्तामभाषत
051c	सोपागूहद्भुजाभ्यां तु ऋषिं प्रीत्या नरर्षभ
052a	निर्विकारमृषिं चापि काष्ठकुड्योपमं तदा
052c	दुःखिता प्रेक्ष्य सञ्जल्पमकार्षीदृषिणा सह
053a	ब्रह्मन्न कामकारोऽस्ति स्त्रीणां पुरुषतो धृतिः
053c	कामेन मोहिता चाहं त्वां भजन्तीं भजस्व माम्
054a	प्रहृष्टो भव विप्रर्षे समागच्छ मया सह
054c	उपगूह च मां विप्र कामार्ताहं भृशं त्वयि
055a	एतद्धि तव धर्मात्मंस्तपसः पूज्यते फलम्
055c	प्रार्थितं दर्शनादेव भजमानां भजस्व माम्
056a	सद्म चेदं वनं चेदं यच्चान्यदपि पश्यसि
056c	प्रभुत्वं तव सर्वत्र मयि चैव न संशयः
057a	सर्वान्कामान्विधास्यामि रमस्व सहितो मया
057c	रमणीये वने विप्र सर्वकामफलप्रदे
058a	त्वद्वशाहं भविष्यामि रंस्यसे च मया सह
058c	सर्वान्कामानुपाश्नानो ये दिव्या ये च मानुषाः
059a	नातः परं हि नारीणां कार्यं किञ्चन विद्यते
059c	यथा पुरुषसंसर्गः परमेतद्धि नः फलम्
060a	आत्मच्छन्देन वर्तन्ते नार्यो मन्मथचोदिताः
060c	न च दह्यन्ति गच्छन्त्यः सुतप्तैरपि पांसुभिः
061	अष्टावक्र उवाच
061a	परदारानहं भद्रे न गच्छेयं कथञ्चन
061c	दूषितं धर्मशास्त्रेषु परदाराभिमर्शनम्
062a	भद्रे निवेष्टुकामं मां विद्धि सत्येन वै शपे
062c	विषयेष्वनभिज्ञोऽहं धर्मार्थं किल सन्ततिः
063a	एवं लोकान्गमिष्यामि पुत्रैरिति न संशयः
063c	भद्रे धर्मं विजानीष्व ज्ञात्वा चोपरमस्व ह
064	स्त्र्युवाच
064a	नानिलोऽग्निर्न वरुणो न चान्ये त्रिदशा द्विज
064c	प्रियाः स्त्रीणां यथा कामो रतिशीला हि योषितः
065a	सहस्रैका यता नारी प्राप्नोतीह कदाचन
065c	तथा शतसहस्रेषु यदि काचित्पतिव्रता
066a	नैता जानन्ति पितरं न कुलं न च मातरम्
066c	न भ्रातॄन्न च भर्तारं न पुत्रान्न च देवरान्
067a	लीलायन्त्यः कुलं घ्नन्ति कूलानीव सरिद्वराः
067c	दोषांश्च मन्दान्मन्दासु प्रजापतिरभाषत
068	भीष्म उवाच
068a	ततः स ऋषिरेकाग्रस्तां स्त्रियं प्रत्यभाषत
068c	आस्यतां रुचिरं छन्दः किं वा कार्यं ब्रवीहि मे
069a	सा स्त्री प्रोवाच भगवन्द्रक्ष्यसे देशकालतः
069c	वस तावन्महाप्राज्ञ कृतकृत्यो गमिष्यसि
070a	ब्रह्मर्षिस्तामथोवाच स तथेति युधिष्ठिर
070c	वत्स्येऽहं यावदुत्साहो भवत्या नात्र संशयः
071a	अथर्षिरभिसम्प्रेक्ष्य स्त्रियं तां जरयान्विताम्
071c	चिन्तां परमिकां भेजे सन्तप्त इव चाभवत्
072a	यद्यदङ्गं हि सोऽपश्यत्तस्या विप्रर्षभस्तदा
072c	नारमत्तत्र तत्रास्य दृष्टी रूपपराजिता
073a	देवतेयं गृहस्यास्य शापान्नूनं विरूपिता
073c	अस्याश्च कारणं वेत्तुं न युक्तं सहसा मया
074a	इति चिन्ताविषक्तस्य तमर्थं ज्ञातुमिच्छतः
074c	व्यगमत्तदहःशेषं मनसा व्याकुलेन तु
075a	अथ सा स्त्री तदोवाच भगवन्पश्य वै रवेः
075c	रूपं सन्ध्याभ्रसंयुक्तं किमुपस्थाप्यतां तव
076a	स उवाच तदा तां स्त्रीं स्नानोदकमिहानय
076c	उपासिष्ये ततः सन्ध्यां वाग्यतो नियतेन्द्रियः
