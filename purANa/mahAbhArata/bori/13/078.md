001	वसिष्ठ उवाच
001a	शतं वर्षसहस्राणां तपस्तप्तं सुदुश्चरम्
001c	गोभिः पूर्वविसृष्टाभिर्गच्छेम श्रेष्ठतामिति
002a	लोकेऽस्मिन्दक्षिणानां च सर्वासां वयमुत्तमाः
002c	भवेम न च लिप्येम दोषेणेति परन्तप
003a	स एव चेतसा तेन हतो लिप्येत सर्वदा
003c	शकृता च पवित्रार्थं कुर्वीरन्देवमानुषाः
004a	तथा सर्वाणि भूतानि स्थावराणि चराणि च
004c	प्रदातारश्च गोलोकान्गच्छेयुरिति मानद
005a	ताभ्यो वरं ददौ ब्रह्मा तपसोऽन्ते स्वयं प्रभुः
005c	एवं भवत्विति विभुर्लोकांस्तारयतेति च
006a	उत्तस्थुः सिद्धिकामास्ता भूतभव्यस्य मातरः
006c	तपसोऽन्ते महाराज गावो लोकपरायणाः
007a	तस्माद्गावो महाभागाः पवित्रं परमुच्यते
007c	तथैव सर्वभूतानां गावस्तिष्ठन्ति मूर्धनि
008a	समानवत्सां कपिलां धेनुं दत्त्वा पयस्विनीम्
008c	सुव्रतां वस्त्रसंवीतां ब्रह्मलोके महीयते
009a	रोहिणीं तुल्यवत्सां तु धेनुं दत्त्वा पयस्विनीम्
009c	सुव्रतां वस्त्रसंवीतां सूर्यलोके महीयते
010a	समानवत्सां शबलां धेनुं दत्त्वा पयस्विनीम्
010c	सुव्रतां वस्त्रसंवीतां सोमलोके महीयते
011a	समानवत्सां श्वेतां तु धेनुं दत्त्वा पयस्विनीम्
011c	सुव्रतां वस्त्रसंवीतामिन्द्रलोके महीयते
012a	समानवत्सां कृष्णां तु धेनुं दत्त्वा पयस्विनीम्
012c	सुव्रतां वस्त्रसंवीतामग्निलोके महीयते
013a	समानवत्सां धूम्रां तु धेनुं दत्त्वा पयस्विनीम्
013c	सुव्रतां वस्त्रसंवीतां याम्यलोके महीयते
014a	अपां फेनसवर्णां तु सवत्सां कांस्यदोहनाम्
014c	प्रदाय वस्त्रसंवीतां वारुणं लोकमश्नुते
015a	वातरेणुसवर्णां तु सवत्सां कांस्यदोहनाम्
015c	प्रदाय वस्त्रसंवीतां वायुलोके महीयते
016a	हिरण्यवर्णां पिङ्गाक्षीं सवत्सां कांस्यदोहनाम्
016c	प्रदाय वस्त्रसंवीतां कौबेरं लोकमश्नुते
017a	पलालधूम्रवर्णां तु सवत्सां कांस्यदोहनाम्
017c	प्रदाय वस्त्रसंवीतां पितृलोके महीयते
018a	सवत्सां पीवरीं दत्त्वा शितिकण्ठामलङ्कृताम्
018c	वैश्वदेवमसम्बाधं स्थानं श्रेष्ठं प्रपद्यते
019a	समानवत्सां गौरीं तु धेनुं दत्त्वा पयस्विनीम्
019c	सुव्रतां वस्त्रसंवीतां वसूनां लोकमश्नुते
020a	पाण्डुकम्बलवर्णां तु सवत्सां कांस्यदोहनाम्
020c	प्रदाय वस्त्रसंवीतां साध्यानां लोकमश्नुते
021a	वैराटपृष्ठमुक्षाणं सर्वरत्नैरलङ्कृतम्
021c	प्रदाय मरुतां लोकानजरान्प्रतिपद्यते
022a	वत्सोपपन्नां नीलाङ्गां सर्वरत्नसमन्विताम्
022c	गन्धर्वाप्सरसां लोकान्दत्त्वा प्राप्नोति मानवः
023a	शितिकण्ठमनड्वाहं सर्वरत्नैरलङ्कृतम्
023c	दत्त्वा प्रजापतेर्लोकान्विशोकः प्रतिपद्यते
024a	गोप्रदानरतो याति भित्त्वा जलदसञ्चयान्
024c	विमानेनार्कवर्णेन दिवि राजन्विराजता
025a	तं चारुवेषाः सुश्रोण्यः सहस्रं वरयोषितः
025c	रमयन्ति नरश्रेष्ठ गोप्रदानरतं नरम्
026a	वीणानां वल्लकीनां च नूपुराणां च शिञ्जितैः
026c	हासैश्च हरिणाक्षीणां प्रसुप्तः प्रतिबोध्यते
027a	यावन्ति लोमानि भवन्ति धेन्वास्तावन्ति वर्षाणि महीयते सः
027c	स्वर्गाच्च्युतश्चापि ततो नृलोके कुले समुत्पत्स्यति गोमिनां सः
