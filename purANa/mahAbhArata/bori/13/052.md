001	युधिष्ठिर उवाच
001a	संशयो मे महाप्राज्ञ सुमहान्सागरोपमः
001c	तन्मे शृणु महाबाहो श्रुत्वा चाख्यातुमर्हसि
002a	कौतूहलं मे सुमहज्जामदग्न्यं प्रति प्रभो
002c	रामं धर्मभृतां श्रेष्ठं तन्मे व्याख्यातुमर्हसि
003a	कथमेष समुत्पन्नो रामः सत्यपराक्रमः
003c	कथं ब्रह्मर्षिवंशे च क्षत्रधर्मा व्यजायत
004a	तदस्य सम्भवं राजन्निखिलेनानुकीर्तय
004c	कौशिकाच्च कथं वंशात्क्षत्राद्वै ब्राह्मणोऽभवत्
005a	अहो प्रभावः सुमहानासीद्वै सुमहात्मनोः
005c	रामस्य च नरव्याघ्र विश्वामित्रस्य चैव ह
006a	कथं पुत्रानतिक्रम्य तेषां नप्तृष्वथाभवत्
006c	एष दोषः सुतान्हित्वा तन्मे व्याख्यातुमर्हसि
007	भीष्म उवाच
007a	अत्राप्युदाहरन्तीममितिहासं पुरातनम्
007c	च्यवनस्य च संवादं कुशिकस्य च भारत
008a	एतं दोषं पुरा दृष्ट्वा भार्गवश्च्यवनस्तदा
008c	आगामिनं महाबुद्धिः स्ववंशे मुनिपुङ्गवः
009a	सञ्चिन्त्य मनसा सर्वं गुणदोषबलाबलम्
009c	दग्धुकामः कुलं सर्वं कुशिकानां तपोधनः
010a	च्यवनस्तमनुप्राप्य कुशिकं वाक्यमब्रवीत्
010c	वस्तुमिच्छा समुत्पन्ना त्वया सह ममानघ
011	कुशिक उवाच
011a	भगवन्सहधर्मोऽयं पण्डितैरिह धार्यते
011c	प्रदानकाले कन्यानामुच्यते च सदा बुधैः
012a	यत्तु तावदतिक्रान्तं धर्मद्वारं तपोधन
012c	तत्कार्यं प्रकरिष्यामि तदनुज्ञातुमर्हसि
013	भीष्म उवाच
013a	अथासनमुपादाय च्यवनस्य महामुनेः
013c	कुशिको भार्यया सार्धमाजगाम यतो मुनिः
014a	प्रगृह्य राजा भृङ्गारं पाद्यमस्मै न्यवेदयत्
014c	कारयामास सर्वाश्च क्रियास्तस्य महात्मनः
015a	ततः स राजा च्यवनं मधुपर्कं यथाविधि
015c	प्रत्यग्राहयदव्यग्रो महात्मा नियतव्रतः
016a	सत्कृत्य स तथा विप्रमिदं वचनमब्रवीत्
016c	भगवन्परवन्तौ स्वो ब्रूहि किं करवावहे
017a	यदि राज्यं यदि धनं यदि गाः संशितव्रत
017c	यज्ञदानानि च तथा ब्रूहि सर्वं ददामि ते
018a	इदं गृहमिदं राज्यमिदं धर्मासनं च ते
018c	राजा त्वमसि शाध्युर्वीं भृत्योऽहं परवांस्त्वयि
019a	एवमुक्ते ततो वाक्ये च्यवनो भार्गवस्तदा
019c	कुशिकं प्रत्युवाचेदं मुदा परमया युतः
020a	न राज्यं कामये राजन्न धनं न च योषितः
020c	न च गा न च ते देशान्न यज्ञाञ्श्रूयतामिदम्
021a	नियमं कञ्चिदारप्स्ये युवयोर्यदि रोचते
021c	परिचर्योऽस्मि यत्ताभ्यां युवाभ्यामविशङ्कया
022a	एवमुक्ते तदा तेन दम्पती तौ जहर्षतुः
022c	प्रत्यब्रूतां च तमृषिमेवमस्त्विति भारत
023a	अथ तं कुशिको हृष्टः प्रावेशयदनुत्तमम्
023c	गृहोद्देशं ततस्तत्र दर्शनीयमदर्शयत्
024a	इयं शय्या भगवतो यथाकाममिहोष्यताम्
024c	प्रयतिष्यावहे प्रीतिमाहर्तुं ते तपोधन
025a	अथ सूर्योऽतिचक्राम तेषां संवदतां तथा
025c	अथर्षिश्चोदयामास पानमन्नं तथैव च
026a	तमपृच्छत्ततो राजा कुशिकः प्रणतस्तदा
026c	किमन्नजातमिष्टं ते किमुपस्थापयाम्यहम्
027a	ततः स परया प्रीत्या प्रत्युवाच जनाधिपम्
027c	औपपत्तिकमाहारं प्रयच्छस्वेति भारत
028a	तद्वचः पूजयित्वा तु तथेत्याह स पार्थिवः
028c	यथोपपन्नं चाहारं तस्मै प्रादाज्जनाधिपः
029a	ततः स भगवान्भुक्त्वा दम्पती प्राह धर्मवित्
029c	स्वप्तुमिच्छाम्यहं निद्रा बाधते मामिति प्रभो
030a	ततः शय्यागृहं प्राप्य भगवानृषिसत्तमः
030c	संविवेश नरेन्द्रस्तु सपत्नीकः स्थितोऽभवत्
031a	न प्रबोध्योऽस्मि संसुप्त इत्युवाचाथ भार्गवः
031c	संवाहितव्यौ पादौ मे जागर्तव्यं च वां निशि
032a	अविशङ्कश्च कुशिकस्तथेत्याह स धर्मवित्
032c	न प्रबोधयतां तं च तौ तदा रजनीक्षये
033a	यथादेशं महर्षेस्तु शुश्रूषापरमौ तदा
033c	बभूवतुर्महाराज प्रयतावथ दम्पती
034a	ततः स भगवान्विप्रः समादिश्य नराधिपम्
034c	सुष्वापैकेन पार्श्वेन दिवसानेकविंशतिम्
035a	स तु राजा निराहारः सभार्यः कुरुनन्दन
035c	पर्युपासत तं हृष्टश्च्यवनाराधने रतः
036a	भार्गवस्तु समुत्तस्थौ स्वयमेव तपोधनः
036c	अकिञ्चिदुक्त्वा तु गृहान्निश्चक्राम महातपाः
037a	तमन्वगच्छतां तौ तु क्षुधितौ श्रमकर्शितौ
037c	भार्यापती मुनिश्रेष्ठो न च ताववलोकयत्
038a	तयोस्तु प्रेक्षतोरेव भार्गवाणां कुलोद्वहः
038c	अन्तर्हितोऽभूद्राजेन्द्र ततो राजापतत्क्षितौ
039a	स मुहूर्तं समाश्वस्य सह देव्या महाद्युतिः
039c	पुनरन्वेषणे यत्नमकरोत्परमं तदा
