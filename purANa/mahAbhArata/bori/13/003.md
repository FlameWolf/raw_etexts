001	युधिष्ठिर उवाच
001a	ब्राह्मण्यं यदि दुष्प्रापं त्रिभिर्वर्णैर्नराधिप
001c	कथं प्राप्तं महाराज क्षत्रियेण महात्मना
002a	विश्वामित्रेण धर्मात्मन्ब्राह्मणत्वं नरर्षभ
002c	श्रोतुमिच्छामि तत्त्वेन तन्मे ब्रूहि पितामह
003a	तेन ह्यमितवीर्येण वसिष्ठस्य महात्मनः
003c	हतं पुत्रशतं सद्यस्तपसा प्रपितामह
004a	यातुधानाश्च बहवो राक्षसास्तिग्मतेजसः
004c	मन्युनाविष्टदेहेन सृष्टाः कालान्तकोपमाः
005a	महान्कुशिकवंशश्च ब्रह्मर्षिशतसङ्कुलः
005c	स्थापितो नरलोकेऽस्मिन्विद्वान्ब्राह्मणसंस्तुतः
006a	ऋचीकस्यात्मजश्चैव शुनःशेपो महातपाः
006c	विमोक्षितो महासत्रात्पशुतामभ्युपागतः
007a	हरिश्चन्द्रक्रतौ देवांस्तोषयित्वात्मतेजसा
007c	पुत्रतामनुसम्प्राप्तो विश्वामित्रस्य धीमतः
008a	नाभिवादयते ज्येष्ठं देवरातं नराधिप
008c	पुत्राः पञ्चशताश्चापि शप्ताः श्वपचतां गताः
009a	त्रिशङ्कुर्बन्धुसन्त्यक्त इक्ष्वाकुः प्रीतिपूर्वकम्
009c	अवाक्शिरा दिवं नीतो दक्षिणामाश्रितो दिशम्
010a	विश्वामित्रस्य विपुला नदी राजर्षिसेविता
010c	कौशिकीति शिवा पुण्या ब्रह्मर्षिगणसेविता
011a	तपोविघ्नकरी चैव पञ्चचूडा सुसम्मता
011c	रम्भा नामाप्सराः शापाद्यस्य शैलत्वमागता
012a	तथैवास्य भयाद्बद्ध्वा वसिष्ठः सलिले पुरा
012c	आत्मानं मज्जयामास विपाशः पुनरुत्थितः
013a	तदाप्रभृति पुण्या हि विपाशाभून्महानदी
013c	विख्याता कर्मणा तेन वसिष्ठस्य महात्मनः
014a	वाग्भिश्च भगवान्येन देवसेनाग्रगः प्रभुः
014c	स्तुतः प्रीतमनाश्चासीच्छापाच्चैनममोचयत्
015a	ध्रुवस्यौत्तानपादस्य ब्रह्मर्षीणां तथैव च
015c	मध्ये ज्वलति यो नित्यमुदीचीमाश्रितो दिशम्
016a	तस्यैतानि च कर्माणि तथान्यानि च कौरव
016c	क्षत्रियस्येत्यतो जातमिदं कौतूहलं मम
017a	किमेतदिति तत्त्वेन प्रब्रूहि भरतर्षभ
017c	देहान्तरमनासाद्य कथं स ब्राह्मणोऽभवत्
018a	एतत्तत्त्वेन मे राजन्सर्वमाख्यातुमर्हसि
018c	मतङ्गस्य यथातत्त्वं तथैवैतद्ब्रवीहि मे
019a	स्थाने मतङ्गो ब्राह्मण्यं नालभद्भरतर्षभ
019c	चण्डालयोनौ जातो हि कथं ब्राह्मण्यमाप्नुयात्

