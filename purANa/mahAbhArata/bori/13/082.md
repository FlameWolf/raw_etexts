BR-13-01-082-001	भीष्म उवाच
BR-13-01-082-001a	ये च गाः सम्प्रयच्छन्ति हुतशिष्टाशिनश्च ये
BR-13-01-082-001c	तेषां सत्राणि यज्ञाश्च नित्यमेव युधिष्ठिर
BR-13-01-082-002a	ऋते दधिघृतेनेह न यज्ञः सम्प्रवर्तते
BR-13-01-082-002c	तेन यज्ञस्य यज्ञत्वमतोमूलं च लक्ष्यते
BR-13-01-082-003a	दानानामपि सर्वेषां गवां दानं प्रशस्यते
BR-13-01-082-003c	गावः श्रेष्ठाः पवित्राश्च पावनं ह्येतदुत्तमम्
BR-13-01-082-004a	पुष्ट्यर्थमेताः सेवेत शान्त्यर्थमपि चैव ह
BR-13-01-082-004c	पयो दधि घृतं यासां सर्वपापप्रमोचनम्
BR-13-01-082-005a	गावस्तेजः परं प्रोक्तमिह लोके परत्र च
BR-13-01-082-005c	न गोभ्यः परमं किञ्चित्पवित्रं पुरुषर्षभ
BR-13-01-082-006a	अत्राप्युदाहरन्तीममितिहासं पुरातनम्
BR-13-01-082-006c	पितामहस्य संवादमिन्द्रस्य च युधिष्ठिर
BR-13-01-082-007a	पराभूतेषु दैत्येषु शक्रे त्रिभुवनेश्वरे
BR-13-01-082-007c	प्रजाः समुदिताः सर्वाः सत्यधर्मपरायणाः
BR-13-01-082-008a	अथर्षयः सगन्धर्वाः किन्नरोरगराक्षसाः
BR-13-01-082-008c	देवासुरसुपर्णाश्च प्रजानां पतयस्तथा
BR-13-01-082-008e	पर्युपासन्त कौरव्य कदाचिद्वै पितामहम्
BR-13-01-082-009a	नारदः पर्वतश्चैव विश्वावसुहहाहुहू
BR-13-01-082-009c	दिव्यतानेषु गायन्तः पर्युपासन्त तं प्रभुम्
BR-13-01-082-010a	तत्र दिव्यानि पुष्पाणि प्रावहत्पवनस्तथा
BR-13-01-082-010c	आजह्रुरृतवश्चापि सुगन्धीनि पृथक्पृथक्
BR-13-01-082-011a	तस्मिन्देवसमावाये सर्वभूतसमागमे
BR-13-01-082-011c	दिव्यवादित्रसङ्घुष्टे दिव्यस्त्रीचारणावृते
BR-13-01-082-011e	इन्द्रः पप्रच्छ देवेशमभिवाद्य प्रणम्य च
BR-13-01-082-012a	देवानां भगवन्कस्माल्लोकेशानां पितामह
BR-13-01-082-012c	उपरिष्टाद्गवां लोक एतदिच्छामि वेदितुम्
BR-13-01-082-013a	किं तपो ब्रह्मचर्यं वा गोभिः कृतमिहेश्वर
BR-13-01-082-013c	देवानामुपरिष्टाद्यद्वसन्त्यरजसः सुखम्
BR-13-01-082-014a	ततः प्रोवाच तं ब्रह्मा शक्रं बलनिसूदनम्
BR-13-01-082-014c	अवज्ञातास्त्वया नित्यं गावो बलनिसूदन
BR-13-01-082-015a	तेन त्वमासां माहात्म्यं न वेत्थ शृणु तत्प्रभो
BR-13-01-082-015c	गवां प्रभावं परमं माहात्म्यं च सुरर्षभ
BR-13-01-082-016a	यज्ञाङ्गं कथिता गावो यज्ञ एव च वासव
BR-13-01-082-016c	एताभिश्चाप्यृते यज्ञो न प्रवर्तेत्कथञ्चन
BR-13-01-082-017a	धारयन्ति प्रजाश्चैव पयसा हविषा तथा
BR-13-01-082-017c	एतासां तनयाश्चापि कृषियोगमुपासते
BR-13-01-082-018a	जनयन्ति च धान्यानि बीजानि विविधानि च
BR-13-01-082-018c	ततो यज्ञाः प्रवर्तन्ते हव्यं कव्यं च सर्वशः
BR-13-01-082-019a	पयो दधि घृतं चैव पुण्याश्चैताः सुराधिप
BR-13-01-082-019c	वहन्ति विविधान्भारान्क्षुत्तृष्णापरिपीडिताः
BR-13-01-082-020a	मुनींश्च धारयन्तीह प्रजाश्चैवापि कर्मणा
BR-13-01-082-020c	वासवाकूटवाहिन्यः कर्मणा सुकृतेन च
BR-13-01-082-020e	उपरिष्टात्ततोऽस्माकं वसन्त्येताः सदैव हि
BR-13-01-082-021a	एतत्ते कारणं शक्र निवासकृतमद्य वै
BR-13-01-082-021c	गवां देवोपरिष्टाद्धि समाख्यातं शतक्रतो
BR-13-01-082-022a	एता हि वरदत्ताश्च वरदाश्चैव वासव
BR-13-01-082-022c	सौरभ्यः पुण्यकर्मिण्यः पावनाः शुभलक्षणाः
BR-13-01-082-023a	यदर्थं गा गताश्चैव सौरभ्यः सुरसत्तम
BR-13-01-082-023c	तच्च मे शृणु कार्त्स्न्येन वदतो बलसूदन
BR-13-01-082-024a	पुरा देवयुगे तात दैत्येन्द्रेषु महात्मसु
BR-13-01-082-024c	त्रीँल्लोकाननुशासत्सु विष्णौ गर्भत्वमागते
BR-13-01-082-025a	अदित्यास्तप्यमानायास्तपो घोरं सुदुश्चरम्
BR-13-01-082-025c	पुत्रार्थममरश्रेष्ठ पादेनैकेन नित्यदा
BR-13-01-082-026a	तां तु दृष्ट्वा महादेवीं तप्यमानां महत्तपः
BR-13-01-082-026c	दक्षस्य दुहिता देवी सुरभिर्नाम नामतः
BR-13-01-082-027a	अतप्यत तपो घोरं हृष्टा धर्मपरायणा
BR-13-01-082-027c	कैलासशिखरे रम्ये देवगन्धर्वसेविते
BR-13-01-082-028a	व्यतिष्ठदेकपादेन परमं योगमास्थिता
BR-13-01-082-028c	दश वर्षसहस्राणि दश वर्षशतानि च
BR-13-01-082-029a	सन्तप्तास्तपसा तस्या देवाः सर्षिमहोरगाः
BR-13-01-082-029c	तत्र गत्वा मया सार्धं पर्युपासन्त तां शुभाम्
BR-13-01-082-030a	अथाहमब्रुवं तत्र देवीं तां तपसान्विताम्
BR-13-01-082-030c	किमर्थं तप्यते देवि तपो घोरमनिन्दिते
BR-13-01-082-031a	प्रीतस्तेऽहं महाभागे तपसानेन शोभने
BR-13-01-082-031c	वरयस्व वरं देवि दातास्मीति पुरन्दर
BR-13-01-082-032	सुरभ्युवाच
BR-13-01-082-032a	वरेण भगवन्मह्यं कृतं लोकपितामह
BR-13-01-082-032c	एष एव वरो मेऽद्य यत्प्रीतोऽसि ममानघ
BR-13-01-082-033	ब्रह्मोवाच
BR-13-01-082-033a	तामेवं ब्रुवतीं देवीं सुरभीं त्रिदशेश्वर
BR-13-01-082-033c	प्रत्यब्रुवं यद्देवेन्द्र तन्निबोध शचीपते
BR-13-01-082-034a	अलोभकाम्यया देवि तपसा च शुभेन ते
BR-13-01-082-034c	प्रसन्नोऽहं वरं तस्मादमरत्वं ददानि ते
BR-13-01-082-035a	त्रयाणामपि लोकानामुपरिष्टान्निवत्स्यसि
BR-13-01-082-035c	मत्प्रसादाच्च विख्यातो गोलोकः स भविष्यति
BR-13-01-082-036a	मानुषेषु च कुर्वाणाः प्रजाः कर्म सुतास्तव
BR-13-01-082-036c	निवत्स्यन्ति महाभागे सर्वा दुहितरश्च ते
BR-13-01-082-037a	मनसा चिन्तिता भोगास्त्वया वै दिव्यमानुषाः
BR-13-01-082-037c	यच्च स्वर्गसुखं देवि तत्ते सम्पत्स्यते शुभे
BR-13-01-082-038a	तस्या लोकाः सहस्राक्ष सर्वकामसमन्विताः
BR-13-01-082-038c	न तत्र क्रमते मृत्युर्न जरा न च पावकः
BR-13-01-082-038e	न दैन्यं नाशुभं किञ्चिद्विद्यते तत्र वासव
BR-13-01-082-039a	तत्र दिव्यान्यरण्यानि दिव्यानि भवनानि च
BR-13-01-082-039c	विमानानि च युक्तानि कामगानि च वासव
BR-13-01-082-040a	व्रतैश्च विविधैः पुण्यैस्तथा तीर्थानुसेवनात्
BR-13-01-082-040c	तपसा महता चैव सुकृतेन च कर्मणा
BR-13-01-082-040e	शक्यः समासादयितुं गोलोकः पुष्करेक्षण
BR-13-01-082-041a	एतत्ते सर्वमाख्यातं मया शक्रानुपृच्छते
BR-13-01-082-041c	न ते परिभवः कार्यो गवामरिनिसूदन
BR-13-01-082-042	भीष्म उवाच
BR-13-01-082-042a	एतच्छ्रुत्वा सहस्राक्षः पूजयामास नित्यदा
BR-13-01-082-042c	गाश्चक्रे बहुमानं च तासु नित्यं युधिष्ठिर
BR-13-01-082-043a	एतत्ते सर्वमाख्यातं पावनं च महाद्युते
BR-13-01-082-043c	पवित्रं परमं चापि गवां माहात्म्यमुत्तमम्
BR-13-01-082-043e	कीर्तितं पुरुषव्याघ्र सर्वपापविनाशनम्
BR-13-01-082-044a	य इदं कथयेन्नित्यं ब्राह्मणेभ्यः समाहितः
BR-13-01-082-044c	हव्यकव्येषु यज्ञेषु पितृकार्येषु चैव ह
BR-13-01-082-044e	सार्वकामिकमक्षय्यं पितॄंस्तस्योपतिष्ठति
BR-13-01-082-045a	गोषु भक्तश्च लभते यद्यदिच्छति मानवः
BR-13-01-082-045c	स्त्रियोऽपि भक्ता या गोषु ताश्च कामानवाप्नुयुः
BR-13-01-082-046a	पुत्रार्थी लभते पुत्रं कन्या पतिमवाप्नुयात्
BR-13-01-082-046c	धनार्थी लभते वित्तं धर्मार्थी धर्ममाप्नुयात्
BR-13-01-082-047a	विद्यार्थी प्राप्नुयाद्विद्यां सुखार्थी प्राप्नुयात्सुखम्
BR-13-01-082-047c	न किञ्चिद्दुर्लभं चैव गवां भक्तस्य भारत
