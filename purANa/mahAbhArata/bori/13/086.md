001	युधिष्ठिर उवाच
001a	उक्ताः पितामहेनेह सुवर्णस्य विधानतः
001c	विस्तरेण प्रदानस्य ये गुणाः श्रुतिलक्षणाः
002a	यत्तु कारणमुत्पत्तेः सुवर्णस्येह कीर्तितम्
002c	स कथं तारकः प्राप्तो निधनं तद्ब्रवीहि मे
003a	उक्तः स देवतानां हि अवध्य इति पार्थिव
003c	न च तस्येह ते मृत्युर्विस्तरेण प्रकीर्तितः
004a	एतदिच्छाम्यहं श्रोतुं त्वत्तः कुरुकुलोद्वह
004c	कार्त्स्न्येन तारकवधं परं कौतूहलं हि मे
005	भीष्म उवाच
005a	विपन्नकृत्या राजेन्द्र देवता ऋषयस्तथा
005c	कृत्तिकाश्चोदयामासुरपत्यभरणाय वै
006a	न देवतानां काचिद्धि समर्था जातवेदसः
006c	एकापि शक्ता तं गर्भं सन्धारयितुमोजसा
007a	षण्णां तासां ततः प्रीतः पावको गर्भधारणात्
007c	स्वेन तेजोविसर्गेण वीर्येण परमेण च
008a	तास्तु षट्कृत्तिका गर्भं पुपुषुर्जातवेदसः
008c	षट्सु वर्त्मसु तेजोऽग्नेः सकलं निहितं प्रभो
009a	ततस्ता वर्धमानस्य कुमारस्य महात्मनः
009c	तेजसाभिपरीताङ्ग्यो न क्वचिच्छर्म लेभिरे
010a	ततस्तेजःपरीताङ्ग्यः सर्वाः काल उपस्थिते
010c	समं गर्भं सुषुविरे कृत्तिकास्ता नरर्षभ
011a	ततस्तं षडधिष्ठानं गर्भमेकत्वमागतम्
011c	पृथिवी प्रतिजग्राह कान्तीपुरसमीपतः
012a	स गर्भो दिव्यसंस्थानो दीप्तिमान्पावकप्रभः
012c	दिव्यं शरवणं प्राप्य ववृधे प्रियदर्शनः
013a	ददृशुः कृत्तिकास्तं तु बालं वह्निसमद्युतिम्
013c	जातस्नेहाश्च सौहार्दात्पुपुषुः स्तन्यविस्रवैः
014a	अभवत्कार्त्तिकेयः स त्रैलोक्ये सचराचरे
014c	स्कन्नत्वात्स्कन्दतां चाप गुहावासाद्गुहोऽभवत्
015a	ततो देवास्त्रयस्त्रिंशद्दिशश्च सदिगीश्वराः
015c	रुद्रो धाता च विष्णुश्च यज्ञः पूषार्यमा भगः
016a	अंशो मित्रश्च साध्याश्च वसवो वासवोऽश्विनौ
016c	आपो वायुर्नभश्चन्द्रो नक्षत्राणि ग्रहा रविः
017a	पृथग्भूतानि चान्यानि यानि देवार्पणानि वै
017c	आजग्मुस्तत्र तं द्रष्टुं कुमारं ज्वलनात्मजम्
017e	ऋषयस्तुष्टुवुश्चैव गन्धर्वाश्च जगुस्तथा
018a	षडाननं कुमारं तं द्विषडक्षं द्विजप्रियम्
018c	पीनांसं द्वादशभुजं पावकादित्यवर्चसम्
019a	शयानं शरगुल्मस्थं दृष्ट्वा देवाः सहर्षिभिः
019c	लेभिरे परमं हर्षं मेनिरे चासुरं हतम्
020a	ततो देवाः प्रियाण्यस्य सर्व एव समाचरन्
020c	क्रीडतः क्रीडनीयानि ददुः पक्षिगणांश्च ह
021a	सुपर्णोऽस्य ददौ पत्रं मयूरं चित्रबर्हिणम्
021c	राक्षसाश्च ददुस्तस्मै वराहमहिषावुभौ
022a	कुक्कुटं चाग्निसङ्काशं प्रददौ वरुणः स्वयम्
022c	चन्द्रमाः प्रददौ मेषमादित्यो रुचिरां प्रभाम्
023a	गवां माता च गा देवी ददौ शतसहस्रशः
023c	छागमग्निर्गुणोपेतमिला पुष्पफलं बहु
024a	सुधन्वा शकटं चैव रथं चामितकूबरम्
024c	वरुणो वारुणान्दिव्यान्भुजङ्गान्प्रददौ शुभान्
024e	सिंहान्सुरेन्द्रो व्याघ्रांश्च द्वीपिनोऽन्यांश्च दंष्ट्रिणः
025a	श्वापदांश्च बहून्घोरांश्छत्राणि विविधानि च
025c	राक्षसासुरसङ्घाश्च येऽनुजग्मुस्तमीश्वरम्
026a	वर्धमानं तु तं दृष्ट्वा प्रार्थयामास तारकः
026c	उपायैर्बहुभिर्हन्तुं नाशकच्चापि तं विभुम्
027a	सेनापत्येन तं देवाः पूजयित्वा गुहालयम्
027c	शशंसुर्विप्रकारं तं तस्मै तारककारितम्
028a	स विवृद्धो महावीर्यो देवसेनापतिः प्रभुः
028c	जघानामोघया शक्त्या दानवं तारकं गुहः
029a	तेन तस्मिन्कुमारेण क्रीडता निहतेऽसुरे
029c	सुरेन्द्रः स्थापितो राज्ये देवानां पुनरीश्वरः
030a	स सेनापतिरेवाथ बभौ स्कन्दः प्रतापवान्
030c	ईशो गोप्ता च देवानां प्रियकृच्छङ्करस्य च
031a	हिरण्यमूर्तिर्भगवानेष एव च पावकिः
031c	सदा कुमारो देवानां सेनापत्यमवाप्तवान्
032a	तस्मात्सुवर्णं मङ्गल्यं रत्नमक्षय्यमुत्तमम्
032c	सहजं कार्त्तिकेयस्य वह्नेस्तेजः परं मतम्
033a	एवं रामाय कौरव्य वसिष्ठोऽकथयत्पुरा
033c	तस्मात्सुवर्णदानाय प्रयतस्व नराधिप
034a	रामः सुवर्णं दत्त्वा हि विमुक्तः सर्वकिल्बिषैः
034c	त्रिविष्टपे महत्स्थानमवापासुलभं नरैः
