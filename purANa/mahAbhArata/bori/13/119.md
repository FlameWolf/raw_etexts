001	व्यास उवाच
001a	शुभेन कर्मणा यद्वै तिर्यग्योनौ न मुह्यसे
001c	ममैव कीट तत्कर्म येन त्वं न प्रमुह्यसे
002a	अहं हि दर्शनादेव तारयामि तपोबलात्
002c	तपोबलाद्धि बलवद्बलमन्यन्न विद्यते
003a	जानामि पापैः स्वकृतैर्गतं त्वां कीट कीटताम्
003c	अवाप्स्यसि परं धर्मं धर्मस्थो यदि मन्यसे
004a	कर्म भूमिकृतं देवा भुञ्जते तिर्यगाश्च ये
004c	धर्मादपि मनुष्येषु कामोऽर्थश्च यथा गुणैः
005a	वाग्बुद्धिपाणिपादैश्चाप्युपेतस्य विपश्चितः
005c	किं हीयते मनुष्यस्य मन्दस्यापि हि जीवतः
006a	जीवन्हि कुरुते पूजां विप्राग्र्यः शशिसूर्ययोः
006c	ब्रुवन्नपि कथां पुण्यां तत्र कीट त्वमेष्यसि
007a	गुणभूतानि भूतानि तत्र त्वमुपभोक्ष्यसे
007c	तत्र तेऽहं विनेष्यामि ब्रह्मत्वं यत्र चेच्छसि
008a	स तथेति प्रतिश्रुत्य कीटो वर्त्मन्यतिष्ठत
008c	तमृषिं द्रष्टुमगमत्सर्वास्वन्यासु योनिषु
009a	श्वाविद्गोधावराहाणां तथैव मृगपक्षिणाम्
009c	श्वपाकवैश्यशूद्राणां क्षत्रियाणां च योनिषु
010a	स कीटेत्येवमाभाष्य ऋषिणा सत्यवादिना
010c	प्रतिस्मृत्याथ जग्राह पादौ मूर्ध्ना कृताञ्जलिः
011	कीट उवाच
011a	इदं तदतुलं स्थानमीप्सितं दशभिर्गुणैः
011c	यदहं प्राप्य कीटत्वमागतो राजपुत्रताम्
012a	वहन्ति मामतिबलाः कुञ्जरा हेममालिनः
012c	स्यन्दनेषु च काम्बोजा युक्ताः परमवाजिनः
013a	उष्ट्राश्वतरयुक्तानि यानानि च वहन्ति माम्
013c	सबान्धवः सहामात्यश्चाश्नामि पिशितौदनम्
014a	गृहेषु सुनिवासेषु सुखेषु शयनेषु च
014c	परार्ध्येषु महाभाग स्वपामीह सुपूजितः
015a	सर्वेष्वपररात्रेषु सूतमागधबन्दिनः
015c	स्तुवन्ति मां यथा देवं महेन्द्रं प्रियवादिनः
016a	प्रसादात्सत्यसन्धस्य भवतोऽमिततेजसः
016c	यदहं कीटतां प्राप्य सम्प्राप्तो राजपुत्रताम्
017a	नमस्तेऽस्तु महाप्राज्ञ किं करोमि प्रशाधि माम्
017c	त्वत्तपोबलनिर्दिष्टमिदं ह्यधिगतं मया
018	व्यास उवाच
018a	अर्चितोऽहं त्वया राजन्वाग्भिरद्य यदृच्छया
018c	अद्य ते कीटतां प्राप्य स्मृतिर्जाताजुगुप्सिता
019a	न तु नाशोऽस्ति पापस्य यत्त्वयोपचितं पुरा
019c	शूद्रेणार्थप्रधानेन नृशंसेनाततायिना
020a	मम ते दर्शनं प्राप्तं तच्चैव सुकृतं पुरा
020c	तिर्यग्योनौ स्म जातेन मम चाप्यर्चनात्तथा
021a	इतस्त्वं राजपुत्रत्वाद्ब्राह्मण्यं समवाप्स्यसि
021c	गोब्राह्मणकृते प्राणान्हुत्वात्मीयान्रणाजिरे
022a	राजपुत्रसुखं प्राप्य ऋतूंश्चैवाप्तदक्षिणान्
022c	अथ मोदिष्यसे स्वर्गे ब्रह्मभूतोऽव्ययः सुखी
023a	तिर्यग्योन्याः शूद्रतामभ्युपैति शूद्रो वैश्यत्वं क्षत्रियत्वं च वैश्यः
023c	वृत्तश्लाघी क्षत्रियो ब्राह्मणत्वं स्वर्गं पुण्यं ब्राह्मणः साधुवृत्तः
