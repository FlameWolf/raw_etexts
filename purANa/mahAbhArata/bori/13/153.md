001	वैशम्पायन उवाच
001a	ततः कुन्तीसुतो राजा पौरजानपदं जनम्
001c	पूजयित्वा यथान्यायमनुजज्ञे गृहान्प्रति
002a	सान्त्वयामास नारीश्च हतवीरा हतेश्वराः
002c	विपुलैरर्थदानैश्च तदा पाण्डुसुतो नृपः
003a	सोऽभिषिक्तो महाप्राज्ञः प्राप्य राज्यं युधिष्ठिरः
003c	अवस्थाप्य नरश्रेष्ठः सर्वाः स्वप्रकृतीस्तदा
004a	द्विजेभ्यो बलमुख्येभ्यो नैगमेभ्यश्च सर्वशः
004c	प्रतिगृह्याशिषो मुख्यास्तदा धर्मभृतां वरः
005a	उषित्वा शर्वरीः श्रीमान्पञ्चाशन्नगरोत्तमे
005c	समयं कौरवाग्र्यस्य सस्मार पुरुषर्षभः
006a	स निर्ययौ गजपुराद्याजकैः परिवारितः
006c	दृष्ट्वा निवृत्तमादित्यं प्रवृत्तं चोत्तरायणम्
007a	घृतं माल्यं च गन्धांश्च क्षौमाणि च युधिष्ठिरः
007c	चन्दनागरुमुख्यानि तथा कालागरूणि च
008a	प्रस्थाप्य पूर्वं कौन्तेयो भीष्मसंसाधनाय वै
008c	माल्यानि च महार्हाणि रत्नानि विविधानि च
009a	धृतराष्ट्रं पुरस्कृत्य गान्धारीं च यशस्विनीम्
009c	मातरं च पृथां धीमान्भ्रातॄंश्च पुरुषर्षभः
010a	जनार्दनेनानुगतो विदुरेण च धीमता
010c	युयुत्सुना च कौरव्यो युयुधानेन चाभिभो
011a	महता राजभोग्येन परिबर्हेण संवृतः
011c	स्तूयमानो महाराज भीष्मस्याग्नीननुव्रजन्
012a	निश्चक्राम पुरात्तस्माद्यथा देवपतिस्तथा
012c	आससाद कुरुक्षेत्रे ततः शान्तनवं नृपम्
013a	उपास्यमानं व्यासेन पाराशर्येण धीमता
013c	नारदेन च राजर्षे देवलेनासितेन च
014a	हतशिष्टैर्नृपैश्चान्यैर्नानादेशसमागतैः
014c	रक्षिभिश्च महात्मानं रक्ष्यमाणं समन्ततः
015a	शयानं वीरशयने ददर्श नृपतिस्ततः
015c	ततो रथादवारोहद्भ्रातृभिः सह धर्मराट्
016a	अभिवाद्याथ कौन्तेयः पितामहमरिन्दमम्
016c	द्वैपायनादीन्विप्रांश्च तैश्च प्रत्यभिनन्दितः
017a	ऋत्विग्भिर्ब्रह्मकल्पैश्च भ्रातृभिश्च सहाच्युतः
017c	आसाद्य शरतल्पस्थमृषिभिः परिवारितम्
018a	अब्रवीद्भरतश्रेष्ठं धर्मराजो युधिष्ठिरः
018c	भ्रातृभिः सह कौरव्य शयानं निम्नगासुतम्
019a	युधिष्ठिरोऽहं नृपते नमस्ते जाह्नवीसुत
019c	शृणोषि चेन्महाबाहो ब्रूहि किं करवाणि ते
020a	प्राप्तोऽस्मि समये राजन्नग्नीनादाय ते विभो
020c	आचार्या ब्राह्मणाश्चैव ऋत्विजो भ्रातरश्च मे
021a	पुत्रश्च ते महातेजा धृतराष्ट्रो जनेश्वरः
021c	उपस्थितः सहामात्यो वासुदेवश्च वीर्यवान्
022a	हतशिष्टाश्च राजानः सर्वे च कुरुजाङ्गलाः
022c	तान्पश्य कुरुशार्दूल समुन्मीलय लोचने
023a	यच्चेह किञ्चित्कर्तव्यं तत्सर्वं प्रापितं मया
023c	यथोक्तं भवता काले सर्वमेव च तत्कृतम्
024a	एवमुक्तस्तु गाङ्गेयः कुन्तीपुत्रेण धीमता
024c	ददर्श भारतान्सर्वान्स्थितान्सम्परिवार्य तम्
025a	ततश्चलवलिर्भीष्मः प्रगृह्य विपुलं भुजम्
025c	ओघमेघस्वनो वाग्मी काले वचनमब्रवीत्
026a	दिष्ट्या प्राप्तोऽसि कौन्तेय सहामात्यो युधिष्ठिर
026c	परिवृत्तो हि भगवान्सहस्रांशुर्दिवाकरः
027a	अष्टपञ्चाशतं रात्र्यः शयानस्याद्य मे गताः
027c	शरेषु निशिताग्रेषु यथा वर्षशतं तथा
028a	माघोऽयं समनुप्राप्तो मासः पुण्यो युधिष्ठिर
028c	त्रिभागशेषः पक्षोऽयं शुक्लो भवितुमर्हति
029a	एवमुक्त्वा तु गाङ्गेयो धर्मपुत्रं युधिष्ठिरम्
029c	धृतराष्ट्रमथामन्त्र्य काले वचनमब्रवीत्
030a	राजन्विदितधर्मोऽसि सुनिर्णीतार्थसंशयः
030c	बहुश्रुता हि ते विप्रा बहवः पर्युपासिताः
031a	वेदशास्त्राणि सर्वाणि धर्मांश्च मनुजेश्वर
031c	वेदांश्च चतुरः साङ्गान्निखिलेनावबुध्यसे
032a	न शोचितव्यं कौरव्य भवितव्यं हि तत्तथा
032c	श्रुतं देवरहस्यं ते कृष्णद्वैपायनादपि
033a	यथा पाण्डोः सुता राजंस्तथैव तव धर्मतः
033c	तान्पालय स्थितो धर्मे गुरुशुश्रूषणे रतान्
034a	धर्मराजो हि शुद्धात्मा निदेशे स्थास्यते तव
034c	आनृशंस्यपरं ह्येनं जानामि गुरुवत्सलम्
035a	तव पुत्रा दुरात्मानः क्रोधलोभपरायणाः
035c	ईर्ष्याभिभूता दुर्वृत्तास्तान्न शोचितुमर्हसि
036	वैशम्पायन उवाच
036a	एतावदुक्त्वा वचनं धृतराष्ट्रं मनीषिणम्
036c	वासुदेवं महाबाहुमभ्यभाषत कौरवः
037a	भगवन्देवदेवेश सुरासुरनमस्कृत
037c	त्रिविक्रम नमस्तेऽस्तु शङ्खचक्रगदाधर
038a	अनुजानीहि मां कृष्ण वैकुण्ठ पुरुषोत्तम
038c	रक्ष्याश्च ते पाण्डवेया भवान्ह्येषां परायणम्
039a	उक्तवानस्मि दुर्बुद्धिं मन्दं दुर्योधनं पुरा
039c	यतः कृष्णस्ततो धर्मो यतो धर्मस्ततो जयः
040a	वासुदेवेन तीर्थेन पुत्र संशाम्य पाण्डवैः
040c	सन्धानस्य परः कालस्तवेति च पुनः पुनः
041a	न च मे तद्वचो मूढः कृतवान्स सुमन्दधीः
041c	घातयित्वेह पृथिवीं ततः स निधनं गतः
042a	त्वां च जानाम्यहं वीर पुराणमृषिसत्तमम्
042c	नरेण सहितं देवं बदर्यां सुचिरोषितम्
043a	तथा मे नारदः प्राह व्यासश्च सुमहातपाः
043c	नरनारायणावेतौ सम्भूतौ मनुजेष्विति
044	वासुदेव उवाच
044a	अनुजानामि भीष्म त्वां वसूनाप्नुहि पार्थिव
044c	न तेऽस्ति वृजिनं किञ्चिन्मया दृष्टं महाद्युते
045a	पितृभक्तोऽसि राजर्षे मार्कण्डेय इवापरः
045c	तेन मृत्युस्तव वशे स्थितो भृत्य इवानतः
046	वैशम्पायन उवाच
046a	एवमुक्तस्तु गाङ्गेयः पाण्डवानिदमब्रवीत्
046c	धृतराष्ट्रमुखांश्चापि सर्वान्ससुहृदस्तथा
047a	प्राणानुत्स्रष्टुमिच्छामि तन्मानुज्ञातुमर्हथ
047c	सत्ये प्रयतितव्यं वः सत्यं हि परमं बलम्
048a	आनृशंस्यपरैर्भाव्यं सदैव नियतात्मभिः
048c	ब्रह्मण्यैर्धर्मशीलैश्च तपोनीत्यैश्च भारत
049a	इत्युक्त्वा सुहृदः सर्वान्सम्परिष्वज्य चैव ह
049c	पुनरेवाब्रवीद्धीमान्युधिष्ठिरमिदं वचः
050a	ब्राह्मणाश्चैव ते नित्यं प्राज्ञाश्चैव विशेषतः
050c	आचार्या ऋत्विजश्चैव पूजनीया नराधिप
