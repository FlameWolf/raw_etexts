BR-13-02-153-001	वैशम्पायन उवाच
BR-13-02-153-001a	ततः कुन्तीसुतो राजा पौरजानपदं जनम्
BR-13-02-153-001c	पूजयित्वा यथान्यायमनुजज्ञे गृहान्प्रति
BR-13-02-153-002a	सान्त्वयामास नारीश्च हतवीरा हतेश्वराः
BR-13-02-153-002c	विपुलैरर्थदानैश्च तदा पाण्डुसुतो नृपः
BR-13-02-153-003a	सोऽभिषिक्तो महाप्राज्ञः प्राप्य राज्यं युधिष्ठिरः
BR-13-02-153-003c	अवस्थाप्य नरश्रेष्ठः सर्वाः स्वप्रकृतीस्तदा
BR-13-02-153-004a	द्विजेभ्यो बलमुख्येभ्यो नैगमेभ्यश्च सर्वशः
BR-13-02-153-004c	प्रतिगृह्याशिषो मुख्यास्तदा धर्मभृतां वरः
BR-13-02-153-005a	उषित्वा शर्वरीः श्रीमान्पञ्चाशन्नगरोत्तमे
BR-13-02-153-005c	समयं कौरवाग्र्यस्य सस्मार पुरुषर्षभः
BR-13-02-153-006a	स निर्ययौ गजपुराद्याजकैः परिवारितः
BR-13-02-153-006c	दृष्ट्वा निवृत्तमादित्यं प्रवृत्तं चोत्तरायणम्
BR-13-02-153-007a	घृतं माल्यं च गन्धांश्च क्षौमाणि च युधिष्ठिरः
BR-13-02-153-007c	चन्दनागरुमुख्यानि तथा कालागरूणि च
BR-13-02-153-008a	प्रस्थाप्य पूर्वं कौन्तेयो भीष्मसंसाधनाय वै
BR-13-02-153-008c	माल्यानि च महार्हाणि रत्नानि विविधानि च
BR-13-02-153-009a	धृतराष्ट्रं पुरस्कृत्य गान्धारीं च यशस्विनीम्
BR-13-02-153-009c	मातरं च पृथां धीमान्भ्रातॄंश्च पुरुषर्षभः
BR-13-02-153-010a	जनार्दनेनानुगतो विदुरेण च धीमता
BR-13-02-153-010c	युयुत्सुना च कौरव्यो युयुधानेन चाभिभो
BR-13-02-153-011a	महता राजभोग्येन परिबर्हेण संवृतः
BR-13-02-153-011c	स्तूयमानो महाराज भीष्मस्याग्नीननुव्रजन्
BR-13-02-153-012a	निश्चक्राम पुरात्तस्माद्यथा देवपतिस्तथा
BR-13-02-153-012c	आससाद कुरुक्षेत्रे ततः शान्तनवं नृपम्
BR-13-02-153-013a	उपास्यमानं व्यासेन पाराशर्येण धीमता
BR-13-02-153-013c	नारदेन च राजर्षे देवलेनासितेन च
BR-13-02-153-014a	हतशिष्टैर्नृपैश्चान्यैर्नानादेशसमागतैः
BR-13-02-153-014c	रक्षिभिश्च महात्मानं रक्ष्यमाणं समन्ततः
BR-13-02-153-015a	शयानं वीरशयने ददर्श नृपतिस्ततः
BR-13-02-153-015c	ततो रथादवारोहद्भ्रातृभिः सह धर्मराट्
BR-13-02-153-016a	अभिवाद्याथ कौन्तेयः पितामहमरिन्दमम्
BR-13-02-153-016c	द्वैपायनादीन्विप्रांश्च तैश्च प्रत्यभिनन्दितः
BR-13-02-153-017a	ऋत्विग्भिर्ब्रह्मकल्पैश्च भ्रातृभिश्च सहाच्युतः
BR-13-02-153-017c	आसाद्य शरतल्पस्थमृषिभिः परिवारितम्
BR-13-02-153-018a	अब्रवीद्भरतश्रेष्ठं धर्मराजो युधिष्ठिरः
BR-13-02-153-018c	भ्रातृभिः सह कौरव्य शयानं निम्नगासुतम्
BR-13-02-153-019a	युधिष्ठिरोऽहं नृपते नमस्ते जाह्नवीसुत
BR-13-02-153-019c	शृणोषि चेन्महाबाहो ब्रूहि किं करवाणि ते
BR-13-02-153-020a	प्राप्तोऽस्मि समये राजन्नग्नीनादाय ते विभो
BR-13-02-153-020c	आचार्या ब्राह्मणाश्चैव ऋत्विजो भ्रातरश्च मे
BR-13-02-153-021a	पुत्रश्च ते महातेजा धृतराष्ट्रो जनेश्वरः
BR-13-02-153-021c	उपस्थितः सहामात्यो वासुदेवश्च वीर्यवान्
BR-13-02-153-022a	हतशिष्टाश्च राजानः सर्वे च कुरुजाङ्गलाः
BR-13-02-153-022c	तान्पश्य कुरुशार्दूल समुन्मीलय लोचने
BR-13-02-153-023a	यच्चेह किञ्चित्कर्तव्यं तत्सर्वं प्रापितं मया
BR-13-02-153-023c	यथोक्तं भवता काले सर्वमेव च तत्कृतम्
BR-13-02-153-024a	एवमुक्तस्तु गाङ्गेयः कुन्तीपुत्रेण धीमता
BR-13-02-153-024c	ददर्श भारतान्सर्वान्स्थितान्सम्परिवार्य तम्
BR-13-02-153-025a	ततश्चलवलिर्भीष्मः प्रगृह्य विपुलं भुजम्
BR-13-02-153-025c	ओघमेघस्वनो वाग्मी काले वचनमब्रवीत्
BR-13-02-153-026a	दिष्ट्या प्राप्तोऽसि कौन्तेय सहामात्यो युधिष्ठिर
BR-13-02-153-026c	परिवृत्तो हि भगवान्सहस्रांशुर्दिवाकरः
BR-13-02-153-027a	अष्टपञ्चाशतं रात्र्यः शयानस्याद्य मे गताः
BR-13-02-153-027c	शरेषु निशिताग्रेषु यथा वर्षशतं तथा
BR-13-02-153-028a	माघोऽयं समनुप्राप्तो मासः पुण्यो युधिष्ठिर
BR-13-02-153-028c	त्रिभागशेषः पक्षोऽयं शुक्लो भवितुमर्हति
BR-13-02-153-029a	एवमुक्त्वा तु गाङ्गेयो धर्मपुत्रं युधिष्ठिरम्
BR-13-02-153-029c	धृतराष्ट्रमथामन्त्र्य काले वचनमब्रवीत्
BR-13-02-153-030a	राजन्विदितधर्मोऽसि सुनिर्णीतार्थसंशयः
BR-13-02-153-030c	बहुश्रुता हि ते विप्रा बहवः पर्युपासिताः
BR-13-02-153-031a	वेदशास्त्राणि सर्वाणि धर्मांश्च मनुजेश्वर
BR-13-02-153-031c	वेदांश्च चतुरः साङ्गान्निखिलेनावबुध्यसे
BR-13-02-153-032a	न शोचितव्यं कौरव्य भवितव्यं हि तत्तथा
BR-13-02-153-032c	श्रुतं देवरहस्यं ते कृष्णद्वैपायनादपि
BR-13-02-153-033a	यथा पाण्डोः सुता राजंस्तथैव तव धर्मतः
BR-13-02-153-033c	तान्पालय स्थितो धर्मे गुरुशुश्रूषणे रतान्
BR-13-02-153-034a	धर्मराजो हि शुद्धात्मा निदेशे स्थास्यते तव
BR-13-02-153-034c	आनृशंस्यपरं ह्येनं जानामि गुरुवत्सलम्
BR-13-02-153-035a	तव पुत्रा दुरात्मानः क्रोधलोभपरायणाः
BR-13-02-153-035c	ईर्ष्याभिभूता दुर्वृत्तास्तान्न शोचितुमर्हसि
BR-13-02-153-036	वैशम्पायन उवाच
BR-13-02-153-036a	एतावदुक्त्वा वचनं धृतराष्ट्रं मनीषिणम्
BR-13-02-153-036c	वासुदेवं महाबाहुमभ्यभाषत कौरवः
BR-13-02-153-037a	भगवन्देवदेवेश सुरासुरनमस्कृत
BR-13-02-153-037c	त्रिविक्रम नमस्तेऽस्तु शङ्खचक्रगदाधर
BR-13-02-153-038a	अनुजानीहि मां कृष्ण वैकुण्ठ पुरुषोत्तम
BR-13-02-153-038c	रक्ष्याश्च ते पाण्डवेया भवान्ह्येषां परायणम्
BR-13-02-153-039a	उक्तवानस्मि दुर्बुद्धिं मन्दं दुर्योधनं पुरा
BR-13-02-153-039c	यतः कृष्णस्ततो धर्मो यतो धर्मस्ततो जयः
BR-13-02-153-040a	वासुदेवेन तीर्थेन पुत्र संशाम्य पाण्डवैः
BR-13-02-153-040c	सन्धानस्य परः कालस्तवेति च पुनः पुनः
BR-13-02-153-041a	न च मे तद्वचो मूढः कृतवान्स सुमन्दधीः
BR-13-02-153-041c	घातयित्वेह पृथिवीं ततः स निधनं गतः
BR-13-02-153-042a	त्वां च जानाम्यहं वीर पुराणमृषिसत्तमम्
BR-13-02-153-042c	नरेण सहितं देवं बदर्यां सुचिरोषितम्
BR-13-02-153-043a	तथा मे नारदः प्राह व्यासश्च सुमहातपाः
BR-13-02-153-043c	नरनारायणावेतौ सम्भूतौ मनुजेष्विति
BR-13-02-153-044	वासुदेव उवाच
BR-13-02-153-044a	अनुजानामि भीष्म त्वां वसूनाप्नुहि पार्थिव
BR-13-02-153-044c	न तेऽस्ति वृजिनं किञ्चिन्मया दृष्टं महाद्युते
BR-13-02-153-045a	पितृभक्तोऽसि राजर्षे मार्कण्डेय इवापरः
BR-13-02-153-045c	तेन मृत्युस्तव वशे स्थितो भृत्य इवानतः
BR-13-02-153-046	वैशम्पायन उवाच
BR-13-02-153-046a	एवमुक्तस्तु गाङ्गेयः पाण्डवानिदमब्रवीत्
BR-13-02-153-046c	धृतराष्ट्रमुखांश्चापि सर्वान्ससुहृदस्तथा
BR-13-02-153-047a	प्राणानुत्स्रष्टुमिच्छामि तन्मानुज्ञातुमर्हथ
BR-13-02-153-047c	सत्ये प्रयतितव्यं वः सत्यं हि परमं बलम्
BR-13-02-153-048a	आनृशंस्यपरैर्भाव्यं सदैव नियतात्मभिः
BR-13-02-153-048c	ब्रह्मण्यैर्धर्मशीलैश्च तपोनीत्यैश्च भारत
BR-13-02-153-049a	इत्युक्त्वा सुहृदः सर्वान्सम्परिष्वज्य चैव ह
BR-13-02-153-049c	पुनरेवाब्रवीद्धीमान्युधिष्ठिरमिदं वचः
BR-13-02-153-050a	ब्राह्मणाश्चैव ते नित्यं प्राज्ञाश्चैव विशेषतः
BR-13-02-153-050c	आचार्या ऋत्विजश्चैव पूजनीया नराधिप
