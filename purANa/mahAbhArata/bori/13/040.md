001	भीष्म उवाच
001a	एवमेतन्महाबाहो नात्र मिथ्यास्ति किञ्चन
001c	यथा ब्रवीषि कौरव्य नारीं प्रति जनाधिप
002a	अत्र ते वर्तयिष्यामि इतिहासं पुरातनम्
002c	यथा रक्षा कृता पूर्वं विपुलेन महात्मना
003a	प्रमदाश्च यथा सृष्टा ब्रह्मणा भरतर्षभ
003c	यदर्थं तच्च ते तात प्रवक्ष्ये वसुधाधिप
004a	न हि स्त्रीभ्य परं पुत्र पापीयः किञ्चिदस्ति वै
004c	अग्निर्हि प्रमदा दीप्तो मायाश्च मयजा विभो
004e	क्षुरधारा विषं सर्पो मृत्युरित्येकतः स्त्रियः
005a	इमाः प्रजा महाबाहो धार्मिका इति नः श्रुतम्
005c	स्वयं गच्छन्ति देवत्वं ततो देवानियाद्भयम्
006a	अथाभ्यगच्छन्देवास्ते पितामहमरिन्दम
006c	निवेद्य मानसं चापि तूष्णीमासन्नवाङ्मुखाः
007a	तेषामन्तर्गतं ज्ञात्वा देवानां स पितामहः
007c	मानवानां प्रमोहार्थं कृत्या नार्योऽसृजत्प्रभुः
008a	पूर्वसर्गे तु कौन्तेय साध्व्यो नार्य इहाभवन्
008c	असाध्व्यस्तु समुत्पन्ना कृत्या सर्गात्प्रजापतेः
009a	ताभ्यः कामान्यथाकामं प्रादाद्धि स पितामहः
009c	ताः कामलुब्धाः प्रमदाः प्रामथ्नन्त नरांस्तदा
010a	क्रोधं कामस्य देवेशः सहायं चासृजत्प्रभुः
010c	असज्जन्त प्रजाः सर्वाः कामक्रोधवशं गताः
011a	न च स्त्रीणां क्रिया काचिदिति धर्मो व्यवस्थितः
011c	निरिन्द्रिया अमन्त्राश्च स्त्रियोऽनृतमिति श्रुतिः
012a	शय्यासनमलङ्कारमन्नपानमनार्यताम्
012c	दुर्वाग्भावं रतिं चैव ददौ स्त्रीभ्यः प्रजापतिः
013a	न तासां रक्षणं कर्तुं शक्यं पुंसा कथञ्चन
013c	अपि विश्वकृता तात कुतस्तु पुरुषैरिह
014a	वाचा वा वधबन्धैर्वा क्लेशैर्वा विविधैस्तथा
014c	न शक्या रक्षितुं नार्यस्ता हि नित्यमसंयताः
015a	इदं तु पुरुषव्याघ्र पुरस्ताच्छ्रुतवानहम्
015c	यथा रक्षा कृता पूर्वं विपुलेन गुरुस्त्रियः
016a	ऋषिरासीन्महाभागो देवशर्मेति विश्रुतः
016c	तस्य भार्या रुचिर्नाम रूपेणासदृशी भुवि
017a	तस्य रूपेण सम्मत्ता देवगन्धर्वदानवाः
017c	विशेषतस्तु राजेन्द्र वृत्रहा पाकशासनः
018a	नारीणां चरितज्ञश्च देवशर्मा महामुनिः
018c	यथाशक्ति यथोत्साहं भार्यां तामभ्यरक्षत
019a	पुरन्दरं च जानीते परस्त्रीकामचारिणम्
019c	तस्माद्यत्नेन भार्याया रक्षणं स चकार ह
020a	स कदाचिदृषिस्तात यज्ञं कर्तुमनास्तदा
020c	भार्यासंरक्षणं कार्यं कथं स्यादित्यचिन्तयत्
021a	रक्षाविधानं मनसा स विचिन्त्य महातपाः
021c	आहूय दयितं शिष्यं विपुलं प्राह भार्गवम्
022a	यज्ञकारो गमिष्यामि रुचिं चेमां सुरेश्वरः
022c	पुत्र प्रार्थयते नित्यं तां रक्षस्व यथाबलम्
023a	अप्रमत्तेन ते भाव्यं सदा प्रति पुरन्दरम्
023c	स हि रूपाणि कुरुते विविधानि भृगूद्वह
024a	इत्युक्तो विपुलस्तेन तपस्वी नियतेन्द्रियः
024c	सदैवोग्रतपा राजन्नग्न्यर्कसदृशद्युतिः
025a	धर्मज्ञः सत्यवादी च तथेति प्रत्यभाषत
025c	पुनश्चेदं महाराज पप्रच्छ प्रस्थितं गुरुम्
026a	कानि रूपाणि शक्रस्य भवन्त्यागच्छतो मुने
026c	वपुस्तेजश्च कीदृग्वै तन्मे व्याख्यातुमर्हसि
027a	ततः स भगवांस्तस्मै विपुलाय महात्मने
027c	आचचक्षे यथातत्त्वं मायां शक्रस्य भारत
028a	बहुमायः स विप्रर्षे बलहा पाकशासनः
028c	तांस्तान्विकुरुते भावान्बहूनथ मुहुर्मुहुः
029a	किरीटी वज्रभृद्धन्वी मुकुटी बद्धकुण्डलः
029c	भवत्यथ मुहूर्तेन चण्डालसमदर्शनः
030a	शिखी जटी चीरवासाः पुनर्भवति पुत्रक
030c	बृहच्छरीरश्च पुनः पीवरोऽथ पुनः कृशः
031a	गौरं श्यामं च कृष्णं च वर्णं विकुरुते पुनः
031c	विरूपो रूपवांश्चैव युवा वृद्धस्तथैव च
032a	प्राज्ञो जडश्च मूकश्च ह्रस्वो दीर्घस्तथैव च
032c	ब्राह्मणः क्षत्रियश्चैव वैश्यः शूद्रस्तथैव च
032e	प्रतिलोमानुलोमश्च भवत्यथ शतक्रतुः
033a	शुकवायसरूपी च हंसकोकिलरूपवान्
033c	सिंहव्याघ्रगजानां च रूपं धारयते पुनः
034a	दैवं दैत्यमथो राज्ञां वपुर्धारयतेऽपि च
034c	सुकृशो वायुभग्नाङ्गः शकुनिर्विकृतस्तथा
035a	चतुष्पाद्बहुरूपश्च पुनर्भवति बालिशः
035c	मक्षिकामशकादीनां वपुर्धारयतेऽपि च
036a	न शक्यमस्य ग्रहणं कर्तुं विपुल केनचित्
036c	अपि विश्वकृता तात येन सृष्टमिदं जगत्
037a	पुनरन्तर्हितः शक्रो दृश्यते ज्ञानचक्षुषा
037c	वायुभूतश्च स पुनर्देवराजो भवत्युत
038a	एवं रूपाणि सततं कुरुते पाकशासनः
038c	तस्माद्विपुल यत्नेन रक्षेमां तनुमध्यमाम्
039a	यथा रुचिं नावलिहेद्देवेन्द्रो भृगुसत्तम
039c	क्रतावुपहितं न्यस्तं हविः श्वेव दुरात्मवान्
040a	एवमाख्याय स मुनिर्यज्ञकारोऽगमत्तदा
040c	देवशर्मा महाभागस्ततो भरतसत्तम
041a	विपुलस्तु वचः श्रुत्वा गुरोश्चिन्तापरोऽभवत्
041c	रक्षां च परमां चक्रे देवराजान्महाबलात्
042a	किं नु शक्यं मया कर्तुं गुरुदाराभिरक्षणे
042c	मायावी हि सुरेन्द्रोऽसौ दुर्धर्षश्चापि वीर्यवान्
043a	नापिधायाश्रमं शक्यो रक्षितुं पाकशासनः
043c	उटजं वा तथा ह्यस्य नानाविधसरूपता
044a	वायुरूपेण वा शक्रो गुरुपत्नीं प्रधर्षयेत्
044c	तस्मादिमां सम्प्रविश्य रुचिं स्थास्येऽहमद्य वै
045a	अथ वा पौरुषेणेयमशक्या रक्षितुं मया
045c	बहुरूपो हि भगवाञ्छ्रूयते हरिवाहनः
046a	सोऽहं योगबलादेनां रक्षिष्ये पाकशासनात्
046c	गात्राणि गात्रैरस्याहं सम्प्रवेक्ष्येऽभिरक्षितुम्
047a	यद्युच्छिष्टामिमां पत्नीं रुचिं पश्येत मे गुरुः
047c	शप्स्यत्यसंशयं कोपाद्दिव्यज्ञानो महातपाः
048a	न चेयं रक्षितुं शक्या यथान्या प्रमदा नृभिः
048c	मायावी हि सुरेन्द्रोऽसावहो प्राप्तोऽस्मि संशयम्
049a	अवश्यकरणीयं हि गुरोरिह हि शासनम्
049c	यदि त्वेतदहं कुर्यामाश्चर्यं स्यात्कृतं मया
050a	योगेनानुप्रविश्येह गुरुपत्न्याः कलेवरम्
050c	निर्मुक्तस्य रजोरूपान्नापराधो भवेन्मम
051a	यथा हि शून्यां पथिकः सभामध्यावसेत्पथि
051c	तथाद्यावासयिष्यामि गुरुपत्न्याः कलेवरम्
052a	असक्तः पद्मपत्रस्थो जलबिन्दुर्यथा चलः
052c	एवमेव शरीरेऽस्या निवत्स्यामि समाहितः
053a	इत्येवं धर्ममालोक्य वेदवेदांश्च सर्वशः
053c	तपश्च विपुलं दृष्ट्वा गुरोरात्मन एव च
054a	इति निश्चित्य मनसा रक्षां प्रति स भार्गवः
054c	आतिष्ठत्परमं यत्नं यथा तच्छृणु पार्थिव
055a	गुरुपत्नीमुपासीनो विपुलः स महातपाः
055c	उपासीनामनिन्द्याङ्गीं कथाभिः समलोभयत्
056a	नेत्राभ्यां नेत्रयोरस्या रश्मीन्संयोज्य रश्मिभिः
056c	विवेश विपुलः कायमाकाशं पवनो यथा
057a	लक्षणं लक्षणेनैव वदनं वदनेन च
057c	अविचेष्टन्नतिष्ठद्वै छायेवान्तर्गतो मुनिः
058a	ततो विष्टभ्य विपुलो गुरुपत्न्याः कलेवरम्
058c	उवास रक्षणे युक्तो न च सा तमबुध्यत
059a	यं कालं नागतो राजन्गुरुस्तस्य महात्मनः
059c	क्रतुं समाप्य स्वगृहं तं कालं सोऽभ्यरक्षत
