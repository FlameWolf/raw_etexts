001	युधिष्ठिर उवाच
001a	ब्राह्मणेभ्यः प्रयच्छन्ति दानानि विविधानि च
001c	दातृप्रतिग्रहीत्रोर्वा को विशेषः पितामह
002	भीष्म उवाच
002a	साधोर्यः प्रतिगृह्णीयात्तथैवासाधुतो द्विजः
002c	गुणवत्यल्पदोषः स्यान्निर्गुणे तु निमज्जति
003a	अत्राप्युदाहरन्तीममितिहासं पुरातनम्
003c	वृषादर्भेश्च संवादं सप्तर्षीणां च भारत
004a	कश्यपोऽत्रिर्वसिष्ठश्च भरद्वाजोऽथ गौतमः
004c	विश्वामित्रो जमदग्निः साध्वी चैवाप्यरुन्धती
005a	सर्वेषामथ तेषां तु गण्डाभूत्कर्मकारिका
005c	शूद्रः पशुसखश्चैव भर्ता चास्या बभूव ह
006a	ते वै सर्वे तपस्यन्तः पुरा चेरुर्महीमिमाम्
006c	समाधिनोपशिक्षन्तो ब्रह्मलोकं सनातनम्
007a	अथाभवदनावृष्टिर्महती कुरुनन्दन
007c	कृच्छ्रप्राणोऽभवद्यत्र लोकोऽयं वै क्षुधान्वितः
008a	कस्मिंश्चिच्च पुरा यज्ञे याज्येन शिबिसूनुना
008c	दक्षिणार्थेऽथ ऋत्विग्भ्यो दत्तः पुत्रो निजः किल
009a	तस्मिन्कालेऽथ सोऽल्पायुर्दिष्टान्तमगमत्प्रभो
009c	ते तं क्षुधाभिसन्तप्ताः परिवार्योपतस्थिरे
010a	याज्यात्मजमथो दृष्ट्वा गतासुमृषिसत्तमाः
010c	अपचन्त तदा स्थाल्यां क्षुधार्ताः किल भारत
011a	निराद्ये मर्त्यलोकेऽस्मिन्नात्मानं ते परीप्सवः
011c	कृच्छ्रामापेदिरे वृत्तिमन्नहेतोस्तपस्विनः
012a	अटमानोऽथ तान्मार्गे पचमानान्महीपतिः
012c	राजा शैब्यो वृषादर्भिः क्लिश्यमानान्ददर्श ह
013	वृषादर्भिरुवाच
013a	प्रतिग्रहस्तारयति पुष्टिर्वै प्रतिगृह्णताम्
013c	मयि यद्विद्यते वित्तं तच्छृणुध्वं तपोधनाः
014a	प्रियो हि मे ब्राह्मणो याचमानो दद्यामहं वोऽश्वतरीसहस्रम्
014c	एकैकशः सवृषाः सम्प्रसूताः सर्वेषां वै शीघ्रगाः श्वेतलोमाः
015a	कुलम्भराननडुहः शतंशतान्धुर्याञ्शुभान्सर्वशोऽहं ददानि
015c	पृथ्वीवाहान्पीवरांश्चैव तावदग्र्या गृष्ट्यो धेनवः सुव्रताश्च
016a	वरान्ग्रामान्व्रीहियवं रसांश्च रत्नं चान्यद्दुर्लभं किं ददानि
016c	मा स्माभक्ष्ये भावमेवं कुरुध्वं पुष्ट्यर्थं वै किं प्रयच्छाम्यहं वः
017	ऋषय ऊचुः
017a	राजन्प्रतिग्रहो राज्ञो मध्वास्वादो विषोपमः
017c	तज्जानमानः कस्मात्त्वं कुरुषे नः प्रलोभनम्
018a	क्षत्रं हि दैवतमिव ब्राह्मणं समुपाश्रितम्
018c	अमलो ह्येष तपसा प्रीतः प्रीणाति देवताः
019a	अह्नापीह तपो जातु ब्राह्मणस्योपजायते
019c	तद्दाव इव निर्दह्यात्प्राप्तो राजप्रतिग्रहः
020a	कुशलं सह दानेन राजन्नस्तु सदा तव
020c	अर्थिभ्यो दीयतां सर्वमित्युक्त्वा ते ततो ययुः
021a	अपक्वमेव तन्मांसमभूत्तेषां च धीमताम्
021c	अथ हित्वा ययुः सर्वे वनमाहारकाङ्क्षिणः
022a	ततः प्रचोदिता राज्ञा वनं गत्वास्य मन्त्रिणः
022c	प्रचीयोदुम्बराणि स्म दानं दातुं प्रचक्रमुः
023a	उदुम्बराण्यथान्यानि हेमगर्भाण्युपाहरन्
023c	भृत्यास्तेषां ततस्तानि प्रग्राहितुमुपाद्रवन्
024a	गुरूणीति विदित्वाथ न ग्राह्याण्यत्रिरब्रवीत्
024c	न स्म हे मूढविज्ञाना न स्म हे मन्दबुद्धयः
024e	हैमानीमानि जानीमः प्रतिबुद्धाः स्म जागृमः
025a	इह ह्येतदुपादत्तं प्रेत्य स्यात्कटुकोदयम्
025c	अप्रतिग्राह्यमेवैतत्प्रेत्य चेह सुखेप्सुना
026	वसिष्ठ उवाच
026a	शतेन निष्कं गणितं सहस्रेण च सम्मितम्
026c	यथा बहु प्रतीच्छन्हि पापिष्ठां लभते गतिम्
027	कश्यप उवाच
027a	यत्पृथिव्यां व्रीहियवं हिरण्यं पशवः स्त्रियः
027c	सर्वं तन्नालमेकस्य तस्माद्विद्वाञ्शमं व्रजेत्
028	भरद्वाज उवाच
028a	उत्पन्नस्य रुरोः शृङ्गं वर्धमानस्य वर्धते
028c	प्रार्थना पुरुषस्येव तस्य मात्रा न विद्यते
029	गौतम उवाच
029a	न तल्लोके द्रव्यमस्ति यल्लोकं प्रतिपूरयेत्
029c	समुद्रकल्पः पुरुषो न कदाचन पूर्यते
030	विश्वामित्र उवाच
030a	कामं कामयमानस्य यदा कामः समृध्यते
030c	अथैनमपरः कामस्तृष्णा विध्यति बाणवत्
031	जमदग्निरुवाच
031a	प्रतिग्रहे संयमो वै तपो धारयते ध्रुवम्
031c	तद्धनं ब्राह्मणस्येह लुभ्यमानस्य विस्रवेत्
032	अरुन्धत्युवाच
032a	धर्मार्थं सञ्चयो यो वै द्रव्याणां पक्षसम्मतः
032c	तपःसञ्चय एवेह विशिष्टो द्रव्यसञ्चयात्
033	गण्डोवाच
033a	उग्रादितो भयाद्यस्माद्बिभ्यतीमे ममेश्वराः
033c	बलीयांसो दुर्बलवद्बिभेम्यहमतः परम्
034	पशुसख उवाच
034a	यद्वै धर्मे परं नास्ति ब्राह्मणास्तद्धनं विदुः
034c	विनयार्थं सुविद्वांसमुपासेयं यथातथम्
035	ऋषय ऊचुः
035a	कुशलं सह दानाय तस्मै यस्य प्रजा इमाः
035c	फलान्युपधियुक्तानि य एवं नः प्रयच्छसि
036	भीष्म उवाच
036a	इत्युक्त्वा हेमगर्भाणि हित्वा तानि फलानि ते
036c	ऋषयो जग्मुरन्यत्र सर्व एव धृतव्रताः
037	मन्त्रिणः ऊचुः
037a	उपधिं शङ्कमानास्ते हित्वेमानि फलानि वै
037c	ततोऽन्येनैव गच्छन्ति विदितं तेऽस्तु पार्थिव
038a	इत्युक्तः स तु भृत्यैस्तैर्वृषादर्भिश्चुकोप ह
038c	तेषां सम्प्रतिकर्तुं च सर्वेषामगमद्गृहम्
039a	स गत्वाहवनीयेऽग्नौ तीव्रं नियममास्थितः
039c	जुहाव संस्कृतां मन्त्रैरेकैकामाहुतिं नृपः
040a	तस्मादग्नेः समुत्तस्थौ कृत्या लोकभयङ्करी
040c	तस्या नाम वृषादर्भिर्यातुधानीत्यथाकरोत्
041a	सा कृत्या कालरात्रीव कृताञ्जलिरुपस्थिता
041c	वृषादर्भिं नरपतिं किं करोमीति चाब्रवीत्
042	वृषादर्भिरुवाच
042a	ऋषीणां गच्छ सप्तानामरुन्धत्यास्तथैव च
042c	दासीभर्तुश्च दास्याश्च मनसा नाम धारय
043a	ज्ञात्वा नामानि चैतेषां सर्वानेतान्विनाशय
043c	विनष्टेषु यथा स्वैरं गच्छ यत्रेप्सितं तव
044a	सा तथेति प्रतिश्रुत्य यातुधानी स्वरूपिणी
044c	जगाम तद्वनं यत्र विचेरुस्ते महर्षयः
