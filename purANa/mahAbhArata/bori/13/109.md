001	युधिष्ठिर उवाच
001a	सर्वेषामेव वर्णानां म्लेच्छानां च पितामह
001c	उपवासे मतिरियं कारणं च न विद्महे
002a	ब्रह्मक्षत्रेण नियमाश्चर्तव्या इति नः श्रुतम्
002c	उपवासे कथं तेषां कृत्यमस्ति पितामह
003a	नियमं चोपवासानां सर्वेषां ब्रूहि पार्थिव
003c	अवाप्नोति गतिं कां च उपवासपरायणः
004a	उपवासः परं पुण्यमुपवासः परायणम्
004c	उपोष्येह नरश्रेष्ठ किं फलं प्रतिपद्यते
005a	अधर्मान्मुच्यते केन धर्ममाप्नोति वै कथम्
005c	स्वर्गं पुण्यं च लभते कथं भरतसत्तम
006a	उपोष्य चापि किं तेन प्रदेयं स्यान्नराधिप
006c	धर्मेण च सुखानर्थाँल्लभेद्येन ब्रवीहि तम्
007	वैशम्पायन उवाच
007a	एवं ब्रुवाणं कौन्तेयं धर्मज्ञं धर्मतत्त्ववित्
007c	धर्मपुत्रमिदं वाक्यं भीष्मः शान्तनवोऽब्रवीत्
008a	इदं खलु महाराज श्रुतमासीत्पुरातनम्
008c	उपवासविधौ श्रेष्ठा ये गुणा भरतर्षभ
009a	प्राजापत्यं ह्यङ्गिरसं पृष्टवानस्मि भारत
009c	यथा मां त्वं तथैवाहं पृष्टवांस्तं तपोधनम्
010a	प्रश्नमेतं मया पृष्टो भगवानग्निसम्भवः
010c	उपवासविधिं पुण्यमाचष्ट भरतर्षभ
011	अङ्गिरा उवाच
011a	ब्रह्मक्षत्रे त्रिरात्रं तु विहितं कुरुनन्दन
011c	द्विस्त्रिरात्रमथैवात्र निर्दिष्टं पुरुषर्षभ
012a	वैश्यशूद्रौ तु यौ मोहादुपवासं प्रकुर्वते
012c	त्रिरात्रं द्विस्त्रिरात्रं वा तयोः पुष्टिर्न विद्यते
013a	चतुर्थभक्तक्षपणं वैश्यशूद्रे विधीयते
013c	त्रिरात्रं न तु धर्मज्ञैर्विहितं ब्रह्मवादिभिः
014a	पञ्चम्यां चैव षष्ठ्यां च पौर्णमास्यां च भारत
014c	क्षमावान्रूपसम्पन्नः श्रुतवांश्चैव जायते
015a	नानपत्यो भवेत्प्राज्ञो दरिद्रो वा कदाचन
015c	यजिष्णुः पञ्चमीं षष्ठीं क्षपेद्यो भोजयेद्द्विजान्
016a	अष्टमीमथ कौन्तेय शुक्लपक्षे चतुर्दशीम्
016c	उपोष्य व्याधिरहितो वीर्यवानभिजायते
017a	मार्गशीर्षं तु यो मासमेकभक्तेन सङ्क्षिपेत्
017c	भोजयेच्च द्विजान्भक्त्या स मुच्येद्व्याधिकिल्बिषैः
018a	सर्वकल्याणसम्पूर्णः सर्वौषधिसमन्वितः
018c	कृषिभागी बहुधनो बहुपुत्रश्च जायते
019a	पौषमासं तु कौन्तेय भक्तेनैकेन यः क्षपेत्
019c	सुभगो दर्शनीयश्च यशोभागी च जायते
020a	पितृभक्तो माघमासमेकभक्तेन यः क्षपेत्
020c	श्रीमत्कुले ज्ञातिमध्ये स महत्त्वं प्रपद्यते
021a	भगदैवं तु यो मासमेकभक्तेन यः क्षपेत्
021c	स्त्रीषु वल्लभतां याति वश्याश्चास्य भवन्ति ताः
022a	चैत्रं तु नियतो मासमेकभक्तेन यः क्षपेत्
022c	सुवर्णमणिमुक्ताढ्ये कुले महति जायते
023a	निस्तरेदेकभक्तेन वैशाखं यो जितेन्द्रियः
023c	नरो वा यदि वा नारी ज्ञातीनां श्रेष्ठतां व्रजेत्
024a	ज्येष्ठामूलं तु यो मासमेकभक्तेन सङ्क्षपेत्
024c	ऐश्वर्यमतुलं श्रेष्ठं पुमान्स्त्री वाभिजायते
025a	आषाढमेकभक्तेन स्थित्वा मासमतन्द्रितः
025c	बहुधान्यो बहुधनो बहुपुत्रश्च जायते
026a	श्रावणं नियतो मासमेकभक्तेन यः क्षपेत्
026c	यत्र तत्राभिषेकेण युज्यते ज्ञातिवर्धनः
027a	प्रौष्ठपदं तु यो मासमेकाहारो भवेन्नरः
027c	धनाढ्यं स्फीतमचलमैश्वर्यं प्रतिपद्यते
028a	तथैवाश्वयुजं मासमेकभक्तेन यः क्षपेत्
028c	प्रजावान्वाहनाढ्यश्च बहुपुत्रश्च जायते
029a	कार्त्तिकं तु नरो मासं यः कुर्यादेकभोजनम्
029c	शूरश्च बहुभार्यश्च कीर्तिमांश्चैव जायते
030a	इति मासा नरव्याघ्र क्षपतां परिकीर्तिताः
030c	तिथीनां नियमा ये तु शृणु तानपि पार्थिव
031a	पक्षे पक्षे गते यस्तु भक्तमश्नाति भारत
031c	गवाढ्यो बहुपुत्रश्च दीर्घायुश्च स जायते
032a	मासि मासि त्रिरात्राणि कृत्वा वर्षाणि द्वादश
032c	गणाधिपत्यं प्राप्नोति निःसपत्नमनाविलम्
033a	एते तु नियमाः सर्वे कर्तव्याः शरदो दश
033c	द्वे चान्ये भरतश्रेष्ठ प्रवृत्तिमनुवर्तता
034a	यस्तु प्रातस्तथा सायं भुञ्जानो नान्तरा पिबेत्
034c	अहिंसानिरतो नित्यं जुह्वानो जातवेदसम्
035a	षड्भिः स वर्षैर्नृपते सिध्यते नात्र संशयः
035c	अग्निष्टोमस्य यज्ञस्य फलं प्राप्नोति मानवः
036a	अधिवासे सोऽप्सरसां नृत्यगीतविनादिते
036c	तप्तकाञ्चनवर्णाभं विमानमधिरोहति
037a	पूर्णं वर्षसहस्रं तु ब्रह्मलोके महीयते
037c	तत्क्षयादिह चागम्य माहात्म्यं प्रतिपद्यते
038a	यस्तु संवत्सरं पूर्णमेकाहारो भवेन्नरः
038c	अतिरात्रस्य यज्ञस्य स फलं समुपाश्नुते
039a	दशवर्षसहस्राणि स्वर्गे च स महीयते
039c	तत्क्षयादिह चागम्य माहात्म्यं प्रतिपद्यते
040a	यस्तु संवत्सरं पूर्णं चतुर्थं भक्तमश्नुते
040c	अहिंसानिरतो नित्यं सत्यवाङ्नियतेन्द्रियः
041a	वाजपेयस्य यज्ञस्य फलं वै समुपाश्नुते
041c	त्रिंशद्वर्षसहस्राणि स्वर्गे च स महीयते
042a	षष्ठे काले तु कौन्तेय नरः संवत्सरं क्षपेत्
042c	अश्वमेधस्य यज्ञस्य फलं प्राप्नोति मानवः
043a	चक्रवाकप्रयुक्तेन विमानेन स गच्छति
043c	चत्वारिंशत्सहस्राणि वर्षाणां दिवि मोदते
044a	अष्टमेन तु भक्तेन जीवन्संवत्सरं नृप
044c	गवामयस्य यज्ञस्य फलं प्राप्नोति मानवः
045a	हंससारसयुक्तेन विमानेन स गच्छति
045c	पञ्चाशतं सहस्राणि वर्षाणां दिवि मोदते
046a	पक्षे पक्षे गते राजन्योऽश्नीयाद्वर्षमेव तु
046c	षण्मासानशनं तस्य भगवानङ्गिराब्रवीत्
046e	षष्टिं वर्षसहस्राणि दिवमावसते च सः
047a	वीणानां वल्लकीनां च वेणूनां च विशां पते
047c	सुघोषैर्मधुरैः शब्दैः सुप्तः स प्रतिबोध्यते
048a	संवत्सरमिहैकं तु मासि मासि पिबेत्पयः
048c	फलं विश्वजितस्तात प्राप्नोति स नरो नृप
049a	सिंहव्याघ्रप्रयुक्तेन विमानेन स गच्छति
049c	सप्ततिं च सहस्राणि वर्षाणां दिवि मोदते
050a	मासादूर्ध्वं नरव्याघ्र नोपवासो विधीयते
050c	विधिं त्वनशनस्याहुः पार्थ धर्मविदो जनाः
051a	अनार्तो व्याधिरहितो गच्छेदनशनं तु यः
051c	पदे पदे यज्ञफलं स प्राप्नोति न संशयः
052a	दिवं हंसप्रयुक्तेन विमानेन स गच्छति
052c	शतं चाप्सरसः कन्या रमयन्त्यपि तं नरम्
053a	आर्तो वा व्याधितो वापि गच्छेदनशनं तु यः
053c	शतं वर्षसहस्राणां मोदते दिवि स प्रभो
053e	काञ्चीनूपुरशब्देन सुप्तश्चैव प्रबोध्यते
054a	सहस्रहंससंयुक्ते विमाने सोमवर्चसि
054c	स गत्वा स्त्रीशताकीर्णे रमते भरतर्षभ
055a	क्षीणस्याप्यायनं दृष्टं क्षतस्य क्षतरोहणम्
055c	व्याधितस्यौषधग्रामः क्रुद्धस्य च प्रसादनम्
056a	दुःखितस्यार्थमानाभ्यां द्रव्याणां प्रतिपादनम्
056c	न चैते स्वर्गकामस्य रोचन्ते सुखमेधसः
057a	अतः स कामसंयुक्तो विमाने हेमसन्निभे
057c	रमते स्त्रीशताकीर्णे पुरुषोऽलङ्कृतः शुभे
058a	स्वस्थः सफलसङ्कल्पः सुखी विगतकल्मषः
058c	अनश्नन्देहमुत्सृज्य फलं प्राप्नोति मानवः
059a	बालसूर्यप्रतीकाशे विमाने हेमवर्चसि
059c	वैडूर्यमुक्ताखचिते वीणामुरजनादिते
060a	पताकादीपिकाकीर्णे दिव्यघण्टानिनादिते
060c	स्त्रीसहस्रानुचरिते स नरः सुखमेधते
061a	यावन्ति रोमकूपाणि तस्य गात्रेषु पाण्डव
061c	तावन्त्येव सहस्राणि वर्षाणां दिवि मोदते
062a	नास्ति वेदात्परं शास्त्रं नास्ति मातृसमो गुरुः
062c	न धर्मात्परमो लाभस्तपो नानशनात्परम्
063a	ब्राह्मणेभ्यः परं नास्ति पावनं दिवि चेह च
063c	उपवासैस्तथा तुल्यं तपःकर्म न विद्यते
064a	उपोष्य विधिवद्देवास्त्रिदिवं प्रतिपेदिरे
064c	ऋषयश्च परां सिद्धिमुपवासैरवाप्नुवन्
065a	दिव्यं वर्षसहस्रं हि विश्वामित्रेण धीमता
065c	क्षान्तमेकेन भक्तेन तेन विप्रत्वमागतः
066a	च्यवनो जमदग्निश्च वसिष्ठो गौतमो भृगुः
066c	सर्व एव दिवं प्राप्ताः क्षमावन्तो महर्षयः
067a	इदमङ्गिरसा पूर्वं महर्षिभ्यः प्रदर्शितम्
067c	यः प्रदर्शयते नित्यं न स दुःखमवाप्नुते
068a	इमं तु कौन्तेय यथाक्रमं विधिं प्रवर्तितं ह्यङ्गिरसा महर्षिणा
068c	पठेत यो वै शृणुयाच्च नित्यदा न विद्यते तस्य नरस्य किल्बिषम्
069a	विमुच्यते चापि स सर्वसङ्करैर्न चास्य दोषैरभिभूयते मनः
069c	वियोनिजानां च विजानते रुतं ध्रुवां च कीर्तिं लभते नरोत्तमः
