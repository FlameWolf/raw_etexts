001	भीष्म उवाच
001a	अथात्रिप्रमुखा राजन्वने तस्मिन्महर्षयः
001c	व्यचरन्भक्षयन्तो वै मूलानि च फलानि च
002a	अथापश्यन्सुपीनांसपाणिपादमुखोदरम्
002c	परिव्रजन्तं स्थूलाङ्गं परिव्राजं शुनःसखम्
003a	अरुन्धती तु तं दृष्ट्वा सर्वाङ्गोपचितं शुभा
003c	भवितारो भवन्तो वै नैवमित्यब्रवीदृषीन्
004	वसिष्ठ उवाच
004a	नैतस्येह यथास्माकमग्निहोत्रमनिर्हुतम्
004c	सायं प्रातश्च होतव्यं तेन पीवाञ्शुनःसखः
005	अत्रिरुवाच
005a	नैतस्येह यथास्माकं क्षुधा वीर्यं समाहतम्
005c	कृच्छ्राधीतं प्रनष्टं च तेन पीवाञ्शुनःसखः
006	विश्वामित्र उवाच
006a	नैतस्येह यथास्माकं शश्वच्छास्त्रं जरद्गवः
006c	अलसः क्षुत्परो मूर्खस्तेन पीवाञ्शुनःसखः
007	जमदग्निरुवाच
007a	नैतस्येह यथास्माकं भक्तमिन्धनमेव च
007c	सञ्चिन्त्य वार्षिकं किञ्चित्तेन पीवाञ्शुनःसखः
008	कश्यप उवाच
008a	नैतस्येह यथास्माकं चत्वारश्च सहोदराः
008c	देहि देहीति भिक्षन्ति तेन पीवाञ्शुनःसखः
009	भरद्वाज उवाच
009a	नैतस्येह यथास्माकं ब्रह्मबन्धोरचेतसः
009c	शोको भार्यापवादेन तेन पीवाञ्शुनःसखः
010	गौतम उवाच
010a	नैतस्येह यथास्माकं त्रिकौशेयं हि राङ्कवम्
010c	एकैकं वै त्रिवार्षीयं तेन पीवाञ्शुनःसखः
011	भीष्म उवाच
011a	अथ दृष्ट्वा परिव्राट्स तान्महर्षीञ्शुनःसखः
011c	अभिगम्य यथान्यायं पाणिस्पर्शमथाचरत्
012a	परिचर्यां वने तां तु क्षुत्प्रतीघातकारिकाम्
012c	अन्योन्येन निवेद्याथ प्रातिष्ठन्त सहैव ते
013a	एकनिश्चयकार्याश्च व्यचरन्त वनानि ते
013c	आददानाः समुद्धृत्य मूलानि च फलानि च
014a	कदाचिद्विचरन्तस्ते वृक्षैरविरलैर्वृताम्
014c	शुचिवारिप्रसन्नोदां ददृशुः पद्मिनीं शुभाम्
015a	बालादित्यवपुःप्रख्यैः पुष्करैरुपशोभिताम्
015c	वैदूर्यवर्णसदृशैः पद्मपत्रैरथावृताम्
016a	नानाविधैश्च विहगैर्जलप्रकरसेविभिः
016c	एकद्वारामनादेयां सूपतीर्थामकर्दमाम्
017a	वृषादर्भिप्रयुक्ता तु कृत्या विकृतदर्शना
017c	यातुधानीति विख्याता पद्मिनीं तामरक्षत
018a	शुनःसखसहायास्तु बिसार्थं ते महर्षयः
018c	पद्मिनीमभिजग्मुस्ते सर्वे कृत्याभिरक्षिताम्
019a	ततस्ते यातुधानीं तां दृष्ट्वा विकृतदर्शनाम्
019c	स्थितां कमलिनीतीरे कृत्यामूचुर्महर्षयः
020a	एका तिष्ठसि का नु त्वं कस्यार्थे किं प्रयोजनम्
020c	पद्मिनीतीरमाश्रित्य ब्रूहि त्वं किं चिकीर्षसि
021	यातुधान्युवाच
021a	यास्मि सास्म्यनुयोगो मे न कर्तव्यः कथञ्चन
021c	आरक्षिणीं मां पद्मिन्या वित्त सर्वे तपोधनाः
022	ऋषय ऊचुः
022a	सर्व एव क्षुधार्ताः स्म न चान्यत्किञ्चिदस्ति नः
022c	भवत्याः सम्मते सर्वे गृह्णीमहि बिसान्युत
023	यातुधान्युवाच
023a	समयेन बिसानीतो गृह्णीध्वं कामकारतः
023c	एकैको नाम मे प्रोक्त्वा ततो गृह्णीत माचिरम्
024	भीष्म उवाच
024a	विज्ञाय यातुधानीं तां कृत्यामृषिवधैषिणीम्
024c	अत्रिः क्षुधापरीतात्मा ततो वचनमब्रवीत्
025a	अरात्रिरत्रेः सा रात्रिर्यां नाधीते त्रिरद्य वै
025c	अरात्रिरत्रिरित्येव नाम मे विद्धि शोभने
026	यातुधान्युवाच
026a	यथोदाहृतमेतत्ते मयि नाम महामुने
026c	दुर्धार्यमेतन्मनसा गच्छावतर पद्मिनीम्
027	वसिष्ठ उवाच
027a	वसिष्ठोऽस्मि वरिष्ठोऽस्मि वसे वासं गृहेष्वपि
027c	वरिष्ठत्वाच्च वासाच्च वसिष्ठ इति विद्धि माम्
028	यातुधान्युवाच
028a	नामनैरुक्तमेतत्ते दुःखव्याभाषिताक्षरम्
028c	नैतद्धारयितुं शक्यं गच्छावतर पद्मिनीम्
029	कश्यप उवाच
029a	कुलं कुलं च कुपपः कुपयः कश्यपो द्विजः
029c	काश्यः काशनिकाशत्वादेतन्मे नाम धारय
030	यातुधान्युवाच
030a	यथोदाहृतमेतत्ते मयि नाम महामुने
030c	दुर्धार्यमेतन्मनसा गच्छावतर पद्मिनीम्
031	भरद्वाज उवाच
031a	भरे सुतान्भरे शिष्यान्भरे देवान्भरे द्विजान्
031c	भरे भार्यामनव्याजो भरद्वाजोऽस्मि शोभने
032	यातुधान्युवाच
032a	नामनैरुक्तमेतत्ते दुःखव्याभाषिताक्षरम्
032c	नैतद्धारयितुं शक्यं गच्छावतर पद्मिनीम्
033	गौतम उवाच
033a	गोदमो दमगोऽधूमो दमो दुर्दर्शनश्च ते
033c	विद्धि मां गौतमं कृत्ये यातुधानि निबोध मे
034	यातुधान्युवाच
034a	यथोदाहृतमेतत्ते मयि नाम महामुने
034c	नैतद्धारयितुं शक्यं गच्छावतर पद्मिनीम्
035	विश्वामित्र उवाच
035a	विश्वेदेवाश्च मे मित्रं मित्रमस्मि गवां तथा
035c	विश्वामित्रमिति ख्यातं यातुधानि निबोध मे
036	यातुधान्युवाच
036a	नामनैरुक्तमेतत्ते दुःखव्याभाषिताक्षरम्
036c	नैतद्धारयितुं शक्यं गच्छावतर पद्मिनीम्
037	जमदग्निरुवाच
037a	जाजमद्यजजा नाम मृजा माह जिजायिषे
037c	जमदग्निरिति ख्यातमतो मां विद्धि शोभने
038	यातुधान्युवाच
038a	यथोदाहृतमेतत्ते मयि नाम महामुने
038c	नैतद्धारयितुं शक्यं गच्छावतर पद्मिनीम्
039	अरुन्धत्युवाच
039a	धरां धरित्रीं वसुधां भर्तुस्तिष्ठाम्यनन्तरम्
039c	मनोऽनुरुन्धती भर्तुरिति मां विद्ध्यरुन्धतीम्
040	यातुधान्युवाच
040a	नामनैरुक्तमेतत्ते दुःखव्याभाषिताक्षरम्
040c	नैतद्धारयितुं शक्यं गच्छावतर पद्मिनीम्
041	गण्डोवाच
041a	गण्डं गण्डं गतवती गण्डगण्डेति सञ्ज्ञिता
041c	गण्डगण्डेव गण्डेति विद्धि मानलसम्भवे
042	यातुधान्युवाच
042a	नामनैरुक्तमेतत्ते दुःखव्याभाषिताक्षरम्
042c	नैतद्धारयितुं शक्यं गच्छावतर पद्मिनीम्
043	पशुसख उवाच
043a	सखा सखे यः सख्येयः पशूनां च सखा सदा
043c	गौणं पशुसखेत्येवं विद्धि मामग्निसम्भवे
044	यातुधान्युवाच
044a	नामनैरुक्तमेतत्ते दुःखव्याभाषिताक्षरम्
044c	नैतद्धारयितुं शक्यं गच्छावतर पद्मिनीम्
045	शुनःसख उवाच
045a	एभिरुक्तं यथा नाम नाहं वक्तुमिहोत्सहे
045c	शुनःसखसखायं मां यातुधान्युपधारय
046	यातुधान्युवाच
046a	नाम तेऽव्यक्तमुक्तं वै वाक्यं सन्दिग्धया गिरा
046c	तस्मात्सकृदिदानीं त्वं ब्रूहि यन्नाम ते द्विज
047	शुनःसख उवाच
047a	सकृदुक्तं मया नाम न गृहीतं यदा त्वया
047c	तस्मात्त्रिदण्डाभिहता गच्छ भस्मेति माचिरम्
048	भीष्म उवाच
048a	सा ब्रह्मदण्डकल्पेन तेन मूर्ध्नि हता तदा
048c	कृत्या पपात मेदिन्यां भस्मसाच्च जगाम ह
049a	शुनःसखश्च हत्वा तां यातुधानीं महाबलाम्
049c	भुवि त्रिदण्डं विष्टभ्य शाद्वले समुपाविशत्
050a	ततस्ते मुनयः सर्वे पुष्कराणि बिसानि च
050c	यथाकाममुपादाय समुत्तस्थुर्मुदान्विताः
051a	श्रमेण महता युक्तास्ते बिसानि कलापशः
051c	तीरे निक्षिप्य पद्मिन्यास्तर्पणं चक्रुरम्भसा
052a	अथोत्थाय जलात्तस्मात्सर्वे ते वै समागमन्
052c	नापश्यंश्चापि ते तानि बिसानि पुरुषर्षभ
053	ऋषय ऊचुः
053a	केन क्षुधाभिभूतानामस्माकं पापकर्मणा
053c	नृशंसेनापनीतानि बिसान्याहारकाङ्क्षिणाम्
054a	ते शङ्कमानास्त्वन्योन्यं पप्रच्छुर्द्विजसत्तमाः
054c	त ऊचुः शपथं सर्वे कुर्म इत्यरिकर्शन
055a	त उक्त्वा बाढमित्येव सर्व एव शुनःसखम्
055c	क्षुधार्ताः सुपरिश्रान्ताः शपथायोपचक्रमुः
056	अत्रिरुवाच
056a	स गां स्पृशतु पादेन सूर्यं च प्रतिमेहतु
056c	अनध्यायेष्वधीयीत बिसस्तैन्यं करोति यः
057	वसिष्ठ उवाच
057a	अनध्यायपरो लोके शुनः स परिकर्षतु
057c	परिव्राट्कामवृत्तोऽस्तु बिसस्तैन्यं करोति यः
058a	शरणागतं हन्तु मित्रं स्वसुतां चोपजीवतु
058c	अर्थान्काङ्क्षतु कीनाशाद्बिसस्तैन्यं करोति यः
059	कश्यप उवाच
059a	सर्वत्र सर्वं पणतु न्यासलोपं करोतु च
059c	कूटसाक्षित्वमभ्येतु बिसस्तैन्यं करोति यः
060a	वृथामांसं समश्नातु वृथादानं करोतु च
060c	यातु स्त्रियं दिवा चैव बिसस्तैन्यं करोति यः
061	भरद्वाज उवाच
061a	नृशंसस्त्यक्तधर्मास्तु स्त्रीषु ज्ञातिषु गोषु च
061c	ब्राह्मणं चापि जयतां बिसस्तैन्यं करोति यः
062a	उपाध्यायमधः कृत्वा ऋचोऽध्येतु यजूंषि च
062c	जुहोतु च स कक्षाग्नौ बिसस्तैन्यं करोति यः
063	जमदग्निरुवाच
063a	पुरीषमुत्सृजत्वप्सु हन्तु गां चापि दोहिनीम्
063c	अनृतौ मैथुनं यातु बिसस्तैन्यं करोति यः
064a	द्वेष्यो भार्योपजीवी स्याद्दूरबन्धुश्च वैरवान्
064c	अन्योन्यस्यातिथिश्चास्तु बिसस्तैन्यं करोति यः
065	गौतम उवाच
065a	अधीत्य वेदांस्त्यजतु त्रीनग्नीनपविध्यतु
065c	विक्रीणातु तथा सोमं बिसस्तैन्यं करोति यः
066a	उदपानप्लवे ग्रामे ब्राह्मणो वृषलीपतिः
066c	तस्य सालोक्यतां यातु बिसस्तैन्यं करोति यः
067	विश्वामित्र उवाच
067a	जीवतो वै गुरून्भृत्यान्भरन्त्वस्य परे जनाः
067c	अगतिर्बहुपुत्रः स्याद्बिसस्तैन्यं करोति यः
068a	अशुचिर्ब्रह्मकूटोऽस्तु ऋद्ध्या चैवाप्यहङ्कृतः
068c	कर्षको मत्सरी चास्तु बिसस्तैन्यं करोति यः
069a	वर्षान्करोतु भृतको राज्ञश्चास्तु पुरोहितः
069c	अयाज्यस्य भवेदृत्विग्बिसस्तैन्यं करोति यः
070	अरुन्धत्युवाच
070a	नित्यं परिवदेच्छ्वश्रूं भर्तुर्भवतु दुर्मनाः
070c	एका स्वादु समश्नातु बिसस्तैन्यं करोति या
071a	ज्ञातीनां गृहमध्यस्था सक्तूनत्तु दिनक्षये
071c	अभाग्यावीरसूरस्तु बिसस्तैन्यं करोति या
072	गण्डोवाच
072a	अनृतं भाषतु सदा साधुभिश्च विरुध्यतु
072c	ददातु कन्यां शुल्केन बिसस्तैन्यं करोति या
073a	साधयित्वा स्वयं प्राशेद्दास्ये जीवतु चैव ह
073c	विकर्मणा प्रमीयेत बिसस्तैन्यं करोति या
074	पशुसख उवाच
074a	दास्य एव प्रजायेत सोऽप्रसूतिरकिञ्चनः
074c	दैवतेष्वनमस्कारो बिसस्तैन्यं करोति यः
075	शुनःसख उवाच
075a	अध्वर्यवे दुहितरं ददातु च्छन्दोगे वा चरितब्रह्मचर्ये
075c	आथर्वणं वेदमधीत्य विप्रः स्नायीत यो वै हरते बिसानि
076	ऋषय ऊचुः
076a	इष्टमेतद्द्विजातीनां योऽयं ते शपथः कृतः
076c	त्वया कृतं बिसस्तैन्यं सर्वेषां नः शुनःसख
077	शुनःसख उवाच
077a	न्यस्तमाद्यमपश्यद्भिर्यदुक्तं कृतकर्मभिः
077c	सत्यमेतन्न मिथ्यैतद्बिसस्तैन्यं कृतं मया
078a	मया ह्यन्तर्हितानीह बिसानीमानि पश्यत
078c	परीक्षार्थं भगवतां कृतमेतन्मयानघाः
078e	रक्षणार्थं च सर्वेषां भवतामहमागतः
079a	यातुधानी ह्यतिक्रुद्धा कृत्यैषा वो वधैषिणी
079c	वृषादर्भिप्रयुक्तैषा निहता मे तपोधनाः
080a	दुष्टा हिंस्यादियं पापा युष्मान्प्रत्यग्निसम्भवा
080c	तस्मादस्म्यागतो विप्रा वासवं मां निबोधत
081a	अलोभादक्षया लोकाः प्राप्ता वः सार्वकामिकाः
081c	उत्तिष्ठध्वमितः क्षिप्रं तानवाप्नुत वै द्विजाः
082	भीष्म उवाच
082a	ततो महर्षयः प्रीतास्तथेत्युक्त्वा पुरन्दरम्
082c	सहैव त्रिदशेन्द्रेण सर्वे जग्मुस्त्रिविष्टपम्
083a	एवमेते महात्मानो भोगैर्बहुविधैरपि
083c	क्षुधा परमया युक्ताश्छन्द्यमाना महात्मभिः
083e	नैव लोभं तदा चक्रुस्ततः स्वर्गमवाप्नुवन्
084a	तस्मात्सर्वास्ववस्थासु नरो लोभं विवर्जयेत्
084c	एष धर्मः परो राजन्नलोभ इति विश्रुतः
085a	इदं नरः सच्चरितं समवायेषु कीर्तयेत्
085c	सुखभागी च भवति न च दुर्गाण्यवाप्नुते
086a	प्रीयन्ते पितरश्चास्य ऋषयो देवतास्तथा
086c	यशोधर्मार्थभागी च भवति प्रेत्य मानवः
