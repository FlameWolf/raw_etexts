001	युधिष्ठिर उवाच
001a	ब्रूहि पुत्रान्कुरुश्रेष्ठ वर्णानां त्वं पृथक्पृथक्
001c	कीदृश्यां कीदृशाश्चापि पुत्राः कस्य च के च ते
002a	विप्रवादाः सुबहुशः श्रूयन्ते पुत्रकारिताः
002c	अत्र नो मुह्यतां राजन्संशयं छेत्तुमर्हसि
003	भीष्म उवाच
003a	आत्मा पुत्रस्तु विज्ञेयस्तस्यानन्तरजश्च यः
003c	नियुक्तजश्च विज्ञेयः सुतः प्रसृतजस्तथा
004a	पतितस्य च भार्यायां भर्त्रा सुसमवेतया
004c	तथा दत्तकृतौ पुत्रावध्यूढश्च तथापरः
005a	षडपध्वंसजाश्चापि कानीनापसदास्तथा
005c	इत्येते ते समाख्यातास्तान्विजानीहि भारत
006	युधिष्ठिर उवाच
006a	षडपध्वंसजाः के स्युः के वाप्यपसदास्तथा
006c	एतत्सर्वं यथातत्त्वं व्याख्यातुं मे त्वमर्हसि
007	भीष्म उवाच
007a	त्रिषु वर्णेषु ये पुत्रा ब्राह्मणस्य युधिष्ठिर
007c	वर्णयोश्च द्वयोः स्यातां यौ राजन्यस्य भारत
008a	एको द्विवर्ण एवाथ तथात्रैवोपलक्षितः
008c	षडपध्वंसजास्ते हि तथैवापसदाञ्शृणु
009a	चण्डालो व्रात्यवेनौ च ब्राह्मण्यां क्षत्रियासु च
009c	वैश्यायां चैव शूद्रस्य लक्ष्यन्तेऽपसदास्त्रयः
010a	मागधो वामकश्चैव द्वौ वैश्यस्योपलक्षितौ
010c	ब्राह्मण्यां क्षत्रियायां च क्षत्रियस्यैक एव तु
011a	ब्राह्मण्यां लक्ष्यते सूत इत्येतेऽपसदाः स्मृताः
011c	पुत्ररेतो न शक्यं हि मिथ्या कर्तुं नराधिप
012	युधिष्ठिर उवाच
012a	क्षेत्रजं केचिदेवाहुः सुतं केचित्तु शुक्रजम्
012c	तुल्यावेतौ सुतौ कस्य तन्मे ब्रूहि पितामह
013	भीष्म उवाच
013a	रेतजो वा भवेत्पुत्रस्त्यक्तो वा क्षेत्रजो भवेत्
013c	अध्यूढः समयं भित्त्वेत्येतदेव निबोध मे
014	युधिष्ठिर उवाच
014a	रेतोजं विद्म वै पुत्रं क्षेत्रजस्यागमः कथम्
014c	अध्यूढं विद्म वै पुत्रं हित्वा च समयं कथम्
015	भीष्म उवाच
015a	आत्मजं पुत्रमुत्पाद्य यस्त्यजेत्कारणान्तरे
015c	न तत्र कारणं रेतः स क्षेत्रस्वामिनो भवेत्
016a	पुत्रकामो हि पुत्रार्थे यां वृणीते विशां पते
016c	तत्र क्षेत्रं प्रमाणं स्यान्न वै तत्रात्मजः सुतः
017a	अन्यत्र क्षेत्रजः पुत्रो लक्ष्यते भरतर्षभ
017c	न ह्यात्मा शक्यते हन्तुं दृष्टान्तोपगतो ह्यसौ
018a	कश्चिच्च कृतकः पुत्रः सङ्ग्रहादेव लक्ष्यते
018c	न तत्र रेतः क्षेत्रं वा प्रमाणं स्याद्युधिष्ठिर
019	युधिष्ठिर उवाच
019a	कीदृशः कृतकः पुत्रः सङ्ग्रहादेव लक्ष्यते
019c	शुक्रं क्षेत्रं प्रमाणं वा यत्र लक्ष्येत भारत
020	भीष्म उवाच
020a	मातापितृभ्यां सन्त्यक्तं पथि यं तु प्रलक्षयेत्
020c	न चास्य मातापितरौ ज्ञायेते स हि कृत्रिमः
021a	अस्वामिकस्य स्वामित्वं यस्मिन्सम्प्रतिलक्षयेत्
021c	सवर्णस्तं च पोषेत सवर्णस्तस्य जायते
022	युधिष्ठिर उवाच
022a	कथमस्य प्रयोक्तव्यः संस्कारः कस्य वा कथम्
022c	देया कन्या कथं चेति तन्मे ब्रूहि पितामह
023	भीष्म उवाच
023a	आत्मवत्तस्य कुर्वीत संस्कारं स्वामिवत्तथा
024a	त्यक्तो मातापितृभ्यां यः सवर्णं प्रतिपद्यते
024c	तद्गोत्रवर्णतस्तस्य कुर्यात्संस्कारमच्युत
025a	अथ देया तु कन्या स्यात्तद्वर्णेन युधिष्ठिर
025c	संस्कर्तुं मातृगोत्रं च मातृवर्णविनिश्चये
026a	कानीनाध्यूढजौ चापि विज्ञेयौ पुत्रकिल्बिषौ
026c	तावपि स्वाविव सुतौ संस्कार्याविति निश्चयः
027a	क्षेत्रजो वाप्यपसदो येऽध्यूढास्तेषु चाप्यथ
027c	आत्मवद्वै प्रयुञ्जीरन्संस्कारं ब्राह्मणादयः
028a	धर्मशास्त्रेषु वर्णानां निश्चयोऽयं प्रदृश्यते
028c	एतत्ते सर्वमाख्यातं किं भूयः श्रोतुमिच्छसि
