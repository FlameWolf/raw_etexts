001	भीष्म उवाच
001a	इत्युक्तस्त्वर्जुनस्तूष्णीमभूद्वायुस्तमब्रवीत्
001c	शृणु मे हैहयश्रेष्ठ कर्मात्रेः सुमहात्मनः
002a	घोरे तमस्ययुध्यन्त सहिता देवदानवाः
002c	अविध्यत शरैस्तत्र स्वर्भानुः सोमभास्करौ
003a	अथ ते तमसा ग्रस्ता निहन्यन्ते स्म दानवैः
003c	देवा नृपतिशार्दूल सहैव बलिभिस्तदा
004a	असुरैर्वध्यमानास्ते क्षीणप्राणा दिवौकसः
004c	अपश्यन्त तपस्यन्तमत्रिं विप्रं महावने
005a	अथैनमब्रुवन्देवाः शान्तक्रोधं जितेन्द्रियम्
005c	असुरैरिषुभिर्विद्धौ चन्द्रादित्याविमावुभौ
006a	वयं वध्यामहे चापि शत्रुभिस्तमसावृते
006c	नाधिगच्छाम शान्तिं च भयात्त्रायस्व नः प्रभो
007a	कथं रक्षामि भवतस्तेऽब्रुवंश्चन्द्रमा भव
007c	तिमिरघ्नश्च सविता दस्युहा चैव नो भव
008a	एवमुक्तस्तदात्रिस्तु तमोनुदभवच्छशी
008c	अपश्यत्सौम्यभावं च सूर्यस्य प्रतिदर्शनम्
009a	दृष्ट्वा नातिप्रभं सोमं तथा सूर्यं च पार्थिव
009c	प्रकाशमकरोदत्रिस्तपसा स्वेन संयुगे
010a	जगद्वितिमिरं चापि प्रदीप्तमकरोत्तदा
010c	व्यजयच्छत्रुसङ्घांश्च देवानां स्वेन तेजसा
011a	अत्रिणा दह्यमानांस्तान्दृष्ट्वा देवा महासुरान्
011c	पराक्रमैस्तेऽपि तदा व्यत्यघ्नन्नत्रिरक्षिताः
012a	उद्भासितश्च सविता देवास्त्राता हतासुराः
012c	अत्रिणा त्वथ सोमत्वं कृतमुत्तमतेजसा
013a	अद्वितीयेन मुनिना जपता चर्मवाससा
013c	फलभक्षेण राजर्षे पश्य कर्मात्रिणा कृतम्
014a	तस्यापि विस्तरेणोक्तं कर्मात्रेः सुमहात्मनः
014c	ब्रवीम्यहं ब्रूहि वा त्वमत्रितः क्षत्रियं वरम्
015a	इत्युक्तस्त्वर्जुनस्तूष्णीमभूद्वायुस्तमब्रवीत्
015c	शृणु राजन्महत्कर्म च्यवनस्य महात्मनः
016a	अश्विनोः प्रतिसंश्रुत्य च्यवनः पाकशासनम्
016c	प्रोवाच सहितं देवैः सोमपावश्विनौ कुरु
017	इन्द्र उवाच
017a	अस्माभिर्वर्जितावेतौ भवेतां सोमपौ कथम्
017c	देवैर्न सम्मितावेतौ तस्मान्मैवं वदस्व नः
018a	अश्विभ्यां सह नेच्छामः पातुं सोमं महाव्रत
018c	पिबन्त्वन्ये यथाकामं नाहं पातुमिहोत्सहे
019	च्यवन उवाच
019a	न चेत्करिष्यसि वचो मयोक्तं बलसूदन
019c	मया प्रमथितः सद्यः सोमं पास्यसि वै मखे
020a	ततः कर्म समारब्धं हिताय सहसाश्विनोः
020c	च्यवनेन ततो मन्त्रैरभिभूताः सुराभवन्
021a	तत्तु कर्म समारब्धं दृष्ट्वेन्द्रः क्रोधमूर्छितः
021c	उद्यम्य विपुलं शैलं च्यवनं समुपाद्रवत्
021e	तथा वज्रेण भगवानमर्षाकुललोचनः
022a	तमापतन्तं दृष्ट्वैव च्यवनस्तपसान्वितः
022c	अद्भिः सिक्त्वास्तम्भयत्तं सवज्रं सहपर्वतम्
023a	अथेन्द्रस्य महाघोरं सोऽसृजच्छत्रुमेव ह
023c	मदं मन्त्राहुतिमयं व्यादितास्यं महामुनिः
024a	तस्य दन्तसहस्रं तु बभूव शतयोजनम्
024c	द्वियोजनशतास्तस्य दंष्ट्राः परमदारुणाः
024e	हनुस्तस्याभवद्भूमावेकश्चास्यास्पृशद्दिवम्
025a	जिह्वामूले स्थितास्तस्य सर्वे देवाः सवासवाः
025c	तिमेरास्यमनुप्राप्ता यथा मत्स्या महार्णवे
026a	ते सम्मन्त्र्य ततो देवा मदस्यास्यगतास्तदा
026c	अब्रुवन्सहिताः शक्रं प्रणमास्मै द्विजातये
026e	अश्विभ्यां सह सोमं च पिबामो विगतज्वराः
027a	ततः स प्रणतः शक्रश्चकार च्यवनस्य तत्
027c	च्यवनः कृतवांस्तौ चाप्यश्विनौ सोमपीथिनौ
028a	ततः प्रत्याहरत्कर्म मदं च व्यभजन्मुनिः
028c	अक्षेषु मृगयायां च पाने स्त्रीषु च वीर्यवान्
029a	एतैर्दोषैर्नरो राजन्क्षयं याति न संशयः
029c	तस्मादेतान्नरो नित्यं दूरतः परिवर्जयेत्
030a	एतत्ते च्यवनस्यापि कर्म राजन्प्रकीर्तितम्
030c	ब्रवीम्यहं ब्रूहि वा त्वं च्यवनात्क्षत्रियं वरम्
