001	युधिष्ठिर उवाच
001a	इमे वै मानवा लोके स्त्रीषु सज्जन्त्यभीक्ष्णशः
001c	मोहेन परमाविष्टा दैवादिष्टेन पार्थिव
001e	स्त्रियश्च पुरुषेष्वेव प्रत्यक्षं लोकसाक्षिकम्
002a	अत्र मे संशयस्तीव्रो हृदि सम्परिवर्तते
002c	कथमासां नराः सङ्गं कुर्वते कुरुनन्दन
002e	स्त्रियो वा तेषु रज्यन्ते विरज्यन्तेऽथ वा पुनः
003a	इति ताः पुरुषव्याघ्र कथं शक्याः स्म रक्षितुम्
003c	प्रमदाः पुरुषेणेह तन्मे व्याख्यातुमर्हसि
004a	एता हि मयमायाभिर्वञ्चयन्तीह मानवान्
004c	न चासां मुच्यते कश्चित्पुरुषो हस्तमागतः
004e	गावो नवतृणानीव गृह्णन्त्येव नवान्नवान्
005a	शम्बरस्य च या माया या माया नमुचेरपि
005c	बलेः कुम्भीनसेश्चैव सर्वास्ता योषितो विदुः
006a	हसन्तं प्रहसन्त्येता रुदन्तं प्ररुदन्ति च
006c	अप्रियं प्रियवाक्यैश्च गृह्णते कालयोगतः
007a	उशना वेद यच्छास्त्रं यच्च वेद बृहस्पतिः
007c	स्त्रीबुद्ध्या न विशिष्येते ताः स्म रक्ष्याः कथं नरैः
008a	अनृतं सत्यमित्याहुः सत्यं चापि तथानृतम्
008c	इति यास्ताः कथं वीर संरक्ष्याः पुरुषैरिह
009a	स्त्रीणां बुद्ध्युपनिष्कर्षादर्थशास्त्राणि शत्रुहन्
009c	बृहस्पतिप्रभृतिभिर्मन्ये सद्भिः कृतानि वै
010a	सम्पूज्यमानाः पुरुषैर्विकुर्वन्ति मनो नृषु
010c	अपास्ताश्च तथा राजन्विकुर्वन्ति मनः स्त्रियः
011a	कस्ताः शक्तो रक्षितुं स्यादिति मे संशयो महान्
011c	तन्मे ब्रूहि महाबाहो कुरूणां वंशवर्धन
012a	यदि शक्या कुरुश्रेष्ठ रक्षा तासां कथञ्चन
012c	कर्तुं वा कृतपूर्वा वा तन्मे व्याख्यातुमर्हसि
