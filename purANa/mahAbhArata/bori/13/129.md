001	उमोवाच
001a	उक्तास्त्वया पृथग्धर्माश्चातुर्वर्ण्यहिताः शुभाः
001c	सर्वव्यापी तु यो धर्मो भगवंस्तं ब्रवीहि मे
002	महेश्वर उवाच
002a	ब्राह्मणा लोकसारेण सृष्टा धात्रा गुणार्थिना
002c	लोकांस्तारयितुं कृत्स्नान्मर्त्येषु क्षितिदेवताः
003a	तेषामिमं प्रवक्ष्यामि धर्मकर्मफलोदयम्
003c	ब्राह्मणेषु हि यो धर्मः स धर्मः परमो मतः
004a	इमे तु लोकधर्मार्थं त्रयः सृष्टाः स्वयम्भुवा
004c	पृथिव्याः सर्जने नित्यं सृष्टास्तानपि मे शृणु
005a	वेदोक्तः परमो धर्मः स्मृतिशास्त्रगतोऽपरः
005c	शिष्टाचीर्णः परः प्रोक्तस्त्रयो धर्माः सनातनाः
006a	त्रैविद्यो ब्राह्मणो विद्वान्न चाध्ययनजीवनः
006c	त्रिकर्मा त्रिपरिक्रान्तो मैत्र एष स्मृतो द्विजः
007a	षडिमानि तु कर्माणि प्रोवाच भुवनेश्वरः
007c	वृत्त्यर्थं ब्राह्मणानां वै शृणु तानि समाहिता
008a	यजनं याजनं चैव तथा दानप्रतिग्रहौ
008c	अध्यापनमधीतं च षट्कर्मा धर्मभाग्द्विजः
009a	नित्यस्वाध्यायता धर्मो धर्मो यज्ञः सनातनः
009c	दानं प्रशस्यते चास्य यथाशक्ति यथाविधि
010a	अयं तु परमो धर्मः प्रवृत्तः सत्सु नित्यशः
010c	गृहस्थता विशुद्धानां धर्मस्य निचयो महान्
011a	पञ्चयज्ञविशुद्धात्मा सत्यवागनसूयकः
011c	दाता ब्राह्मणसत्कर्ता सुसम्मृष्टनिवेशनः
012a	अमानी च सदाजिह्मः स्निग्धवाणीप्रदस्तथा
012c	अतिथ्यभ्यागतरतिः शेषान्नकृतभोजनः
013a	पाद्यमर्घ्यं यथान्यायमासनं शयनं तथा
013c	दीपं प्रतिश्रयं चापि यो ददाति स धार्मिकः
014a	प्रातरुत्थाय चाचम्य भोजनेनोपमन्त्र्य च
014c	सत्कृत्यानुव्रजेद्यश्च तस्य धर्मः सनातनः
015a	सर्वातिथ्यं त्रिवर्गस्य यथाशक्ति दिवानिशम्
015c	शूद्रधर्मः समाख्यातस्त्रिवर्णपरिचारणम्
016a	प्रवृत्तिलक्षणो धर्मो गृहस्थेषु विधीयते
016c	तमहं कीर्तयिष्यामि सर्वभूतहितं शुभम्
017a	दातव्यमसकृच्छक्त्या यष्टव्यमसकृत्तथा
017c	पुष्टिकर्मविधानं च कर्तव्यं भूतिमिच्छता
018a	धर्मेणार्थः समाहार्यो धर्मलब्धं त्रिधा धनम्
018c	कर्तव्यं धर्मपरमं मानवेन प्रयत्नतः
019a	एकेनांशेन धर्मार्थश्चर्तव्यो भूतिमिच्छता
019c	एकेनांशेन कामार्थ एकमंशं विवर्धयेत्
020a	निवृत्तिलक्षणस्त्वन्यो धर्मो मोक्ष इति स्मृतः
020c	तस्य वृत्तिं प्रवक्ष्यामि शृणु मे देवि तत्त्वतः
021a	सर्वभूतदया धर्मो न चैकग्रामवासिता
021c	आशापाशविमोक्षश्च शस्यते मोक्षकाङ्क्षिणाम्
022a	न कुण्ड्यां नोदके सङ्गो न वाससि न चासने
022c	न त्रिदण्डे न शयने नाग्नौ न शरणालये
023a	अध्यात्मगतचित्तो यस्तन्मनास्तत्परायणः
023c	युक्तो योगं प्रति सदा प्रतिसङ्ख्यानमेव च
024a	वृक्षमूलशयो नित्यं शून्यागारनिवेशनः
024c	नदीपुलिनशायी च नदीतीररतिश्च यः
025a	विमुक्तः सर्वसङ्गेषु स्नेहबन्धेषु च द्विजः
025c	आत्मन्येवात्मनो भावं समासज्याटति द्विजः
026a	स्थाणुभूतो निराहारो मोक्षदृष्टेन कर्मणा
026c	परिव्रजति यो युक्तस्तस्य धर्मः सनातनः
027a	न चैकत्र चिरासक्तो न चैकग्रामगोचरः
027c	युक्तो ह्यटति निर्मुक्तो न चैकपुलिनेशयः
028a	एष मोक्षविदां धर्मो वेदोक्तः सत्पथः सताम्
028c	यो मार्गमनुयातीमं पदं तस्य न विद्यते
029a	चतुर्विधा भिक्षवस्ते कुटीचरकृतोदकः
029c	हंसः परमहंसश्च यो यः पश्चात्स उत्तमः
030a	अतः परतरं नास्ति नाधरं न तिरोऽग्रतः
030c	अदुःखमसुखं सौम्यमजरामरमव्ययम्
031	उमोवाच
031a	गार्हस्थ्यो मोक्षधर्मश्च सज्जनाचरितस्त्वया
031c	भाषितो मर्त्यलोकस्य मार्गः श्रेयस्करो महान्
032a	ऋषिधर्मं तु धर्मज्ञ श्रोतुमिच्छाम्यनुत्तमम्
032c	स्पृहा भवति मे नित्यं तपोवननिवासिषु
033a	आज्यधूमोद्भवो गन्धो रुणद्धीव तपोवनम्
033c	तं दृष्ट्वा मे मनः प्रीतं महेश्वर सदा भवेत्
034a	एतं मे संशयं देव मुनिधर्मकृतं विभो
034c	सर्वधर्मार्थतत्त्वज्ञ देवदेव वदस्व मे
034e	निखिलेन मया पृष्टं महादेव यथातथम्
035	महेश्वर उवाच
035a	हन्त तेऽहं प्रवक्ष्यामि मुनिधर्ममनुत्तमम्
035c	यं कृत्वा मुनयो यान्ति सिद्धिं स्वतपसा शुभे
036a	फेनपानामृषीणां यो धर्मो धर्मविदां सदा
036c	तं मे शृणु महाभागे धर्मज्ञे धर्ममादितः
037a	उञ्छन्ति सततं तस्मिन्ब्राह्मं फेनोत्करं शुभम्
037c	अमृतं ब्रह्मणा पीतं मधुरं प्रसृतं दिवि
038a	एष तेषां विशुद्धानां फेनपानां तपोधने
038c	धर्मचर्याकृतो मार्गो वालखिल्यगणे शृणु
039a	वालखिल्यास्तपःसिद्धा मुनयः सूर्यमण्डले
039c	उञ्छमुञ्छन्ति धर्मज्ञाः शाकुनीं वृत्तिमास्थिताः
040a	मृगनिर्मोकवसनाश्चीरवल्कलवाससः
040c	निर्द्वन्द्वाः सत्पथं प्राप्ता वालखिल्यास्तपोधनाः
041a	अङ्गुष्ठपर्वमात्रास्ते स्वेष्वङ्गेषु व्यवस्थिताः
041c	तपश्चरणमीहन्ते तेषां धर्मफलं महत्
042a	ते सुरैः समतां यान्ति सुरकार्यार्थसिद्धये
042c	द्योतयन्तो दिशः सर्वास्तपसा दग्धकिल्बिषाः
043a	ये त्वन्ये शुद्धमनसो दयाधर्मपरायणाः
043c	सन्तश्चक्रचराः पुण्याः सोमलोकचराश्च ये
044a	पितृलोकसमीपस्थास्त उञ्छन्ति यथाविधि
044c	सम्प्रक्षालाश्मकुट्टाश्च दन्तोलूखलिनस्तथा
045a	सोमपानां च देवानामूष्मपाणां तथैव च
045c	उञ्छन्ति ये समीपस्थाः स्वभावनियतेन्द्रियाः
046a	तेषामग्निपरिष्यन्दः पितृदेवार्चनं तथा
046c	यज्ञानां चापि पञ्चानां यजनं धर्म उच्यते
047a	एष चक्रचरैर्देवि देवलोकचरैर्द्विजैः
047c	ऋषिधर्मः सदा चीर्णो योऽन्यस्तमपि मे शृणु
048a	सर्वेष्वेवर्षिधर्मेषु जेय आत्मा जितेन्द्रियः
048c	कामक्रोधौ ततः पश्चाज्जेतव्याविति मे मतिः
049a	अग्निहोत्रपरिस्पन्दो धर्मरात्रिसमासनम्
049c	सोमयज्ञाभ्यनुज्ञानं पञ्चमी यज्ञदक्षिणा
050a	नित्यं यज्ञक्रिया धर्मः पितृदेवार्चने रतिः
050c	सर्वातिथ्यं च कर्तव्यमन्नेनोञ्छार्जितेन वै
051a	निवृत्तिरुपभोगस्य गोरसानां च वै रतिः
051c	स्थण्डिले शयनं योगः शाकपर्णनिषेवणम्
052a	फलमूलाशनं वायुरापः शैवलभक्षणम्
052c	ऋषीणां नियमा ह्येते यैर्जयन्त्यजितां गतिम्
053a	विधूमे न्यस्तमुसले व्यङ्गारे भुक्तवज्जने
053c	अतीतपात्रसञ्चारे काले विगतभैक्षके
054a	अतिथिं काङ्क्षमाणो वै शेषान्नकृतभोजनः
054c	सत्यधर्मरतिः क्षान्तो मुनिधर्मेण युज्यते
055a	न स्तम्भी न च मानी यो न प्रमत्तो न विस्मितः
055c	मित्रामित्रसमो मैत्रो यः स धर्मविदुत्तमः
