001	भीष्म उवाच
001a	सर्वान्कामान्प्रयच्छन्ति ये प्रयच्छन्ति काञ्चनम्
001c	इत्येवं भगवानत्रिः पितामहसुतोऽब्रवीत्
002a	पवित्रं शुच्यथायुष्यं पितॄणामक्षयं च तत्
002c	सुवर्णं मनुजेन्द्रेण हरिश्चन्द्रेण कीर्तितम्
003a	पानीयदानं परमं दानानां मनुरब्रवीत्
003c	तस्माद्वापीश्च कूपांश्च तडागानि च खानयेत्
004a	अर्धं पापस्य हरति पुरुषस्येह कर्मणः
004c	कूपः प्रवृत्तपानीयः सुप्रवृत्तश्च नित्यशः
005a	सर्वं तारयते वंशं यस्य खाते जलाशये
005c	गावः पिबन्ति विप्राश्च साधवश्च नराः सदा
006a	निदाघकाले पानीयं यस्य तिष्ठत्यवारितम्
006c	स दुर्गं विषमं कृच्छ्रं न कदाचिदवाप्नुते
007a	बृहस्पतेर्भगवतः पूष्णश्चैव भगस्य च
007c	अश्विनोश्चैव वह्नेश्च प्रीतिर्भवति सर्पिषा
008a	परमं भेषजं ह्येतद्यज्ञानामेतदुत्तमम्
008c	रसानामुत्तमं चैतत्फलानां चैतदुत्तमम्
009a	फलकामो यशस्कामः पुष्टिकामश्च नित्यदा
009c	घृतं दद्याद्द्विजातिभ्यः पुरुषः शुचिरात्मवान्
010a	घृतं मासे आश्वयुजि विप्रेभ्यो यः प्रयच्छति
010c	तस्मै प्रयच्छतो रूपं प्रीतौ देवाविहाश्विनौ
011a	पायसं सर्पिषा मिश्रं द्विजेभ्यो यः प्रयच्छति
011c	गृहं तस्य न रक्षांसि धर्षयन्ति कदाचन
012a	पिपासया न म्रियते सोपच्छन्दश्च दृश्यते
012c	न प्राप्नुयाच्च व्यसनं करकान्यः प्रयच्छति
013a	प्रयतो ब्राह्मणाग्रेभ्यः श्रद्धया परया युतः
013c	उपस्पर्शनषड्भागं लभते पुरुषः सदा
014a	यः साधनार्थं काष्ठानि ब्राह्मणेभ्यः प्रयच्छति
014c	प्रतापार्थं च राजेन्द्र वृत्तवद्भ्यः सदा नरः
015a	सिध्यन्त्यर्थाः सदा तस्य कार्याणि विविधानि च
015c	उपर्युपरि शत्रूणां वपुषा दीप्यते च सः
016a	भगवांश्चास्य सुप्रीतो वह्निर्भवति नित्यशः
016c	न तं त्यजन्ते पशवः सङ्ग्रामे च जयत्यपि
017a	पुत्राञ्छ्रियं च लभते यश्छत्रं सम्प्रयच्छति
017c	चक्षुर्व्याधिं न लभते यज्ञभागमथाश्नुते
018a	निदाघकाले वर्षे वा यश्छत्रं सम्प्रयच्छति
018c	नास्य कश्चिन्मनोदाहः कदाचिदपि जायते
018e	कृच्छ्रात्स विषमाच्चैव विप्र मोक्षमवाप्नुते
019a	प्रदानं सर्वदानानां शकटस्य विशिष्यते
019c	एवमाह महाभागः शाण्डिल्यो भगवानृषिः
