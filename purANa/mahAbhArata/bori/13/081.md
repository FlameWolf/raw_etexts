001	युधिष्ठिर उवाच
001a	मया गवां पुरीषं वै श्रिया जुष्टमिति श्रुतम्
001c	एतदिच्छाम्यहं श्रोतुं संशयोऽत्र हि मे महान्
002	भीष्म उवाच
002a	अत्राप्युदाहरन्तीममितिहासं पुरातनम्
002c	गोभिर्नृपेह संवादं श्रिया भरतसत्तम
003a	श्रीः कृत्वेह वपुः कान्तं गोमध्यं प्रविवेश ह
003c	गावोऽथ विस्मितास्तस्या दृष्ट्वा रूपस्य सम्पदम्
004	गाव ऊचुः
004a	कासि देवि कुतो वा त्वं रूपेणाप्रतिमा भुवि
004c	विस्मिताः स्म महाभागे तव रूपस्य सम्पदा
005a	इच्छामस्त्वां वयं ज्ञातुं का त्वं क्व च गमिष्यसि
005c	तत्त्वेन च सुवर्णाभे सर्वमेतद्ब्रवीहि नः
006	श्रीरुवाच
006a	लोककान्तास्मि भद्रं वः श्रीर्नाम्नेह परिश्रुता
006c	मया दैत्याः परित्यक्ता विनष्टाः शाश्वतीः समाः
007a	इन्द्रो विवस्वान्सोमश्च विष्णुरापोऽग्निरेव च
007c	मयाभिपन्ना ऋध्यन्ते ऋषयो देवतास्तथा
008a	यांश्च द्विषाम्यहं गावस्ते विनश्यन्ति सर्वशः
008c	धर्मार्थकामहीनाश्च ते भवन्त्यसुखान्विताः
009a	एवम्प्रभावां मां गावो विजानीत सुखप्रदाम्
009c	इच्छामि चापि युष्मासु वस्तुं सर्वासु नित्यदा
009e	आगता प्रार्थयानाहं श्रीजुष्टा भवतानघाः
010	गाव ऊचुः
010a	अध्रुवां चञ्चलां च त्वां सामान्यां बहुभिः सह
010c	न त्वामिच्छामि भद्रं ते गम्यतां यत्र रोचते
011a	वपुष्मन्त्यो वयं सर्वाः किमस्माकं त्वयाद्य वै
011c	यत्रेष्टं गम्यतां तत्र कृतकार्या वयं त्वया
012	श्रीरुवाच
012a	किमेतद्वः क्षमं गावो यन्मां नेहाभ्यनन्दथ
012c	न मां सम्प्रति गृह्णीथ कस्माद्वै दुर्लभां सतीम्
013a	सत्यश्च लोकवादोऽयं लोके चरति सुव्रताः
013c	स्वयं प्राप्ते परिभवो भवतीति विनिश्चयः
014a	महदुग्रं तपः कृत्वा मां निषेवन्ति मानवाः
014c	देवदानवगन्धर्वाः पिशाचोरगराक्षसाः
015a	क्षममेतद्धि वो गावः प्रतिगृह्णीत मामिह
015c	नावमन्या ह्यहं सौम्यास्त्रैलोक्ये सचराचरे
016	गाव ऊचुः
016a	नावमन्यामहे देवि न त्वां परिभवामहे
016c	अध्रुवा चलचित्तासि ततस्त्वां वर्जयामहे
017a	बहुनात्र किमुक्तेन गम्यतां यत्र वाञ्छसि
017c	वपुष्मत्यो वयं सर्वाः किमस्माकं त्वयानघे
018	श्रीरुवाच
018a	अवज्ञाता भविष्यामि सर्वलोकेषु मानदाः
018c	प्रत्याख्यानेन युष्माभिः प्रसादः क्रियतामिति
019a	महाभागा भवत्यो वै शरण्याः शरणागताम्
019c	परित्रायन्तु मां नित्यं भजमानामनिन्दिताम्
019e	माननां त्वहमिच्छामि भवत्यः सततं शुभाः
020a	अप्येकाङ्गे तु वो वस्तुमिच्छामि च सुकुत्सिते
020c	न वोऽस्ति कुत्सितं किञ्चिदङ्गेष्वालक्ष्यतेऽनघाः
021a	पुण्याः पवित्राः सुभगा ममादेशं प्रयच्छत
021c	वसेयं यत्र चाङ्गेऽहं तन्मे व्याख्यातुमर्हथ
022	भीष्म उवाच
022a	एवमुक्तास्तु ता गावः शुभाः करुणवत्सलाः
022c	सम्मन्त्र्य सहिताः सर्वाः श्रियमूचुर्नराधिप
023a	अवश्यं मानना कार्या तवास्माभिर्यशस्विनि
023c	शकृन्मूत्रे निवस नः पुण्यमेतद्धि नः शुभे
024	श्रीरुवाच
024a	दिष्ट्या प्रसादो युष्माभिः कृतो मेऽनुग्रहात्मकः
024c	एवं भवतु भद्रं वः पूजितास्मि सुखप्रदाः
025	भीष्म उवाच
025a	एवं कृत्वा तु समयं श्रीर्गोभिः सह भारत
025c	पश्यन्तीनां ततस्तासां तत्रैवान्तरधीयत
026a	एतद्गोशकृतः पुत्र माहात्म्यं तेऽनुवर्णितम्
026c	माहात्म्यं च गवां भूयः श्रूयतां गदतो मम
