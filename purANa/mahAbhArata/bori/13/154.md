001	वैशम्पायन उवाच
001a	एवमुक्त्वा कुरून्सर्वान्भीष्मः शान्तनवस्तदा
001c	तूष्णीं बभूव कौरव्यः स मुहूर्तमरिन्दम
002a	धारयामास चात्मानं धारणासु यथाक्रमम्
002c	तस्योर्ध्वमगमन्प्राणाः सन्निरुद्धा महात्मनः
003a	इदमाश्चर्यमासीच्च मध्ये तेषां महात्मनाम्
003c	यद्यन्मुञ्चति गात्राणां स शन्तनुसुतस्तदा
003e	तत्तद्विशल्यं भवति योगयुक्तस्य तस्य वै
004a	क्षणेन प्रेक्षतां तेषां विशल्यः सोऽभवत्तदा
004c	तं दृष्ट्वा विस्मिताः सर्वे वासुदेवपुरोगमाः
004e	सह तैर्मुनिभिः सर्वैस्तदा व्यासादिभिर्नृप
005a	सन्निरुद्धस्तु तेनात्मा सर्वेष्वायतनेषु वै
005c	जगाम भित्त्वा मूर्धानं दिवमभ्युत्पपात च
006a	महोल्केव च भीष्मस्य मूर्धदेशाज्जनाधिप
006c	निःसृत्याकाशमाविश्य क्षणेनान्तरधीयत
007a	एवं स नृपशार्दूल नृपः शान्तनवस्तदा
007c	समयुज्यत लोकैः स्वैर्भरतानां कुलोद्वहः
008a	ततस्त्वादाय दारूणि गन्धांश्च विविधान्बहून्
008c	चितां चक्रुर्महात्मानः पाण्डवा विदुरस्तथा
008e	युयुत्सुश्चापि कौरव्यः प्रेक्षकास्त्वितरेऽभवन्
009a	युधिष्ठिरस्तु गाङ्गेयं विदुरश्च महामतिः
009c	छादयामासतुरुभौ क्षौमैर्माल्यैश्च कौरवम्
010a	धारयामास तस्याथ युयुत्सुश्छत्रमुत्तमम्
010c	चामरव्यजने शुभ्रे भीमसेनार्जुनावुभौ
010e	उष्णीषे पर्यगृह्णीतां माद्रीपुत्रावुभौ तदा
011a	स्त्रियः कौरवनाथस्य भीष्मं कुरुकुलोद्भवम्
011c	तालवृन्तान्युपादाय पर्यवीजन्समन्ततः
012a	ततोऽस्य विधिवच्चक्रुः पितृमेधं महात्मनः
012c	याजका जुहुवुश्चाग्निं जगुः सामानि सामगाः
013a	ततश्चन्दनकाष्ठैश्च तथा कालेयकैरपि
013c	कालागरुप्रभृतिभिर्गन्धैश्चोच्चावचैस्तथा
014a	समवच्छाद्य गाङ्गेयं प्रज्वाल्य च हुताशनम्
014c	अपसव्यमकुर्वन्त धृतराष्ट्रमुखा नृपाः
015a	संस्कृत्य च कुरुश्रेष्ठं गाङ्गेयं कुरुसत्तमाः
015c	जग्मुर्भागीरथीतीरमृषिजुष्टं कुरूद्वहाः
016a	अनुगम्यमाना व्यासेन नारदेनासितेन च
016c	कृष्णेन भरतस्त्रीभिर्ये च पौराः समागताः
017a	उदकं चक्रिरे चैव गाङ्गेयस्य महात्मनः
017c	विधिवत्क्षत्रियश्रेष्ठाः स च सर्वो जनस्तदा
018a	ततो भागीरथी देवी तनयस्योदके कृते
018c	उत्थाय सलिलात्तस्माद्रुदती शोकलालसा
019a	परिदेवयती तत्र कौरवानभ्यभाषत
019c	निबोधत यथावृत्तमुच्यमानं मयानघाः
020a	राजवृत्तेन सम्पन्नः प्रज्ञयाभिजनेन च
020c	सत्कर्ता कुरुवृद्धानां पितृभक्तो दृढव्रतः
021a	जामदग्न्येन रामेण पुरा यो न पराजितः
021c	दिव्यैरस्त्रैर्महावीर्यः स हतोऽद्य शिखण्डिना
022a	अश्मसारमयं नूनं हृदयं मम पार्थिवाः
022c	अपश्यन्त्याः प्रियं पुत्रं यत्र दीर्यति मेऽद्य वै
023a	समेतं पार्थिवं क्षत्रं काशिपुर्यां स्वयंवरे
023c	विजित्यैकरथेनाजौ कन्यास्ता यो जहार ह
024a	यस्य नास्ति बले तुल्यः पृथिव्यामपि कश्चन
024c	हतं शिखण्डिना श्रुत्वा यन्न दीर्यति मे मनः
025a	जामदग्न्यः कुरुक्षेत्रे युधि येन महात्मना
025c	पीडितो नातियत्नेन निहतः स शिखण्डिना
026a	एवंविधं बहु तदा विलपन्तीं महानदीम्
026c	आश्वासयामास तदा साम्ना दामोदरो विभुः
027a	समाश्वसिहि भद्रे त्वं मा शुचः शुभदर्शने
027c	गतः स परमां सिद्धिं तव पुत्रो न संशयः
028a	वसुरेष महातेजाः शापदोषेण शोभने
028c	मनुष्यतामनुप्राप्तो नैनं शोचितुमर्हसि
029a	स एष क्षत्रधर्मेण युध्यमानो रणाजिरे
029c	धनञ्जयेन निहतो नैष नुन्नः शिखण्डिना
030a	भीष्मं हि कुरुशार्दूलमुद्यतेषुं महारणे
030c	न शक्तः संयुगे हन्तुं साक्षादपि शतक्रतुः
031a	स्वच्छन्देन सुतस्तुभ्यं गतः स्वर्गं शुभानने
031c	न शक्ताः स्युर्निहन्तुं हि रणे तं सर्वदेवताः
032a	तस्मान्मा त्वं सरिच्छ्रेष्ठे शोचस्व कुरुनन्दनम्
032c	वसूनेष गतो देवि पुत्रस्ते विज्वरा भव
033a	इत्युक्ता सा तु कृष्णेन व्यासेन च सरिद्वरा
033c	त्यक्त्वा शोकं महाराज स्वं वार्यवततार ह
034a	सत्कृत्य ते तां सरितं ततः कृष्णमुखा नृपाः
034c	अनुज्ञातास्तया सर्वे न्यवर्तन्त जनाधिपा
