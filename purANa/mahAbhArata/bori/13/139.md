001	वायुरुवाच
001a	इमां भूमिं ब्राह्मणेभ्यो दित्सुर्वै दक्षिणां पुरा
001c	अङ्गो नाम नृपो राजंस्ततश्चिन्तां मही ययौ
002a	धारणीं सर्वभूतानामयं प्राप्य वरो नृपः
002c	कथमिच्छति मां दातुं द्विजेभ्यो ब्रह्मणः सुताम्
003a	साहं त्यक्त्वा गमिष्यामि भूमित्वं ब्रह्मणः पदम्
003c	अयं सराष्ट्रो नृपतिर्मा भूदिति ततोऽगमत्
004a	ततस्तां कश्यपो दृष्ट्वा व्रजन्तीं पृथिवीं तदा
004c	प्रविवेश महीं सद्यो मुक्त्वात्मानं समाहितः
005a	रुद्धा सा सर्वतो जज्ञे तृणौषधिसमन्विता
005c	धर्मोत्तरा नष्टभया भूमिरासीत्ततो नृप
006a	एवं वर्षसहस्राणि दिव्यानि विपुलव्रतः
006c	त्रिंशतं कश्यपो राजन्भूमिरासीदतन्द्रितः
007a	अथागम्य महाराज नमस्कृत्य च कश्यपम्
007c	पृथिवी काश्यपी जज्ञे सुता तस्य महात्मनः
008a	एष राजन्नीदृशो वै ब्राह्मणः कश्यपोऽभवत्
008c	अन्यं प्रब्रूहि वापि त्वं कश्यपात्क्षत्रियं वरम्
009a	तूष्णीं बभूव नृपतिः पवनस्त्वब्रवीत्पुनः
009c	शृणु राजन्नुतथ्यस्य जातस्याङ्गिरसे कुले
010a	भद्रा सोमस्य दुहिता रूपेण परमा मता
010c	तस्यास्तुल्यं पतिं सोम उतथ्यं समपश्यत
011a	सा च तीव्रं तपस्तेपे महाभागा यशस्विनी
011c	उतथ्यं तु महाभागं तत्कृतेऽवरयत्तदा
012a	तत आहूय सोतथ्यं ददावत्र यशस्विनीम्
012c	भार्यार्थे स च जग्राह विधिवद्भूरिदक्षिण
013a	तां त्वकामयत श्रीमान्वरुणः पूर्वमेव ह
013c	स चागम्य वनप्रस्थं यमुनायां जहार ताम्
014a	जलेश्वरस्तु हृत्वा तामनयत्स्वपुरं प्रति
014c	परमाद्भुतसङ्काशं षट्सहस्रशतह्रदम्
015a	न हि रम्यतरं किञ्चित्तस्मादन्यत्पुरोत्तमम्
015c	प्रासादैरप्सरोभिश्च दिव्यैः कामैश्च शोभितम्
015e	तत्र देवस्तया सार्धं रेमे राजञ्जलेश्वरः
016a	अथाख्यातमुतथ्याय ततः पत्न्यवमर्दनम्
017a	तच्छ्रुत्वा नारदात्सर्वमुतथ्यो नारदं तदा
017c	प्रोवाच गच्छ ब्रूहि त्वं वरुणं परुषं वचः
017e	मद्वाक्यान्मुञ्च मे भार्यां कस्माद्वा हृतवानसि
018a	लोकपालोऽसि लोकानां न लोकस्य विलोपकः
018c	सोमेन दत्ता भार्या मे त्वया चापहृताद्य वै
019a	इत्युक्तो वचनात्तस्य नारदेन जलेश्वरः
019c	मुञ्च भार्यामुतथ्यस्येत्यथ तं वरुणोऽब्रवीत्
019e	ममैषा सुप्रिया भार्या नैनामुत्स्रष्टुमुत्सहे
020a	इत्युक्तो वरुणेनाथ नारदः प्राप्य तं मुनिम्
020c	उतथ्यमब्रवीद्वाक्यं नातिहृष्टमना इव
021a	गले गृहीत्वा क्षिप्तोऽस्मि वरुणेन महामुने
021c	न प्रयच्छति ते भार्यां यत्ते कार्यं कुरुष्व तत्
022a	नारदस्य वचः श्रुत्वा क्रुद्धः प्राज्वलदङ्गिराः
022c	अपिबत्तेजसा वारि विष्टभ्य सुमहातपाः
023a	पीयमाने च सर्वस्मिंस्तोये वै सलिलेश्वरः
023c	सुहृद्भिः क्षिप्यमाणोऽपि नैवामुञ्चत तां तदा
024a	ततः क्रुद्धोऽब्रवीद्भूमिमुतथ्यो ब्राह्मणोत्तमः
024c	दर्शयस्व स्थलं भद्रे षट्सहस्रशतह्रदम्
025a	ततस्तदिरिणं जातं समुद्रश्चापसर्पितः
025c	तस्माद्देशान्नदीं चैव प्रोवाचासौ द्विजोत्तमः
026a	अदृश्या गच्छ भीरु त्वं सरस्वति मरुं प्रति
026c	अपुण्य एष भवतु देशस्त्यक्तस्त्वया शुभे
027a	तस्मिन्सञ्चूर्णिते देशे भद्रामादाय वारिपः
027c	अददाच्छरणं गत्वा भार्यामाङ्गिरसाय वै
028a	प्रतिगृह्य तु तां भार्यामुतथ्यः सुमनाभवत्
028c	मुमोच च जगद्दुःखाद्वरुणं चैव हैहय
029a	ततः स लब्ध्वा तां भार्यां वरुणं प्राह धर्मवित्
029c	उतथ्यः सुमहातेजा यत्तच्छृणु नराधिप
030a	मयैषा तपसा प्राप्ता क्रोशतस्ते जलाधिप
030c	इत्युक्त्वा तामुपादाय स्वमेव भवनं ययौ
031a	एष राजन्नीदृशो वै उतथ्यो ब्राह्मणर्षभः
031c	ब्रवीम्यहं ब्रूहि वा त्वमुतथ्यात्क्षत्रियं वरम्
