001	युधिष्ठिर उवाच
001a	आलोकदानं नामैतत्कीदृशं भरतर्षभ
001c	कथमेतत्समुत्पन्नं फलं चात्र ब्रवीहि मे
002	भीष्म उवाच
002a	अत्राप्युदाहरन्तीममितिहासं पुरातनम्
002c	मनोः प्रजापतेर्वादं सुवर्णस्य च भारत
003a	तपस्वी कश्चिदभवत्सुवर्णो नाम नामतः
003c	वर्णतो हेमवर्णः स सुवर्ण इति पप्रथे
004a	कुलशीलगुणोपेतः स्वाध्याये च परं गतः
004c	बहून्स्ववंशप्रभवान्समतीतः स्वकैर्गुणैः
005a	स कदाचिन्मनुं विप्रो ददर्शोपससर्प च
005c	कुशलप्रश्नमन्योन्यं तौ च तत्र प्रचक्रतुः
006a	ततस्तौ सिद्धसङ्कल्पौ मेरौ काञ्चनपर्वते
006c	रमणीये शिलापृष्ठे सहितौ संन्यषीदताम्
007a	तत्र तौ कथयामास्तां कथा नानाविधाश्रयाः
007c	ब्रह्मर्षिदेवदैत्यानां पुराणानां महात्मनाम्
008a	सुवर्णस्त्वब्रवीद्वाक्यं मनुं स्वायम्भुवं प्रभुम्
008c	हितार्थं सर्वभूतानां प्रश्नं मे वक्तुमर्हसि
009a	सुमनोभिर्यदिज्यन्ते दैवतानि प्रजेश्वर
009c	किमेतत्कथमुत्पन्नं फलयोगं च शंस मे
010	मनुरुवाच
010a	अत्राप्युदाहरन्तीममितिहासं पुरातनम्
010c	शुक्रस्य च बलेश्चैव संवादं वै समागमे
011a	बलेर्वैरोचनस्येह त्रैलोक्यमनुशासतः
011c	समीपमाजगामाशु शुक्रो भृगुकुलोद्वहः
012a	तमर्घ्यादिभिरभ्यर्च्य भार्गवं सोऽसुराधिपः
012c	निषसादासने पश्चाद्विधिवद्भूरिदक्षिणः
013a	कथेयमभवत्तत्र या त्वया परिकीर्तिता
013c	सुमनोधूपदीपानां सम्प्रदाने फलं प्रति
014a	ततः पप्रच्छ दैत्येन्द्रः कवीन्द्रं प्रश्नमुत्तमम्
014c	सुमनोधूपदीपानां किं फलं ब्रह्मवित्तम
014e	प्रदानस्य द्विजश्रेष्ठ तद्भवान्वक्तुमर्हति
015	शुक्र उवाच
015a	तपः पूर्वं समुत्पन्नं धर्मस्तस्मादनन्तरम्
015c	एतस्मिन्नन्तरे चैव वीरुदोषध्य एव च
016a	सोमस्यात्मा च बहुधा सम्भूतः पृथिवीतले
016c	अमृतं च विषं चैव याश्चान्यास्तुल्यजातयः
017a	अमृतं मनसः प्रीतिं सद्यः पुष्टिं ददाति च
017c	मनो ग्लपयते तीव्रं विषं गन्धेन सर्वशः
018a	अमृतं मङ्गलं विद्धि महद्विषममङ्गलम्
018c	ओषध्यो ह्यमृतं सर्वं विषं तेजोऽग्निसम्भवम्
019a	मनो ह्लादयते यस्माच्छ्रियं चापि दधाति ह
019c	तस्मात्सुमनसः प्रोक्ता नरैः सुकृतकर्मभिः
020a	देवताभ्यः सुमनसो यो ददाति नरः शुचिः
020c	तस्मात्सुमनसः प्रोक्ता यस्मात्तुष्यन्ति देवताः
021a	यं यमुद्दिश्य दीयेरन्देवं सुमनसः प्रभो
021c	मङ्गलार्थं स तेनास्य प्रीतो भवति दैत्यप
022a	ज्ञेयास्तूग्राश्च सौम्याश्च तेजस्विन्यश्च ताः पृथक्
022c	ओषध्यो बहुवीर्याश्च बहुरूपास्तथैव च
023a	यज्ञियानां च वृक्षाणामयज्ञियान्निबोध मे
023c	आसुराणि च माल्यानि दैवतेभ्यो हितानि च
024a	राक्षसानां सुराणां च यक्षाणां च तथा प्रियाः
024c	पितॄणां मानुषाणां च कान्ता यास्त्वनुपूर्वशः
025a	वन्या ग्राम्याश्चेह तथा कृष्टोप्ताः पर्वताश्रयाः
025c	अकण्टकाः कण्टकिन्यो गन्धरूपरसान्विताः
026a	द्विविधो हि स्मृतो गन्ध इष्टोऽनिष्टश्च पुष्पजः
026c	इष्टगन्धानि देवानां पुष्पाणीति विभावयेत्
027a	अकण्टकानां वृक्षाणां श्वेतप्रायाश्च वर्णतः
027c	तेषां पुष्पाणि देवानामिष्टानि सततं प्रभो
028a	जलजानि च माल्यानि पद्मादीनि च यानि च
028c	गन्धर्वनागयक्षेभ्यस्तानि दद्याद्विचक्षणः
029a	ओषध्यो रक्तपुष्पाश्च कटुकाः कण्टकान्विताः
029c	शत्रूणामभिचारार्थमथर्वसु निदर्शिताः
030a	तीक्ष्णवीर्यास्तु भूतानां दुरालम्भाः सकण्टकाः
030c	रक्तभूयिष्ठवर्णाश्च कृष्णाश्चैवोपहारयेत्
031a	मनोहृदयनन्दिन्यो विमर्दे मधुराश्च याः
031c	चारुरूपाः सुमनसो मानुषाणां स्मृता विभो
032a	न तु श्मशानसम्भूता न देवायतनोद्भवाः
032c	संनयेत्पुष्टियुक्तेषु विवाहेषु रहःसु च
033a	गिरिसानुरुहाः सौम्या देवानामुपपादयेत्
033c	प्रोक्षिताभ्युक्षिताः सौम्या यथायोगं यथास्मृति
034a	गन्धेन देवास्तुष्यन्ति दर्शनाद्यक्षराक्षसाः
034c	नागाः समुपभोगेन त्रिभिरेतैस्तु मानुषाः
035a	सद्यः प्रीणाति देवान्वै ते प्रीता भावयन्त्युत
035c	सङ्कल्पसिद्धा मर्त्यानामीप्सितैश्च मनोरथैः
036a	देवाः प्रीणन्ति सततं मानिता मानयन्ति च
036c	अवज्ञातावधूताश्च निर्दहन्त्यधमान्नरान्
037a	अतऊर्ध्वं प्रवक्ष्यामि धूपदानविधौ फलम्
037c	धूपांश्च विविधान्साधूनसाधूंश्च निबोध मे
038a	निर्यासः सरलश्चैव कृत्रिमश्चैव ते त्रयः
038c	इष्टानिष्टो भवेद्गन्धस्तन्मे विस्तरतः शृणु
039a	निर्यासाः सल्लकीवर्ज्या देवानां दयितास्तु ते
039c	गुग्गुलुः प्रवरस्तेषां सर्वेषामिति निश्चयः
040a	अगुरुः सारिणां श्रेष्ठो यक्षराक्षसभोगिनाम्
040c	दैत्यानां सल्लकीजश्च काङ्क्षितो यश्च तद्विधः
041a	अथ सर्जरसादीनां गन्धैः पार्थिवदारवैः
041c	फाणितासवसंयुक्तैर्मनुष्याणां विधीयते
042a	देवदानवभूतानां सद्यस्तुष्टिकरः स्मृतः
042c	येऽन्ये वैहारिकास्ते तु मानुषाणामिति स्मृताः
043a	य एवोक्ताः सुमनसां प्रदाने गुणहेतवः
043c	धूपेष्वपि परिज्ञेयास्त एव प्रीतिवर्धनाः
044a	दीपदाने प्रवक्ष्यामि फलयोगमनुत्तमम्
044c	यथा येन यदा चैव प्रदेया यादृशाश्च ते
045a	ज्योतिस्तेजः प्रकाशश्चाप्यूर्ध्वगं चापि वर्ण्यते
045c	प्रदानं तेजसां तस्मात्तेजो वर्धयते नृणाम्
046a	अन्धं तमस्तमिस्रं च दक्षिणायनमेव च
046c	उत्तरायणमेतस्माज्ज्योतिर्दानं प्रशस्यते
047a	यस्मादूर्ध्वगमेतत्तु तमसश्चैव भेषजम्
047c	तस्मादूर्ध्वगतेर्दाता भवेदिति विनिश्चयः
048a	देवास्तेजस्विनो यस्मात्प्रभावन्तः प्रकाशकाः
048c	तामसा राक्षसाश्चेति तस्माद्दीपः प्रदीयते
049a	आलोकदानाच्चक्षुष्मान्प्रभायुक्तो भवेन्नरः
049c	तान्दत्त्वा नोपहिंसेत न हरेन्नोपनाशयेत्
050a	दीपहर्ता भवेदन्धस्तमोगतिरसुप्रभः
050c	दीपप्रदः स्वर्गलोके दीपमाली विराजते
051a	हविषा प्रथमः कल्पो द्वितीयस्त्वौषधीरसैः
051c	वसामेदोस्थिनिर्यासैर्न कार्यः पुष्टिमिच्छता
052a	गिरिप्रपाते गहने चैत्यस्थाने चतुष्पथे
052c	दीपदाता भवेन्नित्यं य इच्छेद्भूतिमात्मनः
053a	कुलोद्द्योतो विशुद्धात्मा प्रकाशत्वं च गच्छति
053c	ज्योतिषां चैव सालोक्यं दीपदाता नरः सदा
054a	बलिकर्मसु वक्ष्यामि गुणान्कर्मफलोदयान्
054c	देवयक्षोरगनृणां भूतानामथ रक्षसाम्
055a	येषां नाग्रभुजो विप्रा देवतातिथिबालकाः
055c	राक्षसानेव तान्विद्धि निर्वषट्कारमङ्गलान्
056a	तस्मादग्रं प्रयच्छेत देवेभ्यः प्रतिपूजितम्
056c	शिरसा प्रणतश्चापि हरेद्बलिमतन्द्रितः
057a	गृह्या हि देवता नित्यमाशंसन्ति गृहात्सदा
057c	बाह्याश्चागन्तवो येऽन्ये यक्षराक्षसपन्नगाः
058a	इतो दत्तेन जीवन्ति देवताः पितरस्तथा
058c	ते प्रीताः प्रीणयन्त्येतानायुषा यशसा धनैः
059a	बलयः सह पुष्पैस्तु देवानामुपहारयेत्
059c	दधिद्रप्सयुताः पुण्याः सुगन्धाः प्रियदर्शनाः
060a	कार्या रुधिरमांसाढ्या बलयो यक्षरक्षसाम्
060c	सुरासवपुरस्कारा लाजोल्लेपनभूषिताः
061a	नागानां दयिता नित्यं पद्मोत्पलविमिश्रिताः
061c	तिलान्गुडसुसम्पन्नान्भूतानामुपहारयेत्
062a	अग्रदाताग्रभोगी स्याद्बलवर्णसमन्वितः
062c	तस्मादग्रं प्रयच्छेत देवेभ्यः प्रतिपूजितम्
063a	ज्वलत्यहरहो वेश्म याश्चास्य गृहदेवताः
063c	ताः पूज्या भूतिकामेन प्रसृताग्रप्रदायिना
064a	इत्येतदसुरेन्द्राय काव्यः प्रोवाच भार्गवः
064c	सुवर्णाय मनुः प्राह सुवर्णो नारदाय च
065a	नारदोऽपि मयि प्राह गुणानेतान्महाद्युते
065c	त्वमप्येतद्विदित्वेह सर्वमाचर पुत्रक
