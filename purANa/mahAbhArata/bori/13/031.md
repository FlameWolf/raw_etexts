001	युधिष्ठिर उवाच
001a	श्रुतं मे महदाख्यानमेतत्कुरुकुलोद्वह
001c	सुदुष्प्रापं ब्रवीषि त्वं ब्राह्मण्यं वदतां वर
002a	विश्वामित्रेण च पुरा ब्राह्मण्यं प्राप्तमित्युत
002c	श्रूयते वदसे तच्च दुष्प्रापमिति सत्तम
003a	वीतहव्यश्च राजर्षिः श्रुतो मे विप्रतां गतः
003c	तदेव तावद्गाङ्गेय श्रोतुमिच्छाम्यहं विभो
004a	स केन कर्मणा प्राप्तो ब्राह्मण्यं राजसत्तम
004c	वरेण तपसा वापि तन्मे व्याख्यातुमर्हति
005	भीष्म उवाच
005a	शृणु राजन्यथा राजा वीतहव्यो महायशाः
005c	क्षत्रियः सन्पुनः प्राप्तो ब्राह्मण्यं लोकसत्कृतम्
006a	मनोर्महात्मनस्तात प्रजाधर्मेण शासतः
006c	बभूव पुत्रो धर्मात्मा शर्यातिरिति विश्रुतः
007a	तस्यान्ववाये द्वौ राजन्राजानौ सम्बभूवतुः
007c	हेहयस्तालजङ्घश्च वत्सेषु जयतां वर
008a	हेहयस्य तु पुत्राणां दशसु स्त्रीषु भारत
008c	शतं बभूव प्रख्यातं शूराणामनिवर्तिनाम्
009a	तुल्यरूपप्रभावाणां विदुषां युद्धशालिनाम्
009c	धनुर्वेदे च वेदे च सर्वत्रैव कृतश्रमाः
010a	काशिष्वपि नृपो राजन्दिवोदासपितामहः
010c	हर्यश्व इति विख्यातो बभूव जयतां वरः
011a	स वीतहव्यदायादैरागत्य पुरुषर्षभ
011c	गङ्गायमुनयोर्मध्ये सङ्ग्रामे विनिपातितः
012a	तं तु हत्वा नरवरं हेहयास्ते महारथाः
012c	प्रतिजग्मुः पुरीं रम्यां वत्सानामकुतोभयाः
013a	हर्यश्वस्य तु दायादः काशिराजोऽभ्यषिच्यत
013c	सुदेवो देवसङ्काशः साक्षाद्धर्म इवापरः
014a	स पालयन्नेव महीं धर्मात्मा काशिनन्दनः
014c	तैर्वीतहव्यैरागत्य युधि सर्वैर्विनिर्जितः
015a	तमप्याजौ विनिर्जित्य प्रतिजग्मुर्यथागतम्
015c	सौदेविस्त्वथ काशीशो दिवोदासोऽभ्यषिच्यत
016a	दिवोदासस्तु विज्ञाय वीर्यं तेषां महात्मनाम्
016c	वाराणसीं महातेजा निर्ममे शक्रशासनात्
017a	विप्रक्षत्रियसम्बाधां वैश्यशूद्रसमाकुलाम्
017c	नैकद्रव्योच्चयवतीं समृद्धविपणापणाम्
018a	गङ्गाया उत्तरे कूले वप्रान्ते राजसत्तम
018c	गोमत्या दक्षिणे चैव शक्रस्येवामरावतीम्
019a	तत्र तं राजशार्दूलं निवसन्तं महीपतिम्
019c	आगत्य हेहया भूयः पर्यधावन्त भारत
020a	स निष्पत्य ददौ युद्धं तेभ्यो राजा महाबलः
020c	देवासुरसमं घोरं दिवोदासो महाद्युतिः
021a	स तु युद्धे महाराज दिनानां दशतीर्दश
021c	हतवाहनभूयिष्ठस्ततो दैन्यमुपागमत्
022a	हतयोधस्ततो राजन्क्षीणकोशश्च भूमिपः
022c	दिवोदासः पुरीं हित्वा पलायनपरोऽभवत्
023a	स त्वाश्रममुपागम्य भरद्वाजस्य धीमतः
023c	जगाम शरणं राजा कृताञ्जलिररिन्दम
024	राजोवाच
024a	भगवन्वैतहव्यैर्मे युद्धे वंशः प्रणाशितः
024c	अहमेकः परिद्यूनो भवन्तं शरणं गतः
025a	शिष्यस्नेहेन भगवन्स मां रक्षितुमर्हसि
025c	निःशेषो हि कृतो वंशो मम तैः पापकर्मभिः
026a	तमुवाच महाभागो भरद्वाजः प्रतापवान्
026c	न भेतव्यं न भेतव्यं सौदेव व्येतु ते भयम्
027a	अहमिष्टिं करोम्यद्य पुत्रार्थं ते विशां पते
027c	वैतहव्यसहस्राणि यथा त्वं प्रसहिष्यसि
028a	तत इष्टिं चकारर्षिस्तस्य वै पुत्रकामिकीम्
028c	अथास्य तनयो जज्ञे प्रतर्दन इति श्रुतः
029a	स जातमात्रो ववृधे समाः सद्यस्त्रयोदश
029c	वेदं चाधिजगे कृत्स्नं धनुर्वेदं च भारत
030a	योगेन च समाविष्टो भरद्वाजेन धीमता
030c	तेजो लौक्यं स सङ्गृह्य तस्मिन्देशे समाविशत्
031a	ततः स कवची धन्वी बाणी दीप्त इवानलः
031c	प्रययौ स धनुर्धुन्वन्विवर्षुरिव तोयदः
032a	तं दृष्ट्वा परमं हर्षं सुदेवतनयो ययौ
032c	मेने च मनसा दग्धान्वैतहव्यान्स पार्थिवः
033a	ततस्तं यौवराज्येन स्थापयित्वा प्रतर्दनम्
033c	कृतकृत्यं तदात्मानं स राजा अभ्यनन्दत
034a	ततस्तु वैतहव्यानां वधाय स महीपतिः
034c	पुत्रं प्रस्थापयामास प्रतर्दनमरिन्दमम्
035a	सरथः स तु सन्तीर्य गङ्गामाशु पराक्रमी
035c	प्रययौ वीतहव्यानां पुरीं परपुरञ्जयः
036a	वैतहव्यास्तु संश्रुत्य रथघोषं समुद्धतम्
036c	निर्ययुर्नगराकारै रथैः पररथारुजैः
037a	निष्क्रम्य ते नरव्याघ्रा दंशिताश्चित्रयोधिनः
037c	प्रतर्दनं समाजघ्नुः शरवर्षैरुदायुधाः
038a	अस्त्रैश्च विविधाकारै रथौघैश्च युधिष्ठिर
038c	अभ्यवर्षन्त राजानं हिमवन्तमिवाम्बुदाः
039a	अस्त्रैरस्त्राणि संवार्य तेषां राजा प्रतर्दनः
039c	जघान तान्महातेजा वज्रानलसमैः शरैः
040a	कृत्तोत्तमाङ्गास्ते राजन्भल्लैः शतसहस्रशः
040c	अपतन्रुधिरार्द्राङ्गा निकृत्ता इव किंशुकाः
041a	हतेषु तेषु सर्वेषु वीतहव्यः सुतेष्वथ
041c	प्राद्रवन्नगरं हित्वा भृगोराश्रममप्युत
042a	ययौ भृगुं च शरणं वीतहव्यो नराधिपः
042c	अभयं च ददौ तस्मै राज्ञे राजन्भृगुस्तथा
042e	ततो ददावासनं च तस्मै शिष्यो भृगोस्तदा
043a	अथानुपदमेवाशु तत्रागच्छत्प्रतर्दनः
043c	स प्राप्य चाश्रमपदं दिवोदासात्मजोऽब्रवीत्
044a	भो भोः केऽत्राश्रमे सन्ति भृगोः शिष्या महात्मनः
044c	द्रष्टुमिच्छे मुनिमहं तस्याचक्षत मामिति
045a	स तं विदित्वा तु भृगुर्निश्चक्रामाश्रमात्तदा
045c	पूजयामास च ततो विधिना परमेण ह
046a	उवाच चैनं राजेन्द्र किं कार्यमिति पार्थिवम्
046c	स चोवाच नृपस्तस्मै यदागमनकारणम्
047a	अयं ब्रह्मन्नितो राजा वीतहव्यो विसर्ज्यताम्
047c	अस्य पुत्रैर्हि मे ब्रह्मन्कृत्स्नो वंशः प्रणाशितः
047e	उत्सादितश्च विषयः काशीनां रत्नसञ्चयः
048a	एतस्य वीर्यदृप्तस्य हतं पुत्रशतं मया
048c	अस्येदानीं वधाद्ब्रह्मन्भविष्याम्यनृणः पितुः
049a	तमुवाच कृपाविष्टो भृगुर्धर्मभृतां वरः
049c	नेहास्ति क्षत्रियः कश्चित्सर्वे हीमे द्विजातयः
050a	एवं तु वचनं श्रुत्वा भृगोस्तथ्यं प्रतर्दनः
050c	पादावुपस्पृश्य शनैः प्रहसन्वाक्यमब्रवीत्
051a	एवमप्यस्मि भगवन्कृतकृत्यो न संशयः
051c	यदेष राजा वीर्येण स्वजातिं त्याजितो मया
052a	अनुजानीहि मां ब्रह्मन्ध्यायस्व च शिवेन माम्
052c	त्याजितो हि मया जातिमेष राजा भृगूद्वह
053a	ततस्तेनाभ्यनुज्ञातो ययौ राजा प्रतर्दनः
053c	यथागतं महाराज मुक्त्वा विषमिवोरगः
054a	भृगोर्वचनमात्रेण स च ब्रह्मर्षितां गतः
054c	वीतहव्यो महाराज ब्रह्मवादित्वमेव च
055a	तस्य गृत्समदः पुत्रो रूपेणेन्द्र इवापरः
055c	शक्रस्त्वमिति यो दैत्यैर्निगृहीतः किलाभवत्
056a	ऋग्वेदे वर्तते चाग्र्या श्रुतिरत्र विशां पते
056c	यत्र गृत्समदो ब्रह्मन्ब्राह्मणैः स महीयते
057a	स ब्रह्मचारी विप्रर्षिः श्रीमान्गृत्समदोऽभवत्
057c	पुत्रो गृत्समदस्यापि सुचेता अभवद्द्विजः
058a	वर्चाः सुतेजसः पुत्रो विहव्यस्तस्य चात्मजः
058c	विहव्यस्य तु पुत्रस्तु वितत्यस्तस्य चात्मजः
059a	वितत्यस्य सुतः सत्यः सन्तः सत्यस्य चात्मजः
059c	श्रवास्तस्य सुतश्चर्षिः श्रवसश्चाभवत्तमः
060a	तमसश्च प्रकाशोऽभूत्तनयो द्विजसत्तमः
060c	प्रकाशस्य च वागिन्द्रो बभूव जयतां वरः
061a	तस्यात्मजश्च प्रमतिर्वेदवेदाङ्गपारगः
061c	घृताच्यां तस्य पुत्रस्तु रुरुर्नामोदपद्यत
062a	प्रमद्वरायां तु रुरोः पुत्रः समुदपद्यत
062c	शुनको नाम विप्रर्षिर्यस्य पुत्रोऽथ शौनकः
063a	एवं विप्रत्वमगमद्वीतहव्यो नराधिपः
063c	भृगोः प्रसादाद्राजेन्द्र क्षत्रियः क्षत्रियर्षभ
064a	तथैव कथितो वंशो मया गार्त्समदस्तव
064c	विस्तरेण महाराज किमन्यदनुपृच्छसि
