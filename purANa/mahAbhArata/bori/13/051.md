001	भीष्म उवाच
001a	नहुषस्तु ततः श्रुत्वा च्यवनं तं तथागतम्
001c	त्वरितः प्रययौ तत्र सहामात्यपुरोहितः
002a	शौचं कृत्वा यथान्यायं प्राञ्जलिः प्रयतो नृपः
002c	आत्मानमाचचक्षे च च्यवनाय महात्मने
003a	अर्चयामास तं चापि तस्य राज्ञः पुरोहितः
003c	सत्यव्रतं महाभागं देवकल्पं विशां पते
004	नहुष उवाच
004a	करवाणि प्रियं किं ते तन्मे व्याख्यातुमर्हसि
004c	सर्वं कर्तास्मि भगवन्यद्यपि स्यात्सुदुष्करम्
005	च्यवन उवाच
005a	श्रमेण महता युक्ताः कैवर्ता मत्स्यजीविनः
005c	मम मूल्यं प्रयच्छैभ्यो मत्स्यानां विक्रयैः सह
006	नहुष उवाच
006a	सहस्रं दीयतां मूल्यं निषादेभ्यः पुरोहित
006c	निष्क्रयार्थं भगवतो यथाह भृगुनन्दनः
007	च्यवन उवाच
007a	सहस्रं नाहमर्हामि किं वा त्वं मन्यसे नृप
007c	सदृशं दीयतां मूल्यं स्वबुद्ध्या निश्चयं कुरु
008	नहुष उवाच
008a	सहस्राणां शतं क्षिप्रं निषादेभ्यः प्रदीयताम्
008c	स्यादेतत्तु भवेन्मूल्यं किं वान्यन्मन्यते भवान्
009	च्यवन उवाच
009a	नाहं शतसहस्रेण निमेयः पार्थिवर्षभ
009c	दीयतां सदृशं मूल्यममात्यैः सह चिन्तय
010	नहुष उवाच
010a	कोटिः प्रदीयतां मूल्यं निषादेभ्यः पुरोहित
010c	यदेतदपि नौपम्यमतो भूयः प्रदीयताम्
011	च्यवन उवाच
011a	राजन्नार्हाम्यहं कोटिं भूयो वापि महाद्युते
011c	सदृशं दीयतां मूल्यं ब्राह्मणैः सह चिन्तय
012	नहुष उवाच
012a	अर्धराज्यं समग्रं वा निषादेभ्यः प्रदीयताम्
012c	एतन्मूल्यमहं मन्ये किं वान्यन्मन्यसे द्विज
013	च्यवन उवाच
013a	अर्धराज्यं समग्रं वा नाहमर्हामि पार्थिव
013c	सदृशं दीयतां मूल्यमृषिभिः सह चिन्त्यताम्
014	भीष्म उवाच
014a	महर्षेर्वचनं श्रुत्वा नहुषो दुःखकर्शितः
014c	स चिन्तयामास तदा सहामात्यपुरोहितः
015a	तत्र त्वन्यो वनचरः कश्चिन्मूलफलाशनः
015c	नहुषस्य समीपस्थो गविजातोऽभवन्मुनिः
016a	स समाभाष्य राजानमब्रवीद्द्विजसत्तमः
016c	तोषयिष्याम्यहं विप्रं यथा तुष्टो भविष्यति
017a	नाहं मिथ्यावचो ब्रूयां स्वैरेष्वपि कुतोऽन्यथा
017c	भवतो यदहं ब्रूयां तत्कार्यमविशङ्कया
018	नहुष उवाच
018a	ब्रवीतु भगवान्मूल्यं महर्षेः सदृशं भृगोः
018c	परित्रायस्व मामस्माद्विषयं च कुलं च मे
019a	हन्याद्धि भगवान्क्रुद्धस्त्रैलोक्यमपि केवलम्
019c	किं पुनर्मां तपोहीनं बाहुवीर्यपरायणम्
020a	अगाधेऽम्भसि मग्नस्य सामात्यस्य सहर्त्विजः
020c	प्लवो भव महर्षे त्वं कुरु मूल्यविनिश्चयम्
021	भीष्म उवाच
021a	नहुषस्य वचः श्रुत्वा गविजातः प्रतापवान्
021c	उवाच हर्षयन्सर्वानमात्यान्पार्थिवं च तम्
022a	अनर्घेया महाराज द्विजा वर्णमहत्तमाः
022c	गावश्च पृथिवीपाल गौर्मूल्यं परिकल्प्यताम्
023a	नहुषस्तु ततः श्रुत्वा महर्षेर्वचनं नृप
023c	हर्षेण महता युक्तः सहामात्यपुरोहितः
024a	अभिगम्य भृगोः पुत्रं च्यवनं संशितव्रतम्
024c	इदं प्रोवाच नृपते वाचा सन्तर्पयन्निव
025a	उत्तिष्ठोत्तिष्ठ विप्रर्षे गवा क्रीतोऽसि भार्गव
025c	एतन्मूल्यमहं मन्ये तव धर्मभृतां वर
026	च्यवन उवाच
026a	उत्तिष्ठाम्येष राजेन्द्र सम्यक्क्रीतोऽस्मि तेऽनघ
026c	गोभिस्तुल्यं न पश्यामि धनं किञ्चिदिहाच्युत
027a	कीर्तनं श्रवणं दानं दर्शनं चापि पार्थिव
027c	गवां प्रशस्यते वीर सर्वपापहरं शिवम्
028a	गावो लक्ष्म्याः सदा मूलं गोषु पाप्मा न विद्यते
028c	अन्नमेव सदा गावो देवानां परमं हविः
029a	स्वाहाकारवषट्कारौ गोषु नित्यं प्रतिष्ठितौ
029c	गावो यज्ञप्रणेत्र्यो वै तथा यज्ञस्य ता मुखम्
030a	अमृतं ह्यक्षयं दिव्यं क्षरन्ति च वहन्ति च
030c	अमृतायतनं चैताः सर्वलोकनमस्कृताः
031a	तेजसा वपुषा चैव गावो वह्निसमा भुवि
031c	गावो हि सुमहत्तेजः प्राणिनां च सुखप्रदाः
032a	निविष्टं गोकुलं यत्र श्वासं मुञ्चति निर्भयम्
032c	विराजयति तं देशं पाप्मानं चापकर्षति
033a	गावः स्वर्गस्य सोपानं गावः स्वर्गेऽपि पूजिताः
033c	गावः कामदुघा देव्यो नान्यत्किञ्चित्परं स्मृतम्
034a	इत्येतद्गोषु मे प्रोक्तं माहात्म्यं पार्थिवर्षभ
034c	गुणैकदेशवचनं शक्यं पारायणं न तु
035	निषादा ऊचुः
035a	दर्शनं कथनं चैव सहास्माभिः कृतं मुने
035c	सतां सप्तपदं मित्रं प्रसादं नः कुरु प्रभो
036a	हवींषि सर्वाणि यथा ह्युपभुङ्क्ते हुताशनः
036c	एवं त्वमपि धर्मात्मन्पुरुषाग्निः प्रतापवान्
037a	प्रसादयामहे विद्वन्भवन्तं प्रणता वयम्
037c	अनुग्रहार्थमस्माकमियं गौः प्रतिगृह्यताम्
038	च्यवन उवाच
038a	कृपणस्य च यच्चक्षुर्मुनेराशीविषस्य च
038c	नरं समूलं दहति कक्षमग्निरिव ज्वलन्
039a	प्रतिगृह्णामि वो धेनुं कैवर्ता मुक्तकिल्बिषाः
039c	दिवं गच्छत वै क्षिप्रं मत्स्यैर्जालोद्धृतैः सह
040	भीष्म उवाच
040a	ततस्तस्य प्रसादात्ते महर्षेर्भावितात्मनः
040c	निषादास्तेन वाक्येन सह मत्स्यैर्दिवं ययुः
041a	ततः स राजा नहुषो विस्मितः प्रेक्ष्य धीवरान्
041c	आरोहमाणांस्त्रिदिवं मत्स्यांश्च भरतर्षभ
042a	ततस्तौ गविजश्चैव च्यवनश्च भृगूद्वहः
042c	वराभ्यामनुरूपाभ्यां छन्दयामासतुर्नृपम्
043a	ततो राजा महावीर्यो नहुषः पृथिवीपतिः
043c	परमित्यब्रवीत्प्रीतस्तदा भरतसत्तम
044a	ततो जग्राह धर्मे स स्थितिमिन्द्रनिभो नृपः
044c	तथेति चोदितः प्रीतस्तावृषी प्रत्यपूजयत्
045a	समाप्तदीक्षश्च्यवनस्ततोऽगच्छत्स्वमाश्रमम्
045c	गविजश्च महातेजाः स्वमाश्रमपदं ययौ
046a	निषादाश्च दिवं जग्मुस्ते च मत्स्या जनाधिप
046c	नहुषोऽपि वरं लब्ध्वा प्रविवेश पुरं स्वकम्
047a	एतत्ते कथितं तात यन्मां त्वं परिपृच्छसि
047c	दर्शने यादृशः स्नेहः संवासे च युधिष्ठिर
048a	महाभाग्यं गवां चैव तथा धर्मविनिश्चयम्
048c	किं भूयः कथ्यतां वीर किं ते हृदि विवक्षितम्
