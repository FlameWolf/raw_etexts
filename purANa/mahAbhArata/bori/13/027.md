BR-13-01-027-001	वैशम्पायन उवाच
BR-13-01-027-001a	बृहस्पतिसमं बुद्ध्या क्षमया ब्रह्मणः समम्
BR-13-01-027-001c	पराक्रमे शक्रसममादित्यसमतेजसम्
BR-13-01-027-002a	गाङ्गेयमर्जुनेनाजौ निहतं भूरिवर्चसम्
BR-13-01-027-002c	भ्रातृभिः सहितोऽन्यैश्च पर्युपास्ते युधिष्ठिरः
BR-13-01-027-003a	शयानं वीरशयने कालाकाङ्क्षिणमच्युतम्
BR-13-01-027-003c	आजग्मुर्भरतश्रेष्ठं द्रष्टुकामा महर्षयः
BR-13-01-027-004a	अत्रिर्वसिष्ठोऽथ भृगुः पुलस्त्यः पुलहः क्रतुः
BR-13-01-027-004c	अङ्गिरा गौतमोऽगस्त्यः सुमतिः स्वायुरात्मवान्
BR-13-01-027-005a	विश्वामित्रः स्थूलशिराः संवर्तः प्रमतिर्दमः
BR-13-01-027-005c	उशना बृहस्पतिर्व्यासश्च्यवनः काश्यपो ध्रुवः
BR-13-01-027-006a	दुर्वासा जमदग्निश्च मार्कण्डेयोऽथ गालवः
BR-13-01-027-006c	भरद्वाजश्च रैभ्यश्च यवक्रीतस्त्रितस्तथा
BR-13-01-027-007a	स्थूलाक्षः शकलाक्षश्च कण्वो मेधातिथिः कृशः
BR-13-01-027-007c	नारदः पर्वतश्चैव सुधन्वाथैकतो द्वितः
BR-13-01-027-008a	नितम्भूर्भुवनो धौम्यः शतानन्दोऽकृतव्रणः
BR-13-01-027-008c	जामदग्न्यस्तथा रामः काम्यश्चेत्येवमादयः
BR-13-01-027-008e	समागता महात्मानो भीष्मं द्रष्टुं महर्षयः
BR-13-01-027-009a	तेषां महात्मनां पूजामागतानां युधिष्ठिरः
BR-13-01-027-009c	भ्रातृभिः सहितश्चक्रे यथावदनुपूर्वशः
BR-13-01-027-010a	ते पूजिताः सुखासीनाः कथाश्चक्रुर्महर्षयः
BR-13-01-027-010c	भीष्माश्रिताः सुमधुराः सर्वेन्द्रियमनोहराः
BR-13-01-027-011a	भीष्मस्तेषां कथाः श्रुत्वा ऋषीणां भावितात्मनाम्
BR-13-01-027-011c	मेने दिविस्थमात्मानं तुष्ट्या परमया युतः
BR-13-01-027-012a	ततस्ते भीष्ममामन्त्र्य पाण्डवांश्च महर्षयः
BR-13-01-027-012c	अन्तर्धानं गताः सर्वे सर्वेषामेव पश्यताम्
BR-13-01-027-013a	तानृषीन्सुमहाभागानन्तर्धानगतानपि
BR-13-01-027-013c	पाण्डवास्तुष्टुवुः सर्वे प्रणेमुश्च मुहुर्मुहुः
BR-13-01-027-014a	प्रसन्नमनसः सर्वे गाङ्गेयं कुरुसत्तमाः
BR-13-01-027-014c	उपतस्थुर्यथोद्यन्तमादित्यं मन्त्रकोविदाः
BR-13-01-027-015a	प्रभावात्तपसस्तेषामृषीणां वीक्ष्य पाण्डवाः
BR-13-01-027-015c	प्रकाशन्तो दिशः सर्वा विस्मयं परमं ययुः
BR-13-01-027-016a	महाभाग्यं परं तेषामृषीणामनुचिन्त्य ते
BR-13-01-027-016c	पाण्डवाः सह भीष्मेण कथाश्चक्रुस्तदाश्रयाः
BR-13-01-027-017a	कथान्ते शिरसा पादौ स्पृष्ट्वा भीष्मस्य पाण्डवः
BR-13-01-027-017c	धर्म्यं धर्मसुतः प्रश्नं पर्यपृच्छद्युधिष्ठिरः
BR-13-01-027-018a	के देशाः के जनपदा आश्रमाः के च पर्वताः
BR-13-01-027-018c	प्रकृष्टाः पुण्यतः काश्च ज्ञेया नद्यः पितामह
BR-13-01-027-019	भीष्म उवाच
BR-13-01-027-019a	अत्राप्युदाहरन्तीममितिहासं पुरातनम्
BR-13-01-027-019c	शिलोञ्छवृत्तेः संवादं सिद्धस्य च युधिष्ठिर
BR-13-01-027-020a	इमां कश्चित्परिक्रम्य पृथिवीं शैलभूषिताम्
BR-13-01-027-020c	असकृद्द्विपदां श्रेष्ठः श्रेष्ठस्य गृहमेधिनः
BR-13-01-027-021a	शिलवृत्तेर्गृहं प्राप्तः स तेन विधिनार्चितः
BR-13-01-027-021c	कृतकृत्य उपातिष्ठत्सिद्धं तमतिथिं तदा
BR-13-01-027-022a	तौ समेत्य महात्मानौ सुखासीनौ कथाः शुभाः
BR-13-01-027-022c	चक्रतुर्वेदसम्बद्धास्तच्छेषकृतलक्षणाः
BR-13-01-027-023a	शिलवृत्तिः कथान्ते तु सिद्धमामन्त्र्य यत्नतः
BR-13-01-027-023c	प्रश्नं पप्रच्छ मेधावी यन्मां त्वं परिपृच्छसि
BR-13-01-027-024	शिलवृत्तिरुवाच
BR-13-01-027-024a	के देशाः के जनपदाः केऽऽश्रमाः के च पर्वताः
BR-13-01-027-024c	प्रकृष्टाः पुण्यतः काश्च ज्ञेया नद्यस्तदुच्यताम्
BR-13-01-027-025	सिद्ध उवाच
BR-13-01-027-025a	ते देशास्ते जनपदास्तेऽऽश्रमास्ते च पर्वताः
BR-13-01-027-025c	येषां भागीरथी गङ्गा मध्येनैति सरिद्वरा
BR-13-01-027-026a	तपसा ब्रह्मचर्येण यज्ञैस्त्यागेन वा पुनः
BR-13-01-027-026c	गतिं तां न लभेज्जन्तुर्गङ्गां संसेव्य यां लभेत्
BR-13-01-027-027a	स्पृष्टानि येषां गाङ्गेयैस्तोयैर्गात्राणि देहिनाम्
BR-13-01-027-027c	न्यस्तानि न पुनस्तेषां त्यागः स्वर्गाद्विधीयते
BR-13-01-027-028a	सर्वाणि येषां गाङ्गेयैस्तोयैः कृत्यानि देहिनाम्
BR-13-01-027-028c	गां त्यक्त्वा मानवा विप्र दिवि तिष्ठन्ति तेऽचलाः
BR-13-01-027-029a	पूर्वे वयसि कर्माणि कृत्वा पापानि ये नराः
BR-13-01-027-029c	पश्चाद्गङ्गां निषेवन्ते तेऽपि यान्त्युत्तमां गतिम्
BR-13-01-027-030a	स्नातानां शुचिभिस्तोयैर्गाङ्गेयैः प्रयतात्मनाम्
BR-13-01-027-030c	व्युष्टिर्भवति या पुंसां न सा क्रतुशतैरपि
BR-13-01-027-031a	यावदस्थि मनुष्यस्य गङ्गातोयेषु तिष्ठति
BR-13-01-027-031c	तावद्वर्षसहस्राणि स्वर्गं प्राप्य महीयते
BR-13-01-027-032a	अपहत्य तमस्तीव्रं यथा भात्युदये रविः
BR-13-01-027-032c	तथापहत्य पाप्मानं भाति गङ्गाजलोक्षितः
BR-13-01-027-033a	विसोमा इव शर्वर्यो विपुष्पास्तरवो यथा
BR-13-01-027-033c	तद्वद्देशा दिशश्चैव हीना गङ्गाजलैः शुभैः
BR-13-01-027-034a	वर्णाश्रमा यथा सर्वे स्वधर्मज्ञानवर्जिताः
BR-13-01-027-034c	क्रतवश्च यथासोमास्तथा गङ्गां विना जगत्
BR-13-01-027-035a	यथा हीनं नभोऽर्केण भूः शैलैः खं च वायुना
BR-13-01-027-035c	तथा देशा दिशश्चैव गङ्गाहीना न संशयः
BR-13-01-027-036a	त्रिषु लोकेषु ये केचित्प्राणिनः सर्व एव ते
BR-13-01-027-036c	तर्प्यमाणाः परां तृप्तिं यान्ति गङ्गाजलैः शुभैः
BR-13-01-027-037a	यस्तु सूर्येण निष्टप्तं गाङ्गेयं पिबते जलम्
BR-13-01-027-037c	गवां निर्हारनिर्मुक्ताद्यावकात्तद्विशिष्यते
BR-13-01-027-038a	इन्दुव्रतसहस्रं तु चरेद्यः कायशोधनम्
BR-13-01-027-038c	पिबेद्यश्चापि गङ्गाम्भः समौ स्यातां न वा समौ
BR-13-01-027-039a	तिष्ठेद्युगसहस्रं तु पादेनैकेन यः पुमान्
BR-13-01-027-039c	मासमेकं तु गङ्गायां समौ स्यातां न वा समौ
BR-13-01-027-040a	लम्बेतावाक्शिरा यस्तु युगानामयुतं पुमान्
BR-13-01-027-040c	तिष्ठेद्यथेष्टं यश्चापि गङ्गायां स विशिष्यते
BR-13-01-027-041a	अग्नौ प्राप्तं प्रधूयेत यथा तूलं द्विजोत्तम
BR-13-01-027-041c	तथा गङ्गावगाढस्य सर्वं पापं प्रधूयते
BR-13-01-027-042a	भूतानामिह सर्वेषां दुःखोपहतचेतसाम्
BR-13-01-027-042c	गतिमन्वेषमाणानां न गङ्गासदृशी गतिः
BR-13-01-027-043a	भवन्ति निर्विषाः सर्पा यथा तार्क्ष्यस्य दर्शनात्
BR-13-01-027-043c	गङ्गाया दर्शनात्तद्वत्सर्वपापैः प्रमुच्यते
BR-13-01-027-044a	अप्रतिष्ठाश्च ये केचिदधर्मशरणाश्च ये
BR-13-01-027-044c	तेषां प्रतिष्ठा गङ्गेह शरणं शर्म वर्म च
BR-13-01-027-045a	प्रकृष्टैरशुभैर्ग्रस्ताननेकैः पुरुषाधमान्
BR-13-01-027-045c	पततो नरके गङ्गा संश्रितान्प्रेत्य तारयेत्
BR-13-01-027-046a	ते संविभक्ता मुनिभिर्नूनं देवैः सवासवैः
BR-13-01-027-046c	येऽभिगच्छन्ति सततं गङ्गामभिगतां सुरैः
BR-13-01-027-047a	विनयाचारहीनाश्च अशिवाश्च नराधमाः
BR-13-01-027-047c	ते भवन्ति शिवा विप्र ये वै गङ्गां समाश्रिताः
BR-13-01-027-048a	यथा सुराणाममृतं पितॄणां च यथा स्वधा
BR-13-01-027-048c	सुधा यथा च नागानां तथा गङ्गाजलं नृणाम्
BR-13-01-027-049a	उपासते यथा बाला मातरं क्षुधयार्दिताः
BR-13-01-027-049c	श्रेयस्कामास्तथा गङ्गामुपासन्तीह देहिनः
BR-13-01-027-050a	स्वायम्भुवं यथा स्थानं सर्वेषां श्रेष्ठमुच्यते
BR-13-01-027-050c	स्नातानां सरितां श्रेष्ठा गङ्गा तद्वदिहोच्यते
BR-13-01-027-051a	यथोपजीविनां धेनुर्देवादीनां धरा स्मृता
BR-13-01-027-051c	तथोपजीविनां गङ्गा सर्वप्राणभृतामिह
BR-13-01-027-052a	देवाः सोमार्कसंस्थानि यथा सत्रादिभिर्मखैः
BR-13-01-027-052c	अमृतान्युपजीवन्ति तथा गङ्गाजलं नराः
BR-13-01-027-053a	जाह्नवीपुलिनोत्थाभिः सिकताभिः समुक्षितः
BR-13-01-027-053c	मन्यते पुरुषोऽऽत्मानं दिविष्ठमिव शोभितम्
BR-13-01-027-054a	जाह्नवीतीरसम्भूतां मृदं मूर्ध्ना बिभर्ति यः
BR-13-01-027-054c	बिभर्ति रूपं सोऽर्कस्य तमोनाशात्सुनिर्मलम्
BR-13-01-027-055a	गङ्गोर्मिभिरथो दिग्धः पुरुषं पवनो यदा
BR-13-01-027-055c	स्पृशते सोऽपि पाप्मानं सद्य एवापमार्जति
BR-13-01-027-056a	व्यसनैरभितप्तस्य नरस्य विनशिष्यतः
BR-13-01-027-056c	गङ्गादर्शनजा प्रीतिर्व्यसनान्यपकर्षति
BR-13-01-027-057a	हंसारावैः कोकरवै रवैरन्यैश्च पक्षिणाम्
BR-13-01-027-057c	पस्पर्ध गङ्गा गन्धर्वान्पुलिनैश्च शिलोच्चयान्
BR-13-01-027-058a	हंसादिभिः सुबहुभिर्विविधैः पक्षिभिर्वृताम्
BR-13-01-027-058c	गङ्गां गोकुलसम्बाधां दृष्ट्वा स्वर्गोऽपि विस्मृतः
BR-13-01-027-059a	न सा प्रीतिर्दिविष्ठस्य सर्वकामानुपाश्नतः
BR-13-01-027-059c	अभवद्या परा प्रीतिर्गङ्गायाः पुलिने नृणाम्
BR-13-01-027-060a	वाङ्मनःकर्मजैर्ग्रस्तः पापैरपि पुमानिह
BR-13-01-027-060c	वीक्ष्य गङ्गां भवेत्पूतस्तत्र मे नास्ति संशयः
BR-13-01-027-061a	सप्तावरान्सप्त परान्पितॄंस्तेभ्यश्च ये परे
BR-13-01-027-061c	पुमांस्तारयते गङ्गां वीक्ष्य स्पृष्ट्वावगाह्य च
BR-13-01-027-062a	श्रुताभिलषिता दृष्टा स्पृष्टा पीतावगाहिता
BR-13-01-027-062c	गङ्गा तारयते नॄणामुभौ वंशौ विशेषतः
BR-13-01-027-063a	दर्शनात्स्पर्शनात्पानात्तथा गङ्गेति कीर्तनात्
BR-13-01-027-063c	पुनात्यपुण्यान्पुरुषाञ्शतशोऽथ सहस्रशः
BR-13-01-027-064a	य इच्छेत्सफलं जन्म जीवितं श्रुतमेव च
BR-13-01-027-064c	स पितॄंस्तर्पयेद्गङ्गामभिगम्य सुरांस्तथा
BR-13-01-027-065a	न सुतैर्न च वित्तेन कर्मणा न च तत्फलम्
BR-13-01-027-065c	प्राप्नुयात्पुरुषोऽत्यन्तं गङ्गां प्राप्य यदाप्नुयात्
BR-13-01-027-066a	जात्यन्धैरिह तुल्यास्ते मृतैः पङ्गुभिरेव च
BR-13-01-027-066c	समर्था ये न पश्यन्ति गङ्गां पुण्यजलां शिवाम्
BR-13-01-027-067a	भूतभव्यभविष्यज्ञैर्महर्षिभिरुपस्थिताम्
BR-13-01-027-067c	देवैः सेन्द्रैश्च को गङ्गां नोपसेवेत मानवः
BR-13-01-027-068a	वानप्रस्थैर्गृहस्थैश्च यतिभिर्ब्रह्मचारिभिः
BR-13-01-027-068c	विद्यावद्भिः श्रितां गङ्गां पुमान्को नाम नाश्रयेत्
BR-13-01-027-069a	उत्क्रामद्भिश्च यः प्राणैः प्रयतः शिष्टसम्मतः
BR-13-01-027-069c	चिन्तयेन्मनसा गङ्गां स गतिं परमां लभेत्
BR-13-01-027-070a	न भयेभ्यो भयं तस्य न पापेभ्यो न राजतः
BR-13-01-027-070c	आ देहपतनाद्गङ्गामुपास्ते यः पुमानिह
BR-13-01-027-071a	गगनाद्यां महापुण्यां पतन्तीं वै महेश्वरः
BR-13-01-027-071c	दधार शिरसा देवीं तामेव दिवि सेवते
BR-13-01-027-072a	अलङ्कृतास्त्रयो लोकाः पथिभिर्विमलैस्त्रिभिः
BR-13-01-027-072c	यस्तु तस्या जलं सेवेत्कृतकृत्यः पुमान्भवेत्
BR-13-01-027-073a	दिवि ज्योतिर्यथादित्यः पितॄणां चैव चन्द्रमाः
BR-13-01-027-073c	देवेशश्च यथा नॄणां गङ्गेह सरितां तथा
BR-13-01-027-074a	मात्रा पित्रा सुतैर्दारैर्वियुक्तस्य धनेन वा
BR-13-01-027-074c	न भवेद्धि तथा दुःखं यथा गङ्गावियोगजम्
BR-13-01-027-075a	नारण्यैर्नेष्टविषयैर्न सुतैर्न धनागमैः
BR-13-01-027-075c	तथा प्रसादो भवति गङ्गां वीक्ष्य यथा नृणाम्
BR-13-01-027-076a	पूर्णमिन्दुं यथा दृष्ट्वा नृणां दृष्टिः प्रसीदति
BR-13-01-027-076c	गङ्गां त्रिपथगां दृष्ट्वा तथा दृष्टिः प्रसीदति
BR-13-01-027-077a	तद्भावस्तद्गतमनास्तन्निष्ठस्तत्परायणः
BR-13-01-027-077c	गङ्गां योऽनुगतो भक्त्या स तस्याः प्रियतां व्रजेत्
BR-13-01-027-078a	भूःस्थैः खस्थैर्दिविष्ठैश्च भूतैरुच्चावचैरपि
BR-13-01-027-078c	गङ्गा विगाह्या सततमेतत्कार्यतमं सताम्
BR-13-01-027-079a	त्रिषु लोकेषु पुण्यत्वाद्गङ्गायाः प्रथितं यशः
BR-13-01-027-079c	यत्पुत्रान्सगरस्यैषा भस्माख्याननयद्दिवम्
BR-13-01-027-080a	वाय्वीरिताभिः सुमहास्वनाभिर्द्रुताभिरत्यर्थसमुच्छ्रिताभिः
BR-13-01-027-080c	गङ्गोर्मिभिर्भानुमतीभिरिद्धः सहस्ररश्मिप्रतिमो विभाति
BR-13-01-027-081a	पयस्विनीं घृतिनीमत्युदारां समृद्धिनीं वेगिनीं दुर्विगाह्याम्
BR-13-01-027-081c	गङ्गां गत्वा यैः शरीरं विसृष्टं गता धीरास्ते विबुधैः समत्वम्
BR-13-01-027-082a	अन्धाञ्जडान्द्रव्यहीनांश्च गङ्गा यशस्विनी बृहती विश्वरूपा
BR-13-01-027-082c	देवैः सेन्द्रैर्मुनिभिर्मानवैश्च निषेविता सर्वकामैर्युनक्ति
BR-13-01-027-083a	ऊर्जावतीं मधुमतीं महापुण्यां त्रिवर्त्मगाम्
BR-13-01-027-083c	त्रिलोकगोप्त्रीं ये गङ्गां संश्रितास्ते दिवं गताः
BR-13-01-027-084a	यो वत्स्यति द्रक्ष्यति वापि मर्त्यस्तस्मै प्रयच्छन्ति सुखानि देवाः
BR-13-01-027-084c	तद्भाविताः स्पर्शने दर्शने यस्तस्मै देवा गतिमिष्टां दिशन्ति
BR-13-01-027-085a	दक्षां पृथ्वीं बृहतीं विप्रकृष्टां शिवामृतां सुरसां सुप्रसन्नाम्
BR-13-01-027-085c	विभावरीं सर्वभूतप्रतिष्ठां गङ्गां गता ये त्रिदिवं गतास्ते
BR-13-01-027-086a	ख्यातिर्यस्याः खं दिवं गां च नित्यं पुरा दिशो विदिशश्चावतस्थे
BR-13-01-027-086c	तस्या जलं सेव्य सरिद्वराया मर्त्याः सर्वे कृतकृत्या भवन्ति
BR-13-01-027-087a	इयं गङ्गेति नियतं प्रतिष्ठा गुहस्य रुक्मस्य च गर्भयोषा
BR-13-01-027-087c	प्रातस्त्रिमार्गा घृतवहा विपाप्मा गङ्गावतीर्णा वियतो विश्वतोया
BR-13-01-027-088a	सुतावनीध्रस्य हरस्य भार्या दिवो भुवश्चापि कक्ष्यानुरूपा
BR-13-01-027-088c	भव्या पृथिव्या भाविनी भाति राजन्गङ्गा लोकानां पुण्यदा वै त्रयाणाम्
BR-13-01-027-089a	मधुप्रवाहा घृतरागोद्धृताभिर्महोर्मिभिः शोभिता ब्राह्मणैश्च
BR-13-01-027-089c	दिवश्च्युता शिरसात्ता भवेन गङ्गावनीध्रास्त्रिदिवस्य माला
BR-13-01-027-090a	योनिर्वरिष्ठा विरजा वितन्वी शुष्मा इरा वारिवहा यशोदा
BR-13-01-027-090c	विश्वावती चाकृतिरिष्टिरिद्धा गङ्गोक्षितानां भुवनस्य पन्थाः
BR-13-01-027-091a	क्षान्त्या मह्या गोपने धारणे च दीप्त्या कृशानोस्तपनस्य चैव
BR-13-01-027-091c	तुल्या गङ्गा सम्मता ब्राह्मणानां गुहस्य ब्रह्मण्यतया च नित्यम्
BR-13-01-027-092a	ऋषिष्टुतां विष्णुपदीं पुराणीं सुपुण्यतोयां मनसापि लोके
BR-13-01-027-092c	सर्वात्मना जाह्नवीं ये प्रपन्नास्ते ब्रह्मणः सदनं सम्प्रयाताः
BR-13-01-027-093a	लोकानिमान्नयति या जननीव पुत्रान्सर्वात्मना सर्वगुणोपपन्ना
BR-13-01-027-093c	स्वस्थानमिष्टमिह ब्राह्ममभीप्समानैर्गङ्गा सदैवात्मवशैरुपास्या
BR-13-01-027-094a	उस्रां जुष्टां मिषतीं विश्वतोयामिरां वज्रीं रेवतीं भूधराणाम्
BR-13-01-027-094c	शिष्टाश्रयाममृतां ब्रह्मकान्तां गङ्गां श्रयेदात्मवान्सिद्धिकामः
BR-13-01-027-095a	प्रसाद्य देवान्सविभून्समस्तान्भगीरथस्तपसोग्रेण गङ्गाम्
BR-13-01-027-095c	गामानयत्तामभिगम्य शश्वन्पुमान्भयं नेह नामुत्र विद्यात्
BR-13-01-027-096a	उदाहृतः सर्वथा ते गुणानां मयैकदेशः प्रसमीक्ष्य बुद्ध्या
BR-13-01-027-096c	शक्तिर्न मे काचिदिहास्ति वक्तुं गुणान्सर्वान्परिमातुं तथैव
BR-13-01-027-097a	मेरोः समुद्रस्य च सर्वरत्नैः सङ्ख्योपलानामुदकस्य वापि
BR-13-01-027-097c	वक्तुं शक्यं नेह गङ्गाजलानां गुणाख्यानं परिमातुं तथैव
BR-13-01-027-098a	तस्मादिमान्परया श्रद्धयोक्तान्गुणान्सर्वाञ्जाह्नवीजांस्तथैव
BR-13-01-027-098c	भजेद्वाचा मनसा कर्मणा च भक्त्या युक्तः परया श्रद्दधानः
BR-13-01-027-099a	लोकानिमांस्त्रीन्यशसा वितत्य सिद्धिं प्राप्य महतीं तां दुरापाम्
BR-13-01-027-099c	गङ्गाकृतानचिरेणैव लोकान्यथेष्टमिष्टान्विचरिष्यसि त्वम्
BR-13-01-027-100a	तव मम च गुणैर्महानुभावा जुषतु मतिं सततं स्वधर्मयुक्तैः
BR-13-01-027-100c	अभिगतजनवत्सला हि गङ्गा भजति युनक्ति सुखैश्च भक्तिमन्तम्
BR-13-01-027-101	भीष्म उवाच
BR-13-01-027-101a	इति परममतिर्गुणाननेकाञ्शिलरतये त्रिपथानुयोगरूपान्
BR-13-01-027-101c	बहुविधमनुशास्य तथ्यरूपान्गगनतलं द्युतिमान्विवेश सिद्धः
BR-13-01-027-102a	शिलवृत्तिस्तु सिद्धस्य वाक्यैः सम्बोधितस्तदा
BR-13-01-027-102c	गङ्गामुपास्य विधिवत्सिद्धिं प्राप्तः सुदुर्लभाम्
BR-13-01-027-103a	तस्मात्त्वमपि कौन्तेय भक्त्या परमया युतः
BR-13-01-027-103c	गङ्गामभ्येहि सततं प्राप्स्यसे सिद्धिमुत्तमाम्
BR-13-01-027-104	वैशम्पायन उवाच
BR-13-01-027-104a	श्रुत्वेतिहासं भीष्मोक्तं गङ्गायाः स्तवसंयुतम्
BR-13-01-027-104c	युधिष्ठिरः परां प्रीतिमगच्छद्भ्रातृभिः सह
BR-13-01-027-105a	इतिहासमिमं पुण्यं शृणुयाद्यः पठेत वा
BR-13-01-027-105c	गङ्गायाः स्तवसंयुक्तं स मुच्येत्सर्वकिल्बिषैः
