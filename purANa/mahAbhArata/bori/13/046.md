001	भीष्म उवाच
001a	प्राचेतसस्य वचनं कीर्तयन्ति पुराविदः
001c	यस्याः किञ्चिन्नाददते ज्ञातयो न स विक्रयः
002a	अर्हणं तत्कुमारीणामानृशंस्यतमं च तत्
002c	सर्वं च प्रतिदेयं स्यात्कन्यायै तदशेषतः
003a	पितृभिर्भ्रातृभिश्चैव श्वशुरैरथ देवरैः
003c	पूज्या लालयितव्याश्च बहुकल्याणमीप्सुभिः
004a	यदि वै स्त्री न रोचेत पुमांसं न प्रमोदयेत्
004c	अमोदनात्पुनः पुंसः प्रजनं न प्रवर्धते
005a	पूज्या लालयितव्याश्च स्त्रियो नित्यं जनाधिप
005c	अपूजिताश्च यत्रैताः सर्वास्तत्राफलाः क्रियाः
005e	तदैव तत्कुलं नास्ति यदा शोचन्ति जामयः
006a	जामीशप्तानि गेहानि निकृत्तानीव कृत्यया
006c	नैव भान्ति न वर्धन्ते श्रिया हीनानि पार्थिव
007a	स्त्रियः पुंसां परिददे मनुर्जिगमिषुर्दिवम्
007c	अबलाः स्वल्पकौपीनाः सुहृदः सत्यजिष्णवः
008a	ईर्ष्यवो मानकामाश्च चण्डा असुहृदोऽबुधाः
008c	स्त्रियो माननमर्हन्ति ता मानयत मानवाः
009a	स्त्रीप्रत्ययो हि वो धर्मो रतिभोगाश्च केवलाः
009c	परिचर्यान्नसंस्कारास्तदायत्ता भवन्तु वः
010a	उत्पादनमपत्यस्य जातस्य परिपालनम्
010c	प्रीत्यर्थं लोकयात्रा च पश्यत स्त्रीनिबन्धनम्
011a	सम्मान्यमानाश्चैताभिः सर्वकार्याण्यवाप्स्यथ
011c	विदेहराजदुहिता चात्र श्लोकमगायत
012a	नास्ति यज्ञः स्त्रियः कश्चिन्न श्राद्धं नोपवासकम्
012c	धर्मस्तु भर्तृशुश्रूषा तया स्वर्गं जयत्युत
013a	पिता रक्षति कौमारे भर्ता रक्षति यौवने
013c	पुत्रास्तु स्थविरीभावे न स्त्री स्वातन्त्र्यमर्हति
014a	श्रिय एताः स्त्रियो नाम सत्कार्या भूतिमिच्छता
014c	लालिता निगृहीता च स्त्री श्रीर्भवति भारत
