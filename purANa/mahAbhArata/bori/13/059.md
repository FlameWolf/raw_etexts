BR-13-01-059-001	युधिष्ठिर उवाच
BR-13-01-059-001a	यौ तु स्यातां चरणेनोपपन्नौ यौ विद्यया सदृशौ जन्मना च
BR-13-01-059-001c	ताभ्यां दानं कतरस्मै विशिष्टमयाचमानाय च याचते च
BR-13-01-059-002	भीष्म उवाच
BR-13-01-059-002a	श्रेयो वै याचतः पार्थ दत्तमाहुरयाचते
BR-13-01-059-002c	अर्हत्तमो वै धृतिमान्कृपणादधृतात्मनः
BR-13-01-059-003a	क्षत्रियो रक्षणधृतिर्ब्राह्मणोऽनर्थनाधृतिः
BR-13-01-059-003c	ब्राह्मणो धृतिमान्विद्वान्देवान्प्रीणाति तुष्टिमान्
BR-13-01-059-004a	याच्ञामाहुरनीशस्य अभिहारं च भारत
BR-13-01-059-004c	उद्वेजयति याचन्हि सदा भूतानि दस्युवत्
BR-13-01-059-005a	म्रियते याचमानो वै तमनु म्रियते ददत्
BR-13-01-059-005c	ददत्सञ्जीवयत्येनमात्मानं च युधिष्ठिर
BR-13-01-059-006a	आनृशंस्यं परो धर्मो याचते यत्प्रदीयते
BR-13-01-059-006c	अयाचतः सीदमानान्सर्वोपायैर्निमन्त्रय
BR-13-01-059-007a	यदि वै तादृशा राष्ट्रे वसेयुस्ते द्विजोत्तमाः
BR-13-01-059-007c	भस्मच्छन्नानिवाग्नींस्तान्बुध्येथास्त्वं प्रयत्नतः
BR-13-01-059-008a	तपसा दीप्यमानास्ते दहेयुः पृथिवीमपि
BR-13-01-059-008c	पूज्या हि ज्ञानविज्ञानतपोयोगसमन्विताः
BR-13-01-059-009a	तेभ्यः पूजां प्रयुञ्जीथा ब्राह्मणेभ्यः परन्तप
BR-13-01-059-009c	ददद्बहुविधान्दायानुपच्छन्दानयाचताम्
BR-13-01-059-010a	यदग्निहोत्रे सुहुते सायम्प्रातर्भवेत्फलम्
BR-13-01-059-010c	विद्यावेदव्रतवति तद्दानफलमुच्यते
BR-13-01-059-011a	विद्यावेदव्रतस्नातानव्यपाश्रयजीविनः
BR-13-01-059-011c	गूढस्वाध्यायतपसो ब्राह्मणान्संशितव्रतान्
BR-13-01-059-012a	कृतैरावसथैर्हृद्यैः सप्रेष्यैः सपरिच्छदैः
BR-13-01-059-012c	निमन्त्रयेथाः कौन्तेय कामैश्चान्यैर्द्विजोत्तमान्
BR-13-01-059-013a	अपि ते प्रतिगृह्णीयुः श्रद्धापूतं युधिष्ठिर
BR-13-01-059-013c	कार्यमित्येव मन्वाना धर्मज्ञाः सूक्ष्मदर्शिनः
BR-13-01-059-014a	अपि ते ब्राह्मणा भुक्त्वा गताः सोद्धरणान्गृहान्
BR-13-01-059-014c	येषां दाराः प्रतीक्षन्ते पर्जन्यमिव कर्षकाः
BR-13-01-059-015a	अन्नानि प्रातःसवने नियता ब्रह्मचारिणः
BR-13-01-059-015c	ब्राह्मणास्तात भुञ्जानास्त्रेताग्नीन्प्रीणयन्तु ते
BR-13-01-059-016a	माध्यन्दिनं ते सवनं ददतस्तात वर्तताम्
BR-13-01-059-016c	गा हिरण्यानि वासांसि तेनेन्द्रः प्रीयतां तव
BR-13-01-059-017a	तृतीयं सवनं तत्ते वैश्वदेवं युधिष्ठिर
BR-13-01-059-017c	यद्देवेभ्यः पितृभ्यश्च विप्रेभ्यश्च प्रयच्छसि
BR-13-01-059-018a	अहिंसा सर्वभूतेभ्यः संविभागश्च सर्वशः
BR-13-01-059-018c	दमस्त्यागो धृतिः सत्यं भवत्ववभृथाय ते
BR-13-01-059-019a	एष ते विततो यज्ञः श्रद्धापूतः सदक्षिणः
BR-13-01-059-019c	विशिष्टः सर्वयज्ञेभ्यो नित्यं तात प्रवर्तताम्
