001	युधिष्ठिर उवाच
001a	यौ तु स्यातां चरणेनोपपन्नौ यौ विद्यया सदृशौ जन्मना च
001c	ताभ्यां दानं कतरस्मै विशिष्टमयाचमानाय च याचते च
002	भीष्म उवाच
002a	श्रेयो वै याचतः पार्थ दत्तमाहुरयाचते
002c	अर्हत्तमो वै धृतिमान्कृपणादधृतात्मनः
003a	क्षत्रियो रक्षणधृतिर्ब्राह्मणोऽनर्थनाधृतिः
003c	ब्राह्मणो धृतिमान्विद्वान्देवान्प्रीणाति तुष्टिमान्
004a	याच्ञामाहुरनीशस्य अभिहारं च भारत
004c	उद्वेजयति याचन्हि सदा भूतानि दस्युवत्
005a	म्रियते याचमानो वै तमनु म्रियते ददत्
005c	ददत्सञ्जीवयत्येनमात्मानं च युधिष्ठिर
006a	आनृशंस्यं परो धर्मो याचते यत्प्रदीयते
006c	अयाचतः सीदमानान्सर्वोपायैर्निमन्त्रय
007a	यदि वै तादृशा राष्ट्रे वसेयुस्ते द्विजोत्तमाः
007c	भस्मच्छन्नानिवाग्नींस्तान्बुध्येथास्त्वं प्रयत्नतः
008a	तपसा दीप्यमानास्ते दहेयुः पृथिवीमपि
008c	पूज्या हि ज्ञानविज्ञानतपोयोगसमन्विताः
009a	तेभ्यः पूजां प्रयुञ्जीथा ब्राह्मणेभ्यः परन्तप
009c	ददद्बहुविधान्दायानुपच्छन्दानयाचताम्
010a	यदग्निहोत्रे सुहुते सायम्प्रातर्भवेत्फलम्
010c	विद्यावेदव्रतवति तद्दानफलमुच्यते
011a	विद्यावेदव्रतस्नातानव्यपाश्रयजीविनः
011c	गूढस्वाध्यायतपसो ब्राह्मणान्संशितव्रतान्
012a	कृतैरावसथैर्हृद्यैः सप्रेष्यैः सपरिच्छदैः
012c	निमन्त्रयेथाः कौन्तेय कामैश्चान्यैर्द्विजोत्तमान्
013a	अपि ते प्रतिगृह्णीयुः श्रद्धापूतं युधिष्ठिर
013c	कार्यमित्येव मन्वाना धर्मज्ञाः सूक्ष्मदर्शिनः
014a	अपि ते ब्राह्मणा भुक्त्वा गताः सोद्धरणान्गृहान्
014c	येषां दाराः प्रतीक्षन्ते पर्जन्यमिव कर्षकाः
015a	अन्नानि प्रातःसवने नियता ब्रह्मचारिणः
015c	ब्राह्मणास्तात भुञ्जानास्त्रेताग्नीन्प्रीणयन्तु ते
016a	माध्यन्दिनं ते सवनं ददतस्तात वर्तताम्
016c	गा हिरण्यानि वासांसि तेनेन्द्रः प्रीयतां तव
017a	तृतीयं सवनं तत्ते वैश्वदेवं युधिष्ठिर
017c	यद्देवेभ्यः पितृभ्यश्च विप्रेभ्यश्च प्रयच्छसि
018a	अहिंसा सर्वभूतेभ्यः संविभागश्च सर्वशः
018c	दमस्त्यागो धृतिः सत्यं भवत्ववभृथाय ते
019a	एष ते विततो यज्ञः श्रद्धापूतः सदक्षिणः
019c	विशिष्टः सर्वयज्ञेभ्यो नित्यं तात प्रवर्तताम्
