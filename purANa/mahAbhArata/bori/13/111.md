001	युधिष्ठिर उवाच
001a	यद्वरं सर्वतीर्थानां तद्ब्रवीहि पितामह
001c	यत्र वै परमं शौचं तन्मे व्याख्यातुमर्हसि
002	भीष्म उवाच
002a	सर्वाणि खलु तीर्थानि गुणवन्ति मनीषिणाम्
002c	यत्तु तीर्थं च शौचं च तन्मे शृणु समाहितः
003a	अगाधे विमले शुद्धे सत्यतोये धृतिह्रदे
003c	स्नातव्यं मानसे तीर्थे सत्त्वमालम्ब्य शाश्वतम्
004a	तीर्थशौचमनर्थित्वमार्दवं सत्यमार्जवम्
004c	अहिंसा सर्वभूतानामानृशंस्यं दमः शमः
005a	निर्ममा निरहङ्कारा निर्द्वंद्वा निष्परिग्रहाः
005c	शुचयस्तीर्थभूतास्ते ये भैक्षमुपभुञ्जते
006a	तत्त्ववित्त्वनहम्बुद्धिस्तीर्थं परममुच्यते
006c	शौचलक्षणमेतत्ते सर्वत्रैवान्ववेक्षणम्
007a	रजस्तमः सत्त्वमथो येषां निर्धौतमात्मनः
007c	शौचाशौचे न ते सक्ताः स्वकार्यपरिमार्गिणः
008a	सर्वत्यागेष्वभिरताः सर्वज्ञाः सर्वदर्शिनः
008c	शौचेन वृत्तशौचार्थास्ते तीर्थाः शुचयश्च ते
009a	नोदकक्लिन्नगात्रस्तु स्नात इत्यभिधीयते
009c	स स्नातो यो दमस्नातः सबाह्याभ्यन्तरः शुचिः
010a	अतीतेष्वनपेक्षा ये प्राप्तेष्वर्थेषु निर्ममाः
010c	शौचमेव परं तेषां येषां नोत्पद्यते स्पृहा
011a	प्रज्ञानं शौचमेवेह शरीरस्य विशेषतः
011c	तथा निष्किञ्चनत्वं च मनसश्च प्रसन्नता
012a	वृत्तशौचं मनःशौचं तीर्थशौचं परं हितम्
012c	ज्ञानोत्पन्नं च यच्छौचं तच्छौचं परमं मतम्
013a	मनसाथ प्रदीपेन ब्रह्मज्ञानबलेन च
013c	स्नाता ये मानसे तीर्थे तज्ज्ञाः क्षेत्रज्ञदर्शिनः
014a	समारोपितशौचस्तु नित्यं भावसमन्वितः
014c	केवलं गुणसम्पन्नः शुचिरेव नरः सदा
015a	शरीरस्थानि तीर्थानि प्रोक्तान्येतानि भारत
015c	पृथिव्यां यानि तीर्थानि पुण्यानि शृणु तान्यपि
016a	यथा शरीरस्योद्देशाः शुचयः परिनिर्मिताः
016c	तथा पृथिव्या भागाश्च पुण्यानि सलिलानि च
017a	प्रार्थनाच्चैव तीर्थस्य स्नानाच्च पितृतर्पणात्
017c	धुनन्ति पापं तीर्थेषु पूता यान्ति दिवं सुखम्
018a	परिग्रहाच्च साधूनां पृथिव्याश्चैव तेजसा
018c	अतीव पुण्यास्ते भागाः सलिलस्य च तेजसा
019a	मनसश्च पृथिव्याश्च पुण्यतीर्थास्तथापरे
019c	उभयोरेव यः स्नातः स सिद्धिं शीघ्रमाप्नुयात्
020a	यथा बलं क्रियाहीनं क्रिया वा बलवर्जिता
020c	नेह साधयते कार्यं समायुक्तस्तु सिध्यति
021a	एवं शरीरशौचेन तीर्थशौचेन चान्वितः
021c	ततः सिद्धिमवाप्नोति द्विविधं शौचमुत्तमम्
