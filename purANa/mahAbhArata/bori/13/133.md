001	उमोवाच
001a	किंशीलाः किंसमाचाराः पुरुषाः कैश्च कर्मभिः
001c	स्वर्गं समभिपद्यन्ते सम्प्रदानेन केन वा
002	महेश्वर उवाच
002a	दाता ब्राह्मणसत्कर्ता दीनान्धकृपणादिषु
002c	भक्ष्यभोज्यान्नपानानां वाससां च प्रदायकः
003a	प्रतिश्रयान्सभाः कूपान्प्रपाः पुष्करिणीस्तथा
003c	नैत्यकानि च सर्वाणि किमिच्छकमतीव च
004a	आसनं शयनं यानं धनं रत्नं गृहांस्तथा
004c	सस्यजातानि सर्वाणि गाः क्षेत्राण्यथ योषितः
005a	सुप्रतीतमना नित्यं यः प्रयच्छति मानवः
005c	एवम्भूतो मृतो देवि देवलोकेऽभिजायते
006a	तत्रोष्य सुचिरं कालं भुक्त्वा भोगाननुत्तमान्
006c	सहाप्सरोभिर्मुदितो रमित्वा नन्दनादिषु
007a	तस्मात्स्वर्गाच्च्युतो लोकान्मानुषेषूपजायते
007c	महाभोगे कुले देवि धनधान्यसमाचिते
008a	तत्र कामगुणैः सर्वैः समुपेतो मुदा युतः
008c	महाभोगो महाकोशो धनी भवति मानवः
009a	एते देवि महाभोगाः प्राणिनो दानशीलिनः
009c	ब्रह्मणा वै पुरा प्रोक्ताः सर्वस्य प्रियदर्शनाः
010a	अपरे मानवा देवि प्रदानकृपणा द्विजैः
010c	याचिता न प्रयच्छन्ति विद्यमानेऽप्यबुद्धयः
011a	दीनान्धकृपणान्दृष्ट्वा भिक्षुकानतिथीनपि
011c	याच्यमाना निवर्तन्ते जिह्वालोभसमन्विताः
012a	न धनानि न वासांसि न भोगान्न च काञ्चनम्
012c	न गावो नान्नविकृतिं प्रयच्छन्ति कदाचन
013a	अप्रवृत्तास्तु ये लुब्धा नास्तिका दानवर्जिताः
013c	एवम्भूता नरा देवि निरयं यान्त्यबुद्धयः
014a	ते चेन्मनुष्यतां यान्ति यदा कालस्य पर्ययात्
014c	धनरिक्ते कुले जन्म लभन्ते स्वल्पबुद्धयः
015a	क्षुत्पिपासापरीताश्च सर्वभोगबहिष्कृताः
015c	निराशाः सर्वभोगेभ्यो जीवन्त्यधमजीविकाम्
016a	अल्पभोगकुले जाता अल्पभोगरता नराः
016c	अनेन कर्मणा देवि भवन्त्यधनिनो नराः
017a	अपरे स्तम्भिनो नित्यं मानिनः पापतो रताः
017c	आसनार्हस्य ये पीठं न प्रयच्छन्त्यचेतसः
018a	मार्गार्हस्य च ये मार्गं न यच्छन्त्यल्पबुद्धयः
018c	पाद्यार्हस्य च ये पाद्यं न ददत्यल्पबुद्धयः
019a	अर्घार्हान्न च सत्कारैरर्चयन्ति यथाविधि
019c	अर्घ्यमाचमनीयं वा न यच्छन्त्यल्पबुद्धयः
020a	गुरुं चाभिगतं प्रेम्णा गुरुवन्न बुभूषते
020c	अभिमानप्रवृत्तेन लोभेन समवस्थिताः
021a	सम्मान्यांश्चावमन्यन्ते वृद्धान्परिभवन्ति च
021c	एवंविधा नरा देवि सर्वे निरयगामिनः
022a	ते वै यदि नरास्तस्मान्निरयादुत्तरन्ति वै
022c	वर्षपूगैस्ततो जन्म लभन्ते कुत्सिते कुले
023a	श्वपाकपुल्कसादीनां कुत्सितानामचेतसाम्
023c	कुलेषु तेषु जायन्ते गुरुवृद्धापचायिनः
024a	न स्तम्भी न च मानी यो देवताद्विजपूजकः
024c	लोकपूज्यो नमस्कर्ता प्रश्रितो मधुरं वदन्
025a	सर्ववर्णप्रियकरः सर्वभूतहितः सदा
025c	अद्वेषी सुमुखः श्लक्ष्णः स्निग्धवाणीप्रदः सदा
026a	स्वागतेनैव सर्वेषां भूतानामविहिंसकः
026c	यथार्हसत्क्रियापूर्वमर्चयन्नुपतिष्ठति
027a	मार्गार्हाय ददन्मार्गं गुरुं गुरुवदर्चयन्
027c	अतिथिप्रग्रहरतस्तथाभ्यागतपूजकः
028a	एवम्भूतो नरो देवि स्वर्गतिं प्रतिपद्यते
028c	ततो मानुषतां प्राप्य विशिष्टकुलजो भवेत्
029a	तत्रासौ विपुलैर्भोगैः सर्वरत्नसमायुतः
029c	यथार्हदाता चार्हेषु धर्मचर्यापरो भवेत्
030a	सम्मतः सर्वभूतानां सर्वलोकनमस्कृतः
030c	स्वकर्मफलमाप्नोति स्वयमेव नरः सदा
031a	उदात्तकुलजातीय उदात्ताभिजनः सदा
031c	एष धर्मो मया प्रोक्तो विधात्रा स्वयमीरितः
032a	यस्तु रौद्रसमाचारः सर्वसत्त्वभयङ्करः
032c	हस्ताभ्यां यदि वा पद्भ्यां रज्ज्वा दण्डेन वा पुनः
033a	लोष्टैः स्तम्भैरुपायैर्वा जन्तून्बाधति शोभने
033c	हिंसार्थं निकृतिप्रज्ञः प्रोद्वेजयति चैव ह
034a	उपक्रामति जन्तूंश्च उद्वेगजननः सदा
034c	एवंशीलसमाचारो निरयं प्रतिपद्यते
035a	स चेन्मानुषतां गच्छेद्यदि कालस्य पर्ययात्
035c	बह्वाबाधपरिक्लिष्टे सोऽधमे जायते कुले
036a	लोकद्वेष्योऽधमः पुंसां स्वयं कर्मकृतैः फलैः
036c	एष देवि मनुष्येषु बोद्धव्यो ज्ञातिबन्धुषु
037a	अपरः सर्वभूतानि दयावाननुपश्यति
037c	मैत्रदृष्टिः पितृसमो निर्वैरो नियतेन्द्रियः
038a	नोद्वेजयति भूतानि न विहिंसयते तथा
038c	हस्तपादैः सुनियतैर्विश्वास्यः सर्वजन्तुषु
039a	न रज्ज्वा न च दण्डेन न लोष्टैर्नायुधेन च
039c	उद्वेजयति भूतानि श्लक्ष्णकर्मा दयापरः
040a	एवंशीलसमाचारः स्वर्गे समुपजायते
040c	तत्रासौ भवने दिव्ये मुदा वसति देववत्
041a	स चेत्कर्मक्षयान्मर्त्यो मनुष्येषूपजायते
041c	अल्पाबाधो निरीतीकः स जातः सुखमेधते
042a	सुखभागी निरायासो निरुद्वेगः सदा नरः
042c	एष देवि सतां मार्गो बाधा यत्र न विद्यते
043	उमोवाच
043a	इमे मनुष्या दृश्यन्ते ऊहापोहविशारदाः
043c	ज्ञानविज्ञानसम्पन्नाः प्रज्ञावन्तोऽर्थकोविदाः
043e	दुष्प्रज्ञाश्चापरे देव ज्ञानविज्ञानवर्जिताः
044a	केन कर्मविपाकेन प्रज्ञावान्पुरुषो भवेत्
044c	अल्पप्रज्ञो विरूपाक्ष कथं भवति मानवः
044e	एतं मे संशयं छिन्द्धि सर्वधर्मविदां वर
045a	जात्यन्धाश्चापरे देव रोगार्ताश्चापरे तथा
045c	नराः क्लीबाश्च दृश्यन्ते कारणं ब्रूहि तत्र वै
046	महेश्वर उवाच
046a	ब्राह्मणान्वेदविदुषः सिद्धान्धर्मविदस्तथा
046c	परिपृच्छन्त्यहरहः कुशलाकुशलं तथा
047a	वर्जयन्त्यशुभं कर्म सेवमानाः शुभं तथा
047c	लभन्ते स्वर्गतिं नित्यमिह लोके सुखं तथा
048a	स चेन्मानुषतां याति मेधावी तत्र जायते
048c	श्रुतं प्रज्ञानुगं चास्य कल्याणमुपजायते
049a	परदारेषु ये मूढाश्चक्षुर्दुष्टं प्रयुञ्जते
049c	तेन दुष्टस्वभावेन जात्यन्धास्ते भवन्ति ह
050a	मनसा तु प्रदुष्टेन नग्नां पश्यन्ति ये स्त्रियम्
050c	रोगार्तास्ते भवन्तीह नरा दुष्कृतकर्मिणः
051a	ये तु मूढा दुराचारा वियोनौ मैथुने रताः
051c	पुरुषेषु सुदुष्प्रज्ञाः क्लीबत्वमुपयान्ति ते
052a	पशूंश्च ये बन्धयन्ति ये चैव गुरुतल्पगाः
052c	प्रकीर्णमैथुना ये च क्लीबा जायन्ति ते नराः
053	उमोवाच
053a	सावद्यं किं नु वै कर्म निरवद्यं तथैव च
053c	श्रेयः कुर्वन्नवाप्नोति मानवो देवसत्तम
054	महेश्वर उवाच
054a	श्रेयांसं मार्गमातिष्ठन्सदा यः पृच्छते द्विजान्
054c	धर्मान्वेषी गुणाकाङ्क्षी स स्वर्गं समुपाश्नुते
055a	यदि मानुषतां देवि कदाचित्स निगच्छति
055c	मेधावी धारणायुक्तः प्राज्ञस्तत्राभिजायते
056a	एष देवि सतां धर्मो मन्तव्यो भूतिकारकः
056c	नृणां हितार्थाय तव मया वै समुदाहृतः
057	उमोवाच
057a	अपरे स्वल्पविज्ञाना धर्मविद्वेषिणो नराः
057c	ब्राह्मणान्वेदविदुषो नेच्छन्ति परिसर्पितुम्
058a	व्रतवन्तो नराः केचिच्छ्रद्धादमपरायणाः
058c	अव्रता भ्रष्टनियमास्तथान्ये राक्षसोपमाः
059a	यज्वानश्च तथैवान्ये निर्होमाश्च तथापरे
059c	केन कर्मविपाकेन भवन्तीह वदस्व मे
060	महेश्वर उवाच
060a	आगमाल्लोकधर्माणां मर्यादाः पूर्वनिर्मिताः
060c	प्रामाण्येनानुवर्तन्ते दृश्यन्ते हि दृढव्रताः
061a	अधर्मं धर्ममित्याहुर्ये च मोहवशं गताः
061c	अव्रता नष्टमर्यादास्ते प्रोक्ता ब्रह्मराक्षसाः
062a	ते चेत्कालकृतोद्योगात्सम्भवन्तीह मानुषाः
062c	निर्होमा निर्वषट्कारास्ते भवन्ति नराधमाः
063a	एष देवि मया सर्वः संशयच्छेदनाय ते
063c	कुशलाकुशलो नॄणां व्याख्यातो धर्मसागरः
