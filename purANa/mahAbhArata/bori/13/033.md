001	युधिष्ठिर उवाच
001a	किं राज्ञः सर्वकृत्यानां गरीयः स्यात्पितामह
001c	किं कुर्वन्कर्म नृपतिरुभौ लोकौ समश्नुते
002	भीष्म उवाच
002a	एतद्राज्ञः कृत्यतममभिषिक्तस्य भारत
002c	ब्राह्मणानामनुष्ठानमत्यन्तं सुखमिच्छता
002e	श्रोत्रियान्ब्राह्मणान्वृद्धान्नित्यमेवाभिपूजयेत्
003a	पौरजानपदांश्चापि ब्राह्मणांश्च बहुश्रुतान्
003c	सान्त्वेन भोगदानेन नमस्कारैस्तथार्चयेत्
004a	एतत्कृत्यतमं राज्ञो नित्यमेवेति लक्षयेत्
004c	यथात्मानं यथा पुत्रांस्तथैतान्परिपालयेत्
005a	ये चाप्येषां पूज्यतमास्तान्दृढं प्रतिपूजयेत्
005c	तेषु शान्तेषु तद्राष्ट्रं सर्वमेव विराजते
006a	ते पूज्यास्ते नमस्कार्यास्ते रक्ष्याः पितरो यथा
006c	तेष्वेव यात्रा लोकस्य भूतानामिव वासवे
007a	अभिचारैरुपायैश्च दहेयुरपि तेजसा
007c	निःशेषं कुपिताः कुर्युरुग्राः सत्यपराक्रमाः
008a	नान्तमेषां प्रपश्यामि न दिशश्चाप्यपावृताः
008c	कुपिताः समुदीक्षन्ते दावेष्वग्निशिखा इव
009a	विद्यन्तेषां साहसिका गुणास्तेषामतीव हि
009c	कूपा इव तृणच्छन्ना विशुद्धा द्यौरिवापरे
010a	प्रसह्यकारिणः केचित्कार्पासमृदवोऽपरे
010c	सन्ति चैषामतिशठास्तथान्येऽतितपस्विनः
011a	कृषिगोरक्ष्यमप्यन्ये भैक्षमन्येऽप्यनुष्ठिताः
011c	चोराश्चान्येऽनृताश्चान्ये तथान्ये नटनर्तकाः
012a	सर्वकर्मसु दृश्यन्ते प्रशान्तेष्वितरेषु च
012c	विविधाचारयुक्ताश्च ब्राह्मणा भरतर्षभ
013a	नानाकर्मसु युक्तानां बहुकर्मोपजीविनाम्
013c	धर्मज्ञानां सतां तेषां नित्यमेवानुकीर्तयेत्
014a	पितॄणां देवतानां च मनुष्योरगरक्षसाम्
014c	पुरोहिता महाभागा ब्राह्मणा वै नराधिप
015a	नैते देवैर्न पितृभिर्न गन्धर्वैर्न राक्षसैः
015c	नासुरैर्न पिशाचैश्च शक्या जेतुं द्विजातयः
016a	अदैवं दैवतं कुर्युर्दैवतं चाप्यदैवतम्
016c	यमिच्छेयुः स राजा स्याद्यं द्विष्युः स पराभवेत्
017a	परिवादं च ये कुर्युर्ब्राह्मणानामचेतसः
017c	निन्दाप्रशंसाकुशलाः कीर्त्यकीर्तिपरावराः
017e	परिकुप्यन्ति ते राजन्सततं द्विषतां द्विजाः
018a	ब्राह्मणा यं प्रशंसन्ति पुरुषः स प्रवर्धते
018c	ब्राह्मणैर्यः पराक्रुष्टः पराभूयात्क्षणाद्धि सः
019a	शका यवनकाम्बोजास्तास्ताः क्षत्रियजातयः
019c	वृषलत्वं परिगता ब्राह्मणानामदर्शनात्
020a	द्रमिळाश्च कलिङ्गाश्च पुलिन्दाश्चाप्युशीनराः
020c	कौलाः सर्पा माहिषकास्तास्ताः क्षत्रियजातयः
021a	वृषलत्वं परिगता ब्राह्मणानामदर्शनात्
021c	श्रेयान्पराजयस्तेभ्यो न जयो जयतां वर
022a	यस्तु सर्वमिदं हन्याद्ब्राह्मणं च न तत्समम्
022c	ब्रह्मवध्या महान्दोष इत्याहुः परमर्षयः
023a	परिवादो द्विजातीनां न श्रोतव्यः कथञ्चन
023c	आसीताधोमुखस्तूष्णीं समुत्थाय व्रजेत वा
024a	न स जातो जनिष्यो वा पृथिव्यामिह कश्चन
024c	यो ब्राह्मणविरोधेन सुखं जीवितुमुत्सहेत्
025a	दुर्ग्रहो मुष्टिना वायुर्दुःस्पर्शः पाणिना शशी
025c	दुर्धरा पृथिवी मूर्ध्ना दुर्जया ब्राह्मणा भुवि
