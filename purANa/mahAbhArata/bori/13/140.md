001	भीष्म उवाच
001a	इत्युक्तः स तदा तूष्णीमभूद्वायुस्ततोऽब्रवीत्
001c	शृणु राजन्नगस्त्यस्य माहात्म्यं ब्राह्मणस्य ह
002a	असुरैर्निर्जिता देवा निरुत्साहाश्च ते कृताः
002c	यज्ञाश्चैषां हृताः सर्वे पितृभ्यश्च स्वधा तथा
003a	कर्मेज्या मानवानां च दानवैर्हैहयर्षभ
003c	भ्रष्टैश्वर्यास्ततो देवाश्चेरुः पृथ्वीमिति श्रुतिः
004a	ततः कदाचित्ते राजन्दीप्तमादित्यवर्चसम्
004c	ददृशुस्तेजसा युक्तमगस्त्यं विपुलव्रतम्
005a	अभिवाद्य च तं देवा दृष्ट्वा च यशसा वृतम्
005c	इदमूचुर्महात्मानं वाक्यं काले जनाधिप
006a	दानवैर्युधि भग्नाः स्म तथैश्वर्याच्च भ्रंशिताः
006c	तदस्मान्नो भयात्तीव्रात्त्राहि त्वं मुनिपुङ्गव
007a	इत्युक्तः स तदा देवैरगस्त्यः कुपितोऽभवत्
007c	प्रजज्वाल च तेजस्वी कालाग्निरिव सङ्क्षये
008a	तेन दीप्तांशुजालेन निर्दग्धा दानवास्तदा
008c	अन्तरिक्षान्महाराज न्यपतन्त सहस्रशः
009a	दह्यमानास्तु ते दैत्यास्तस्यागस्त्यस्य तेजसा
009c	उभौ लोकौ परित्यज्य ययुः काष्ठां स्म दक्षिणाम्
010a	बलिस्तु यजते यज्ञमश्वमेधं महीं गतः
010c	येऽन्ये स्वस्था महीस्थाश्च ते न दग्धा महासुराः
011a	ततो लोकाः पुनः प्राप्ताः सुरैः शान्तं च तद्रजः
011c	अथैनमब्रुवन्देवा भूमिष्ठानसुराञ्जहि
012a	इत्युक्त आह देवान्स न शक्नोमि महीगतान्
012c	दग्धुं तपो हि क्षीयेन्मे धक्ष्यामीति च पार्थिव
013a	एवं दग्धा भगवता दानवाः स्वेन तेजसा
013c	अगस्त्येन तदा राजंस्तपसा भावितात्मना
014a	ईदृशश्चाप्यगस्त्यो हि कथितस्ते मयानघ
014c	ब्रवीम्यहं ब्रूहि वा त्वमगस्त्यात्क्षत्रियं वरम्
015a	इत्युक्तः स तदा तूष्णीमभूद्वायुस्ततोऽब्रवीत्
015c	शृणु राजन्वसिष्ठस्य मुख्यं कर्म यशस्विनः
016a	आदित्याः सत्रमासन्त सरो वै मानसं प्रति
016c	वसिष्ठं मनसा गत्वा श्रुत्वा तत्रास्य गोचरम्
017a	यजमानांस्तु तान्दृष्ट्वा व्यग्रान्दीक्षानुकर्शितान्
017c	हन्तुमिच्छन्ति शैलाभाः खलिनो नाम दानवाः
018a	अदूरात्तु ततस्तेषां ब्रह्मदत्तवरं सरः
018c	हता हता वै ते तत्र जीवन्त्याप्लुत्य दानवाः
019a	ते प्रगृह्य महाघोरान्पर्वतान्परिघान्द्रुमान्
019c	विक्षोभयन्तः सलिलमुत्थिताः शतयोजनम्
020a	अभ्यद्रवन्त देवांस्ते सहस्राणि दशैव ह
020c	ततस्तैरर्दिता देवाः शरणं वासवं ययुः
021a	स च तैर्व्यथितः शक्रो वसिष्ठं शरणं ययौ
021c	ततोऽभयं ददौ तेभ्यो वसिष्ठो भगवानृषिः
022a	तथा तान्दुःखिताञ्जानन्नानृशंस्यपरो मुनिः
022c	अयत्नेनादहत्सर्वान्खलिनः स्वेन तेजसा
023a	कैलासं प्रस्थितां चापि नदीं गङ्गां महातपाः
023c	आनयत्तत्सरो दिव्यं तया भिन्नं च तत्सरः
024a	सरो भिन्नं तया नद्या सरयूः सा ततोऽभवत्
024c	हताश्च खलिनो यत्र स देशः खलिनोऽभवत्
025a	एवं सेन्द्रा वसिष्ठेन रक्षितास्त्रिदिवौकसः
025c	ब्रह्मदत्तवराश्चैव हता दैत्या महात्मना
026a	एतत्कर्म वसिष्ठस्य कथितं ते मयानघ
026c	ब्रवीम्यहं ब्रूहि वा त्वं वसिष्ठात्क्षत्रियं वरम्
