001	युधिष्ठिर उवाच
001a	मित्रसौहृदभावेन उपदेशं करोति यः
001c	जात्यावरस्य राजर्षे दोषस्तस्य भवेन्न वा
002a	एतदिच्छामि तत्त्वेन व्याख्यातुं वै पितामह
002c	सूक्ष्मा गतिर्हि धर्मस्य यत्र मुह्यन्ति मानवाः
003	भीष्म उवाच
003a	अत्र ते वर्तयिष्यामि शृणु राजन्यथागमम्
003c	ऋषीणां वदतां पूर्वं श्रुतमासीद्यथा मया
004a	उपदेशो न कर्तव्यो जातिहीनस्य कस्यचित्
004c	उपदेशे महान्दोष उपाध्यायस्य भाष्यते
005a	निदर्शनमिदं राजञ्शृणु मे भरतर्षभ
005c	दुरुक्तवचने राजन्यथा पूर्वं युधिष्ठिर
005e	ब्रह्माश्रमपदे वृत्तं पार्श्वे हिमवतः शुभे
006a	तत्राश्रमपदं पुण्यं नानावृक्षगणायुतम्
006c	बहुगुल्मलताकीर्णं मृगद्विजनिषेवितम्
007a	सिद्धचारणसङ्घुष्टं रम्यं पुष्पितकाननम्
007c	व्रतिभिर्बहुभिः कीर्णं तापसैरुपशोभितम्
008a	ब्राह्मणैश्च महाभागैः सूर्यज्वलनसन्निभैः
008c	नियमव्रतसम्पन्नैः समाकीर्णं तपस्विभिः
008e	दीक्षितैर्भरतश्रेष्ठ यताहारैः कृतात्मभिः
009a	वेदाध्ययनघोषैश्च नादितं भरतर्षभ
009c	वालखिल्यैश्च बहुभिर्यतिभिश्च निषेवितम्
010a	तत्र कश्चित्समुत्साहं कृत्वा शूद्रो दयान्वितः
010c	आगतो ह्याश्रमपदं पूजितश्च तपस्विभिः
011a	तांस्तु दृष्ट्वा मुनिगणान्देवकल्पान्महौजसः
011c	वहतो विविधा दीक्षाः सम्प्रहृष्यत भारत
012a	अथास्य बुद्धिरभवत्तपस्ये भरतर्षभ
012c	ततोऽब्रवीत्कुलपतिं पादौ सङ्गृह्य भारत
013a	भवत्प्रसादादिच्छामि धर्मं चर्तुं द्विजर्षभ
013c	तन्मां त्वं भगवन्वक्तुं प्रव्राजयितुमर्हसि
014a	वर्णावरोऽहं भगवञ्शूद्रो जात्यास्मि सत्तम
014c	शुश्रूषां कर्तुमिच्छामि प्रपन्नाय प्रसीद मे
015	कुलपतिरुवाच
015a	न शक्यमिह शूद्रेण लिङ्गमाश्रित्य वर्तितुम्
015c	आस्यतां यदि ते बुद्धिः शुश्रूषानिरतो भव
016	भीष्म उवाच
016a	एवमुक्तस्तु मुनिना स शूद्रोऽचिन्तयन्नृप
016c	कथमत्र मया कार्यं श्रद्धा धर्मे परा च मे
016e	विज्ञातमेवं भवतु करिष्ये प्रियमात्मनः
017a	गत्वाश्रमपदाद्दूरमुटजं कृतवांस्तु सः
017c	तत्र वेदिं च भूमिं च देवतायतनानि च
017e	निवेश्य भरतश्रेष्ठ नियमस्थोऽभवत्सुखम्
018a	अभिषेकांश्च नियमान्देवतायतनेषु च
018c	बलिं च कृत्वा हुत्वा च देवतां चाप्यपूजयत्
019a	सङ्कल्पनियमोपेतः फलाहारो जितेन्द्रियः
019c	नित्यं सन्निहिताभिश्च ओषधीभिः फलैस्तथा
020a	अतिथीन्पूजयामास यथावत्समुपागतान्
020c	एवं हि सुमहान्कालो व्यत्यक्रामत्स तस्य वै
021a	अथास्य मुनिरागच्छत्सङ्गत्या वै तमाश्रमम्
021c	सम्पूज्य स्वागतेनर्षिं विधिवत्पर्यतोषयत्
022a	अनुकूलाः कथाः कृत्वा यथावत्पर्यपृच्छत
022c	ऋषिः परमतेजस्वी धर्मात्मा संयतेन्द्रियः
023a	एवं स बहुशस्तस्य शूद्रस्य भरतर्षभ
023c	सोऽगच्छदाश्रममृषिः शूद्रं द्रष्टुं नरर्षभ
024a	अथ तं तापसं शूद्रः सोऽब्रवीद्भरतर्षभ
024c	पितृकार्यं करिष्यामि तत्र मेऽनुग्रहं कुरु
025a	बाढमित्येव तं विप्र उवाच भरतर्षभ
025c	शुचिर्भूत्वा स शूद्रस्तु तस्यर्षेः पाद्यमानयत्
026a	अथ दर्भांश्च वन्याश्च ओषधीर्भरतर्षभ
026c	पवित्रमासनं चैव बृसीं च समुपानयत्
027a	अथ दक्षिणमावृत्य बृसीं परमशीर्षिकाम्
027c	कृतामन्यायतो दृष्ट्वा ततस्तमृषिरब्रवीत्
028a	कुरुष्वैतां पूर्वशीर्षां भव चोदङ्मुखः शुचिः
028c	स च तत्कृतवाञ्शूद्रः सर्वं यदृषिरब्रवीत्
029a	यथोपदिष्टं मेधावी दर्भादींस्तान्यथातथम्
029c	हव्यकव्यविधिं कृत्स्नमुक्तं तेन तपस्विना
030a	ऋषिणा पितृकार्ये च स च धर्मपथे स्थितः
030c	पितृकार्ये कृते चापि विसृष्टः स जगाम ह
031a	अथ दीर्घस्य कालस्य स तप्यञ्शूद्रतापसः
031c	वने पञ्चत्वमगमत्सुकृतेन च तेन वै
031e	अजायत महाराजराजवंशे महाद्युतिः
032a	तथैव स ऋषिस्तात कालधर्ममवाप्य ह
032c	पुरोहितकुले विप्र आजातो भरतर्षभ
033a	एवं तौ तत्र सम्भूतावुभौ शूद्रमुनी तदा
033c	क्रमेण वर्धितौ चापि विद्यासु कुशलावुभौ
034a	अथर्ववेदे वेदे च बभूवर्षिः सुनिश्चितः
034c	कल्पप्रयोगे चोत्पन्ने ज्योतिषे च परं गतः
034e	सख्ये चापि परा प्रीतिस्तयोश्चापि व्यवर्धत
035a	पितर्युपरते चापि कृतशौचः स भारत
035c	अभिषिक्तः प्रकृतिभी राजपुत्रः स पार्थिवः
035e	अभिषिक्तेन स ऋषिरभिषिक्तः पुरोहितः
036a	स तं पुरोधाय सुखमवसद्भरतर्षभ
036c	राज्यं शशास धर्मेण प्रजाश्च परिपालयन्
037a	पुण्याहवाचने नित्यं धर्मकार्येषु चासकृत्
037c	उत्स्मयन्प्राहसच्चापि दृष्ट्वा राजा पुरोहितम्
037e	एवं स बहुशो राजन्पुरोधसमुपाहसत्
038a	लक्षयित्वा पुरोधास्तु बहुशस्तं नराधिपम्
038c	उत्स्मयन्तं च सततं दृष्ट्वासौ मन्युमानभूत्
039a	अथ शून्ये पुरोधास्तु सह राज्ञा समागतः
039c	कथाभिरनुकूलाभी राजानमभिरामयत्
040a	ततोऽब्रवीन्नरेन्द्रं स पुरोधा भरतर्षभ
040c	वरमिच्छाम्यहं त्वेकं त्वया दत्तं महाद्युते
041	राजोवाच
041a	वराणां ते शतं दद्यां किमुतैकं द्विजोत्तम
041c	स्नेहाच्च बहुमानाच्च नास्त्यदेयं हि मे तव
042	पुरोहित उवाच
042a	एकं वै वरमिच्छामि यदि तुष्टोऽसि पार्थिव
042c	यद्ददासि महाराज सत्यं तद्वद मानृतम्
043	भीष्म उवाच
043a	बाढमित्येव तं राजा प्रत्युवाच युधिष्ठिर
043c	यदि ज्ञास्यामि वक्ष्यामि अजानन्न तु संवदे
044	पुरोहित उवाच
044a	पुण्याहवाचने नित्यं धर्मकृत्येषु चासकृत्
044c	शान्तिहोमेषु च सदा किं त्वं हससि वीक्ष्य माम्
045a	सव्रीडं वै भवति हि मनो मे हसता त्वया
045c	कामया शापितो राजन्नान्यथा वक्तुमर्हसि
046a	भाव्यं हि कारणेनात्र न ते हास्यमकारणम्
046c	कौतूहलं मे सुभृशं तत्त्वेन कथयस्व मे
047	राजोवाच
047a	एवमुक्ते त्वया विप्र यदवाच्यं भवेदपि
047c	अवश्यमेव वक्तव्यं शृणुष्वैकमना द्विज
048a	पूर्वदेहे यथा वृत्तं तन्निबोध द्विजोत्तम
048c	जातिं स्मराम्यहं ब्रह्मन्नवधानेन मे शृणु
049a	शूद्रोऽहमभवं पूर्वं तापसो भृशसंयुतः
049c	ऋषिरुग्रतपास्त्वं च तदाभूर्द्विजसत्तम
050a	प्रीयता हि तदा ब्रह्मन्ममानुग्रहबुद्धिना
050c	पितृकार्ये त्वया पूर्वमुपदेशः कृतोऽनघ
050e	बृस्यां दर्भेषु हव्ये च कव्ये च मुनिसत्तम
051a	एतेन कर्मदोषेण पुरोधास्त्वमजायथाः
051c	अहं राजा च विप्रेन्द्र पश्य कालस्य पर्ययम्
051e	मत्कृते ह्युपदेशेन त्वया प्राप्तमिदं फलम्
052a	एतस्मात्कारणाद्ब्रह्मन्प्रहसे त्वां द्विजोत्तम
052c	न त्वां परिभवन्ब्रह्मन्प्रहसामि गुरुर्भवान्
053a	विपर्ययेण मे मन्युस्तेन सन्तप्यते मनः
053c	जातिं स्मराम्यहं तुभ्यमतस्त्वां प्रहसामि वै
054a	एवं तवोग्रं हि तप उपदेशेन नाशितम्
054c	पुरोहितत्वमुत्सृज्य यतस्व त्वं पुनर्भवे
055a	इतस्त्वमधमामन्यां मा योनिं प्राप्स्यसे द्विज
055c	गृह्यतां द्रविणं विप्र पूतात्मा भव सत्तम
056	भीष्म उवाच
056a	ततो विसृष्टो राज्ञा तु विप्रो दानान्यनेकशः
056c	ब्राह्मणेभ्यो ददौ वित्तं भूमिं ग्रामांश्च सर्वशः
057a	कृच्छ्राणि चीर्त्वा च ततो यथोक्तानि द्विजोत्तमः
057c	तीर्थानि चाभिगत्वा वै दानानि विविधानि च
058a	दत्त्वा गाश्चैव विप्राणां पूतात्मा सोऽभवद्द्विजः
058c	तमेव चाश्रमं गत्वा चचार विपुलं तपः
059a	ततः सिद्धिं परां प्राप्तो ब्राह्मणो राजसत्तम
059c	सम्मतश्चाभवत्तेषामाश्रमेऽऽश्रमवासिनाम्
060a	एवं प्राप्तो महत्कृच्छ्रमृषिः स नृपसत्तम
060c	ब्राह्मणेन न वक्तव्यं तस्माद्वर्णावरे जने
061a	वर्जयेदुपदेशं च सदैव ब्राह्मणो नृप
061c	उपदेशं हि कुर्वाणो द्विजः कृच्छ्रमवाप्नुयात्
062a	एषितव्यं सदा वाचा नृपेण द्विजसत्तमात्
062c	न प्रवक्तव्यमिह हि किञ्चिद्वर्णावरे जने
063a	ब्राह्मणाः क्षत्रिया वैश्यास्त्रयो वर्णा द्विजातयः
063c	एतेषु कथयन्राजन्ब्राह्मणो न प्रदुष्यति
064a	तस्मात्सद्भिर्न वक्तव्यं कस्यचित्किञ्चिदग्रतः
064c	सूक्ष्मा गतिर्हि धर्मस्य दुर्ज्ञेया ह्यकृतात्मभिः
065a	तस्मान्मौनानि मुनयो दीक्षां कुर्वन्ति चादृताः
065c	दुरुक्तस्य भयाद्राजन्नानुभाषन्ति किञ्चन
066a	धार्मिका गुणसम्पन्नाः सत्यार्जवपरायणाः
066c	दुरुक्तवाचाभिहताः प्राप्नुवन्तीह दुष्कृतम्
067a	उपदेशो न कर्तव्यः कदाचिदपि कस्यचित्
067c	उपदेशाद्धि तत्पापं ब्राह्मणः समवाप्नुयात्
068a	विमृश्य तस्मात्प्राज्ञेन वक्तव्यं धर्ममिच्छता
068c	सत्यानृतेन हि कृत उपदेशो हिनस्ति वै
069a	वक्तव्यमिह पृष्टेन विनिश्चित्य विपर्ययम्
069c	स चोपदेशः कर्तव्यो येन धर्ममवाप्नुयात्
070a	एतत्ते सर्वमाख्यातमुपदेशे कृते सति
070c	महान्क्लेशो हि भवति तस्मान्नोपदिशेत्क्वचित्
