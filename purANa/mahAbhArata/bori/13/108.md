001	युधिष्ठिर उवाच
001a	यथा ज्येष्ठः कनिष्ठेषु वर्तते भरतर्षभ
001c	कनिष्ठाश्च यथा ज्येष्ठे वर्तेरंस्तद्ब्रवीहि मे
002	भीष्म उवाच
002a	ज्येष्ठवत्तात वर्तस्व ज्येष्ठो हि सततं भवान्
002c	गुरोर्गरीयसी वृत्तिर्या चेच्छिष्यस्य भारत
003a	न गुरावकृतप्रज्ञे शक्यं शिष्येण वर्तितुम्
003c	गुरोर्हि दीर्घदर्शित्वं यत्तच्छिष्यस्य भारत
004a	अन्धः स्यादन्धवेलायां जडः स्यादपि वा बुधः
004c	परिहारेण तद्ब्रूयाद्यस्तेषां स्याद्व्यतिक्रमः
005a	प्रत्यक्षं भिन्नहृदया भेदयेयुः कृतं नराः
005c	श्रियाभितप्ताः कौन्तेय भेदकामास्तथारयः
006a	ज्येष्ठः कुलं वर्धयति विनाशयति वा पुनः
006c	हन्ति सर्वमपि ज्येष्ठः कुलं यत्रावजायते
007a	अथ यो विनिकुर्वीत ज्येष्ठो भ्राता यवीयसः
007c	अज्येष्ठः स्यादभागश्च नियम्यो राजभिश्च सः
008a	निकृती हि नरो लोकान्पापान्गच्छत्यसंशयम्
008c	विदुलस्येव तत्पुष्पं मोघं जनयितुः स्मृतम्
009a	सर्वानर्थः कुले यत्र जायते पापपूरुषः
009c	अकीर्तिं जनयत्येव कीर्तिमन्तर्दधाति च
010a	सर्वे चापि विकर्मस्था भागं नार्हन्ति सोदराः
010c	नाप्रदाय कनिष्ठेभ्यो ज्येष्ठः कुर्वीत यौतकम्
011a	अनुजं हि पितुर्दायो जङ्घाश्रमफलोऽध्वगः
011c	स्वयमीहितलब्धं तु नाकामो दातुमर्हति
012a	भ्रातॄणामविभक्तानामुत्थानमपि चेत्सह
012c	न पुत्रभागं विषमं पिता दद्यात्कथञ्चन
013a	न ज्येष्ठानवमन्येत दुष्कृतः सुकृतोऽपि वा
013c	यदि स्त्री यद्यवरजः श्रेयः पश्येत्तथाचरेत्
013e	धर्मं हि श्रेय इत्याहुरिति धर्मविदो विदुः
014a	दशाचार्यानुपाध्याय उपाध्यायान्पिता दश
014c	दश चैव पितॄन्माता सर्वां वा पृथिवीमपि
015a	गौरवेणाभिभवति नास्ति मातृसमो गुरुः
015c	माता गरीयसी यच्च तेनैतां मन्यते जनः
016a	ज्येष्ठो भ्राता पितृसमो मृते पितरि भारत
016c	स ह्येषां वृत्तिदाता स्यात्स चैतान्परिपालयेत्
017a	कनिष्ठास्तं नमस्येरन्सर्वे छन्दानुवर्तिनः
017c	तमेव चोपजीवेरन्यथैव पितरं तथा
018a	शरीरमेतौ सृजतः पिता माता च भारत
018c	आचार्यशास्ता या जातिः सा सत्या साजरामरा
019a	ज्येष्ठा मातृसमा चापि भगिनी भरतर्षभ
019c	भ्रातुर्भार्या च तद्वत्स्याद्यस्या बाल्ये स्तनं पिबेत्
