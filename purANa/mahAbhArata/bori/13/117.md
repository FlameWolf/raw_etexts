001	युधिष्ठिर उवाच
001a	इमे वै मानवा लोके भृशं मांसस्य गृद्धिनः
001c	विसृज्य भक्षान्विविधान्यथा रक्षोगणास्तथा
002a	नापूपान्विविधाकाराञ्शाकानि विविधानि च
002c	षाडवान्रसयोगांश्च तथेच्छन्ति यथामिषम्
003a	तत्र मे बुद्धिरत्रैव विसर्गे परिमुह्यते
003c	न मन्ये रसतः किञ्चिन्मांसतोऽस्तीह किञ्चन
004a	तदिच्छामि गुणाञ्श्रोतुं मांसस्याभक्षणेऽपि वा
004c	भक्षणे चैव ये दोषास्तांश्चैव पुरुषर्षभ
005a	सर्वं तत्त्वेन धर्मज्ञ यथावदिह धर्मतः
005c	किं वा भक्ष्यमभक्ष्यं वा सर्वमेतद्वदस्व मे
006	भीष्म उवाच
006a	एवमेतन्महाबाहो यथा वदसि भारत
006c	न मांसात्परमत्रान्यद्रसतो विद्यते भुवि
007a	क्षतक्षीणाभितप्तानां ग्राम्यधर्मरताश्च ये
007c	अध्वना कर्शितानां च न मांसाद्विद्यते परम्
008a	सद्यो वर्धयति प्राणान्पुष्टिमग्र्यां ददाति च
008c	न भक्षोऽभ्यधिकः कश्चिन्मांसादस्ति परंतप
009a	विवर्जने तु बहवो गुणाः कौरवनन्दन
009c	ये भवन्ति मनुष्याणां तान्मे निगदतः शृणु
010a	स्वमांसं परमांसैर्यो विवर्धयितुमिच्छति
010c	नास्ति क्षुद्रतरस्तस्मान्न नृशंसतरो नरः
011a	न हि प्राणात्प्रियतरं लोके किञ्चन विद्यते
011c	तस्माद्दयां नरः कुर्याद्यथात्मनि तथा परे
012a	शुक्राच्च तात सम्भूतिर्मांसस्येह न संशयः
012c	भक्षणे तु महान्दोषो वधेन सह कल्पते
013a	अहिंसालक्षणो धर्म इति वेदविदो विदुः
013c	यदहिंस्रं भवेत्कर्म तत्कुर्यादात्मवान्नरः
014a	पितृदैवतयज्ञेषु प्रोक्षितं हविरुच्यते
014c	विधिना वेददृष्टेन तद्भुक्त्वेह न दुष्यति
015a	यज्ञार्थे पशवः सृष्टा इत्यपि श्रूयते श्रुतिः
015c	अतोऽन्यथा प्रवृत्तानां राक्षसो विधिरुच्यते
016a	क्षत्रियाणां तु यो दृष्टो विधिस्तमपि मे शृणु
016c	वीर्येणोपार्जितं मांसं यथा खादन्न दुष्यति
017a	आरण्याः सर्वदैवत्याः प्रोक्षिताः सर्वशो मृगाः
017c	अगस्त्येन पुरा राजन्मृगया येन पूज्यते
018a	नात्मानमपरित्यज्य मृगया नाम विद्यते
018c	समतामुपसङ्गम्य रूपं हन्यान्न वा नृप
019a	अतो राजर्षयः सर्वे मृगयां यान्ति भारत
019c	लिप्यन्ते न हि दोषेण न चैतत्पातकं विदुः
020a	न हि तत्परमं किञ्चिदिह लोके परत्र च
020c	यत्सर्वेष्विह लोकेषु दया कौरवनन्दन
021a	न भयं विद्यते जातु नरस्येह दयावतः
021c	दयावतामिमे लोकाः परे चापि तपस्विनाम्
022a	अभयं सर्वभूतेभ्यो यो ददाति दयापरः
022c	अभयं तस्य भूतानि ददतीत्यनुशुश्रुमः
023a	क्षतं च स्खलितं चैव पतितं क्लिष्टमाहतम्
023c	सर्वभूतानि रक्षन्ति समेषु विषमेषु च
024a	नैनं व्यालमृगा घ्नन्ति न पिशाचा न राक्षसाः
024c	मुच्यन्ते भयकालेषु मोक्षयन्ति च ये परान्
025a	प्राणदानात्परं दानं न भूतं न भविष्यति
025c	न ह्यात्मनः प्रियतरः कश्चिदस्तीति निश्चितम्
026a	अनिष्टं सर्वभूतानां मरणं नाम भारत
026c	मृत्युकाले हि भूतानां सद्यो जायति वेपथुः
027a	जातिजन्मजरादुःखे नित्यं संसारसागरे
027c	जन्तवः परिवर्तन्ते मरणादुद्विजन्ति च
028a	गर्भवासेषु पच्यन्ते क्षाराम्लकटुकै रसैः
028c	मूत्रश्लेष्मपुरीषाणां स्पर्शैश्च भृशदारुणैः
029a	जाताश्चाप्यवशास्तत्र भिद्यमानाः पुनः पुनः
029c	पाट्यमानाश्च दृश्यन्ते विवशा मांसगृद्धिनः
030a	कुम्भीपाके च पच्यन्ते तां तां योनिमुपागताः
030c	आक्रम्य मार्यमाणाश्च भ्राम्यन्ते वै पुनः पुनः
031a	नात्मनोऽस्ति प्रियतरः पृथिव्यामनुसृत्य ह
031c	तस्मात्प्राणिषु सर्वेषु दयावानात्मवान्भवेत्
032a	सर्वमांसानि यो राजन्यावज्जीवं न भक्षयेत्
032c	स्वर्गे स विपुलं स्थानं प्राप्नुयान्नात्र संशयः
033a	ये भक्षयन्ति मांसानि भूतानां जीवितैषिणाम्
033c	भक्ष्यन्ते तेऽपि तैर्भूतैरिति मे नास्ति संशयः
034a	मां स भक्षयते यस्माद्भक्षयिष्ये तमप्यहम्
034c	एतन्मांसस्य मांसत्वमतो बुध्यस्व भारत
035a	घातको वध्यते नित्यं तथा वध्येत बन्धकः
035c	आक्रोष्टाक्रुश्यते राजन्द्वेष्टा द्वेष्यत्वमाप्नुते
036a	येन येन शरीरेण यद्यत्कर्म करोति यः
036c	तेन तेन शरीरेण तत्तत्फलमुपाश्नुते
037a	अहिंसा परमो धर्मस्तथाहिंसा परो दमः
037c	अहिंसा परमं दानमहिंसा परमं तपः
038a	अहिंसा परमो यज्ञस्तथाहिंसा परं बलम्
038c	अहिंसा परमं मित्रमहिंसा परमं सुखम्
038e	अहिंसा परमं सत्यमहिंसा परमं श्रुतम्
039a	सर्वयज्ञेषु वा दानं सर्वतीर्थेषु चाप्लुतम्
039c	सर्वदानफलं वापि नैतत्तुल्यमहिंसया
040a	अहिंस्रस्य तपोऽक्षय्यमहिंस्रो यजते सदा
040c	अहिंस्रः सर्वभूतानां यथा माता यथा पिता
041a	एतत्फलमहिंसाया भूयश्च कुरुपुङ्गव
041c	न हि शक्या गुणा वक्तुमिह वर्षशतैरपि
