001	भीष्म उवाच
001a	अथ सा स्त्री तमुक्त्वा तु विप्रमेवं भवत्विति
001c	तैलं दिव्यमुपादाय स्नानशाटीमुपानयत्
002a	अनुज्ञाता च मुनिना सा स्त्री तेन महात्मना
002c	अथास्य तैलेनाङ्गानि सर्वाण्येवाभ्यमृक्षयत्
003a	शनैश्चोत्सादितस्तत्र स्नानशालामुपागमत्
003c	भद्रासनं ततश्चित्रं ऋषिरन्वाविशन्नवम्
004a	अथोपविष्टश्च यदा तस्मिन्भद्रासने तदा
004c	स्नापयामास शनकैस्तमृषिं सुखहस्तवत्
004e	दिव्यं च विधिवच्चक्रे सोपचारं मुनेस्तदा
005a	स तेन सुसुखोष्णेन तस्या हस्तसुखेन च
005c	व्यतीतां रजनीं कृत्स्नां नाजानात्स महाव्रतः
006a	तत उत्थाय स मुनिस्तदा परमविस्मितः
006c	पूर्वस्यां दिशि सूर्यं च सोऽपश्यदुदितं दिवि
007a	तस्य बुद्धिरियं किं नु मोहस्तत्त्वमिदं भवेत्
007c	अथोपास्य सहस्रांशुं किं करोमीत्युवाच ताम्
008a	सा चामृतरसप्रख्यमृषेरन्नमुपाहरत्
008c	तस्य स्वादुतयान्नस्य न प्रभूतं चकार सः
008e	व्यगमच्चाप्यहःशेषं ततः सन्ध्यागमत्पुनः
009a	अथ स्त्री भगवन्तं सा सुप्यतामित्यचोदयत्
009c	तत्र वै शयने दिव्ये तस्य तस्याश्च कल्पिते
010	अष्टावक्र उवाच
010a	न भद्रे परदारेषु मनो मे सम्प्रसज्जति
010c	उत्तिष्ठ भद्रे भद्रं ते स्वप वै विरमस्व च
011	भीष्म उवाच
011a	सा तदा तेन विप्रेण तथा धृत्या निवर्तिता
011c	स्वतन्त्रास्मीत्युवाचैनं न धर्मच्छलमस्ति ते
012	अष्टावक्र उवाच
012a	नास्ति स्वतन्त्रता स्त्रीणामस्वतन्त्रा हि योषितः
012c	प्रजापतिमतं ह्येतन्न स्त्री स्वातन्त्र्यमर्हति
013	स्त्र्युवाच
013a	बाधते मैथुनं विप्र मम भक्तिं च पश्य वै
013c	अधर्मं प्राप्स्यसे विप्र यन्मां त्वं नाभिनन्दसि
014	अष्टावक्र उवाच
014a	हरन्ति दोषजातानि नरं जातं यथेच्छकम्
014c	प्रभवामि सदा धृत्या भद्रे स्वं शयनं व्रज
015	स्त्र्युवाच
015a	शिरसा प्रणमे विप्र प्रसादं कर्तुमर्हसि
015c	भूमौ निपतमानायाः शरणं भव मेऽनघ
016a	यदि वा दोषजातं त्वं परदारेषु पश्यसि
016c	आत्मानं स्पर्शयाम्यद्य पाणिं गृह्णीष्व मे द्विज
017a	न दोषो भविता चैव सत्येनैतद्ब्रवीम्यहम्
017c	स्वतन्त्रां मां विजानीहि योऽधर्मः सोऽस्तु वै मयि
018	अष्टावक्र उवाच
018a	स्वतन्त्रा त्वं कथं भद्रे ब्रूहि कारणमत्र वै
018c	नास्ति लोके हि काचित्स्त्री या वै स्वातन्त्र्यमर्हति
019a	पिता रक्षति कौमारे भर्ता रक्षति यौवने
019c	पुत्राश्च स्थविरीभावे न स्त्री स्वातन्त्र्यमर्हति
020	स्त्र्युवाच
020a	कौमारं ब्रह्मचर्यं मे कन्यैवास्मि न संशयः
020c	कुरु मा विमतिं विप्र श्रद्धां विजहि मा मम
021	अष्टावक्र उवाच
021a	यथा मम तथा तुभ्यं यथा तव तथा मम
021c	जिज्ञासेयमृषेस्तस्य विघ्नः सत्यं नु किं भवेत्
022a	आश्चर्यं परमं हीदं किं नु श्रेयो हि मे भवेत्
022c	दिव्याभरणवस्त्रा हि कन्येयं मामुपस्थिता
023a	किं त्वस्याः परमं रूपं जीर्णमासीत्कथं पुनः
023c	कन्यारूपमिहाद्यैव किमिहात्रोत्तरं भवेत्
024a	यथा परं शक्तिधृतेर्न व्युत्थास्ये कथञ्चन
024c	न रोचये हि व्युत्थानं धृत्यैवं साधयाम्यहम्
