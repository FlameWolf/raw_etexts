001	वैशम्पायन उवाच
001a	महायोगी ततः प्राह कृष्णद्वैपायनो मुनिः
001c	पठस्व पुत्र भद्रं ते प्रीयतां ते महेश्वरः
002a	पुरा पुत्र मया मेरौ तप्यता परमं तपः
002c	पुत्रहेतोर्महाराज स्तव एषोऽनुकीर्तितः
003a	लब्धवानस्मि तान्कामानहं वै पाण्डुनन्दन
003c	तथा त्वमपि शर्वाद्धि सर्वान्कामानवाप्स्यसि
004a	चतुःशीर्षस्ततः प्राह शक्रस्य दयितः सखा
004c	आलम्बायन इत्येव विश्रुतः करुणात्मकः
005a	मया गोकर्णमासाद्य तपस्तप्त्वा शतं समाः
005c	अयोनिजानां दान्तानां धर्मज्ञानां सुवर्चसाम्
006a	अजराणामदुःखानां शतवर्षसहस्रिणाम्
006c	लब्धं पुत्रशतं शर्वात्पुरा पाण्डुनृपात्मज
007a	वाल्मीकिश्चापि भगवान्युधिष्ठिरमभाषत
007c	विवादे साम्नि मुनिभिर्ब्रह्मघ्नो वै भवानिति
007e	उक्तः क्षणेन चाविष्टस्तेनाधर्मेण भारत
008a	सोऽहमीशानमनघमस्तौषं शरणं गतः
008c	मुक्तश्चास्म्यवशः पापात्ततो दुःखविनाशनः
008e	आह मां त्रिपुरघ्नो वै यशस्तेऽग्र्यं भविष्यति
009a	जामदग्न्यश्च कौन्तेयमाह धर्मभृतां वरः
009c	ऋषिमध्ये स्थितस्तात तपन्निव विभावसुः
010a	पितृविप्रवधेनाहमार्तो वै पाण्डवाग्रज
010c	शुचिर्भूत्वा महादेवं गतवाञ्शरणं नृप
011a	नामभिश्चास्तुवं देवं ततस्तुष्टोऽभवद्भवः
011c	परशुं च ददौ देवो दिव्यान्यस्त्राणि चैव मे
012a	पापं न भविता तेऽद्य अजेयश्च भविष्यसि
012c	न ते प्रभविता मृत्युर्यशस्वी च भविष्यसि
013a	आह मां भगवानेवं शिखण्डी शिवविग्रहः
013c	यदवाप्तं च मे सर्वं प्रसादात्तस्य धीमतः
014a	असितो देवलश्चैव प्राह पाण्डुसुतं नृपम्
014c	शापाच्छक्रस्य कौन्तेय चितो धर्मोऽनशन्मम
014e	तन्मे धर्मं यशश्चाग्र्यमायुश्चैवाददद्भवः
015a	ऋषिर्गृत्समदो नाम शक्रस्य दयितः सखा
015c	प्राहाजमीढं भगवान्बृहस्पतिसमद्युतिः
016a	वसिष्ठो नाम भगवांश्चाक्षुषस्य मनोः सुतः
016c	शतक्रतोरचिन्त्यस्य सत्रे वर्षसहस्रिके
016e	वर्तमानेऽब्रवीद्वाक्यं साम्नि ह्युच्चारिते मया
017a	रथन्तरं द्विजश्रेष्ठ न सम्यगिति वर्तते
017c	समीक्षस्व पुनर्बुद्ध्या हर्षं त्यक्त्वा द्विजोत्तम
017e	अयज्ञवाहिनं पापमकार्षीस्त्वं सुदुर्मते
018a	एवमुक्त्वा महाक्रोधात्प्राह रुष्टः पुनर्वचः
018c	प्रज्ञया रहितो दुःखी नित्यं भीतो वनेचरः
018e	दश वर्षसहस्राणि दशाष्टौ च शतानि च
019a	नष्टपानीययवसे मृगैरन्यैश्च वर्जिते
019c	अयज्ञीयद्रुमे देशे रुरुसिंहनिषेविते
019e	भविता त्वं मृगः क्रूरो महादुःखसमन्वितः
020a	तस्य वाक्यस्य निधने पार्थ जातो ह्यहं मृगः
020c	ततो मां शरणं प्राप्तं प्राह योगी महेश्वरः
021a	अजरश्चामरश्चैव भविता दुःखवर्जितः
021c	साम्यं समस्तु ते सौख्यं युवयोर्वर्धतां क्रतुः
022a	अनुग्रहानेवमेष करोति भगवान्विभुः
022c	परं धाता विधाता च सुखदुःखे च सर्वदा
023a	अचिन्त्य एष भगवान्कर्मणा मनसा गिरा
023c	न मे तात युधिश्रेष्ठ विद्यया पण्डितः समः
024	जैगीषव्य उवाच
024a	ममाष्टगुणमैश्वर्यं दत्तं भगवता पुरा
024c	यत्नेनाल्पेन बलिना वाराणस्यां युधिष्ठिर
025	गार्ग्य उवाच
025a	चतुःषष्ट्यङ्गमददात्कालज्ञानं ममाद्भुतम्
025c	सरस्वत्यास्तटे तुष्टो मनोयज्ञेन पाण्डव
026a	तुल्यं मम सहस्रं तु सुतानां ब्रह्मवादिनाम्
026c	आयुश्चैव सपुत्रस्य संवत्सरशतायुतम्
027	पराशर उवाच
027a	प्रसाद्याहं पुरा शर्वं मनसाचिन्तयं नृप
027c	महातपा महातेजा महायोगी महायशाः
027e	वेदव्यासः श्रियावासो ब्रह्मण्यः करुणात्मकः
028a	अपि नामेप्सितः पुत्रो मम स्याद्वै महेश्वरात्
028c	इति मत्वा हृदि मतं प्राह मां सुरसत्तमः
029a	मयि सम्भवतस्तस्य फलात्कृष्णो भविष्यति
029c	सावर्णस्य मनोः सर्गे सप्तर्षिश्च भविष्यति
030a	वेदानां च स वै व्यस्ता कुरुवंशकरस्तथा
030c	इतिहासस्य कर्ता च पुत्रस्ते जगतो हितः
031a	भविष्यति महेन्द्रस्य दयितः स महामुनिः
031c	अजरश्चामरश्चैव पराशर सुतस्तव
032a	एवमुक्त्वा स भगवांस्तत्रैवान्तरधीयत
032c	युधिष्ठिर महायोगी वीर्यवानक्षयोऽव्ययः
033	माण्डव्य उवाच
033a	अचौरश्चौरशङ्कायां शूले भिन्नो ह्यहं यदा
033c	तत्रस्थेन स्तुतो देवः प्राह मां वै महेश्वरः
034a	मोक्षं प्राप्स्यसि शूलाच्च जीविष्यसि समार्बुदम्
034c	रुजा शूलकृता चैव न ते विप्र भविष्यति
034e	आधिभिर्व्याधिभिश्चैव वर्जितस्त्वं भविष्यसि
035a	पादाच्चतुर्थात्सम्भूत आत्मा यस्मान्मुने तव
035c	त्वं भविष्यस्यनुपमो जन्म वै सफलं कुरु
036a	तीर्थाभिषेकं सफलं त्वमविघ्नेन चाप्स्यसि
036c	स्वर्गं चैवाक्षयं विप्र विदधामि तवोर्जितम्
037a	एवमुक्त्वा तु भगवान्वरेण्यो वृषवाहनः
037c	महेश्वरो महाराज कृत्तिवासा महाद्युतिः
037e	सगणो दैवतश्रेष्ठस्तत्रैवान्तरधीयत
038	गालव उवाच
038a	विश्वामित्राभ्यनुज्ञातो ह्यहं पितरमागतः
038c	अब्रवीन्मां ततो माता दुःखिता रुदती भृशम्
039a	कौशिकेनाभ्यनुज्ञातं पुत्रं वेदविभूषितम्
039c	न तात तरुणं दान्तं पिता त्वां पश्यतेऽनघ
040a	श्रुत्वा जनन्या वचनं निराशो गुरुदर्शने
040c	नियतात्मा महादेवमपश्यं सोऽब्रवीच्च माम्
041a	पिता माता च ते त्वं च पुत्र मृत्युविवर्जिताः
041c	भविष्यथ विश क्षिप्रं द्रष्टासि पितरं क्षये
042a	अनुज्ञातो भगवता गृहं गत्वा युधिष्ठिर
042c	अपश्यं पितरं तात इष्टिं कृत्वा विनिःसृतम्
043a	उपस्पृश्य गृहीत्वेध्मं कुशांश्च शरणाद्गुरून्
043c	तान्विसृज्य च मां प्राह पिता सास्राविलेक्षणः
044a	प्रणमन्तं परिष्वज्य मूर्ध्नि चाघ्राय पाण्डव
044c	दिष्ट्या दृष्टोऽसि मे पुत्र कृतविद्य इहागतः
045	वैशम्पायन उवाच
045a	एतान्यत्यद्भुतान्येव कर्माण्यथ महात्मनः
045c	प्रोक्तानि मुनिभिः श्रुत्वा विस्मयामास पाण्डवः
046a	ततः कृष्णोऽब्रवीद्वाक्यं पुनर्मतिमतां वरः
046c	युधिष्ठिरं धर्मनित्यं पुरुहूतमिवेश्वरः
047a	आदित्यचन्द्रावनिलानलौ च द्यौर्भूमिरापो वसवोऽथ विश्वे
047c	धातार्यमा शुक्रबृहस्पती च रुद्राः ससाध्या वरुणो वित्तगोपः
048a	ब्रह्मा शक्रो मारुतो ब्रह्म सत्यं वेदा यज्ञा दक्षिणा वेदवाहाः
048c	सोमो यष्टा यच्च हव्यं हविश्च रक्षा दीक्षा नियमा ये च केचित्
049a	स्वाहा वषड्ब्राह्मणाः सौरभेया धर्मं चक्रं कालचक्रं चरं च
049c	यशो दमो बुद्धिमती स्थितिश्च शुभाशुभं मुनयश्चैव सप्त
050a	अग्र्या बुद्धिर्मनसा दर्शने च स्पर्शे सिद्धिः कर्मणां या च सिद्धिः
050c	गणा देवानामूष्मपाः सोमपाश्च लेखाः सुयामास्तुषिता ब्रह्मकायाः
051a	आभास्वरा गन्धपा दृष्टिपाश्च वाचा विरुद्धाश्च मनोविरुद्धाः
051c	शुद्धाश्च निर्वाणरताश्च देवाः स्पर्शाशना दर्शपा आज्यपाश्च
052a	चिन्तागता ये च देवेषु मुख्या ये चाप्यन्ये देवताश्चाजमीढ
052c	सुपर्णगन्धर्वपिशाचदानवा यक्षास्तथा पन्नगाश्चारणाश्च
053a	सूक्ष्मं स्थूलं मृदु यच्चाप्यसूक्ष्मं सुखं दुःखं सुखदुःखान्तरं च
053c	साङ्ख्यं योगं यत्पराणां परं च शर्वाज्जातं विद्धि यत्कीर्तितं मे
054a	तत्सम्भूता भूतकृतो वरेण्याः सर्वे देवा भुवनस्यास्य गोपाः
054c	आविश्येमां धरणीं येऽभ्यरक्षन्पुरातनीं तस्य देवस्य सृष्टिम्
055a	विचिन्वन्तं मनसा तोष्टुवीमि किञ्चित्तत्त्वं प्राणहेतोर्नतोऽस्मि
055c	ददातु देवः स वरानिहेष्टानभिष्टुतो नः प्रभुरव्ययः सदा
056a	इमं स्तवं सन्नियम्येन्द्रियाणि शुचिर्भूत्वा यः पुरुषः पठेत
056c	अभग्नयोगो नियतोऽब्दमेकं स प्राप्नुयादश्वमेधे फलं यत्
057a	वेदान्कृत्स्नान्ब्राह्मणः प्राप्नुयाच्च जयेद्राजा पृथिवीं चापि कृत्स्नाम्
057c	वैश्यो लाभं प्राप्नुयान्नैपुणं च शूद्रो गतिं प्रेत्य तथा सुखं च
058a	स्तवराजमिमं कृत्वा रुद्राय दधिरे मनः
058c	सर्वदोषापहं पुण्यं पवित्रं च यशस्विनम्
059a	यावन्त्यस्य शरीरेषु रोमकूपाणि भारत
059c	तावद्वर्षसहस्राणि स्वर्गे वसति मानवः
