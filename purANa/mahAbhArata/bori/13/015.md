BR-13-01-015-001	उपमन्युरुवाच
BR-13-01-015-001a	एतान्सहस्रशश्चान्यान्समनुध्यातवान्हरः
BR-13-01-015-001c	कस्मात्प्रसादं भगवान्न कुर्यात्तव माधव
BR-13-01-015-002a	त्वादृशेन हि देवानां श्लाघनीयः समागमः
BR-13-01-015-002c	ब्रह्मण्येनानृशंसेन श्रद्दधानेन चाप्युत
BR-13-01-015-002e	जप्यं च ते प्रदास्यामि येन द्रक्ष्यसि शङ्करम्
BR-13-01-015-003	कृष्ण उवाच
BR-13-01-015-003a	अब्रुवं तमहं ब्रह्मंस्त्वत्प्रसादान्महामुने
BR-13-01-015-003c	द्रक्ष्ये दितिजसङ्घानां मर्दनं त्रिदशेश्वरम्
BR-13-01-015-004a	दिनेऽष्टमे च विप्रेण दीक्षितोऽहं यथाविधि
BR-13-01-015-004c	दण्डी मुण्डी कुशी चीरी घृताक्तो मेखली तथा
BR-13-01-015-005a	मासमेकं फलाहारो द्वितीयं सलिलाशनः
BR-13-01-015-005c	तृतीयं च चतुर्थं च पञ्चमं चानिलाशनः
BR-13-01-015-006a	एकपादेन तिष्ठंश्च ऊर्ध्वबाहुरतन्द्रितः
BR-13-01-015-006c	तेजः सूर्यसहस्रस्य अपश्यं दिवि भारत
BR-13-01-015-007a	तस्य मध्यगतं चापि तेजसः पाण्डुनन्दन
BR-13-01-015-007c	इन्द्रायुधपिनद्धाङ्गं विद्युन्मालागवाक्षकम्
BR-13-01-015-007e	नीलशैलचयप्रख्यं बलाकाभूषितं घनम्
BR-13-01-015-008a	तमास्थितश्च भगवान्देव्या सह महाद्युतिः
BR-13-01-015-008c	तपसा तेजसा कान्त्या दीप्तया सह भार्यया
BR-13-01-015-009a	रराज भगवांस्तत्र देव्या सह महेश्वरः
BR-13-01-015-009c	सोमेन सहितः सूर्यो यथा मेघस्थितस्तथा
BR-13-01-015-010a	संहृष्टरोमा कौन्तेय विस्मयोत्फुल्ललोचनः
BR-13-01-015-010c	अपश्यं देवसङ्घानां गतिमार्तिहरं हरम्
BR-13-01-015-011a	किरीटिनं गदिनं शूलपाणिं व्याघ्राजिनं जटिलं दण्डपाणिम्
BR-13-01-015-011c	पिनाकिनं वज्रिणं तीक्ष्णदंष्ट्रं शुभाङ्गदं व्यालयज्ञोपवीतम्
BR-13-01-015-012a	दिव्यां मालामुरसानेकवर्णां समुद्वहन्तं गुल्फदेशावलम्बाम्
BR-13-01-015-012c	चन्द्रं यथा परिविष्टं ससन्ध्यं वर्षात्यये तद्वदपश्यमेनम्
BR-13-01-015-013a	प्रमथानां गणैश्चैव समन्तात्परिवारितम्
BR-13-01-015-013c	शरदीव सुदुष्प्रेक्ष्यं परिविष्टं दिवाकरम्
BR-13-01-015-014a	एकादश तथा चैनं रुद्राणां वृषवाहनम्
BR-13-01-015-014c	अस्तुवन्नियतात्मानः कर्मभिः शुभकर्मिणम्
BR-13-01-015-015a	आदित्या वसवः साध्या विश्वेदेवास्तथाश्विनौ
BR-13-01-015-015c	विश्वाभिः स्तुतिभिर्देवं विश्वदेवं समस्तुवन्
BR-13-01-015-016a	शतक्रतुश्च भगवान्विष्णुश्चादितिनन्दनौ
BR-13-01-015-016c	ब्रह्मा रथन्तरं साम ईरयन्ति भवान्तिके
BR-13-01-015-017a	योगीश्वराः सुबहवो योगदं पितरं गुरुम्
BR-13-01-015-017c	ब्रह्मर्षयश्च ससुतास्तथा देवर्षयश्च वै
BR-13-01-015-018a	पृथिवी चान्तरिक्षं च नक्षत्राणि ग्रहास्तथा
BR-13-01-015-018c	मासार्धमासा ऋतवो रात्र्यः संवत्सराः क्षणाः
BR-13-01-015-019a	मुहूर्ताश्च निमेषाश्च तथैव युगपर्ययाः
BR-13-01-015-019c	दिव्या राजन्नमस्यन्ति विद्याः सर्वा दिशस्तथा
BR-13-01-015-020a	सनत्कुमारो वेदाश्च इतिहासास्तथैव च
BR-13-01-015-020c	मरीचिरङ्गिरा अत्रिः पुलस्त्यः पुलहः क्रतुः
BR-13-01-015-021a	मनवः सप्तसोमश्च अथर्वा सबृहस्पतिः
BR-13-01-015-021c	भृगुर्दक्षः कश्यपश्च वसिष्ठः काश्य एव च
BR-13-01-015-022a	छन्दांसि दीक्षा यज्ञाश्च दक्षिणाः पावको हविः
BR-13-01-015-022c	यज्ञोपगानि द्रव्याणि मूर्तिमन्ति युधिष्ठिर
BR-13-01-015-023a	प्रजानां पतयः सर्वे सरितः पन्नगा नगाः
BR-13-01-015-023c	देवानां मातरः सर्वा देवपत्न्यः सकन्यकाः
BR-13-01-015-024a	सहस्राणि मुनीनां च अयुतान्यर्बुदानि च
BR-13-01-015-024c	नमस्यन्ति प्रभुं शान्तं पर्वताः सागरा दिशः
BR-13-01-015-025a	गन्धर्वाप्सरसश्चैव गीतवादित्रकोविदाः
BR-13-01-015-025c	दिव्यतानेन गायन्तः स्तुवन्ति भवमद्भुतम्
BR-13-01-015-025e	विद्याधरा दानवाश्च गुह्यका राक्षसास्तथा
BR-13-01-015-026a	सर्वाणि चैव भूतानि स्थावराणि चराणि च
BR-13-01-015-026c	नमस्यन्ति महाराज वाङ्मनःकर्मभिर्विभुम्
BR-13-01-015-026e	पुरस्ताद्विष्ठितः शर्वो ममासीत्त्रिदशेश्वरः
BR-13-01-015-027a	पुरस्ताद्विष्ठितं दृष्ट्वा ममेशानं च भारत
BR-13-01-015-027c	सप्रजापतिशक्रान्तं जगन्मामभ्युदैक्षत
BR-13-01-015-028a	ईक्षितुं च महादेवं न मे शक्तिरभूत्तदा
BR-13-01-015-028c	ततो मामब्रवीद्देवः पश्य कृष्ण वदस्व च
BR-13-01-015-029a	शिरसा वन्दिते देवे देवी प्रीता उमाभवत्
BR-13-01-015-029c	ततोऽहमस्तुवं स्थाणुं स्तुतं ब्रह्मादिभिः सुरैः
BR-13-01-015-030a	नमोऽस्तु ते शाश्वत सर्वयोने ब्रह्माधिपं त्वामृषयो वदन्ति
BR-13-01-015-030c	तपश्च सत्त्वं च रजस्तमश्च त्वामेव सत्यं च वदन्ति सन्तः
BR-13-01-015-031a	त्वं वै ब्रह्मा च रुद्रश्च वरुणोऽग्निर्मनुर्भवः
BR-13-01-015-031c	धाता त्वष्टा विधाता च त्वं प्रभुः सर्वतोमुखः
BR-13-01-015-032a	त्वत्तो जातानि भूतानि स्थावराणि चराणि च
BR-13-01-015-032c	त्वमादिः सर्वभूतानां संहारश्च त्वमेव हि
BR-13-01-015-033a	ये चेन्द्रियार्थाश्च मनश्च कृत्स्नं ये वायवः सप्त तथैव चाग्निः
BR-13-01-015-033c	ये वा दिविस्था देवताश्चापि पुंसां तस्मात्परं त्वामृषयो वदन्ति
BR-13-01-015-034a	वेदा यज्ञाश्च सोमश्च दक्षिणा पावको हविः
BR-13-01-015-034c	यज्ञोपगं च यत्किञ्चिद्भगवांस्तदसंशयम्
BR-13-01-015-035a	इष्टं दत्तमधीतं च व्रतानि नियमाश्च ये
BR-13-01-015-035c	ह्रीः कीर्तिः श्रीर्द्युतिस्तुष्टिः सिद्धिश्चैव त्वदर्पणा
BR-13-01-015-036a	कामः क्रोधो भयं लोभो मदः स्तम्भोऽथ मत्सरः
BR-13-01-015-036c	आधयो व्याधयश्चैव भगवंस्तनयास्तव
BR-13-01-015-037a	कृतिर्विकारः प्रलयः प्रधानं प्रभवोऽव्ययः
BR-13-01-015-037c	मनसः परमा योनिः स्वभावश्चापि शाश्वतः
BR-13-01-015-037e	अव्यक्तः पावन विभो सहस्रांशो हिरण्मयः
BR-13-01-015-038a	आदिर्गुणानां सर्वेषां भवान्वै जीवनाश्रयः
BR-13-01-015-038c	महानात्मा मतिर्ब्रह्मा विश्वः शम्भुः स्वयम्भुवः
BR-13-01-015-039a	बुद्धिः प्रज्ञोपलब्धिश्च संवित्ख्यातिर्धृतिः स्मृतिः
BR-13-01-015-039c	पर्यायवाचकैः शब्दैर्महानात्मा विभाव्यसे
BR-13-01-015-040a	त्वां बुद्ध्वा ब्राह्मणो विद्वान्न प्रमोहं निगच्छति
BR-13-01-015-040c	हृदयं सर्वभूतानां क्षेत्रज्ञस्त्वमृषिष्टुतः
BR-13-01-015-041a	सर्वतःपाणिपादस्त्वं सर्वतोक्षिशिरोमुखः
BR-13-01-015-041c	सर्वतःश्रुतिमाँल्लोके सर्वमावृत्य तिष्ठसि
BR-13-01-015-042a	फलं त्वमसि तिग्मांशो निमेषादिषु कर्मसु
BR-13-01-015-042c	त्वं वै प्रभार्चिः पुरुषः सर्वस्य हृदि संस्थितः
BR-13-01-015-042e	अणिमा लघिमा प्राप्तिरीशानो ज्योतिरव्ययः
BR-13-01-015-043a	त्वयि बुद्धिर्मतिर्लोकाः प्रपन्नाः संश्रिताश्च ये
BR-13-01-015-043c	ध्यानिनो नित्ययोगाश्च सत्यसन्धा जितेन्द्रियाः
BR-13-01-015-044a	यस्त्वां ध्रुवं वेदयते गुहाशयं प्रभुं पुराणं पुरुषं विश्वरूपम्
BR-13-01-015-044c	हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति
BR-13-01-015-045a	विदित्वा सप्त सूक्ष्माणि षडङ्गं त्वां च मूर्तितः
BR-13-01-015-045c	प्रधानविधियोगस्थस्त्वामेव विशते बुधः
BR-13-01-015-046a	एवमुक्ते मया पार्थ भवे चार्तिविनाशने
BR-13-01-015-046c	चराचरं जगत्सर्वं सिंहनादमथाकरोत्
BR-13-01-015-047a	सविप्रसङ्घाश्च सुरासुराश्च नागाः पिशाचाः पितरो वयांसि
BR-13-01-015-047c	रक्षोगणा भूतगणाश्च सर्वे महर्षयश्चैव तथा प्रणेमुः
BR-13-01-015-048a	मम मूर्ध्नि च दिव्यानां कुसुमानां सुगन्धिनाम्
BR-13-01-015-048c	राशयो निपतन्ति स्म वायुश्च सुसुखो ववौ
BR-13-01-015-049a	निरीक्ष्य भगवान्देवीमुमां मां च जगद्धितः
BR-13-01-015-049c	शतक्रतुं चाभिवीक्ष्य स्वयं मामाह शङ्करः
BR-13-01-015-050a	विद्मः कृष्ण परां भक्तिमस्मासु तव शत्रुहन्
BR-13-01-015-050c	क्रियतामात्मनः श्रेयः प्रीतिर्हि परमा त्वयि
BR-13-01-015-051a	वृणीष्वाष्टौ वरान्कृष्ण दातास्मि तव सत्तम
BR-13-01-015-051c	ब्रूहि यादवशार्दूल यानिच्छसि सुदुर्लभान्
