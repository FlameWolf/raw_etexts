BR-13-01-138-001	वायुरुवाच
BR-13-01-138-001a	शृणु मूढ गुणान्कांश्चिद्ब्राह्मणानां महात्मनाम्
BR-13-01-138-001c	ये त्वया कीर्तिता राजंस्तेभ्योऽथ ब्राह्मणो वरः
BR-13-01-138-002a	त्यक्त्वा महीत्वं भूमिस्तु स्पर्धयाङ्गनृपस्य ह
BR-13-01-138-002c	नाशं जगाम तां विप्रो व्यष्टम्भयत कश्यपः
BR-13-01-138-003a	अक्षया ब्राह्मणा राजन्दिवि चेह च नित्यदा
BR-13-01-138-003c	अपिबत्तेजसा ह्यापः स्वयमेवाङ्गिराः पुरा
BR-13-01-138-004a	स ताः पिबन्क्षीरमिव नातृप्यत महातपाः
BR-13-01-138-004c	अपूरयन्महौघेन महीं सर्वां च पार्थिव
BR-13-01-138-005a	तस्मिन्नहं च क्रुद्धे वै जगत्त्यक्त्वा ततो गतः
BR-13-01-138-005c	व्यतिष्ठमग्निहोत्रे च चिरमङ्गिरसो भयात्
BR-13-01-138-006a	अभिशप्तश्च भगवान्गौतमेन पुरन्दरः
BR-13-01-138-006c	अहल्यां कामयानो वै धर्मार्थं च न हिंसितः
BR-13-01-138-007a	तथा समुद्रो नृपते पूर्णो मृष्टेन वारिणा
BR-13-01-138-007c	ब्राह्मणैरभिशप्तः सँल्लवणोदः कृतो विभो
BR-13-01-138-008a	सुवर्णवर्णो निर्धूमः संहतोर्ध्वशिखः कविः
BR-13-01-138-008c	क्रुद्धेनाङ्गिरसा शप्तो गुणैरेतैर्विवर्जितः
BR-13-01-138-009a	मरुतश्चूर्णितान्पश्य येऽहसन्त महोदधिम्
BR-13-01-138-009c	सुवर्णधारिणा नित्यमवशप्ता द्विजातिना
BR-13-01-138-010a	समो न त्वं द्विजातिभ्यः श्रेष्ठं विद्धि नराधिप
BR-13-01-138-010c	गर्भस्थान्ब्राह्मणान्सम्यङ्नमस्यति किल प्रभुः
BR-13-01-138-011a	दण्डकानां महद्राज्यं ब्राह्मणेन विनाशितम्
BR-13-01-138-011c	तालजङ्घं महत्क्षत्रमौर्वेणैकेन नाशितम्
BR-13-01-138-012a	त्वया च विपुलं राज्यं बलं धर्मः श्रुतं तथा
BR-13-01-138-012c	दत्तात्रेयप्रसादेन प्राप्तं परमदुर्लभम्
BR-13-01-138-013a	अग्निं त्वं यजसे नित्यं कस्मादर्जुन ब्राह्मणम्
BR-13-01-138-013c	स हि सर्वस्य लोकस्य हव्यवाट्किं न वेत्सि तम्
BR-13-01-138-014a	अथ वा ब्राह्मणश्रेष्ठमनु भूतानुपालकम्
BR-13-01-138-014c	कर्तारं जीवलोकस्य कस्माज्जानन्विमुह्यसे
BR-13-01-138-015a	तथा प्रजापतिर्ब्रह्मा अव्यक्तः प्रभवाप्ययः
BR-13-01-138-015c	येनेदं निखिलं विश्वं जनितं स्थावरं चरम्
BR-13-01-138-016a	अण्डजातं तु ब्रह्माणं केचिदिच्छन्त्यपण्डिताः
BR-13-01-138-016c	अण्डाद्भिन्नाद्बभुः शैला दिशोऽम्भः पृथिवी दिवम्
BR-13-01-138-017a	द्रष्टव्यं नैतदेवं हि कथं ज्यायस्तमो हि सः
BR-13-01-138-017c	स्मृतमाकाशमण्डं तु तस्माज्जातः पितामहः
BR-13-01-138-018a	तिष्ठेत्कथमिति ब्रूहि न किञ्चिद्धि तदा भवेत्
BR-13-01-138-018c	अहङ्कार इति प्रोक्तः सर्वतेजोगतः प्रभुः
BR-13-01-138-019a	नास्त्यण्डमस्ति तु ब्रह्मा स राजँल्लोकभावनः
BR-13-01-138-019c	इत्युक्तः स तदा तूष्णीमभूद्वायुस्तमब्रवीत्
