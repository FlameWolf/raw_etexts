001	वायुरुवाच
001a	शृणु मूढ गुणान्कांश्चिद्ब्राह्मणानां महात्मनाम्
001c	ये त्वया कीर्तिता राजंस्तेभ्योऽथ ब्राह्मणो वरः
002a	त्यक्त्वा महीत्वं भूमिस्तु स्पर्धयाङ्गनृपस्य ह
002c	नाशं जगाम तां विप्रो व्यष्टम्भयत कश्यपः
003a	अक्षया ब्राह्मणा राजन्दिवि चेह च नित्यदा
003c	अपिबत्तेजसा ह्यापः स्वयमेवाङ्गिराः पुरा
004a	स ताः पिबन्क्षीरमिव नातृप्यत महातपाः
004c	अपूरयन्महौघेन महीं सर्वां च पार्थिव
005a	तस्मिन्नहं च क्रुद्धे वै जगत्त्यक्त्वा ततो गतः
005c	व्यतिष्ठमग्निहोत्रे च चिरमङ्गिरसो भयात्
006a	अभिशप्तश्च भगवान्गौतमेन पुरन्दरः
006c	अहल्यां कामयानो वै धर्मार्थं च न हिंसितः
007a	तथा समुद्रो नृपते पूर्णो मृष्टेन वारिणा
007c	ब्राह्मणैरभिशप्तः सँल्लवणोदः कृतो विभो
008a	सुवर्णवर्णो निर्धूमः संहतोर्ध्वशिखः कविः
008c	क्रुद्धेनाङ्गिरसा शप्तो गुणैरेतैर्विवर्जितः
009a	मरुतश्चूर्णितान्पश्य येऽहसन्त महोदधिम्
009c	सुवर्णधारिणा नित्यमवशप्ता द्विजातिना
010a	समो न त्वं द्विजातिभ्यः श्रेष्ठं विद्धि नराधिप
010c	गर्भस्थान्ब्राह्मणान्सम्यङ्नमस्यति किल प्रभुः
011a	दण्डकानां महद्राज्यं ब्राह्मणेन विनाशितम्
011c	तालजङ्घं महत्क्षत्रमौर्वेणैकेन नाशितम्
012a	त्वया च विपुलं राज्यं बलं धर्मः श्रुतं तथा
012c	दत्तात्रेयप्रसादेन प्राप्तं परमदुर्लभम्
013a	अग्निं त्वं यजसे नित्यं कस्मादर्जुन ब्राह्मणम्
013c	स हि सर्वस्य लोकस्य हव्यवाट्किं न वेत्सि तम्
014a	अथ वा ब्राह्मणश्रेष्ठमनु भूतानुपालकम्
014c	कर्तारं जीवलोकस्य कस्माज्जानन्विमुह्यसे
015a	तथा प्रजापतिर्ब्रह्मा अव्यक्तः प्रभवाप्ययः
015c	येनेदं निखिलं विश्वं जनितं स्थावरं चरम्
016a	अण्डजातं तु ब्रह्माणं केचिदिच्छन्त्यपण्डिताः
016c	अण्डाद्भिन्नाद्बभुः शैला दिशोऽम्भः पृथिवी दिवम्
017a	द्रष्टव्यं नैतदेवं हि कथं ज्यायस्तमो हि सः
017c	स्मृतमाकाशमण्डं तु तस्माज्जातः पितामहः
018a	तिष्ठेत्कथमिति ब्रूहि न किञ्चिद्धि तदा भवेत्
018c	अहङ्कार इति प्रोक्तः सर्वतेजोगतः प्रभुः
019a	नास्त्यण्डमस्ति तु ब्रह्मा स राजँल्लोकभावनः
019c	इत्युक्तः स तदा तूष्णीमभूद्वायुस्तमब्रवीत्
