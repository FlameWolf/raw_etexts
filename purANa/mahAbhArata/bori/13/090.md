BR-13-01-090-001	युधिष्ठिर उवाच
BR-13-01-090-001a	कीदृशेभ्यः प्रदातव्यं भवेच्छ्राद्धं पितामह
BR-13-01-090-001c	द्विजेभ्यः कुरुशार्दूल तन्मे व्याख्यातुमर्हसि
BR-13-01-090-002	भीष्म उवाच
BR-13-01-090-002a	ब्राह्मणान्न परीक्षेत क्षत्रियो दानधर्मवित्
BR-13-01-090-002c	दैवे कर्मणि पित्र्ये तु न्याय्यमाहुः परीक्षणम्
BR-13-01-090-003a	देवताः पूजयन्तीह दैवेनैवेह तेजसा
BR-13-01-090-003c	उपेत्य तस्माद्देवेभ्यः सर्वेभ्यो दापयेन्नरः
BR-13-01-090-004a	श्राद्धे त्वथ महाराज परीक्षेद्ब्राह्मणान्बुधः
BR-13-01-090-004c	कुलशीलवयोरूपैर्विद्ययाभिजनेन च
BR-13-01-090-005a	एषामन्ये पङ्क्तिदूषास्तथान्ये पङ्क्तिपावनाः
BR-13-01-090-005c	अपाङ्क्तेयास्तु ये राजन्कीर्तयिष्यामि ताञ्शृणु
BR-13-01-090-006a	कितवो भ्रूणहा यक्ष्मी पशुपालो निराकृतिः
BR-13-01-090-006c	ग्रामप्रेष्यो वार्धुषिको गायनः सर्वविक्रयी
BR-13-01-090-007a	अगारदाही गरदः कुण्डाशी सोमविक्रयी
BR-13-01-090-007c	सामुद्रिको राजभृत्यस्तैलिकः कूटकारकः
BR-13-01-090-008a	पित्रा विवदमानश्च यस्य चोपपतिर्गृहे
BR-13-01-090-008c	अभिशस्तस्तथा स्तेनः शिल्पं यश्चोपजीवति
BR-13-01-090-009a	पर्वकारश्च सूची च मित्रध्रुक्पारदारिकः
BR-13-01-090-009c	अव्रतानामुपाध्यायः काण्डपृष्ठस्तथैव च
BR-13-01-090-010a	श्वभिर्यश्च परिक्रामेद्यः शुना दष्ट एव च
BR-13-01-090-010c	परिवित्तिश्च यश्च स्याद्दुश्चर्मा गुरुतल्पगः
BR-13-01-090-010e	कुशीलवो देवलको नक्षत्रैर्यश्च जीवति
BR-13-01-090-011a	एतानिह विजानीयादपाङ्क्तेयान्द्विजाधमान्
BR-13-01-090-011c	शूद्राणामुपदेशं च ये कुर्वन्त्यल्पचेतसः
BR-13-01-090-012a	षष्टिं काणः शतं षण्ढः श्वित्री यावत्प्रपश्यति
BR-13-01-090-012c	पङ्क्त्यां समुपविष्टायां तावद्दूषयते नृप
BR-13-01-090-013a	यद्वेष्टितशिरा भुङ्क्ते यद्भुङ्क्ते दक्षिणामुखः
BR-13-01-090-013c	सोपानत्कश्च यद्भुङ्क्ते सर्वं विद्यात्तदासुरम्
BR-13-01-090-014a	असूयता च यद्दत्तं यच्च श्रद्धाविवर्जितम्
BR-13-01-090-014c	सर्वं तदसुरेन्द्राय ब्रह्मा भागमकल्पयत्
BR-13-01-090-015a	श्वानश्च पङ्क्तिदूषाश्च नावेक्षेरन्कथञ्चन
BR-13-01-090-015c	तस्मात्परिवृते दद्यात्तिलांश्चान्ववकीरयेत्
BR-13-01-090-016a	तिलादाने च क्रव्यादा ये च क्रोधवशा गणाः
BR-13-01-090-016c	यातुधानाः पिशाचाश्च विप्रलुम्पन्ति तद्धविः
BR-13-01-090-017a	यावद्ध्यपङ्क्त्यः पङ्क्त्यां वै भुञ्जानाननुपश्यति
BR-13-01-090-017c	तावत्फलाद्भ्रंशयति दातारं तस्य बालिशम्
BR-13-01-090-018a	इमे तु भरतश्रेष्ठ विज्ञेयाः पङ्क्तिपावनाः
BR-13-01-090-018c	ये त्वतस्तान्प्रवक्ष्यामि परीक्षस्वेह तान्द्विजान्
BR-13-01-090-019a	वेदविद्याव्रतस्नाता ब्राह्मणाः सर्व एव हि
BR-13-01-090-019c	पाङ्क्तेयान्यांस्तु वक्ष्यामि ज्ञेयास्ते पङ्क्तिपावनाः
BR-13-01-090-020a	त्रिणाचिकेतः पञ्चाग्निस्त्रिसुपर्णः षडङ्गवित्
BR-13-01-090-020c	ब्रह्मदेयानुसन्तानश्छन्दोगो ज्येष्ठसामगः
BR-13-01-090-021a	मातापित्रोर्यश्च वश्यः श्रोत्रियो दशपूरुषः
BR-13-01-090-021c	ऋतुकालाभिगामी च धर्मपत्नीषु यः सदा
BR-13-01-090-021e	वेदविद्याव्रतस्नातो विप्रः पङ्क्तिं पुनात्युत
BR-13-01-090-022a	अथर्वशिरसोऽध्येता ब्रह्मचारी यतव्रतः
BR-13-01-090-022c	सत्यवादी धर्मशीलः स्वकर्मनिरतश्च यः
BR-13-01-090-023a	ये च पुण्येषु तीर्थेषु अभिषेककृतश्रमाः
BR-13-01-090-023c	मखेषु च समन्त्रेषु भवन्त्यवभृथाप्लुताः
BR-13-01-090-024a	अक्रोधना अचपलाः क्षान्ता दान्ता जितेन्द्रियाः
BR-13-01-090-024c	सर्वभूतहिता ये च श्राद्धेष्वेतान्निमन्त्रयेत्
BR-13-01-090-024e	एतेषु दत्तमक्षय्यमेते वै पङ्क्तिपावनाः
BR-13-01-090-025a	इमे परे महाराज विज्ञेयाः पङ्क्तिपावनाः
BR-13-01-090-025c	यतयो मोक्षधर्मज्ञा योगाः सुचरितव्रताः
BR-13-01-090-026a	ये चेतिहासं प्रयताः श्रावयन्ति द्विजोत्तमान्
BR-13-01-090-026c	ये च भाष्यविदः केचिद्ये च व्याकरणे रताः
BR-13-01-090-027a	अधीयते पुराणं ये धर्मशास्त्राण्यथापि च
BR-13-01-090-027c	अधीत्य च यथान्यायं विधिवत्तस्य कारिणः
BR-13-01-090-028a	उपपन्नो गुरुकुले सत्यवादी सहस्रदः
BR-13-01-090-028c	अग्र्यः सर्वेषु वेदेषु सर्वप्रवचनेषु च
BR-13-01-090-029a	यावदेते प्रपश्यन्ति पङ्क्त्यास्तावत्पुनन्त्युत
BR-13-01-090-029c	ततो हि पावनात्पङ्क्त्याः पङ्क्तिपावन उच्यते
BR-13-01-090-030a	क्रोशादर्धतृतीयात्तु पावयेदेक एव हि
BR-13-01-090-030c	ब्रह्मदेयानुसंतान इति ब्रह्मविदो विदुः
BR-13-01-090-031a	अनृत्विगनुपाध्यायः स चेदग्रासनं व्रजेत्
BR-13-01-090-031c	ऋत्विग्भिरननुज्ञातः पङ्क्त्या हरति दुष्कृतम्
BR-13-01-090-032a	अथ चेद्वेदवित्सर्वैः पङ्क्तिदोषैर्विवर्जितः
BR-13-01-090-032c	न च स्यात्पतितो राजन्पङ्क्तिपावन एव सः
BR-13-01-090-033a	तस्मात्सर्वप्रयत्नेन परीक्ष्यामन्त्रयेद्द्विजान्
BR-13-01-090-033c	स्वकर्मनिरतान्दान्तान्कुले जातान्बहुश्रुतान्
BR-13-01-090-034a	यस्य मित्रप्रधानानि श्राद्धानि च हवींषि च
BR-13-01-090-034c	न प्रीणाति पितॄन्देवान्स्वर्गं च न स गच्छति
BR-13-01-090-035a	यश्च श्राद्धे कुरुते संगतानि न देवयानेन पथा स याति
BR-13-01-090-035c	स वै मुक्तः पिप्पलं बन्धनाद्वा स्वर्गाल्लोकाच्च्यवते श्राद्धमित्रः
BR-13-01-090-036a	तस्मान्मित्रं श्राद्धकृन्नाद्रियेत दद्यान्मित्रेभ्यः संग्रहार्थं धनानि
BR-13-01-090-036c	यं मन्यते नैव शत्रुं न मित्रं तं मध्यस्थं भोजयेद्धव्यकव्ये
BR-13-01-090-037a	यथोषरे बीजमुप्तं न रोहेन्न चास्योप्ता प्राप्नुयाद्बीजभागम्
BR-13-01-090-037c	एवं श्राद्धं भुक्तमनर्हमाणैर्न चेह नामुत्र फलं ददाति
BR-13-01-090-038a	ब्राह्मणो ह्यनधीयानस्तृणाग्निरिव शाम्यति
BR-13-01-090-038c	तस्मै श्राद्धं न दातव्यं न हि भस्मनि हूयते
BR-13-01-090-039a	सम्भोजनी नाम पिशाचदक्षिणा सा नैव देवान्न पितॄनुपैति
BR-13-01-090-039c	इहैव सा भ्राम्यति क्षीणपुण्या शालान्तरे गौरिव नष्टवत्सा
BR-13-01-090-040a	यथाग्नौ शान्ते घृतमाजुहोति तन्नैव देवान्न पितॄनुपैति
BR-13-01-090-040c	तथा दत्तं नर्तने गायने च यां चानृचे दक्षिणामावृणोति
BR-13-01-090-041a	उभौ हिनस्ति न भुनक्ति चैषा या चानृचे दक्षिणा दीयते वै
BR-13-01-090-041c	आघातनी गर्हितैषा पतन्ती तेषां प्रेतान्पातयेद्देवयानात्
BR-13-01-090-042a	ऋषीणां समयं नित्यं ये चरन्ति युधिष्ठिर
BR-13-01-090-042c	निश्चिताः सर्वधर्मज्ञास्तान्देवा ब्राह्मणान्विदुः
BR-13-01-090-043a	स्वाध्यायनिष्ठा ऋषयो ज्ञाननिष्ठास्तथैव च
BR-13-01-090-043c	तपोनिष्ठाश्च बोद्धव्याः कर्मनिष्ठाश्च भारत
BR-13-01-090-044a	कव्यानि ज्ञाननिष्ठेभ्यः प्रतिष्ठाप्यानि भारत
BR-13-01-090-044c	तत्र ये ब्राह्मणाः केचिन्न निन्दति हि ते वराः
BR-13-01-090-045a	ये तु निन्दन्ति जल्पेषु न ताञ्श्राद्धेषु भोजयेत्
BR-13-01-090-045c	ब्राह्मणा निन्दिता राजन्हन्युस्त्रिपुरुषं कुलम्
BR-13-01-090-046a	वैखानसानां वचनमृषीणां श्रूयते नृप
BR-13-01-090-046c	दूरादेव परीक्षेत ब्राह्मणान्वेदपारगान्
BR-13-01-090-046e	प्रियान्वा यदि वा द्वेष्यांस्तेषु तच्छ्राद्धमावपेत्
BR-13-01-090-047a	यः सहस्रं सहस्राणां भोजयेदनृचां नरः
BR-13-01-090-047c	एकस्तान्मन्त्रवित्प्रीतः सर्वानर्हति भारत
