001	युधिष्ठिर उवाच
001a	द्विजातयो व्रतोपेता हविस्ते यदि भुञ्जते
001c	अन्नं ब्राह्मणकामाय कथमेतत्पितामह
002	भीष्म उवाच
002a	अवेदोक्तव्रताश्चैव भुञ्जानाः कार्यकारिणः
002c	वेदोक्तेषु तु भुञ्जाना व्रतलुप्ता युधिष्ठिर
003	युधिष्ठिर उवाच
003a	यदिदं तप इत्याहुरुपवासं पृथग्जनाः
003c	तपः स्यादेतदिह वै तपोऽन्यद्वापि किं भवेत्
004	भीष्म उवाच
004a	मासार्धमासौ नोपवसेद्यत्तपो मन्यते जनः
004c	आत्मतन्त्रोपघाती यो न तपस्वी न धर्मवित्
005a	त्यागस्यापि च सम्पत्तिः शिष्यते तप उत्तमम्
005c	सदोपवासी च भवेद्ब्रह्मचारी तथैव च
006a	मुनिश्च स्यात्सदा विप्रो देवांश्चैव सदा यजेत्
006c	कुटुम्बिको धर्मकामः सदास्वप्नश्च भारत
007a	अमृताशी सदा च स्यात्पवित्री च सदा भवेत्
007c	ऋतवादी सदा च स्यान्नियतश्च सदा भवेत्
008a	विघसाशी सदा च स्यात्सदा चैवातिथिप्रियः
008c	अमांसाशी सदा च स्यात्पवित्री च सदा भवेत्
009	युधिष्ठिर उवाच
009a	कथं सदोपवासी स्याद्ब्रह्मचारी च पार्थिव
009c	विघसाशी कथं च स्यात्कथं चैवातिथिप्रियः
010	भीष्म उवाच
010a	अन्तरा सायमाशं च प्रातराशं तथैव च
010c	सदोपवासी भवति यो न भुङ्क्तेऽन्तरा पुनः
011a	भार्यां गच्छन्ब्रह्मचारी सदा भवति चैव ह
011c	ऋतवादी सदा च स्याद्दानशीलश्च मानवः
012a	अभक्षयन्वृथा मांसममांसाशी भवत्युत
012c	दानं ददत्पवित्री स्यादस्वप्नश्च दिवास्वपन्
013a	भृत्यातिथिषु यो भुङ्क्ते भुक्तवत्सु नरः सदा
013c	अमृतं केवलं भुङ्क्ते इति विद्धि युधिष्ठिर
014a	अभुक्तवत्सु नाश्नाति ब्राह्मणेषु तु यो नरः
014c	अभोजनेन तेनास्य जितः स्वर्गो भवत्युत
015a	देवेभ्यश्च पितृभ्यश्च भृत्येभ्योऽतिथिभिः सह
015c	अवशिष्टानि यो भुङ्क्ते तमाहुर्विघसाशिनम्
016a	तेषां लोका ह्यपर्यन्ताः सदने ब्रह्मणः स्मृताः
016c	उपस्थिता ह्यप्सरोभिर्गन्धर्वैश्च जनाधिप
017a	देवतातिथिभिः सार्धं पितृभिश्चोपभुञ्जते
017c	रमन्ते पुत्रपौत्रैश्च तेषां गतिरनुत्तमा
