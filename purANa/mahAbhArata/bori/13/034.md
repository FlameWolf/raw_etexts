001	भीष्म उवाच
001a	ब्राह्मणानेव सततं भृशं सम्प्रतिपूजयेत्
001c	एते हि सोमराजान ईश्वराः सुखदुःखयोः
002a	एते भोगैरलङ्कारैरन्यैश्चैव किमिच्छकैः
002c	सदा पूज्या नमस्कार्या रक्ष्याश्च पितृवन्नृपैः
002e	अतो राष्ट्रस्य शान्तिर्हि भूतानामिव वासवात्
003a	जायतां ब्रह्मवर्चस्वी राष्ट्रे वै ब्राह्मणः शुचिः
003c	महारथश्च राजन्य एष्टव्यः शत्रुतापनः
004a	ब्राह्मणं जातिसम्पन्नं धर्मज्ञं संशितव्रतम्
004c	वासयेत गृहे राजन्न तस्मात्परमस्ति वै
005a	ब्राह्मणेभ्यो हविर्दत्तं प्रतिगृह्णन्ति देवताः
005c	पितरः सर्वभूतानां नैतेभ्यो विद्यते परम्
006a	आदित्यश्चन्द्रमा वायुर्भूमिरापोऽम्बरं दिशः
006c	सर्वे ब्राह्मणमाविश्य सदान्नमुपभुञ्जते
007a	न तस्याश्नन्ति पितरो यस्य विप्रा न भुञ्जते
007c	देवाश्चाप्यस्य नाश्नन्ति पापस्य ब्राह्मणद्विषः
008a	ब्राह्मणेषु तु तुष्टेषु प्रीयन्ते पितरः सदा
008c	तथैव देवता राजन्नात्र कार्या विचारणा
009a	तथैव तेऽपि प्रीयन्ते येषां भवति तद्धविः
009c	न च प्रेत्य विनश्यन्ति गच्छन्ति परमां गतिम्
010a	येन येनैव हविषा ब्राह्मणांस्तर्पयेन्नरः
010c	तेन तेनैव प्रीयन्ते पितरो देवतास्तथा
011a	ब्राह्मणादेव तद्भूतं प्रभवन्ति यतः प्रजाः
011c	यतश्चायं प्रभवति प्रेत्य यत्र च गच्छति
012a	वेदैष मार्गं स्वर्गस्य तथैव नरकस्य च
012c	आगतानागते चोभे ब्राह्मणो द्विपदां वरः
012e	ब्राह्मणो भरतश्रेष्ठ स्वधर्मं वेद मेधया
013a	ये चैनमनुवर्तन्ते ते न यान्ति पराभवम्
013c	न ते प्रेत्य विनश्यन्ति गच्छन्ति न पराभवम्
014a	ये ब्राह्मणमुखात्प्राप्तं प्रतिगृह्णन्ति वै वचः
014c	कृतात्मानो महात्मानस्ते न यान्ति पराभवम्
015a	क्षत्रियाणां प्रतपतां तेजसा च बलेन च
015c	ब्राह्मणेष्वेव शाम्यन्ति तेजांसि च बलानि च
016a	भृगवोऽजयंस्तालजङ्घान्नीपानङ्गिरसोऽजयन्
016c	भरद्वाजो वैतहव्यानैलांश्च भरतर्षभ
017a	चित्रायुधांश्चाप्यजयन्नेते कृष्णाजिनध्वजाः
017c	प्रक्षिप्याथ च कुम्भान्वै पारगामिनमारभेत्
018a	यत्किञ्चित्कथ्यते लोके श्रूयते पश्यतेऽपि वा
018c	सर्वं तद्ब्राह्मणेष्वेव गूढोऽग्निरिव दारुषु
019a	अत्राप्युदाहरन्तीममितिहासं पुरातनम्
019c	संवादं वासुदेवस्य पृथ्व्याश्च भरतर्षभ
020	वासुदेव उवाच
020a	मातरं सर्वभूतानां पृच्छे त्वा संशयं शुभे
020c	केन स्वित्कर्मणा पापं व्यपोहति नरो गृही
021	पृथिव्युवाच
021a	ब्राह्मणानेव सेवेत पवित्रं ह्येतदुत्तमम्
021c	ब्राह्मणान्सेवमानस्य रजः सर्वं प्रणश्यति
022a	अतो भूतिरतः कीर्तिरतो बुद्धिः प्रजायते
022c	अपरेषां परेषां च परेभ्यश्चैव ये परे
023a	ब्राह्मणा यं प्रशंसन्ति पुरुषः स प्रवर्धते
023c	अथ यो ब्राह्मणाक्रुष्टः पराभवति सोऽचिरात्
024a	यथा महार्णवे क्षिप्त आमलोष्टो विनश्यति
024c	तथा दुश्चरितं कर्म पराभावाय कल्पते
025a	पश्य चन्द्रे कृतं लक्ष्म समुद्रे लवणोदकम्
025c	तथा भगसहस्रेण महेन्द्रं परिचिह्नितम्
026a	तेषामेव प्रभावेन सहस्रनयनो ह्यसौ
026c	शतक्रतुः समभवत्पश्य माधव यादृशम्
027a	इच्छन्भूतिं च कीर्तिं च लोकांश्च मधुसूदन
027c	ब्राह्मणानुमते तिष्ठेत्पुरुषः शुचिरात्मवान्
028a	इत्येतद्वचनं श्रुत्वा मेदिन्या मधुसूदनः
028c	साधु साध्वित्यथेत्युक्त्वा मेदिनीं प्रत्यपूजयत्
029a	एतां श्रुत्वोपमां पार्थ प्रयतो ब्राह्मणर्षभान्
029c	सततं पूजयेथास्त्वं ततः श्रेयोऽभिपत्स्यसे
