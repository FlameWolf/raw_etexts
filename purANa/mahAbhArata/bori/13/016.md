001	कृष्ण उवाच
001a	मूर्ध्ना निपत्य नियतस्तेजःसन्निचये ततः
001c	परमं हर्षमागम्य भगवन्तमथाब्रुवम्
002a	धर्मे दृढत्वं युधि शत्रुघातं यशस्तथाग्र्यं परमं बलं च
002c	योगप्रियत्वं तव सन्निकर्षं वृणे सुतानां च शतं शतानि
003a	एवमस्त्विति तद्वाक्यं मयोक्तः प्राह शङ्करः
004a	ततो मां जगतो माता धरणी सर्वपावनी
004c	उवाचोमा प्रणिहिता शर्वाणी तपसां निधिः
005a	दत्तो भगवता पुत्रः साम्बो नाम तवानघ
005c	मत्तोऽप्यष्टौ वरानिष्टान्गृहाण त्वं ददामि ते
005e	प्रणम्य शिरसा सा च मयोक्ता पाण्डुनन्दन
006a	द्विजेष्वकोपं पितृतः प्रसादं शतं सुतानामुपभोगं परं च
006c	कुले प्रीतिं मातृतश्च प्रसादं शमप्राप्तिं प्रवृणे चापि दाक्ष्यम्
007	देव्युवाच
007a	एवं भविष्यत्यमरप्रभाव नाहं मृषा जातु वदे कदाचित्
007c	भार्यासहस्राणि च षोडशैव तासु प्रियत्वं च तथाक्षयत्वम्
008a	प्रीतिं चाग्र्यां बान्धवानां सकाशाद्ददामि ते वपुषः काम्यतां च
008c	भोक्ष्यन्ते वै सप्ततिर्वै शतानि गृहे तुभ्यमतिथीनां च नित्यम्
009	वासुदेव उवाच
009a	एवं दत्त्वा वरान्देवो मम देवी च भारत
009c	अन्तर्हितः क्षणे तस्मिन्सगणो भीमपूर्वज
010a	एतदत्यद्भुतं सर्वं ब्राह्मणायातितेजसे
010c	उपमन्यवे मया कृत्स्नमाख्यातं कौरवोत्तम
011a	नमस्कृत्वा तु स प्राह देवदेवाय सुव्रत
011c	नास्ति शर्वसमो दाने नास्ति शर्वसमो रणे
011e	नास्ति शर्वसमो देवो नास्ति शर्वसमा गतिः
012a	ऋषिरासीत्कृते तात तण्डिरित्येव विश्रुतः
012c	दश वर्षसहस्राणि तेन देवः समाधिना
012e	आराधितोऽभूद्भक्तेन तस्योदर्कं निशामय
013a	स दृष्टवान्महादेवमस्तौषीच्च स्तवैर्विभुम्
013c	पवित्राणां पवित्रस्त्वं गतिर्गतिमतां वर
013e	अत्युग्रं तेजसां तेजस्तपसां परमं तपः
014a	विश्वावसुहिरण्याक्षपुरुहूतनमस्कृत
014c	भूरिकल्याणद विभो पुरुसत्य नमोऽस्तु ते
015a	जातीमरणभीरूणां यतीनां यततां विभो
015c	निर्वाणद सहस्रांशो नमस्तेऽस्तु सुखाश्रय
016a	ब्रह्मा शतक्रतुर्विष्णुर्विश्वेदेवा महर्षयः
016c	न विदुस्त्वां तु तत्त्वेन कुतो वेत्स्यामहे वयम्
017a	त्वत्तः प्रवर्तते कालस्त्वयि कालश्च लीयते
017c	कालाख्यः पुरुषाख्यश्च ब्रह्माख्यश्च त्वमेव हि
018a	तनवस्ते स्मृतास्तिस्रः पुराणज्ञैः सुरर्षिभिः
018c	अधिपौरुषमध्यात्ममधिभूताधिदैवतम्
018e	अधिलोक्याधिविज्ञानमधियज्ञस्त्वमेव हि
019a	त्वां विदित्वात्मदेहस्थं दुर्विदं दैवतैरपि
019c	विद्वांसो यान्ति निर्मुक्ताः परं भावमनामयम्
020a	अनिच्छतस्तव विभो जन्ममृत्युरनेकतः
020c	द्वारं त्वं स्वर्गमोक्षाणामाक्षेप्ता त्वं ददासि च
021a	त्वमेव मोक्षः स्वर्गश्च कामः क्रोधस्त्वमेव हि
021c	सत्त्वं रजस्तमश्चैव अधश्चोर्ध्वं त्वमेव हि
022a	ब्रह्मा विष्णुश्च रुद्रश्च स्कन्देन्द्रौ सविता यमः
022c	वरुणेन्दू मनुर्धाता विधाता त्वं धनेश्वरः
023a	भूर्वायुर्ज्योतिरापश्च वाग्बुद्धिस्त्वं मतिर्मनः
023c	कर्म सत्यानृते चोभे त्वमेवास्ति च नास्ति च
024a	इन्द्रियाणीन्द्रियार्थाश्च तत्परं प्रकृतेर्ध्रुवम्
024c	विश्वाविश्वपरो भावश्चिन्त्याचिन्त्यस्त्वमेव हि
025a	यच्चैतत्परमं ब्रह्म यच्च तत्परमं पदम्
025c	या गतिः साङ्ख्ययोगानां स भवान्नात्र संशयः
026a	नूनमद्य कृतार्थाः स्म नूनं प्राप्ताः सतां गतिम्
026c	यां गतिं प्राप्नुवन्तीह ज्ञाननिर्मलबुद्धयः
027a	अहो मूढाः स्म सुचिरमिमं कालमचेतसः
027c	यन्न विद्मः परं देवं शाश्वतं यं विदुर्बुधाः
028a	सोऽयमासादितः साक्षाद्बहुभिर्जन्मभिर्मया
028c	भक्तानुग्रहकृद्देवो यं ज्ञात्वामृतमश्नुते
029a	देवासुरमनुष्याणां यच्च गुह्यं सनातनम्
029c	गुहायां निहितं ब्रह्म दुर्विज्ञेयं सुरैरपि
030a	स एष भगवान्देवः सर्वकृत्सर्वतोमुखः
030c	सर्वात्मा सर्वदर्शी च सर्वगः सर्ववेदिता
031a	प्राणकृत्प्राणभृत्प्राणी प्राणदः प्राणिनां गतिः
031c	देहकृद्देहभृद्देही देहभुग्देहिनां गतिः
032a	अध्यात्मगतिनिष्ठानां ध्यानिनामात्मवेदिनाम्
032c	अपुनर्मारकामानां या गतिः सोऽयमीश्वरः
033a	अयं च सर्वभूतानां शुभाशुभगतिप्रदः
033c	अयं च जन्ममरणे विदध्यात्सर्वजन्तुषु
034a	अयं च सिद्धिकामानामृषीणां सिद्धिदः प्रभुः
034c	अयं च मोक्षकामानां द्विजानां मोक्षदः प्रभुः
035a	भूराद्यान्सर्वभुवनानुत्पाद्य सदिवौकसः
035c	विभर्ति देवस्तनुभिरष्टाभिश्च ददाति च
036a	अतः प्रवर्तते सर्वमस्मिन्सर्वं प्रतिष्ठितम्
036c	अस्मिंश्च प्रलयं याति अयमेकः सनातनः
037a	अयं स सत्यकामानां सत्यलोकः परः सताम्
037c	अपवर्गश्च मुक्तानां कैवल्यं चात्मवादिनाम्
038a	अयं ब्रह्मादिभिः सिद्धैर्गुहायां गोपितः प्रभुः
038c	देवासुरमनुष्याणां न प्रकाशो भवेदिति
039a	तं त्वां देवासुरनरास्तत्त्वेन न विदुर्भवम्
039c	मोहिताः खल्वनेनैव हृच्छयेन प्रवेशिताः
040a	ये चैनं सम्प्रपद्यन्ते भक्तियोगेन भारत
040c	तेषामेवात्मनात्मानं दर्शयत्येष हृच्छयः
041a	यं ज्ञात्वा न पुनर्जन्म मरणं चापि विद्यते
041c	यं विदित्वा परं वेद्यं वेदितव्यं न विद्यते
042a	यं लब्ध्वा परमं लाभं मन्यते नाधिकं पुनः
042c	प्राणसूक्ष्मां परां प्राप्तिमागच्छत्यक्षयावहाम्
043a	यं साङ्ख्या गुणतत्त्वज्ञाः साङ्ख्यशास्त्रविशारदाः
043c	सूक्ष्मज्ञानरताः पूर्वं ज्ञात्वा मुच्यन्ति बन्धनैः
044a	यं च वेदविदो वेद्यं वेदान्तेषु प्रतिष्ठितम्
044c	प्राणायामपरा नित्यं यं विशन्ति जपन्ति च
045a	अयं स देवयानानामादित्यो द्वारमुच्यते
045c	अयं च पितृयानानां चन्द्रमा द्वारमुच्यते
046a	एष कालगतिश्चित्रा संवत्सरयुगादिषु
046c	भावाभावौ तदात्वे च अयने दक्षिणोत्तरे
047a	एवं प्रजापतिः पूर्वमाराध्य बहुभिः स्तवैः
047c	वरयामास पुत्रत्वे नीललोहितसञ्ज्ञितम्
048a	ऋग्भिर्यमनुशंसन्ति तन्त्रे कर्मणि बह्वृचः
048c	यजुर्भिर्यं त्रिधा वेद्यं जुह्वत्यध्वर्यवोऽध्वरे
049a	सामभिर्यं च गायन्ति सामगाः शुद्धबुद्धयः
049c	यज्ञस्य परमा योनिः पतिश्चायं परः स्मृतः
050a	रात्र्यहःश्रोत्रनयनः पक्षमासशिरोभुजः
050c	ऋतुवीर्यस्तपोधैर्यो ह्यब्दगुह्योरुपादवान्
051a	मृत्युर्यमो हुताशश्च कालः संहारवेगवान्
051c	कालस्य परमा योनिः कालश्चायं सनातनः
052a	चन्द्रादित्यौ सनक्षत्रौ सग्रहौ सह वायुना
052c	ध्रुवः सप्तर्षयश्चैव भुवनाः सप्त एव च
053a	प्रधानं महदव्यक्तं विशेषान्तं सवैकृतम्
053c	ब्रह्मादि स्तम्बपर्यन्तं भूतादि सदसच्च यत्
054a	अष्टौ प्रकृतयश्चैव प्रकृतिभ्यश्च यत्परम्
054c	अस्य देवस्य यद्भागं कृत्स्नं सम्परिवर्तते
055a	एतत्परममानन्दं यत्तच्छाश्वतमेव च
055c	एषा गतिर्विरक्तानामेष भावः परः सताम्
056a	एतत्पदमनुद्विग्नमेतद्ब्रह्म सनातनम्
056c	शास्त्रवेदाङ्गविदुषामेतद्ध्यानं परं पदम्
057a	इयं सा परमा काष्ठा इयं सा परमा कला
057c	इयं सा परमा सिद्धिरियं सा परमा गतिः
058a	इयं सा परमा शान्तिरियं सा निर्वृतिः परा
058c	यं प्राप्य कृतकृत्याः स्म इत्यमन्यन्त वेधसः
059a	इयं तुष्टिरियं सिद्धिरियं श्रुतिरियं स्मृतिः
059c	अध्यात्मगतिनिष्ठानां विदुषां प्राप्तिरव्यया
060a	यजतां यज्ञकामानां यज्ञैर्विपुलदक्षिणैः
060c	या गतिर्दैवतैर्दिव्या सा गतिस्त्वं सनातन
061a	जप्यहोमव्रतैः कृच्छ्रैर्नियमैर्देहपातनैः
061c	तप्यतां या गतिर्देव वैराजे सा गतिर्भवान्
062a	कर्मन्यासकृतानां च विरक्तानां ततस्ततः
062c	या गतिर्ब्रह्मभवने सा गतिस्त्वं सनातन
063a	अपुनर्मारकामानां वैराग्ये वर्ततां परे
063c	विकृतीनां लयानां च सा गतिस्त्वं सनातन
064a	ज्ञानविज्ञाननिष्ठानां निरुपाख्या निरञ्जना
064c	कैवल्या या गतिर्देव परमा सा गतिर्भवान्
065a	वेदशास्त्रपुराणोक्ताः पञ्चैता गतयः स्मृताः
065c	त्वत्प्रसादाद्धि लभ्यन्ते न लभ्यन्तेऽन्यथा विभो
066a	इति तण्डिस्तपोयोगात्तुष्टावेशानमव्ययम्
066c	जगौ च परमं ब्रह्म यत्पुरा लोककृज्जगौ
067a	ब्रह्मा शतक्रतुर्विष्णुर्विश्वेदेवा महर्षयः
067c	न विदुस्त्वामिति ततस्तुष्टः प्रोवाच तं शिवः
068a	अक्षयश्चाव्ययश्चैव भविता दुःखवर्जितः
068c	यशस्वी तेजसा युक्तो दिव्यज्ञानसमन्वितः
069a	ऋषीणामभिगम्यश्च सूत्रकर्ता सुतस्तव
069c	मत्प्रसादाद्द्विजश्रेष्ठ भविष्यति न संशयः
070a	कं वा कामं ददाम्यद्य ब्रूहि यद्वत्स काङ्क्षसे
070c	प्राञ्जलिः स उवाचेदं त्वयि भक्तिर्दृढास्तु मे
071a	एवं दत्त्वा वरं देवो वन्द्यमानः सुरर्षिभिः
071c	स्तूयमानश्च विबुधैस्तत्रैवान्तरधीयत
072a	अन्तर्हिते भगवति सानुगे यादवेश्वर
072c	ऋषिराश्रममागम्य ममैतत्प्रोक्तवानिह
073a	यानि च प्रथितान्यादौ तण्डिराख्यातवान्मम
073c	नामानि मानवश्रेष्ठ तानि त्वं शृणु सिद्धये
074a	दश नामसहस्राणि वेदेष्वाह पितामहः
074c	शर्वस्य शास्त्रेषु तथा दश नामशतानि वै
075a	गुह्यानीमानि नामानि तण्डिर्भगवतोऽच्युत
075c	देवप्रसादाद्देवेश पुरा प्राह महात्मने
