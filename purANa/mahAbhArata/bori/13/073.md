001	इन्द्र उवाच
001a	जानन्यो गामपहरेद्विक्रीयाद्वार्थकारणात्
001c	एतद्विज्ञातुमिच्छामि का नु तस्य गतिर्भवेत्
002	ब्रह्मोवाच
002a	भक्षार्थं विक्रयार्थं वा येऽपहारं हि कुर्वते
002c	दानार्थं वा ब्राह्मणाय तत्रेदं श्रूयतां फलम्
003a	विक्रयार्थं हि यो हिंस्याद्भक्षयेद्वा निरङ्कुशः
003c	घातयानं हि पुरुषं येऽनुमन्येयुरर्थिनः
004a	घातकः खादको वापि तथा यश्चानुमन्यते
004c	यावन्ति तस्या लोमानि तावद्वर्षाणि मज्जति
005a	ये दोषा यादृशाश्चैव द्विजयज्ञोपघातके
005c	विक्रये चापहारे च ते दोषा वै स्मृताः प्रभो
006a	अपहृत्य तु यो गां वै ब्राह्मणाय प्रयच्छति
006c	यावद्दाने फलं तस्यास्तावन्निरयमृच्छति
007a	सुवर्णं दक्षिणामाहुर्गोप्रदाने महाद्युते
007c	सुवर्णं परमं ह्युक्तं दक्षिणार्थमसंशयम्
008a	गोप्रदानं तारयते सप्त पूर्वांस्तथा परान्
008c	सुवर्णं दक्षिणां दत्त्वा तावद्द्विगुणमुच्यते
009a	सुवर्णं परमं दानं सुवर्णं दक्षिणा परा
009c	सुवर्णं पावनं शक्र पावनानां परं स्मृतम्
010a	कुलानां पावनं प्राहुर्जातरूपं शतक्रतो
010c	एषा मे दक्षिणा प्रोक्ता समासेन महाद्युते
011	भीष्म उवाच
011a	एतत्पितामहेनोक्तमिन्द्राय भरतर्षभ
011c	इन्द्रो दशरथायाह रामायाह पिता तथा
012a	राघवोऽपि प्रियभ्रात्रे लक्ष्मणाय यशस्विने
012c	ऋषिभ्यो लक्ष्मणेनोक्तमरण्ये वसता विभो
013a	पारम्पर्यागतं चेदमृषयः संशितव्रताः
013c	दुर्धरं धारयामासू राजानश्चैव धार्मिकाः
013e	उपाध्यायेन गदितं मम चेदं युधिष्ठिर
014a	य इदं ब्राह्मणो नित्यं वदेद्ब्राह्मणसंसदि
014c	यज्ञेषु गोप्रदानेषु द्वयोरपि समागमे
015a	तस्य लोकाः किलाक्षय्या दैवतैः सह नित्यदा
015c	इति ब्रह्मा स भगवानुवाच परमेश्वरः
