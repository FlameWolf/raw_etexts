001	भीष्म उवाच
001a	एवमुक्तो मतङ्गस्तु भृशं शोकपरायणः
001c	अतिष्ठत गयां गत्वा सोऽङ्गुष्ठेन शतं समाः
002a	सुदुष्करं वहन्योगं कृशो धमनिसन्ततः
002c	त्वगस्थिभूतो धर्मात्मा स पपातेति नः श्रुतम्
003a	तं पतन्तमभिद्रुत्य परिजग्राह वासवः
003c	वराणामीश्वरो दाता सर्वभूतहिते रतः
004	शक्र उवाच
004a	मतङ्ग ब्राह्मणत्वं ते संवृतं परिपन्थिभिः
004c	पूजयन्सुखमाप्नोति दुःखमाप्नोत्यपूजयन्
005a	ब्राह्मणे सर्वभूतानां योगक्षेमः समाहितः
005c	ब्राह्मणेभ्योऽनुतृप्यन्ति पितरो देवतास्तथा
006a	ब्राह्मणः सर्वभूतानां मतङ्ग पर उच्यते
006c	ब्राह्मणः कुरुते तद्धि यथा यद्यच्च वाञ्छति
007a	बह्वीस्तु संसरन्योनीर्जायमानः पुनः पुनः
007c	पर्याये तात कस्मिंश्चिद्ब्राह्मण्यमिह विन्दति
008	मतङ्ग उवाच
008a	किं मां तुदसि दुःखार्तं मृतं मारयसे च माम्
008c	तं तु शोचामि यो लब्ध्वा ब्राह्मण्यं न बुभूषते
009a	ब्राह्मण्यं यदि दुष्प्रापं त्रिभिर्वर्णैः शतक्रतो
009c	सुदुर्लभं तदावाप्य नानुतिष्ठन्ति मानवाः
010a	यः पापेभ्यः पापतमस्तेषामधम एव सः
010c	ब्राह्मण्यं योऽवजानीते धनं लब्ध्वेव दुर्लभम्
011a	दुष्प्रापं खलु विप्रत्वं प्राप्तं दुरनुपालनम्
011c	दुरवापमवाप्यैतन्नानुतिष्ठन्ति मानवाः
012a	एकारामो ह्यहं शक्र निर्द्वंद्वो निष्परिग्रहः
012c	अहिंसादमदानस्थः कथं नार्हामि विप्रताम्
013a	यथाकामविहारी स्यां कामरूपी विहङ्गमः
013c	ब्रह्मक्षत्राविरोधेन पूजां च प्राप्नुयामहम्
013e	यथा ममाक्षया कीर्तिर्भवेच्चापि पुरन्दर
014	इन्द्र उवाच
014a	छन्दोदेव इति ख्यातः स्त्रीणां पूज्यो भविष्यसि
015	भीष्म उवाच
015a	एवं तस्मै वरं दत्त्वा वासवोऽन्तरधीयत
015c	प्राणांस्त्यक्त्वा मतङ्गोऽपि प्राप तत्स्थानमुत्तमम्
016a	एवमेतत्परं स्थानं ब्राह्मण्यं नाम भारत
016c	तच्च दुष्प्रापमिह वै महेन्द्रवचनं यथा
