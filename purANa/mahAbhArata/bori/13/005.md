001	युधिष्ठिर उवाच
001a	आनृशंसस्य धर्मस्य गुणान्भक्तजनस्य च
001c	श्रोतुमिच्छामि कार्त्स्न्येन तन्मे ब्रूहि पितामह
002	भीष्म उवाच
002a	विषये काशिराजस्य ग्रामान्निष्क्रम्य लुब्धकः
002c	सविषं काण्डमादाय मृगयामास वै मृगम्
003a	तत्र चामिषलुब्धेन लुब्धकेन महावने
003c	अविदूरे मृगं दृष्ट्वा बाणः प्रतिसमाहितः
004a	तेन दुर्वारितास्त्रेण निमित्तचपलेषुणा
004c	महान्वनतरुर्विद्धो मृगं तत्र जिघांसता
005a	स तीक्ष्णविषदिग्धेन शरेणातिबलात्कृतः
005c	उत्सृज्य फलपत्राणि पादपः शोषमागतः
006a	तस्मिन्वृक्षे तथाभूते कोटरेषु चिरोषितः
006c	न जहाति शुको वासं तस्य भक्त्या वनस्पतेः
007a	निष्प्रचारो निराहारो ग्लानः शिथिलवागपि
007c	कृतज्ञः सह वृक्षेण धर्मात्मा स व्यशुष्यत
008a	तमुदारं महासत्त्वमतिमानुषचेष्टितम्
008c	समदुःखसुखं ज्ञात्वा विस्मितः पाकशासनः
009a	ततश्चिन्तामुपगतः शक्रः कथमयं द्विजः
009c	तिर्यग्योनावसम्भाव्यमानृशंस्यं समास्थितः
010a	अथ वा नात्र चित्रं हीत्यभवद्वासवस्य तु
010c	प्राणिनामिह सर्वेषां सर्वं सर्वत्र दृश्यते
011a	ततो ब्राह्मणवेषेण मानुषं रूपमास्थितः
011c	अवतीर्य महीं शक्रस्तं पक्षिणमुवाच ह
012a	शुक भोः पक्षिणां श्रेष्ठ दाक्षेयी सुप्रजास्त्वया
012c	पृच्छे त्वा शुष्कमेतं वै कस्मान्न त्यजसि द्रुमम्
013a	अथ पृष्टः शुकः प्राह मूर्ध्ना समभिवाद्य तम्
013c	स्वागतं देवराजाय विज्ञातस्तपसा मया
014a	ततो दशशताक्षेण साधु साध्विति भाषितम्
014c	अहो विज्ञानमित्येवं तपसा पूजितस्ततः
015a	तमेवं शुभकर्माणं शुकं परमधार्मिकम्
015c	विजानन्नपि तां प्राप्तिं पप्रच्छ बलसूदनः
016a	निष्पत्रमफलं शुष्कमशरण्यं पतत्रिणाम्
016c	किमर्थं सेवसे वृक्षं यदा महदिदं वनम्
017a	अन्येऽपि बहवो वृक्षाः पत्रसञ्छन्नकोटराः
017c	शुभाः पर्याप्तसञ्चारा विद्यन्तेऽस्मिन्महावने
018a	गतायुषमसामर्थ्यं क्षीणसारं हतश्रियम्
018c	विमृश्य प्रज्ञया धीर जहीमं ह्यस्थिरं द्रुमम्
019a	तदुपश्रुत्य धर्मात्मा शुकः शक्रेण भाषितम्
019c	सुदीर्घमभिनिःश्वस्य दीनो वाक्यमुवाच ह
020a	अनतिक्रमणीयानि दैवतानि शचीपते
020c	यत्राभवस्तत्र भवस्तन्निबोध सुराधिप
021a	अस्मिन्नहं द्रुमे जातः साधुभिश्च गुणैर्युतः
021c	बालभावे च सङ्गुप्तः शत्रुभिश्च न धर्षितः
022a	किमनुक्रोशवैफल्यमुत्पादयसि मेऽनघ
022c	आनृशंस्येऽनुरक्तस्य भक्तस्यानुगतस्य च
023a	अनुक्रोशो हि साधूनां सुमहद्धर्मलक्षणम्
023c	अनुक्रोशश्च साधूनां सदा प्रीतिं प्रयच्छति
024a	त्वमेव दैवतैः सर्वैः पृच्छ्यसे धर्मसंशयान्
024c	अतस्त्वं देव देवानामाधिपत्ये प्रतिष्ठितः
025a	नार्हसि त्वं सहस्राक्ष त्याजयित्वेह भक्तितः
025c	समर्थमुपजीव्येमं त्यजेयं कथमद्य वै
026a	तस्य वाक्येन सौम्येन हर्षितः पाकशासनः
026c	शुकं प्रोवाच धर्मज्ञमानृशंस्येन तोषितः
027a	वरं वृणीष्वेति तदा स च वव्रे वरं शुकः
027c	आनृशंस्यपरो नित्यं तस्य वृक्षस्य सम्भवम्
028a	विदित्वा च दृढां शक्रस्तां शुके शीलसम्पदम्
028c	प्रीतः क्षिप्रमथो वृक्षममृतेनावसिक्तवान्
029a	ततः फलानि पत्राणि शाखाश्चापि मनोरमाः
029c	शुकस्य दृढभक्तित्वाच्छ्रीमत्त्वं चाप स द्रुमः
030a	शुकश्च कर्मणा तेन आनृशंस्यकृतेन ह
030c	आयुषोऽन्ते महाराज प्राप शक्रसलोकताम्
031a	एवमेव मनुष्येन्द्र भक्तिमन्तं समाश्रितः
031c	सर्वार्थसिद्धिं लभते शुकं प्राप्य यथा द्रुमः
