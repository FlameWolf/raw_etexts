001	वैशम्पायन उवाच
001a	ततो युधिष्ठिरो राजा शरतल्पे पितामहम्
001c	पुनरेव महातेजाः पप्रच्छ वदतां वरम्
002a	ऋषयो ब्राह्मणा देवाः प्रशंसन्ति महामते
002c	अहिंसालक्षणं धर्मं वेदप्रामाण्यदर्शनात्
003a	कर्मणा मनुजः कुर्वन्हिंसां पार्थिवसत्तम
003c	वाचा च मनसा चैव कथं दुःखात्प्रमुच्यते
004	भीष्म उवाच
004a	चतुर्विधेयं निर्दिष्टा अहिंसा ब्रह्मवादिभिः
004c	एषैकतोऽपि विभ्रष्टा न भवत्यरिसूदन
005a	यथा सर्वश्चतुष्पादस्त्रिभिः पादैर्न तिष्ठति
005c	तथैवेयं महीपाल प्रोच्यते कारणैस्त्रिभिः
006a	यथा नागपदेऽन्यानि पदानि पदगामिनाम्
006c	सर्वाण्येवापिधीयन्ते पदजातानि कौञ्जरे
006e	एवं लोकेष्वहिंसा तु निर्दिष्टा धर्मतः परा
007a	कर्मणा लिप्यते जन्तुर्वाचा च मनसैव च
008a	पूर्वं तु मनसा त्यक्त्वा तथा वाचाथ कर्मणा
008c	त्रिकारणं तु निर्दिष्टं श्रूयते ब्रह्मवादिभिः
009a	मनोवाचि तथास्वादे दोषा ह्येषु प्रतिष्ठिताः
009c	न भक्षयन्त्यतो मांसं तपोयुक्ता मनीषिणः
010a	दोषांस्तु भक्षणे राजन्मांसस्येह निबोध मे
010c	पुत्रमांसोपमं जानन्खादते यो विचेतनः
011a	मातापितृसमायोगे पुत्रत्वं जायते यथा
011c	रसं च प्रति जिह्वायाः प्रज्ञानं जायते तथा
011e	तथा शास्त्रेषु नियतं रागो ह्यास्वादिताद्भवेत्
012a	असंस्कृताः संस्कृताश्च लवणालवणास्तथा
012c	प्रज्ञायन्ते यथा भावास्तथा चित्तं निरुध्यते
013a	भेरीशङ्खमृदङ्गाद्यांस्तन्त्रीशब्दांश्च पुष्कलान्
013c	निषेविष्यन्ति वै मन्दा मांसभक्षाः कथं नराः
014a	अचिन्तितमनुद्दिष्टमसङ्कल्पितमेव च
014c	रसं गृद्ध्याभिभूता वै प्रशंसन्ति फलार्थिनः
014e	प्रशंसा ह्येव मांसस्य दोषकर्मफलान्विता
015a	जीवितं हि परित्यज्य बहवः साधवो जनाः
015c	स्वमांसैः परमांसानि परिपाल्य दिवं गताः
016a	एवमेषा महाराज चतुर्भिः कारणैर्वृता
016c	अहिंसा तव निर्दिष्टा सर्वधर्मार्थसंहिता
