001	युधिष्ठिर उवाच
001a	पितामह महाबाहो सर्वशास्त्रविशारद
001c	श्रोतुमिच्छामि मर्त्यानां संसारविधिमुत्तमम्
002a	केन वृत्तेन राजेन्द्र वर्तमाना नरा युधि
002c	प्राप्नुवन्त्युत्तमं स्वर्गं कथं च नरकं नृप
003a	मृतं शरीरमुत्सृज्य काष्ठलोष्टसमं जनाः
003c	प्रयान्त्यमुं लोकमितः को वै ताननुगच्छति
004	भीष्म उवाच
004a	असावायाति भगवान्बृहस्पतिरुदारधीः
004c	पृच्छैनं सुमहाभागमेतद्गुह्यं सनातनम्
005a	नैतदन्येन शक्यं हि वक्तुं केनचिदद्य वै
005c	वक्ता बृहस्पतिसमो न ह्यन्यो विद्यते क्वचित्
006	वैशम्पायन उवाच
006a	तयोः संवदतोरेवं पार्थगाङ्गेययोस्तदा
006c	आजगाम विशुद्धात्मा भगवान्स बृहस्पतिः
007a	ततो राजा समुत्थाय धृतराष्ट्रपुरोगमः
007c	पूजामनुपमां चक्रे सर्वे ते च सभासदः
008a	ततो धर्मसुतो राजा भगवन्तं बृहस्पतिम्
008c	उपगम्य यथान्यायं प्रश्नं पप्रच्छ सुव्रतः
009	युधिष्ठिर उवाच
009a	भगवन्सर्वधर्मज्ञ सर्वशास्त्रविशारद
009c	मर्त्यस्य कः सहायो वै पिता माता सुतो गुरुः
010a	मृतं शरीरमुत्सृज्य काष्ठलोष्टसमं जनाः
010c	गच्छन्त्यमुत्रलोकं वै क एनमनुगच्छति
011	बृहस्पतिरुवाच
011a	एकः प्रसूतो राजेन्द्र जन्तुरेको विनश्यति
011c	एकस्तरति दुर्गाणि गच्छत्येकश्च दुर्गतिम्
012a	असहायः पिता माता तथा भ्राता सुतो गुरुः
012c	ज्ञातिसम्बन्धिवर्गश्च मित्रवर्गस्तथैव च
013a	मृतं शरीरमुत्सृज्य काष्ठलोष्टसमं जनाः
013c	मुहूर्तमुपतिष्ठन्ति ततो यान्ति पराङ्मुखाः
013e	तैस्तच्छरीरमुत्सृष्टं धर्म एकोऽनुगच्छति
014a	तस्माद्धर्मः सहायार्थे सेवितव्यः सदा नृभिः
014c	प्राणी धर्मसमायुक्तो गच्छते स्वर्गतिं पराम्
014e	तथैवाधर्मसंयुक्तो नरकायोपपद्यते
015a	तस्मान्न्यायागतैरर्थैर्धर्मं सेवेत पण्डितः
015c	धर्म एको मनुष्याणां सहायः पारलौकिकः
016a	लोभान्मोहादनुक्रोशाद्भयाद्वाप्यबहुश्रुतः
016c	नरः करोत्यकार्याणि परार्थे लोभमोहितः
017a	धर्मश्चार्थश्च कामश्च त्रितयं जीविते फलम्
017c	एतत्त्रयमवाप्तव्यमधर्मपरिवर्जितम्
018	युधिष्ठिर उवाच
018a	श्रुतं भगवतो वाक्यं धर्मयुक्तं परं हितम्
018c	शरीरविचयं ज्ञातुं बुद्धिस्तु मम जायते
019a	मृतं शरीररहितं सूक्ष्ममव्यक्ततां गतम्
019c	अचक्षुर्विषयं प्राप्तं कथं धर्मोऽनुगच्छति
020	बृहस्पतिरुवाच
020a	पृथिवी वायुराकाशमापो ज्योतिश्च पञ्चमम्
020c	बुद्धिरात्मा च सहिता धर्मं पश्यन्ति नित्यदा
021a	प्राणिनामिह सर्वेषां साक्षिभूतानि चानिशम्
021c	एतैश्च स ह धर्मोऽपि तं जीवमनुगच्छति
022a	त्वगस्थिमांसं शुक्रं च शोणितं च महामते
022c	शरीरं वर्जयन्त्येते जीवितेन विवर्जितम्
023a	ततो धर्मसमायुक्तः स जीवः सुखमेधते
023c	इह लोके परे चैव किं भूयः कथयामि ते
024	युधिष्ठिर उवाच
024a	अनुदर्शितं भगवता यथा धर्मोऽनुगच्छति
024c	एतत्तु ज्ञातुमिच्छामि कथं रेतः प्रवर्तते
025	बृहस्पतिरुवाच
025a	अन्नमश्नन्ति ये देवाः शरीरस्था नरेश्वर
025c	पृथिवी वायुराकाशमापो ज्योतिर्मनस्तथा
026a	ततस्तृप्तेषु राजेन्द्र तेषु भूतेषु पञ्चसु
026c	मनःषष्ठेषु शुद्धात्मन्रेतः सम्पद्यते महत्
027a	ततो गर्भः सम्भवति स्त्रीपुंसोः पार्थ सङ्गमे
027c	एतत्ते सर्वमाख्यातं किं भूयः श्रोतुमिच्छसि
028	युधिष्ठिर उवाच
028a	आख्यातमेतद्भवता गर्भः सञ्जायते यथा
028c	यथा जातस्तु पुरुषः प्रपद्यति तदुच्यताम्
029	बृहस्पतिरुवाच
029a	आसन्नमात्रः सततं तैर्भूतैरभिभूयते
029c	विप्रमुक्तश्च तैर्भूतैः पुनर्यात्यपरां गतिम्
029e	स तु भूतसमायुक्तः प्राप्नुते जीव एव ह
030a	ततोऽस्य कर्म पश्यन्ति शुभं वा यदि वाशुभम्
030c	देवताः पञ्चभूतस्थाः किं भूयः श्रोतुमिच्छसि
031	युधिष्ठिर उवाच
031a	त्वगस्थिमांसमुत्सृज्य तैश्च भूतैर्विवर्जितः
031c	जीवः स भगवन्क्वस्थः सुखदुःखे समश्नुते
032	बृहस्पतिरुवाच
032a	जीवो धर्मसमायुक्तः शीघ्रं रेतस्त्वमागतः
032c	स्त्रीणां पुष्पं समासाद्य सूते कालेन भारत
033a	यमस्य पुरुषैः क्लेशं यमस्य पुरुषैर्वधम्
033c	दुःखं संसारचक्रं च नरः क्लेशं च विन्दति
034a	इहलोके च स प्राणी जन्मप्रभृति पार्थिव
034c	स्वकृतं कर्म वै भुङ्क्ते धर्मस्य फलमाश्रितः
035a	यदि धर्मं यथाशक्ति जन्मप्रभृति सेवते
035c	ततः स पुरुषो भूत्वा सेवते नित्यदा सुखम्
036a	अथान्तरा तु धर्मस्य अधर्ममुपसेवते
036c	सुखस्यानन्तरं दुःखं स जीवोऽप्यधिगच्छति
037a	अधर्मेण समायुक्तो यमस्य विषयं गतः
037c	महद्दुःखं समासाद्य तिर्यग्योनौ प्रजायते
038a	कर्मणा येन येनेह यस्यां योनौ प्रजायते
038c	जीवो मोहसमायुक्तस्तन्मे निगदतः शृणु
039a	यदेतदुच्यते शास्त्रे सेतिहासे सच्छन्दसि
039c	यमस्य विषयं घोरं मर्त्यो लोकः प्रपद्यते
040a	अधीत्य चतुरो वेदान्द्विजो मोहसमन्वितः
040c	पतितात्प्रतिगृह्याथ खरयोनौ प्रजायते
041a	खरो जीवति वर्षाणि दश पञ्च च भारत
041c	खरो मृतो बलीवर्दः सप्त वर्षाणि जीवति
042a	बलीवर्दो मृतश्चापि जायते ब्रह्मराक्षसः
042c	ब्रह्मरक्षस्तु त्रीन्मासांस्ततो जायति ब्राह्मणः
043a	पतितं याजयित्वा तु कृमियोनौ प्रजायते
043c	तत्र जीवति वर्षाणि दश पञ्च च भारत
044a	कृमिभावात्प्रमुक्तस्तु ततो जायति गर्दभः
044c	गर्दभः पञ्च वर्षाणि पञ्च वर्षाणि सूकरः
044e	श्वा वर्षमेकं भवति ततो जायति मानवः
045a	उपाध्यायस्य यः पापं शिष्यः कुर्यादबुद्धिमान्
045c	स जीव इह संसारांस्त्रीनाप्नोति न संशयः
046a	प्राक्श्वा भवति राजेन्द्र ततः क्रव्यात्ततः खरः
046c	ततः प्रेतः परिक्लिष्टः पश्चाज्जायति ब्राह्मणः
047a	मनसापि गुरोर्भार्यां यः शिष्यो याति पापकृत्
047c	सोऽधमान्याति संसारानधर्मेणेह चेतसा
048a	श्वयोनौ तु स सम्भूतस्त्रीणि वर्षाणि जीवति
048c	तत्रापि निधनं प्राप्तः कृमियोनौ प्रजायते
049a	कृमिभावमनुप्राप्तो वर्षमेकं स जीवति
049c	ततस्तु निधनं प्राप्य ब्रह्मयोनौ प्रजायते
050a	यदि पुत्रसमं शिष्यं गुरुर्हन्यादकारणे
050c	आत्मनः कामकारेण सोऽपि हंसः प्रजायते
051a	पितरं मातरं वापि यस्तु पुत्रोऽवमन्यते
051c	सोऽपि राजन्मृतो जन्तुः पूर्वं जायति गर्दभः
052a	खरो जीवति मासांस्तु दश श्वा च चतुर्दश
052c	बिडालः सप्त मासांस्तु ततो जायति मानवः
053a	मातापितरमाक्रुश्य सारिकः सम्प्रजायते
053c	ताडयित्वा तु तावेव जायते कच्छपो नृप
054a	कच्छपो दश वर्षाणि त्रीणि वर्षाणि शल्यकः
054c	व्यालो भूत्वा तु षण्मासांस्ततो जायति मानुषः
055a	भर्तृपिण्डमुपाश्नन्यो राजद्विष्टानि सेवते
055c	सोऽपि मोहसमापन्नो मृतो जायति वानरः
056a	वानरो दश वर्षाणि त्रीणि वर्षाणि मूषकः
056c	श्वा भूत्वा चाथ षण्मासांस्ततो जायति मानुषः
057a	न्यासापहर्ता तु नरो यमस्य विषयं गतः
057c	संसाराणां शतं गत्वा कृमियोनौ प्रजायते
058a	तत्र जीवति वर्षाणि दश पञ्च च भारत
058c	दुष्कृतस्य क्षयं गत्वा ततो जायति मानुषः
059a	असूयको नरश्चापि मृतो जायति शार्ङ्गकः
059c	विश्वासहर्ता तु नरो मीनो जायति दुर्मतिः
060a	भूत्वा मीनोऽष्ट वर्षाणि मृगो जायति भारत
060c	मृगस्तु चतुरो मासांस्ततश्छागः प्रजायते
061a	छागस्तु निधनं प्राप्य पूर्णे संवत्सरे ततः
061c	कीटः सञ्जायते जन्तुस्ततो जायति मानुषः
062a	धान्यान्यवांस्तिलान्माषान्कुलत्थान्सर्षपांश्चणान्
062c	कलायानथ मुद्गांश्च गोधूमानतसीस्तथा
063a	सस्यस्यान्यस्य हर्ता च मोहाज्जन्तुरचेतनः
063c	स जायते महाराज मूषको निरपत्रपः
064a	ततः प्रेत्य महाराज पुनर्जायति सूकरः
064c	सूकरो जातमात्रस्तु रोगेण म्रियते नृप
065a	श्वा ततो जायते मूढः कर्मणा तेन पार्थिव
065c	श्वा भूत्वा पञ्च वर्षाणि ततो जायति मानुषः
066a	परदाराभिमर्शं तु कृत्वा जायति वै वृकः
066c	श्वा सृगालस्ततो गृध्रो व्यालः कङ्को बकस्तथा
067a	भ्रातुर्भार्यां तु दुर्बुद्धिर्यो धर्षयति मोहितः
067c	पुंस्कोकिलत्वमाप्नोति सोऽपि संवत्सरं नृप
068a	सखिभार्यां गुरोर्भार्यां राजभार्यां तथैव च
068c	प्रधर्षयित्वा कामाद्यो मृतो जायति सूकरः
069a	सूकरः पञ्च वर्षाणि पञ्च वर्षाणि श्वाविधः
069c	पिपीलकस्तु षण्मासान्कीटः स्यान्मासमेव च
069e	एतानासाद्य संसारान्कृमियोनौ प्रजायते
070a	तत्र जीवति मासांस्तु कृमियोनौ त्रयोदश
070c	ततोऽधर्मक्षयं कृत्वा पुनर्जायति मानुषः
071a	उपस्थिते विवाहे तु दाने यज्ञेऽपि वाभिभो
071c	मोहात्करोति यो विघ्नं स मृतो जायते कृमिः
072a	कृमिर्जीवति वर्षाणि दश पञ्च च भारत
072c	अधर्मस्य क्षयं कृत्वा ततो जायति मानुषः
073a	पूर्वं दत्त्वा तु यः कन्यां द्वितीये सम्प्रयच्छति
073c	सोऽपि राजन्मृतो जन्तुः कृमियोनौ प्रजायते
074a	तत्र जीवति वर्षाणि त्रयोदश युधिष्ठिर
074c	अधर्मसङ्क्षये युक्तस्ततो जायति मानुषः
075a	देवकार्यमुपाकृत्य पितृकार्यमथापि च
075c	अनिर्वाप्य समश्नन्वै ततो जायति वायसः
076a	वायसो दश वर्षाणि ततो जायति कुक्कुटः
076c	जायते लवकश्चापि मासं तस्मात्तु मानुषः
077a	ज्येष्ठं पितृसमं चापि भ्रातरं योऽवमन्यते
077c	सोऽपि मृत्युमुपागम्य क्रौञ्चयोनौ प्रजायते
078a	क्रौञ्चो जीवति मासांस्तु दश द्वौ सप्त पञ्च च
078c	ततो निधनमापन्नो मानुषत्वमुपाश्नुते
079a	वृषलो ब्राह्मणीं गत्वा कृमियोनौ प्रजायते
079c	तत्रापत्यं समुत्पाद्य ततो जायति मूषकः
080a	कृतघ्नस्तु मृतो राजन्यमस्य विषयं गतः
080c	यमस्य विषये क्रुद्धैर्वधं प्राप्नोति दारुणम्
081a	पट्टिसं मुद्गरं शूलमग्निकुम्भं च दारुणम्
081c	असिपत्रवनं घोरं वालुकां कूटशाल्मलीम्
082a	एताश्चान्याश्च बह्वीः स यमस्य विषयं गतः
082c	यातनाः प्राप्य तत्रोग्रास्ततो वध्यति भारत
083a	संसारचक्रमासाद्य कृमियोनौ प्रजायते
083c	कृमिर्भवति वर्षाणि दश पञ्च च भारत
083e	ततो गर्भं समासाद्य तत्रैव म्रियते शिशुः
084a	ततो गर्भशतैर्जन्तुर्बहुभिः सम्प्रजायते
084c	संसारांश्च बहून्गत्वा ततस्तिर्यक्प्रजायते
085a	मृतो दुःखमनुप्राप्य बहुवर्षगणानिह
085c	अपुनर्भावसंयुक्तस्ततः कूर्मः प्रजायते
086a	अशस्त्रं पुरुषं हत्वा सशस्त्रः पुरुषाधमः
086c	अर्थार्थी यदि वा वैरी स मृतो जायते खरः
087a	खरो जीवति वर्षे द्वे ततः शस्त्रेण वध्यते
087c	स मृतो मृगयोनौ तु नित्योद्विग्नोऽभिजायते
088a	मृगो वध्यति शस्त्रेण गते संवत्सरे तु सः
088c	हतो मृगस्ततो मीनः सोऽपि जालेन बध्यते
089a	मासे चतुर्थे सम्प्राप्ते श्वापदः सम्प्रजायते
089c	श्वापदो दश वर्षाणि द्वीपी वर्षाणि पञ्च च
090a	ततस्तु निधनं प्राप्तः कालपर्यायचोदितः
090c	अधर्मस्य क्षयं कृत्वा ततो जायति मानुषः
091a	स्त्रियं हत्वा तु दुर्बुद्धिर्यमस्य विषयं गतः
091c	बहून्क्लेशान्समासाद्य संसारांश्चैव विंशतिम्
092a	ततः पश्चान्महाराज कृमियोनौ प्रजायते
092c	कृमिर्विंशतिवर्षाणि भूत्वा जायति मानुषः
093a	भोजनं चोरयित्वा तु मक्षिका जायते नरः
093c	मक्षिकासङ्घवशगो बहून्मासान्भवत्युत
093e	ततः पापक्षयं कृत्वा मानुषत्वमवाप्नुते
094a	वाद्यं हृत्वा तु पुरुषो मशकः सम्प्रजायते
094c	तथा पिण्याकसम्मिश्रमशनं चोरयेन्नरः
094e	स जायते बभ्रुसमो दारुणो मूषको नरः
095a	लवणं चोरयित्वा तु चीरीवाकः प्रजायते
095c	दधि हृत्वा बकश्चापि प्लवो मत्स्यानसंस्कृतान्
096a	चोरयित्वा पयश्चापि बलाका सम्प्रजायते
096c	यस्तु चोरयते तैलं तैलपायी प्रजायते
096e	चोरयित्वा तु दुर्बुद्धिर्मधु दंशः प्रजायते
097a	अयो हृत्वा तु दुर्बुद्धिर्वायसो जायते नरः
097c	पायसं चोरयित्वा तु तित्तिरित्वमवाप्नुते
098a	हृत्वा पैष्टमपूपं च कुम्भोलूकः प्रजायते
098c	फलं वा मूलकं हृत्वा अपूपं वा पिपीलिकः
099a	कांस्यं हृत्वा तु दुर्बुद्धिर्हारीतो जायते नरः
099c	राजतं भाजनं हृत्वा कपोतः सम्प्रजायते
100a	हृत्वा तु काञ्चनं भाण्डं कृमियोनौ प्रजायते
100c	क्रौञ्चः कार्पासिकं हृत्वा मृतो जायति मानवः
101a	चोरयित्वा नरः पट्टं त्वाविकं वापि भारत
101c	क्षौमं च वस्त्रमादाय शशो जन्तुः प्रजायते
102a	वर्णान्हृत्वा तु पुरुषो मृतो जायति बर्हिणः
102c	हृत्वा रक्तानि वस्त्राणि जायते जीवजीवकः
103a	वर्णकादींस्तथा गन्धांश्चोरयित्वा तु मानवः
103c	छुच्छुन्दरित्वमाप्नोति राजँल्लोभपरायणः
104a	विश्वासेन तु निक्षिप्तं यो निह्नवति मानवः
104c	स गतासुर्नरस्तादृङ्मत्स्ययोनौ प्रजायते
105a	मत्स्ययोनिमनुप्राप्य मृतो जायति मानुषः
105c	मानुषत्वमनुप्राप्य क्षीणायुरुपपद्यते
106a	पापानि तु नरः कृत्वा तिर्यग्जायति भारत
106c	न चात्मनः प्रमाणं ते धर्मं जानन्ति किञ्चन
107a	ये पापानि नराः कृत्वा निरस्यन्ति व्रतैः सदा
107c	सुखदुःखसमायुक्ता व्याधितास्ते भवन्त्युत
108a	असंवासाः प्रजायन्ते म्लेच्छाश्चापि न संशयः
108c	नराः पापसमाचारा लोभमोहसमन्विताः
109a	वर्जयन्ति च पापानि जन्मप्रभृति ये नराः
109c	अरोगा रूपवन्तस्ते धनिनश्च भवन्त्युत
110a	स्त्रियोऽप्येतेन कल्पेन कृत्वा पापमवाप्नुयुः
110c	एतेषामेव जन्तूनां पत्नीत्वमुपयान्ति ताः
111a	परस्वहरणे दोषाः सर्व एव प्रकीर्तिताः
111c	एतद्वै लेशमात्रेण कथितं ते मयानघ
111e	अपरस्मिन्कथायोगे भूयः श्रोष्यसि भारत
112a	एतन्मया महाराज ब्रह्मणो वदतः पुरा
112c	सुरर्षीणां श्रुतं मध्ये पृष्टश्चापि यथातथम्
113a	मयापि तव कार्त्स्न्येन यथावदनुवर्णितम्
113c	एतच्छ्रुत्वा महाराज धर्मे कुरु मनः सदा
