001	युधिष्ठिर उवाच
001a	शमो बहुविधाकारः सूक्ष्म उक्तः पितामह
001c	न च मे हृदये शान्तिरस्ति कृत्वेदमीदृशम्
002a	अस्मिन्नर्थे बहुविधा शान्तिरुक्ता त्वयानघ
002c	स्वकृते का नु शान्तिः स्याच्छमाद्बहुविधादपि
003a	शराचितशरीरं हि तीव्रव्रणमुदीक्ष्य च
003c	शमं नोपलभे वीर दुष्कृतान्येव चिन्तयन्
004a	रुधिरेणावसिक्ताङ्गं प्रस्रवन्तं यथाचलम्
004c	त्वां दृष्ट्वा पुरुषव्याघ्र सीदे वर्षास्विवाम्बुजम्
005a	अतः कष्टतरं किं नु मत्कृते यत्पितामहः
005c	इमामवस्थां गमितः प्रत्यमित्रै रणाजिरे
005e	तथैवान्ये नृपतयः सहपुत्राः सबान्धवाः
006a	वयं हि धार्तराष्ट्राश्च कालमन्युवशानुगाः
006c	कृत्वेदं निन्दितं कर्म प्राप्स्यामः कां गतिं नृप
007a	अहं तव ह्यन्तकरः सुहृद्वधकरस्तथा
007c	न शान्तिमधिगच्छामि पश्यंस्त्वां दुःखितं क्षितौ
008	भीष्म उवाच
008a	परतन्त्रं कथं हेतुमात्मानमनुपश्यसि
008c	कर्मण्यस्मिन्महाभाग सूक्ष्मं ह्येतदतीन्द्रियम्
009a	अत्राप्युदाहरन्तीममितिहासं पुरातनम्
009c	संवादं मृत्युगौतम्योः काललुब्धकपन्नगैः
010a	गौतमी नाम कौन्तेय स्थविरा शमसंयुता
010c	सर्पेण दष्टं स्वं पुत्रमपश्यद्गतचेतनम्
011a	अथ तं स्नायुपाशेन बद्ध्वा सर्पममर्षितः
011c	लुब्धकोऽर्जुनको नाम गौतम्याः समुपानयत्
012a	तां चाब्रवीदयं ते स पुत्रहा पन्नगाधमः
012c	ब्रूहि क्षिप्रं महाभागे वध्यतां केन हेतुना
013a	अग्नौ प्रक्षिप्यतामेष च्छिद्यतां खण्डशोऽपि वा
013c	न ह्ययं बालहा पापश्चिरं जीवितुमर्हति
014	गौतम्युवाच
014a	विसृजैनमबुद्धिस्त्वं न वध्योऽर्जुनक त्वया
014c	को ह्यात्मानं गुरुं कुर्यात्प्राप्तव्ये सति चिन्तयन्
015a	प्लवन्ते धर्मलघवो लोकेऽम्भसि यथा प्लवाः
015c	मज्जन्ति पापगुरवः शस्त्रं स्कन्नमिवोदके
016a	न चामृत्युर्भविता वै हतेऽस्मिन्को वात्ययः स्यादहतेऽस्मिञ्जनस्य
016c	अस्योत्सर्गे प्राणयुक्तस्य जन्तोर्मृत्योर्लोकं को नु गच्छेदनन्तम्
017	लुब्धक उवाच
017a	जानाम्येवं नेह गुणागुणज्ञाः सर्वे नियुक्ता गुरवो वै भवन्ति
017c	स्वस्थस्यैते तूपदेशा भवन्ति तस्मात्क्षुद्रं सर्पमेनं हनिष्ये
018a	समीप्सन्तः कालयोगं त्यजन्ति सद्यः शुचं त्वर्थविदस्त्यजन्ति
018c	श्रेयः क्षयः शोचतां नित्यशो हि तस्मात्त्याज्यं जहि शोकं हतेऽस्मिन्
019	गौतम्युवाच
019a	न चैवार्तिर्विद्यतेऽस्मद्विधानां धर्मारामः सततं सज्जनो हि
019c	नित्यायस्तो बालजनो न चास्ति धर्मो ह्येष प्रभवाम्यस्य नाहम्
020a	न ब्राह्मणानां कोपोऽस्ति कुतः कोपाच्च यातना
020c	मार्दवात्क्षम्यतां साधो मुच्यतामेष पन्नगः
021	लुब्धक उवाच
021a	हत्वा लाभः श्रेय एवाव्ययं स्यात्सद्यो लाभो बलवद्भिः प्रशस्तः
021c	कालाल्लाभो यस्तु सद्यो भवेत हते श्रेयः कुत्सिते त्वीदृशे स्यात्
022	गौतम्युवाच
022a	कार्थप्राप्तिर्गृह्य शत्रुं निहत्य का वा शान्तिः प्राप्य शत्रुं नमुक्त्वा
022c	कस्मात्सौम्य भुजगे न क्षमेयं मोक्षं वा किं कारणं नास्य कुर्याम्
023	लुब्धक उवाच
023a	अस्मादेकस्माद्बहवो रक्षितव्या नैको बहुभ्यो गौतमि रक्षितव्यः
023c	कृतागसं धर्मविदस्त्यजन्ति सरीसृपं पापमिमं जहि त्वम्
024	गौतम्युवाच
024a	नास्मिन्हते पन्नगे पुत्रको मे सम्प्राप्स्यते लुब्धक जीवितं वै
024c	गुणं चान्यं नास्य वधे प्रपश्ये तस्मात्सर्पं लुब्धक मुञ्च जीवम्
025	लुब्धक उवाच
025a	वृत्रं हत्वा देवराट्श्रेष्ठभाग्वै यज्ञं हत्वा भागमवाप चैव
025c	शूली देवो देववृत्तं कुरु त्वं क्षिप्रं सर्पं जहि मा भूद्विशङ्का
026	भीष्म उवाच
026a	असकृत्प्रोच्यमानापि गौतमी भुजगं प्रति
026c	लुब्धकेन महाभागा पापे नैवाकरोन्मतिम्
027a	ईषदुच्छ्वसमानस्तु कृच्छ्रात्संस्तभ्य पन्नगः
027c	उत्ससर्ज गिरं मन्दां मानुषीं पाशपीडितः
028a	को न्वर्जुनक दोषोऽत्र विद्यते मम बालिश
028c	अस्वतन्त्रं हि मां मृत्युर्विवशं यदचूचुदत्
029a	तस्यायं वचनाद्दष्टो न कोपेन न काम्यया
029c	तस्य तत्किल्बिषं लुब्ध विद्यते यदि किल्बिषम्
030	लुब्धक उवाच
030a	यद्यन्यवशगेनेदं कृतं ते पन्नगाशुभम्
030c	कारणं वै त्वमप्यत्र तस्मात्त्वमपि किल्बिषी
031a	मृत्पात्रस्य क्रियायां हि दण्डचक्रादयो यथा
031c	कारणत्वे प्रकल्प्यन्ते तथा त्वमपि पन्नग
032a	किल्बिषी चापि मे वध्यः किल्बिषी चासि पन्नग
032c	आत्मानं कारणं ह्यत्र त्वमाख्यासि भुजङ्गम
033	सर्प उवाच
033a	सर्व एते ह्यस्ववशा दण्डचक्रादयो यथा
033c	तथाहमपि तस्मान्मे नैष हेतुर्मतस्तव
034a	अथ वा मतमेतत्ते तेऽप्यन्योन्यप्रयोजकाः
034c	कार्यकारणसन्देहो भवत्यन्योन्यचोदनात्
035a	एवं सति न दोषो मे नास्मि वध्यो न किल्बिषी
035c	किल्बिषं समवाये स्यान्मन्यसे यदि किल्बिषम्
036	लुब्धक उवाच
036a	कारणं यदि न स्याद्वै न कर्ता स्यास्त्वमप्युत
036c	विनाशे कारणं त्वं च तस्माद्वध्योऽसि मे मतः
037a	असत्यपि कृते कार्ये नेह पन्नग लिप्यते
037c	तस्मान्नात्रैव हेतुः स्याद्वध्यः किं बहु भाषसे
038	सर्प उवाच
038a	कार्याभावे क्रिया न स्यात्सत्यसत्यपि कारणे
038c	तस्मात्त्वमस्मिन्हेतौ मे वाच्यो हेतुर्विशेषतः
039a	यद्यहं कारणत्वेन मतो लुब्धक तत्त्वतः
039c	अन्यः प्रयोगे स्यादत्र किल्बिषी जन्तुनाशने
040	लुब्धक उवाच
040a	वध्यस्त्वं मम दुर्बुद्धे बालघाती नृशंसकृत्
040c	भाषसे किं बहु पुनर्वध्यः सन्पन्नगाधम
041	सर्प उवाच
041a	यथा हवींषि जुह्वाना मखे वै लुब्धकर्त्विजः
041c	न फलं प्राप्नुवन्त्यत्र परलोके तथा ह्यहम्
042	भीष्म उवाच
042a	तथा ब्रुवति तस्मिंस्तु पन्नगे मृत्युचोदिते
042c	आजगाम ततो मृत्युः पन्नगं चाब्रवीदिदम्
043a	कालेनाहं प्रणुदितः पन्नग त्वामचूचुदम्
043c	विनाशहेतुर्नास्य त्वमहं वा प्राणिनः शिशोः
044a	यथा वायुर्जलधरान्विकर्षति ततस्ततः
044c	तद्वज्जलदवत्सर्प कालस्याहं वशानुगः
045a	सात्त्विका राजसाश्चैव तामसा ये च केचन
045c	भावाः कालात्मकाः सर्वे प्रवर्तन्ते हि जन्तुषु
046a	जङ्गमाः स्थावराश्चैव दिवि वा यदि वा भुवि
046c	सर्वे कालात्मकाः सर्प कालात्मकमिदं जगत्
047a	प्रवृत्तयश्च या लोके तथैव च निवृत्तयः
047c	तासां विकृतयो याश्च सर्वं कालात्मकं स्मृतम्
048a	आदित्यश्चन्द्रमा विष्णुरापो वायुः शतक्रतुः
048c	अग्निः खं पृथिवी मित्र ओषध्यो वसवस्तथा
049a	सरितः सागराश्चैव भावाभावौ च पन्नग
049c	सर्वे कालेन सृज्यन्ते ह्रियन्ते च तथा पुनः
050a	एवं ज्ञात्वा कथं मां त्वं सदोषं सर्प मन्यसे
050c	अथ चैवङ्गते दोषो मयि त्वमपि दोषवान्
051	सर्प उवाच
051a	निर्दोषं दोषवन्तं वा न त्वा मृत्यो ब्रवीम्यहम्
051c	त्वयाहं चोदित इति ब्रवीम्येतावदेव तु
052a	यदि काले तु दोषोऽस्ति यदि तत्रापि नेष्यते
052c	दोषो नैव परीक्ष्यो मे न ह्यत्राधिकृता वयम्
053a	निर्मोक्षस्त्वस्य दोषस्य मया कार्यो यथा तथा
053c	मृत्यो विदोषः स्यामेव यथा तन्मे प्रयोजनम्
054	भीष्म उवाच
054a	सर्पोऽथार्जुनकं प्राह श्रुतं ते मृत्युभाषितम्
054c	नानागसं मां पाशेन सन्तापयितुमर्हसि
055	लुब्धक उवाच
055a	मृत्योः श्रुतं मे वचनं तव चैव भुजङ्गम
055c	नैव तावद्विदोषत्वं भवति त्वयि पन्नग
056a	मृत्युस्त्वं चैव हेतुर्हि जन्तोरस्य विनाशने
056c	उभयं कारणं मन्ये न कारणमकारणम्
057a	धिङ्मृत्युं च दुरात्मानं क्रूरं दुःखकरं सताम्
057c	त्वां चैवाहं वधिष्यामि पापं पापस्य कारणम्
058	मृत्युरुवाच
058a	विवशौ कालवशगावावां तद्दिष्टकारिणौ
058c	नावां दोषेण गन्तव्यौ यदि सम्यक्प्रपश्यसि
059	लुब्धक उवाच
059a	युवामुभौ कालवशौ यदि वै मृत्युपन्नगौ
059c	हर्षक्रोधौ कथं स्यातामेतदिच्छामि वेदितुम्
060	मृत्युरुवाच
060a	याः काश्चिदिह चेष्टाः स्युः सर्वाः कालप्रचोदिताः
060c	पूर्वमेवैतदुक्तं हि मया लुब्धक कालतः
061a	तस्मादुभौ कालवशावावां तद्दिष्टकारिणौ
061c	नावां दोषेण गन्तव्यौ त्वया लुब्धक कर्हिचित्
062	भीष्म उवाच
062a	अथोपगम्य कालस्तु तस्मिन्धर्मार्थसंशये
062c	अब्रवीत्पन्नगं मृत्युं लुब्धमर्जुनकं च तम्
063	काल उवाच
063a	नैवाहं नाप्ययं मृत्युर्नायं लुब्धक पन्नगः
063c	किल्बिषी जन्तुमरणे न वयं हि प्रयोजकाः
064a	अकरोद्यदयं कर्म तन्नोऽर्जुनक चोदकम्
064c	प्रणाशहेतुर्नान्योऽस्य वध्यतेऽयं स्वकर्मणा
065a	यदनेन कृतं कर्म तेनायं निधनं गतः
065c	विनाशहेतुः कर्मास्य सर्वे कर्मवशा वयम्
066a	कर्मदायादवाँल्लोकः कर्मसम्बन्धलक्षणः
066c	कर्माणि चोदयन्तीह यथान्योन्यं तथा वयम्
067a	यथा मृत्पिण्डतः कर्ता कुरुते यद्यदिच्छति
067c	एवमात्मकृतं कर्म मानवः प्रतिपद्यते
068a	यथा छायातपौ नित्यं सुसम्बद्धौ निरन्तरम्
068c	तथा कर्म च कर्ता च सम्बद्धावात्मकर्मभिः
069a	एवं नाहं न वै मृत्युर्न सर्पो न तथा भवान्
069c	न चेयं ब्राह्मणी वृद्धा शिशुरेवात्र कारणम्
070a	तस्मिंस्तथा ब्रुवाणे तु ब्राह्मणी गौतमी नृप
070c	स्वकर्मप्रत्ययाँल्लोकान्मत्वार्जुनकमब्रवीत्
071a	नैव कालो न भुजगो न मृत्युरिह कारणम्
071c	स्वकर्मभिरयं बालः कालेन निधनं गतः
072a	मया च तत्कृतं कर्म येनायं मे मृतः सुतः
072c	यातु कालस्तथा मृत्युर्मुञ्चार्जुनक पन्नगम्
073	भीष्म उवाच
073a	ततो यथागतं जग्मुर्मृत्युः कालोऽथ पन्नगः
073c	अभूद्विरोषोऽर्जुनको विशोका चैव गौतमी
074a	एतच्छ्रुत्वा शमं गच्छ मा भूश्चिन्तापरो नृप
074c	स्वकर्मप्रत्ययाँल्लोकांस्त्रीन्विद्धि मनुजर्षभ
075a	न तु त्वया कृतं पार्थ नापि दुर्योधनेन वै
075c	कालेन तत्कृतं विद्धि विहता येन पार्थिवाः
076	वैशम्पायन उवाच
076a	इत्येतद्वचनं श्रुत्वा बभूव विगतज्वरः
076c	युधिष्ठिरो महातेजाः पप्रच्छेदं च धर्मवित्
