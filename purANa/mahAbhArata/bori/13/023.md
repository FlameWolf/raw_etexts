001	युधिष्ठिर उवाच
001a	किमाहुर्भरतश्रेष्ठ पात्रं विप्राः सनातनम्
001c	ब्राह्मणं लिङ्गिनं चैव ब्राह्मणं वाप्यलिङ्गिनम्
002	भीष्म उवाच
002a	स्ववृत्तिमभिपन्नाय लिङ्गिने वेतराय वा
002c	देयमाहुर्महाराज उभावेतौ तपस्विनौ
003	युधिष्ठिर उवाच
003a	श्रद्धया परया पूतो यः प्रयच्छेद्द्विजातये
003c	हव्यं कव्यं तथा दानं को दोषः स्यात्पितामह
004	भीष्म उवाच
004a	श्रद्धापूतो नरस्तात दुर्दान्तोऽपि न संशयः
004c	पूतो भवति सर्वत्र किं पुनस्त्वं महीपते
005	युधिष्ठिर उवाच
005a	न ब्राह्मणं परीक्षेत दैवेषु सततं नरः
005c	कव्यप्रदाने तु बुधाः परीक्ष्यं ब्राह्मणं विदुः
006	भीष्म उवाच
006a	न ब्राह्मणः साधयते हव्यं दैवात्प्रसिध्यति
006c	देवप्रसादादिज्यन्ते यजमाना न संशयः
007a	ब्राह्मणा भरतश्रेष्ठ सततं ब्रह्मवादिनः
007c	मार्कण्डेयः पुरा प्राह इह लोकेषु बुद्धिमान्
008	युधिष्ठिर उवाच
008a	अपूर्वोऽप्यथ वा विद्वान्सम्बन्धी वाथ यो भवेत्
008c	तपस्वी यज्ञशीलो वा कथं पात्रं भवेत्तु सः
009	भीष्म उवाच
009a	कुलीनः कर्मकृद्वैद्यस्तथा चाप्यानृशंस्यवान्
009c	ह्रीमानृजुः सत्यवादी पात्रं पूर्वे च ते त्रयः
010a	तत्रेदं शृणु मे पार्थ चतुर्णां तेजसां मतम्
010c	पृथिव्याः काश्यपस्याग्नेर्मार्कण्डेयस्य चैव हि
011	पृथिव्युवाच
011a	यथा महार्णवे क्षिप्तः क्षिप्रं लोष्टो विनश्यति
011c	तथा दुश्चरितं सर्वं त्रय्यावृत्त्या विनश्यति
012	काश्यप उवाच
012a	सर्वे च वेदाः सह षड्भिरङ्गैः साङ्ख्यं पुराणं च कुले च जन्म
012c	नैतानि सर्वाणि गतिर्भवन्ति शीलव्यपेतस्य नरस्य राजन्
013	अग्निरुवाच
013a	अधीयानः पण्डितं मन्यमानो यो विद्यया हन्ति यशः परेषाम्
013c	ब्रह्मन्स तेनाचरते ब्रह्महत्यां लोकास्तस्य ह्यन्तवन्तो भवन्ति
014	मार्कण्डेय उवाच
014a	अश्वमेधसहस्रं च सत्यं च तुलया धृतम्
014c	नाभिजानामि यद्यस्य सत्यस्यार्धमवाप्नुयात्
015	भीष्म उवाच
015a	इत्युक्त्वा ते जग्मुराशु चत्वारोऽमिततेजसः
015c	पृथिवी काश्यपोऽग्निश्च प्रकृष्टायुश्च भार्गवः
016	युधिष्ठिर उवाच
016a	यदिदं ब्राह्मणा लोके व्रतिनो भुञ्जते हविः
016c	भुक्तं ब्राह्मणकामाय कथं तत्सुकृतं भवेत्
017	भीष्म उवाच
017a	आदिष्टिनो ये राजेन्द्र ब्राह्मणा वेदपारगाः
017c	भुञ्जते ब्रह्मकामाय व्रतलुप्ता भवन्ति ते
018	युधिष्ठिर उवाच
018a	अनेकान्तं बहुद्वारं धर्ममाहुर्मनीषिणः
018c	किं निश्चितं भवेत्तत्र तन्मे ब्रूहि पितामह
019	भीष्म उवाच
019a	अहिंसा सत्यमक्रोध आनृशंस्यं दमस्तथा
019c	आर्जवं चैव राजेन्द्र निश्चितं धर्मलक्षणम्
020a	ये तु धर्मं प्रशंसन्तश्चरन्ति पृथिवीमिमाम्
020c	अनाचरन्तस्तद्धर्मं सङ्करे निरताः प्रभो
021a	तेभ्यो रत्नं हिरण्यं वा गामश्वान्वा ददाति यः
021c	दश वर्षाणि विष्ठां स भुङ्क्ते निरयमाश्रितः
022a	मेदानां पुल्कसानां च तथैवान्तावसायिनाम्
022c	कृतं कर्माकृतं चापि रागमोहेन जल्पताम्
023a	वैश्वदेवं च ये मूढा विप्राय ब्रह्मचारिणे
023c	ददतीह न राजेन्द्र ते लोकान्भुञ्जतेऽशुभान्
024	युधिष्ठिर उवाच
024a	किं परं ब्रह्मचर्यस्य किं परं धर्मलक्षणम्
024c	किं च श्रेष्ठतमं शौचं तन्मे ब्रूहि पितामह
025	भीष्म उवाच
025a	ब्रह्मचर्यं परं तात मधुमांसस्य वर्जनम्
025c	मर्यादायां स्थितो धर्मः शमः शौचस्य लक्षणम्
026	युधिष्ठिर उवाच
026a	कस्मिन्काले चरेद्धर्मं कस्मिन्कालेऽर्थमाचरेत्
026c	कस्मिन्काले सुखी च स्यात्तन्मे ब्रूहि पितामह
027	भीष्म उवाच
027a	काल्यमर्थं निषेवेत ततो धर्ममनन्तरम्
027c	पश्चात्कामं निषेवेत न च गच्छेत्प्रसङ्गिताम्
028a	ब्राह्मणांश्चाभिमन्येत गुरूंश्चाप्यभिपूजयेत्
028c	सर्वभूतानुलोमश्च मृदुशीलः प्रियंवदः
029a	अधिकारे यदनृतं राजगामि च पैशुनम्
029c	गुरोश्चालीककरणं समं तद्ब्रह्महत्यया
030a	प्रहरेन्न नरेन्द्रेषु न गां हन्यात्तथैव च
030c	भ्रूणहत्यासमं चैतदुभयं यो निषेवते
031a	नाग्निं परित्यजेज्जातु न च वेदान्परित्यजेत्
031c	न च ब्राह्मणमाक्रोशेत्समं तद्ब्रह्महत्यया
032	युधिष्ठिर उवाच
032a	कीदृशाः साधवो विप्राः केभ्यो दत्तं महाफलम्
032c	कीदृशानां च भोक्तव्यं तन्मे ब्रूहि पितामह
033	भीष्म उवाच
033a	अक्रोधना धर्मपराः सत्यनित्या दमे रताः
033c	तादृशाः साधवो विप्रास्तेभ्यो दत्तं महाफलम्
034a	अमानिनः सर्वसहा दृष्टार्था विजितेन्द्रियाः
034c	सर्वभूतहिता मैत्रास्तेभ्यो दत्तं महाफलम्
035a	अलुब्धाः शुचयो वैद्या ह्रीमन्तः सत्यवादिनः
035c	स्वकर्मनिरता ये च तेभ्यो दत्तं महाफलम्
036a	साङ्गांश्च चतुरो वेदान्योऽधीयीत द्विजर्षभः
036c	षड्भ्यो निवृत्तः कर्मभ्यस्तं पात्रमृषयो विदुः
037a	ये त्वेवङ्गुणजातीयास्तेभ्यो दत्तं महाफलम्
037c	सहस्रगुणमाप्नोति गुणार्हाय प्रदायकः
038a	प्रज्ञाश्रुताभ्यां वृत्तेन शीलेन च समन्वितः
038c	तारयेत कुलं कृत्स्नमेकोऽपीह द्विजर्षभः
039a	गामश्वं वित्तमन्नं वा तद्विधे प्रतिपादयेत्
039c	द्रव्याणि चान्यानि तथा प्रेत्यभावे न शोचति
040a	तारयेत कुलं कृत्स्नमेकोऽपीह द्विजोत्तमः
040c	किमङ्ग पुनरेकं वै तस्मात्पात्रं समाचरेत्
041a	निशम्य च गुणोपेतं ब्राह्मणं साधुसम्मतम्
041c	दूरादानाययेत्कृत्ये सर्वतश्चाभिपूजयेत्
