BR-13-01-084-001	देवा ऊचुः
BR-13-01-084-001a	असुरस्तारको नाम त्वया दत्तवरः प्रभो
BR-13-01-084-001c	सुरानृषींश्च क्लिश्नाति वधस्तस्य विधीयताम्
BR-13-01-084-002a	तस्माद्भयं समुत्पन्नमस्माकं वै पितामह
BR-13-01-084-002c	परित्रायस्व नो देव न ह्यन्या गतिरस्ति नः
BR-13-01-084-003	ब्रह्मोवाच
BR-13-01-084-003a	समोऽहं सर्वभूतानामधर्मं नेह रोचये
BR-13-01-084-003c	हन्यतां तारकः क्षिप्रं सुरर्षिगणबाधकः
BR-13-01-084-004a	वेदा धर्माश्च नोत्सादं गच्छेयुः सुरसत्तमाः
BR-13-01-084-004c	विहितं पूर्वमेवात्र मया वै व्येतु वो ज्वरः
BR-13-01-084-005	देवा ऊचुः
BR-13-01-084-005a	वरदानाद्भगवतो दैतेयो बलगर्वितः
BR-13-01-084-005c	देवैर्न शक्यते हन्तुं स कथं प्रशमं व्रजेत्
BR-13-01-084-006a	स हि नैव स्म देवानां नासुराणां न रक्षसाम्
BR-13-01-084-006c	वध्यः स्यामिति जग्राह वरं त्वत्तः पितामह
BR-13-01-084-007a	देवाश्च शप्ता रुद्राण्या प्रजोच्छेदे पुरा कृते
BR-13-01-084-007c	न भविष्यति वोऽपत्यमिति सर्वजगत्पते
BR-13-01-084-008	ब्रह्मोवाच
BR-13-01-084-008a	हुताशनो न तत्रासीच्छापकाले सुरोत्तमाः
BR-13-01-084-008c	स उत्पादयितापत्यं वधार्थं त्रिदशद्विषाम्
BR-13-01-084-009a	तद्वै सर्वानतिक्रम्य देवदानवराक्षसान्
BR-13-01-084-009c	मानुषानथ गन्धर्वान्नागानथ च पक्षिणः
BR-13-01-084-010a	अस्त्रेणामोघपातेन शक्त्या तं घातयिष्यति
BR-13-01-084-010c	यतो वो भयमुत्पन्नं ये चान्ये सुरशत्रवः
BR-13-01-084-011a	सनातनो हि सङ्कल्पः काम इत्यभिधीयते
BR-13-01-084-011c	रुद्रस्य तेजः प्रस्कन्नमग्नौ निपतितं च तत्
BR-13-01-084-012a	तत्तेजोऽग्निर्महद्भूतं द्वितीयमिव पावकम्
BR-13-01-084-012c	वधार्थं देवशत्रूणां गङ्गायां जनयिष्यति
BR-13-01-084-013a	स तु नावाप तं शापं नष्टः स हुतभुक्तदा
BR-13-01-084-013c	तस्माद्वो भयहृद्देवाः समुत्पत्स्यति पावकिः
BR-13-01-084-014a	अन्विष्यतां वै ज्वलनस्तथा चाद्य नियुज्यताम्
BR-13-01-084-014c	तारकस्य वधोपायः कथितो वै मयानघाः
BR-13-01-084-015a	न हि तेजस्विनां शापास्तेजःसु प्रभवन्ति वै
BR-13-01-084-015c	बलान्यतिबलं प्राप्य नबलानि भवन्ति वै
BR-13-01-084-016a	हन्यादवध्यान्वरदानपि चैव तपस्विनः
BR-13-01-084-016c	सङ्कल्पाभिरुचिः कामः सनातनतमोऽनलः
BR-13-01-084-017a	जगत्पतिरनिर्देश्यः सर्वगः सर्वभावनः
BR-13-01-084-017c	हृच्छयः सर्वभूतानां ज्येष्ठो रुद्रादपि प्रभुः
BR-13-01-084-018a	अन्विष्यतां स तु क्षिप्रं तेजोराशिर्हुताशनः
BR-13-01-084-018c	स वो मनोगतं कामं देवः सम्पादयिष्यति
BR-13-01-084-019a	एतद्वाक्यमुपश्रुत्य ततो देवा महात्मनः
BR-13-01-084-019c	जग्मुः संसिद्धसङ्कल्पाः पर्येषन्तो विभावसुम्
BR-13-01-084-020a	ततस्त्रैलोक्यमृषयो व्यचिन्वन्त सुरैः सह
BR-13-01-084-020c	काङ्क्षन्तो दर्शनं वह्नेः सर्वे तद्गतमानसाः
BR-13-01-084-021a	परेण तपसा युक्ताः श्रीमन्तो लोकविश्रुताः
BR-13-01-084-021c	लोकानन्वचरन्सिद्धाः सर्व एव भृगूद्वह
BR-13-01-084-021e	नष्टमात्मनि संलीनं नाधिजग्मुर्हुताशनम्
BR-13-01-084-022a	ततः सञ्जातसन्त्रासानग्नेर्दर्शनलालसान्
BR-13-01-084-022c	जलेचरः क्लान्तमनास्तेजसाग्नेः प्रदीपितः
BR-13-01-084-022e	उवाच देवान्मण्डूको रसातलतलोत्थितः
BR-13-01-084-023a	रसातलतले देवा वसत्यग्निरिति प्रभो
BR-13-01-084-023c	सन्तापादिह सम्प्राप्तः पावकप्रभवादहम्
BR-13-01-084-024a	स संसुप्तो जले देवा भगवान्हव्यवाहनः
BR-13-01-084-024c	अपः संसृज्य तेजोभिस्तेन सन्तापिता वयम्
BR-13-01-084-025a	तस्य दर्शनमिष्टं वो यदि देवा विभावसोः
BR-13-01-084-025c	तत्रैनमभिगच्छध्वं कार्यं वो यदि वह्निना
BR-13-01-084-026a	गम्यतां साधयिष्यामो वयं ह्यग्निभयात्सुराः
BR-13-01-084-026c	एतावदुक्त्वा मण्डूकस्त्वरितो जलमाविशत्
BR-13-01-084-027a	हुताशनस्तु बुबुधे मण्डूकस्याथ पैशुनम्
BR-13-01-084-027c	शशाप स तमासाद्य न रसान्वेत्स्यसीति वै
BR-13-01-084-028a	तं स संयुज्य शापेन मण्डूकं पावको ययौ
BR-13-01-084-028c	अन्यत्र वासाय विभुर्न च देवानदर्शयत्
BR-13-01-084-029a	देवास्त्वनुग्रहं चक्रुर्मण्डूकानां भृगूद्वह
BR-13-01-084-029c	यत्तच्छृणु महाबाहो गदतो मम सर्वशः
BR-13-01-084-030	देवा ऊचुः
BR-13-01-084-030a	अग्निशापादजिह्वापि रसज्ञानबहिष्कृताः
BR-13-01-084-030c	सरस्वतीं बहुविधां यूयमुच्चारयिष्यथ
BR-13-01-084-031a	बिलवासगतांश्चैव निरादानानचेतसः
BR-13-01-084-031c	गतासूनपि वः शुष्कान्भूमिः सन्धारयिष्यति
BR-13-01-084-031e	तमोगतायामपि च निशायां विचरिष्यथ
BR-13-01-084-032a	इत्युक्त्वा तांस्ततो देवाः पुनरेव महीमिमाम्
BR-13-01-084-032c	परीयुर्ज्वलनस्यार्थे न चाविन्दन्हुताशनम्
BR-13-01-084-033a	अथ तान्द्विरदः कश्चित्सुरेन्द्रद्विरदोपमः
BR-13-01-084-033c	अश्वत्थस्थोऽग्निरित्येवं प्राह देवान्भृगूद्वह
BR-13-01-084-034a	शशाप ज्वलनः सर्वान्द्विरदान्क्रोधमूर्छितः
BR-13-01-084-034c	प्रतीपा भवतां जिह्वा भवित्रीति भृगूद्वह
BR-13-01-084-035a	इत्युक्त्वा निःसृतोऽश्वत्थादग्निर्वारणसूचितः
BR-13-01-084-035c	प्रविवेश शमीगर्भमथ वह्निः सुषुप्सया
BR-13-01-084-036a	अनुग्रहं तु नागानां यं चक्रुः शृणु तं प्रभो
BR-13-01-084-036c	देवा भृगुकुलश्रेष्ठ प्रीताः सत्यपराक्रमाः
BR-13-01-084-037	देवा ऊचुः
BR-13-01-084-037a	प्रतीपया जिह्वयापि सर्वाहारान्करिष्यथ
BR-13-01-084-037c	वाचं चोच्चारयिष्यध्वमुच्चैरव्यञ्जिताक्षरम्
BR-13-01-084-037e	इत्युक्त्वा पुनरेवाग्निमनुसस्रुर्दिवौकसः
BR-13-01-084-038a	अश्वत्थान्निःसृतश्चाग्निः शमीगर्भगतस्तदा
BR-13-01-084-038c	शुकेन ख्यापितो विप्र तं देवाः समुपाद्रवन्
BR-13-01-084-039a	शशाप शुकमग्निस्तु वाग्विहीनो भविष्यसि
BR-13-01-084-039c	जिह्वां चावर्तयामास तस्यापि हुतभुक्तदा
BR-13-01-084-040a	दृष्ट्वा तु ज्वलनं देवाः शुकमूचुर्दयान्विताः
BR-13-01-084-040c	भविता न त्वमत्यन्तं शकुने नष्टवागिति
BR-13-01-084-041a	आवृत्तजिह्वस्य सतो वाक्यं कान्तं भविष्यति
BR-13-01-084-041c	बालस्येव प्रवृद्धस्य कलमव्यक्तमद्भुतम्
BR-13-01-084-042a	इत्युक्त्वा तं शमीगर्भे वह्निमालक्ष्य देवताः
BR-13-01-084-042c	तदेवायतनं चक्रुः पुण्यं सर्वक्रियास्वपि
BR-13-01-084-043a	ततःप्रभृति चाप्यग्निः शमीगर्भेषु दृश्यते
BR-13-01-084-043c	उत्पादने तथोपायमनुजग्मुश्च मानवाः
BR-13-01-084-044a	आपो रसातले यास्तु संसृष्टाश्चित्रभानुना
BR-13-01-084-044c	ताः पर्वतप्रस्रवणैरूष्मां मुञ्चन्ति भार्गव
BR-13-01-084-044e	पावकेनाधिशयता सन्तप्तास्तस्य तेजसा
BR-13-01-084-045a	ततोऽग्निर्देवता दृष्ट्वा बभूव व्यथितस्तदा
BR-13-01-084-045c	किमागमनमित्येवं तानपृच्छत पावकः
BR-13-01-084-046a	तमूचुर्विबुधाः सर्वे ते चैव परमर्षयः
BR-13-01-084-046c	त्वां नियोक्ष्यामहे कार्ये तद्भवान्कर्तुमर्हति
BR-13-01-084-046e	कृते च तस्मिन्भविता तवापि सुमहान्गुणः
BR-13-01-084-047	अग्निरुवाच
BR-13-01-084-047a	ब्रूत यद्भवतां कार्यं सर्वं कर्तास्मि तत्सुराः
BR-13-01-084-047c	भवतां हि नियोज्योऽहं मा वोऽत्रास्तु विचारणा
BR-13-01-084-048	देवा ऊचुः
BR-13-01-084-048a	असुरस्तारको नाम ब्रह्मणो वरदर्पितः
BR-13-01-084-048c	अस्मान्प्रबाधते वीर्याद्वधस्तस्य विधीयताम्
BR-13-01-084-049a	इमान्देवगणांस्तात प्रजापतिगणांस्तथा
BR-13-01-084-049c	ऋषींश्चापि महाभागान्परित्रायस्व पावक
BR-13-01-084-050a	अपत्यं तेजसा युक्तं प्रवीरं जनय प्रभो
BR-13-01-084-050c	यद्भयं नोऽसुरात्तस्मान्नाशयेद्धव्यवाहन
BR-13-01-084-051a	शप्तानां नो महादेव्या नान्यदस्ति परायणम्
BR-13-01-084-051c	अन्यत्र भवतो वीर्यं तस्मात्त्रायस्व नस्ततः
BR-13-01-084-052a	इत्युक्तः स तथेत्युक्त्वा भगवान्हव्यकव्यभुक्
BR-13-01-084-052c	जगामाथ दुराधर्षो गङ्गां भागीरथीं प्रति
BR-13-01-084-053a	तया चाप्यभवन्मिश्रो गर्भश्चास्याभवत्तदा
BR-13-01-084-053c	ववृधे स तदा गर्भः कक्षे कृष्णगतिर्यथा
BR-13-01-084-054a	तेजसा तस्य गर्भस्य गङ्गा विह्वलचेतना
BR-13-01-084-054c	संतापमगमत्तीव्रं सा सोढुं न शशाक ह
BR-13-01-084-055a	आहिते ज्वलनेनाथ गर्भे तेजःसमन्विते
BR-13-01-084-055c	गङ्गायामसुरः कश्चिद्भैरवं नादमुत्सृजत्
BR-13-01-084-056a	अबुद्धापतितेनाथ नादेन विपुलेन सा
BR-13-01-084-056c	वित्रस्तोद्भ्रान्तनयना गङ्गा विप्लुतलोचना
BR-13-01-084-056e	विसञ्ज्ञा नाशकद्गर्भं सन्धारयितुमात्मना
BR-13-01-084-057a	सा तु तेजःपरीताङ्गी कम्पमाना च जाह्नवी
BR-13-01-084-057c	उवाच वचनं विप्र तदा गर्भबलोद्धता
BR-13-01-084-057e	न ते शक्तास्मि भगवंस्तेजसोऽस्य विधारणे
BR-13-01-084-058a	विमूढास्मि कृतानेन तथास्वास्थ्यं कृतं परम्
BR-13-01-084-058c	विह्वला चास्मि भगवंस्तेजो नष्टं च मेऽनघ
BR-13-01-084-059a	धारणे नास्य शक्ताहं गर्भस्य तपतां वर
BR-13-01-084-059c	उत्स्रक्ष्येऽहमिमं दुःखान्न तु कामात्कथञ्चन
BR-13-01-084-060a	न चेतसोऽस्ति संस्पर्शो मम देव विभावसो
BR-13-01-084-060c	आपदर्थे हि सम्बन्धः सुसूक्ष्मोऽपि महाद्युते
BR-13-01-084-061a	यदत्र गुणसम्पन्नमितरं वा हुताशन
BR-13-01-084-061c	त्वय्येव तदहं मन्ये धर्माधर्मौ च केवलौ
BR-13-01-084-062a	तामुवाच ततो वह्निर्धार्यतां धार्यतामयम्
BR-13-01-084-062c	गर्भो मत्तेजसा युक्तो महागुणफलोदयः
BR-13-01-084-063a	शक्ता ह्यसि महीं कृत्स्नां वोढुं धारयितुं तथा
BR-13-01-084-063c	न हि ते किञ्चिदप्राप्यं मद्रेतोधारणादृते
BR-13-01-084-064a	सा वह्निना वार्यमाणा देवैश्चापि सरिद्वरा
BR-13-01-084-064c	समुत्ससर्ज तं गर्भं मेरौ गिरिवरे तदा
BR-13-01-084-065a	समर्था धारणे चापि रुद्रतेजःप्रधर्षिता
BR-13-01-084-065c	नाशकत्तं तदा गर्भं सन्धारयितुमोजसा
BR-13-01-084-066a	सा समुत्सृज्य तं दुःखाद्दीप्तवैश्वानरप्रभम्
BR-13-01-084-066c	दर्शयामास चाग्निस्तां तदा गङ्गां भृगूद्वह
BR-13-01-084-066e	पप्रच्छ सरितां श्रेष्ठां कच्चिद्गर्भः सुखोदयः
BR-13-01-084-067a	कीदृग्वर्णोऽपि वा देवि कीदृग्रूपश्च दृश्यते
BR-13-01-084-067c	तेजसा केन वा युक्तः सर्वमेतद्ब्रवीहि मे
BR-13-01-084-068	गङ्गोवाच
BR-13-01-084-068a	जातरूपः स गर्भो वै तेजसा त्वमिवानल
BR-13-01-084-068c	सुवर्णो विमलो दीप्तः पर्वतं चावभासयत्
BR-13-01-084-069a	पद्मोत्पलविमिश्राणां ह्रदानामिव शीतलः
BR-13-01-084-069c	गन्धोऽस्य स कदम्बानां तुल्यो वै तपतां वर
BR-13-01-084-070a	तेजसा तस्य गर्भस्य भास्करस्येव रश्मिभिः
BR-13-01-084-070c	यद्द्रव्यं परिसंसृष्टं पृथिव्यां पर्वतेषु वा
BR-13-01-084-070e	तत्सर्वं काञ्चनीभूतं समन्तात्प्रत्यदृश्यत
BR-13-01-084-071a	पर्यधावत शैलांश्च नदीः प्रस्रवणानि च
BR-13-01-084-071c	व्यदीपयत्तेजसा च त्रैलोक्यं सचराचरम्
BR-13-01-084-072a	एवंरूपः स भगवान्पुत्रस्ते हव्यवाहन
BR-13-01-084-072c	सूर्यवैश्वानरसमः कान्त्या सोम इवापरः
BR-13-01-084-072e	एवमुक्त्वा तु सा देवी तत्रैवान्तरधीयत
BR-13-01-084-073a	पावकश्चापि तेजस्वी कृत्वा कार्यं दिवौकसाम्
BR-13-01-084-073c	जगामेष्टं ततो देशं तदा भार्गवनन्दन
BR-13-01-084-074a	एतैः कर्मगुणैर्लोके नामाग्नेः परिगीयते
BR-13-01-084-074c	हिरण्यरेता इति वै ऋषिभिर्विबुधैस्तथा
BR-13-01-084-074e	पृथिवी च तदा देवी ख्याता वसुमतीति वै
BR-13-01-084-075a	स तु गर्भो महातेजा गाङ्गेयः पावकोद्भवः
BR-13-01-084-075c	दिव्यं शरवणं प्राप्य ववृधेऽद्भुतदर्शनः
BR-13-01-084-076a	ददृशुः कृत्तिकास्तं तु बालार्कसदृशद्युतिम्
BR-13-01-084-076c	जातस्नेहाश्च तं बालं पुपुषुः स्तन्यविस्रवैः
BR-13-01-084-077a	ततः स कार्त्तिकेयत्वमवाप परमद्युतिः
BR-13-01-084-077c	स्कन्नत्वात्स्कन्दतां चापि गुहावासाद्गुहोऽभवत्
BR-13-01-084-078a	एवं सुवर्णमुत्पन्नमपत्यं जातवेदसः
BR-13-01-084-078c	तत्र जाम्बूनदं श्रेष्ठं देवानामपि भूषणम्
BR-13-01-084-079a	ततःप्रभृति चाप्येतज्जातरूपमुदाहृतम्
BR-13-01-084-079c	यत्सुवर्णं स भगवानग्निरीशः प्रजापतिः
BR-13-01-084-080a	पवित्राणां पवित्रं हि कनकं द्विजसत्तम
BR-13-01-084-080c	अग्नीषोमात्मकं चैव जातरूपमुदाहृतम्
BR-13-01-084-081a	रत्नानामुत्तमं रत्नं भूषणानां तथोत्तमम्
BR-13-01-084-081c	पवित्रं च पवित्राणां मङ्गलानां च मङ्गलम्
