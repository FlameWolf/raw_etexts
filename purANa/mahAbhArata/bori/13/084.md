001	देवा ऊचुः
001a	असुरस्तारको नाम त्वया दत्तवरः प्रभो
001c	सुरानृषींश्च क्लिश्नाति वधस्तस्य विधीयताम्
002a	तस्माद्भयं समुत्पन्नमस्माकं वै पितामह
002c	परित्रायस्व नो देव न ह्यन्या गतिरस्ति नः
003	ब्रह्मोवाच
003a	समोऽहं सर्वभूतानामधर्मं नेह रोचये
003c	हन्यतां तारकः क्षिप्रं सुरर्षिगणबाधकः
004a	वेदा धर्माश्च नोत्सादं गच्छेयुः सुरसत्तमाः
004c	विहितं पूर्वमेवात्र मया वै व्येतु वो ज्वरः
005	देवा ऊचुः
005a	वरदानाद्भगवतो दैतेयो बलगर्वितः
005c	देवैर्न शक्यते हन्तुं स कथं प्रशमं व्रजेत्
006a	स हि नैव स्म देवानां नासुराणां न रक्षसाम्
006c	वध्यः स्यामिति जग्राह वरं त्वत्तः पितामह
007a	देवाश्च शप्ता रुद्राण्या प्रजोच्छेदे पुरा कृते
007c	न भविष्यति वोऽपत्यमिति सर्वजगत्पते
008	ब्रह्मोवाच
008a	हुताशनो न तत्रासीच्छापकाले सुरोत्तमाः
008c	स उत्पादयितापत्यं वधार्थं त्रिदशद्विषाम्
009a	तद्वै सर्वानतिक्रम्य देवदानवराक्षसान्
009c	मानुषानथ गन्धर्वान्नागानथ च पक्षिणः
010a	अस्त्रेणामोघपातेन शक्त्या तं घातयिष्यति
010c	यतो वो भयमुत्पन्नं ये चान्ये सुरशत्रवः
011a	सनातनो हि सङ्कल्पः काम इत्यभिधीयते
011c	रुद्रस्य तेजः प्रस्कन्नमग्नौ निपतितं च तत्
012a	तत्तेजोऽग्निर्महद्भूतं द्वितीयमिव पावकम्
012c	वधार्थं देवशत्रूणां गङ्गायां जनयिष्यति
013a	स तु नावाप तं शापं नष्टः स हुतभुक्तदा
013c	तस्माद्वो भयहृद्देवाः समुत्पत्स्यति पावकिः
014a	अन्विष्यतां वै ज्वलनस्तथा चाद्य नियुज्यताम्
014c	तारकस्य वधोपायः कथितो वै मयानघाः
015a	न हि तेजस्विनां शापास्तेजःसु प्रभवन्ति वै
015c	बलान्यतिबलं प्राप्य नबलानि भवन्ति वै
016a	हन्यादवध्यान्वरदानपि चैव तपस्विनः
016c	सङ्कल्पाभिरुचिः कामः सनातनतमोऽनलः
017a	जगत्पतिरनिर्देश्यः सर्वगः सर्वभावनः
017c	हृच्छयः सर्वभूतानां ज्येष्ठो रुद्रादपि प्रभुः
018a	अन्विष्यतां स तु क्षिप्रं तेजोराशिर्हुताशनः
018c	स वो मनोगतं कामं देवः सम्पादयिष्यति
019a	एतद्वाक्यमुपश्रुत्य ततो देवा महात्मनः
019c	जग्मुः संसिद्धसङ्कल्पाः पर्येषन्तो विभावसुम्
020a	ततस्त्रैलोक्यमृषयो व्यचिन्वन्त सुरैः सह
020c	काङ्क्षन्तो दर्शनं वह्नेः सर्वे तद्गतमानसाः
021a	परेण तपसा युक्ताः श्रीमन्तो लोकविश्रुताः
021c	लोकानन्वचरन्सिद्धाः सर्व एव भृगूद्वह
021e	नष्टमात्मनि संलीनं नाधिजग्मुर्हुताशनम्
022a	ततः सञ्जातसन्त्रासानग्नेर्दर्शनलालसान्
022c	जलेचरः क्लान्तमनास्तेजसाग्नेः प्रदीपितः
022e	उवाच देवान्मण्डूको रसातलतलोत्थितः
023a	रसातलतले देवा वसत्यग्निरिति प्रभो
023c	सन्तापादिह सम्प्राप्तः पावकप्रभवादहम्
024a	स संसुप्तो जले देवा भगवान्हव्यवाहनः
024c	अपः संसृज्य तेजोभिस्तेन सन्तापिता वयम्
025a	तस्य दर्शनमिष्टं वो यदि देवा विभावसोः
025c	तत्रैनमभिगच्छध्वं कार्यं वो यदि वह्निना
026a	गम्यतां साधयिष्यामो वयं ह्यग्निभयात्सुराः
026c	एतावदुक्त्वा मण्डूकस्त्वरितो जलमाविशत्
027a	हुताशनस्तु बुबुधे मण्डूकस्याथ पैशुनम्
027c	शशाप स तमासाद्य न रसान्वेत्स्यसीति वै
028a	तं स संयुज्य शापेन मण्डूकं पावको ययौ
028c	अन्यत्र वासाय विभुर्न च देवानदर्शयत्
029a	देवास्त्वनुग्रहं चक्रुर्मण्डूकानां भृगूद्वह
029c	यत्तच्छृणु महाबाहो गदतो मम सर्वशः
030	देवा ऊचुः
030a	अग्निशापादजिह्वापि रसज्ञानबहिष्कृताः
030c	सरस्वतीं बहुविधां यूयमुच्चारयिष्यथ
031a	बिलवासगतांश्चैव निरादानानचेतसः
031c	गतासूनपि वः शुष्कान्भूमिः सन्धारयिष्यति
031e	तमोगतायामपि च निशायां विचरिष्यथ
032a	इत्युक्त्वा तांस्ततो देवाः पुनरेव महीमिमाम्
032c	परीयुर्ज्वलनस्यार्थे न चाविन्दन्हुताशनम्
033a	अथ तान्द्विरदः कश्चित्सुरेन्द्रद्विरदोपमः
033c	अश्वत्थस्थोऽग्निरित्येवं प्राह देवान्भृगूद्वह
034a	शशाप ज्वलनः सर्वान्द्विरदान्क्रोधमूर्छितः
034c	प्रतीपा भवतां जिह्वा भवित्रीति भृगूद्वह
035a	इत्युक्त्वा निःसृतोऽश्वत्थादग्निर्वारणसूचितः
035c	प्रविवेश शमीगर्भमथ वह्निः सुषुप्सया
036a	अनुग्रहं तु नागानां यं चक्रुः शृणु तं प्रभो
036c	देवा भृगुकुलश्रेष्ठ प्रीताः सत्यपराक्रमाः
037	देवा ऊचुः
037a	प्रतीपया जिह्वयापि सर्वाहारान्करिष्यथ
037c	वाचं चोच्चारयिष्यध्वमुच्चैरव्यञ्जिताक्षरम्
037e	इत्युक्त्वा पुनरेवाग्निमनुसस्रुर्दिवौकसः
038a	अश्वत्थान्निःसृतश्चाग्निः शमीगर्भगतस्तदा
038c	शुकेन ख्यापितो विप्र तं देवाः समुपाद्रवन्
039a	शशाप शुकमग्निस्तु वाग्विहीनो भविष्यसि
039c	जिह्वां चावर्तयामास तस्यापि हुतभुक्तदा
040a	दृष्ट्वा तु ज्वलनं देवाः शुकमूचुर्दयान्विताः
040c	भविता न त्वमत्यन्तं शकुने नष्टवागिति
041a	आवृत्तजिह्वस्य सतो वाक्यं कान्तं भविष्यति
041c	बालस्येव प्रवृद्धस्य कलमव्यक्तमद्भुतम्
042a	इत्युक्त्वा तं शमीगर्भे वह्निमालक्ष्य देवताः
042c	तदेवायतनं चक्रुः पुण्यं सर्वक्रियास्वपि
043a	ततःप्रभृति चाप्यग्निः शमीगर्भेषु दृश्यते
043c	उत्पादने तथोपायमनुजग्मुश्च मानवाः
044a	आपो रसातले यास्तु संसृष्टाश्चित्रभानुना
044c	ताः पर्वतप्रस्रवणैरूष्मां मुञ्चन्ति भार्गव
044e	पावकेनाधिशयता सन्तप्तास्तस्य तेजसा
045a	ततोऽग्निर्देवता दृष्ट्वा बभूव व्यथितस्तदा
045c	किमागमनमित्येवं तानपृच्छत पावकः
046a	तमूचुर्विबुधाः सर्वे ते चैव परमर्षयः
046c	त्वां नियोक्ष्यामहे कार्ये तद्भवान्कर्तुमर्हति
046e	कृते च तस्मिन्भविता तवापि सुमहान्गुणः
047	अग्निरुवाच
047a	ब्रूत यद्भवतां कार्यं सर्वं कर्तास्मि तत्सुराः
047c	भवतां हि नियोज्योऽहं मा वोऽत्रास्तु विचारणा
048	देवा ऊचुः
048a	असुरस्तारको नाम ब्रह्मणो वरदर्पितः
048c	अस्मान्प्रबाधते वीर्याद्वधस्तस्य विधीयताम्
049a	इमान्देवगणांस्तात प्रजापतिगणांस्तथा
049c	ऋषींश्चापि महाभागान्परित्रायस्व पावक
050a	अपत्यं तेजसा युक्तं प्रवीरं जनय प्रभो
050c	यद्भयं नोऽसुरात्तस्मान्नाशयेद्धव्यवाहन
051a	शप्तानां नो महादेव्या नान्यदस्ति परायणम्
051c	अन्यत्र भवतो वीर्यं तस्मात्त्रायस्व नस्ततः
052a	इत्युक्तः स तथेत्युक्त्वा भगवान्हव्यकव्यभुक्
052c	जगामाथ दुराधर्षो गङ्गां भागीरथीं प्रति
053a	तया चाप्यभवन्मिश्रो गर्भश्चास्याभवत्तदा
053c	ववृधे स तदा गर्भः कक्षे कृष्णगतिर्यथा
054a	तेजसा तस्य गर्भस्य गङ्गा विह्वलचेतना
054c	संतापमगमत्तीव्रं सा सोढुं न शशाक ह
055a	आहिते ज्वलनेनाथ गर्भे तेजःसमन्विते
055c	गङ्गायामसुरः कश्चिद्भैरवं नादमुत्सृजत्
056a	अबुद्धापतितेनाथ नादेन विपुलेन सा
056c	वित्रस्तोद्भ्रान्तनयना गङ्गा विप्लुतलोचना
056e	विसञ्ज्ञा नाशकद्गर्भं सन्धारयितुमात्मना
057a	सा तु तेजःपरीताङ्गी कम्पमाना च जाह्नवी
057c	उवाच वचनं विप्र तदा गर्भबलोद्धता
057e	न ते शक्तास्मि भगवंस्तेजसोऽस्य विधारणे
058a	विमूढास्मि कृतानेन तथास्वास्थ्यं कृतं परम्
058c	विह्वला चास्मि भगवंस्तेजो नष्टं च मेऽनघ
059a	धारणे नास्य शक्ताहं गर्भस्य तपतां वर
059c	उत्स्रक्ष्येऽहमिमं दुःखान्न तु कामात्कथञ्चन
060a	न चेतसोऽस्ति संस्पर्शो मम देव विभावसो
060c	आपदर्थे हि सम्बन्धः सुसूक्ष्मोऽपि महाद्युते
061a	यदत्र गुणसम्पन्नमितरं वा हुताशन
061c	त्वय्येव तदहं मन्ये धर्माधर्मौ च केवलौ
062a	तामुवाच ततो वह्निर्धार्यतां धार्यतामयम्
062c	गर्भो मत्तेजसा युक्तो महागुणफलोदयः
063a	शक्ता ह्यसि महीं कृत्स्नां वोढुं धारयितुं तथा
063c	न हि ते किञ्चिदप्राप्यं मद्रेतोधारणादृते
064a	सा वह्निना वार्यमाणा देवैश्चापि सरिद्वरा
064c	समुत्ससर्ज तं गर्भं मेरौ गिरिवरे तदा
065a	समर्था धारणे चापि रुद्रतेजःप्रधर्षिता
065c	नाशकत्तं तदा गर्भं सन्धारयितुमोजसा
066a	सा समुत्सृज्य तं दुःखाद्दीप्तवैश्वानरप्रभम्
066c	दर्शयामास चाग्निस्तां तदा गङ्गां भृगूद्वह
066e	पप्रच्छ सरितां श्रेष्ठां कच्चिद्गर्भः सुखोदयः
067a	कीदृग्वर्णोऽपि वा देवि कीदृग्रूपश्च दृश्यते
067c	तेजसा केन वा युक्तः सर्वमेतद्ब्रवीहि मे
068	गङ्गोवाच
068a	जातरूपः स गर्भो वै तेजसा त्वमिवानल
068c	सुवर्णो विमलो दीप्तः पर्वतं चावभासयत्
069a	पद्मोत्पलविमिश्राणां ह्रदानामिव शीतलः
069c	गन्धोऽस्य स कदम्बानां तुल्यो वै तपतां वर
070a	तेजसा तस्य गर्भस्य भास्करस्येव रश्मिभिः
070c	यद्द्रव्यं परिसंसृष्टं पृथिव्यां पर्वतेषु वा
070e	तत्सर्वं काञ्चनीभूतं समन्तात्प्रत्यदृश्यत
071a	पर्यधावत शैलांश्च नदीः प्रस्रवणानि च
071c	व्यदीपयत्तेजसा च त्रैलोक्यं सचराचरम्
072a	एवंरूपः स भगवान्पुत्रस्ते हव्यवाहन
072c	सूर्यवैश्वानरसमः कान्त्या सोम इवापरः
072e	एवमुक्त्वा तु सा देवी तत्रैवान्तरधीयत
073a	पावकश्चापि तेजस्वी कृत्वा कार्यं दिवौकसाम्
073c	जगामेष्टं ततो देशं तदा भार्गवनन्दन
074a	एतैः कर्मगुणैर्लोके नामाग्नेः परिगीयते
074c	हिरण्यरेता इति वै ऋषिभिर्विबुधैस्तथा
074e	पृथिवी च तदा देवी ख्याता वसुमतीति वै
075a	स तु गर्भो महातेजा गाङ्गेयः पावकोद्भवः
075c	दिव्यं शरवणं प्राप्य ववृधेऽद्भुतदर्शनः
076a	ददृशुः कृत्तिकास्तं तु बालार्कसदृशद्युतिम्
076c	जातस्नेहाश्च तं बालं पुपुषुः स्तन्यविस्रवैः
077a	ततः स कार्त्तिकेयत्वमवाप परमद्युतिः
077c	स्कन्नत्वात्स्कन्दतां चापि गुहावासाद्गुहोऽभवत्
078a	एवं सुवर्णमुत्पन्नमपत्यं जातवेदसः
078c	तत्र जाम्बूनदं श्रेष्ठं देवानामपि भूषणम्
079a	ततःप्रभृति चाप्येतज्जातरूपमुदाहृतम्
079c	यत्सुवर्णं स भगवानग्निरीशः प्रजापतिः
080a	पवित्राणां पवित्रं हि कनकं द्विजसत्तम
080c	अग्नीषोमात्मकं चैव जातरूपमुदाहृतम्
081a	रत्नानामुत्तमं रत्नं भूषणानां तथोत्तमम्
081c	पवित्रं च पवित्राणां मङ्गलानां च मङ्गलम्
