001	युधिष्ठिर उवाच
001a	ये च धर्ममसूयन्ति ये चैनं पर्युपासते
001c	ब्रवीतु भगवानेतत्क्व ते गच्छन्ति तादृशाः
002	भीष्म उवाच
002a	रजसा तमसा चैव समवस्तीर्णचेतसः
002c	नरकं प्रतिपद्यन्ते धर्मविद्वेषिणो नराः
003a	ये तु धर्मं महाराज सततं पर्युपासते
003c	सत्यार्जवपराः सन्तस्ते वै स्वर्गभुजो नराः
004a	धर्म एव रतिस्तेषामाचार्योपासनाद्भवेत्
004c	देवलोकं प्रपद्यन्ते ये धर्मं पर्युपासते
005a	मनुष्या यदि वा देवाः शरीरमुपताप्य वै
005c	धर्मिणः सुखमेधन्ते लोभद्वेषविवर्जिताः
006a	प्रथमं ब्रह्मणः पुत्रं धर्ममाहुर्मनीषिणः
006c	धर्मिणः पर्युपासन्ते फलं पक्वमिवाशयः
007	युधिष्ठिर उवाच
007a	असतां कीदृशं रूपं साधवः किं च कुर्वते
007c	ब्रवीतु मे भवानेतत्सन्तोऽसन्तश्च कीदृशाः
008	भीष्म उवाच
008a	दुराचाराश्च दुर्धर्षा दुर्मुखाश्चाप्यसाधवः
008c	साधवः शीलसम्पन्नाः शिष्टाचारस्य लक्षणम्
009a	राजमार्गे गवां मध्ये गोष्ठमध्ये च धर्मिणः
009c	नोपसेवन्ति राजेन्द्र सर्गं मूत्रपुरीषयोः
010a	पञ्चानामशनं दत्त्वा शेषमश्नन्ति साधवः
010c	न जल्पन्ति च भुञ्जाना न निद्रान्त्यार्द्रपाणयः
011a	चित्रभानुमनड्वाहं देवं गोष्ठं चतुष्पथम्
011c	ब्राह्मणं धार्मिकं चैत्यं ते कुर्वन्ति प्रदक्षिणम्
012a	वृद्धानां भारतप्तानां स्त्रीणां बालातुरस्य च
012c	ब्राह्मणानां गवां राज्ञां पन्थानं ददते च ते
013a	अतिथीनां च सर्वेषां प्रेष्याणां स्वजनस्य च
013c	तथा शरणकामानां गोप्ता स्यात्स्वागतप्रदः
014a	सायं प्रातर्मनुष्याणामशनं देवनिर्मितम्
014c	नान्तरा भोजनं दृष्टमुपवासविधिर्हि सः
015a	होमकाले यथा वह्निः कालमेव प्रतीक्षते
015c	ऋतुकाले तथा नारी ऋतुमेव प्रतीक्षते
015e	न चान्यां गच्छते यस्तु ब्रह्मचर्यं हि तत्स्मृतम्
016a	अमृतं ब्राह्मणा गाव इत्येतत्त्रयमेकतः
016c	तस्माद्गोब्राह्मणं नित्यमर्चयेत यथाविधि
017a	यजुषा संस्कृतं मांसमुपभुञ्जन्न दुष्यति
017c	पृष्ठमांसं वृथामांसं पुत्रमांसं च तत्समम्
018a	स्वदेशे परदेशे वाप्यतिथिं नोपवासयेत्
018c	कर्म वै सफलं कृत्वा गुरूणां प्रतिपादयेत्
019a	गुरुभ्य आसनं देयमभिवाद्याभिपूज्य च
019c	गुरूनभ्यर्च्य वर्धन्ते आयुषा यशसा श्रिया
020a	वृद्धान्नातिवदेज्जातु न च सम्प्रेषयेदपि
020c	नासीनः स्यात्स्थितेष्वेवमायुरस्य न रिष्यते
021a	न नग्नामीक्षते नारीं न विद्वान्पुरुषानपि
021c	मैथुनं सततं गुप्तमाहारं च समाचरेत्
022a	तीर्थानां गुरवस्तीर्थं शुचीनां हृदयं शुचि
022c	दर्शनानां परं ज्ञानं सन्तोषः परमं सुखम्
023a	सायं प्रातश्च वृद्धानां शृणुयात्पुष्कला गिरः
023c	श्रुतमाप्नोति हि नरः सततं वृद्धसेवया
024a	स्वाध्याये भोजने चैव दक्षिणं पाणिमुद्धरेत्
024c	यच्छेद्वाङ्मनसी नित्यमिन्द्रियाणां च विभ्रमम्
025a	संस्कृतं पायसं नित्यं यवागूं कृसरं हविः
025c	अष्टकाः पितृदैवत्या वृद्धानामभिपूजनम्
026a	श्मश्रुकर्मणि मङ्गल्यं क्षुतानामभिनन्दनम्
026c	व्याधितानां च सर्वेषामायुषः प्रतिनन्दनम्
027a	न जातु त्वमिति ब्रूयादापन्नोऽपि महत्तरम्
027c	त्वङ्कारो वा वधो वेति विद्वत्सु न विशिष्यते
027e	अवराणां समानानां शिष्याणां च समाचरेत्
028a	पापमाचक्षते नित्यं हृदयं पापकर्मिणाम्
028c	ज्ञानपूर्वं विनश्यन्ति गूहमाना महाजने
029a	ज्ञानपूर्वं कृतं कर्म च्छादयन्ते ह्यसाधवः
029c	न मां मनुष्याः पश्यन्ति न मां पश्यन्ति देवताः
029e	पापेनाभिहतः पापः पापमेवाभिजायते
030a	यथा वार्धुषिको वृद्धिं देहभेदे प्रतीक्षते
030c	धर्मेणापिहितं पापं धर्ममेवाभिवर्धयेत्
031a	यथा लवणमम्भोभिराप्लुतं प्रविलीयते
031c	प्रायश्चित्तहतं पापं तथा सद्यः प्रणश्यति
032a	तस्मात्पापं न गूहेत गूहमानं विवर्धते
032c	कृत्वा तु साधुष्वाख्येयं ते तत्प्रशमयन्त्युत
033a	आशया सञ्चितं द्रव्यं यत्काले नोपभुज्यते
033c	अन्ये चैतत्प्रपद्यन्ते वियोगे तस्य देहिनः
034a	मानसं सर्वभूतानां धर्ममाहुर्मनीषिणः
034c	तस्मात्सर्वाणि भूतानि धर्ममेव समासते
035a	एक एव चरेद्धर्मं न धर्मध्वजिको भवेत्
035c	धर्मवाणिजका ह्येते ये धर्ममुपभुञ्जते
036a	अर्चेद्देवानदम्भेन सेवेतामायया गुरून्
036c	निधिं निदध्यात्पारत्र्यं यात्रार्थं दानशब्दितम्
