001	भीष्म उवाच
001a	एतस्मिन्नेव काले तु वसिष्ठमृषिसत्तमम्
001c	इक्ष्वाकुवंशजो राजा सौदासो ददतां वरः
002a	सर्वलोकचरं सिद्धं ब्रह्मकोशं सनातनम्
002c	पुरोहितमिदं प्रष्टुमभिवाद्योपचक्रमे
003	सौदास उवाच
003a	त्रैलोक्ये भगवन्किंस्वित्पवित्रं कथ्यतेऽनघ
003c	यत्कीर्तयन्सदा मर्त्यः प्राप्नुयात्पुण्यमुत्तमम्
004	भीष्म उवाच
004a	तस्मै प्रोवाच वचनं प्रणताय हितं तदा
004c	गवामुपनिषद्विद्वान्नमस्कृत्य गवां शुचिः
005a	गावः सुरभिगन्धिन्यस्तथा गुग्गुलुगन्धिकाः
005c	गावः प्रतिष्ठा भूतानां गावः स्वस्त्ययनं महत्
006a	गावो भूतं भविष्यच्च गावः पुष्टिः सनातनी
006c	गावो लक्ष्म्यास्तथा मूलं गोषु दत्तं न नश्यति
006e	अन्नं हि सततं गावो देवानां परमं हविः
007a	स्वाहाकारवषट्कारौ गोषु नित्यं प्रतिष्ठितौ
007c	गावो यज्ञस्य हि फलं गोषु यज्ञाः प्रतिष्ठिताः
008a	सायं प्रातश्च सततं होमकाले महामते
008c	गावो ददति वै होम्यमृषिभ्यः पुरुषर्षभ
009a	कानिचिद्यानि दुर्गाणि दुष्कृतानि कृतानि च
009c	तरन्ति चैव पाप्मानं धेनुं ये ददति प्रभो
010a	एकां च दशगुर्दद्याद्दश दद्याच्च गोशती
010c	शतं सहस्रगुर्दद्यात्सर्वे तुल्यफला हि ते
011a	अनाहिताग्निः शतगुरयज्वा च सहस्रगुः
011c	समृद्धो यश्च कीनाशो नार्घ्यमर्हन्ति ते त्रयः
012a	कपिलां ये प्रयच्छन्ति सवत्सां कांस्यदोहनाम्
012c	सुव्रतां वस्त्रसंवीतामुभौ लोकौ जयन्ति ते
013a	युवानमिन्द्रियोपेतं शतेन सह यूथपम्
013c	गवेन्द्रं ब्राह्मणेन्द्राय भूरिशृङ्गमलङ्कृतम्
014a	वृषभं ये प्रयच्छन्ति श्रोत्रियाय परन्तप
014c	ऐश्वर्यं तेऽभिजायन्ते जायमानाः पुनः पुनः
015a	नाकीर्तयित्वा गाः सुप्यान्नास्मृत्य पुनरुत्पतेत्
015c	सायं प्रातर्नमस्येच्च गास्ततः पुष्टिमाप्नुयात्
016a	गवां मूत्रपुरीषस्य नोद्विजेत कदाचन
016c	न चासां मांसमश्नीयाद्गवां व्युष्टिं तथाश्नुते
017a	गाश्च सङ्कीर्तयेन्नित्यं नावमन्येत गास्तथा
017c	अनिष्टं स्वप्नमालक्ष्य गां नरः सम्प्रकीर्तयेत्
018a	गोमयेन सदा स्नायाद्गोकरीषे च संविशेत्
018c	श्लेष्ममूत्रपुरीषाणि प्रतिघातं च वर्जयेत्
019a	सार्द्रचर्मणि भुञ्जीत निरीक्षन्वारुणीं दिशम्
019c	वाग्यतः सर्पिषा भूमौ गवां व्युष्टिं तथाश्नुते
020a	घृतेन जुहुयादग्निं घृतेन स्वस्ति वाचयेत्
020c	घृतं दद्याद्घृतं प्राशेद्गवां व्युष्टिं तथाश्नुते
021a	गोमत्या विद्यया धेनुं तिलानामभिमन्त्र्य यः
021c	रसरत्नमयीं दद्यान्न स शोचेत्कृताकृते
022a	गावो मामुपतिष्ठन्तु हेमशृङ्गाः पयोमुचः
022c	सुरभ्यः सौरभेयाश्च सरितः सागरं यथा
023a	गावः पश्यन्तु मां नित्यं गावः पश्याम्यहं तदा
023c	गावोऽस्माकं वयं तासां यतो गावस्ततो वयम्
024a	एवं रात्रौ दिवा चैव समेषु विषमेषु च
024c	महाभयेषु च नरः कीर्तयन्मुच्यते भयात्
