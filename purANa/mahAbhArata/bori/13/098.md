001	युधिष्ठिर उवाच
001a	एवं तदा प्रयाचन्तं भास्करं मुनिसत्तमः
001c	जमदग्निर्महातेजाः किं कार्यं प्रत्यपद्यत
002	भीष्म उवाच
002a	तथा प्रयाचमानस्य मुनिरग्निसमप्रभः
002c	जमदग्निः शमं नैव जगाम कुरुनन्दन
003a	ततः सूर्यो मधुरया वाचा तमिदमब्रवीत्
003c	कृताञ्जलिर्विप्ररूपी प्रणम्येदं विशां पते
004a	चलं निमित्तं विप्रर्षे सदा सूर्यस्य गच्छतः
004c	कथं चलं वेत्स्यसि त्वं सदा यान्तं दिवाकरम्
005	जमदग्निरुवाच
005a	स्थिरं वापि चलं वापि जाने त्वां ज्ञानचक्षुषा
005c	अवश्यं विनयाधानं कार्यमद्य मया तव
006a	अपराह्णे निमेषार्धं तिष्ठसि त्वं दिवाकर
006c	तत्र वेत्स्यामि सूर्य त्वां न मेऽत्रास्ति विचारणा
007	सूर्य उवाच
007a	असंशयं मां विप्रर्षे वेत्स्यसे धन्विनां वर
007c	अपकारिणं तु मां विद्धि भगवञ्शरणागतम्
008	भीष्म उवाच
008a	ततः प्रहस्य भगवाञ्जमदग्निरुवाच तम्
008c	न भीः सूर्य त्वया कार्या प्रणिपातगतो ह्यसि
009a	ब्राह्मणेष्वार्जवं यच्च स्थैर्यं च धरणीतले
009c	सौम्यतां चैव सोमस्य गाम्भीर्यं वरुणस्य च
010a	दीप्तिमग्नेः प्रभां मेरोः प्रतापं तपनस्य च
010c	एतान्यतिक्रमेद्यो वै स हन्याच्छरणागतम्
011a	भवेत्स गुरुतल्पी च ब्रह्महा च तथा भवेत्
011c	सुरापानं च कुर्यात्स यो हन्याच्छरणागतम्
012a	एतस्य त्वपनीतस्य समाधिं तात चिन्तय
012c	यथा सुखगमः पन्था भवेत्त्वद्रश्मितापितः
013	भीष्म उवाच
013a	एतावदुक्त्वा स तदा तूष्णीमासीद्भृगूद्वहः
013c	अथ सूर्यो ददौ तस्मै छत्रोपानहमाशु वै
014	सूर्य उवाच
014a	महर्षे शिरसस्त्राणं छत्रं मद्रश्मिवारणम्
014c	प्रतिगृह्णीष्व पद्भ्यां च त्राणार्थं चर्मपादुके
015a	अद्यप्रभृति चैवैतल्लोके सम्प्रचरिष्यति
015c	पुण्यदानेषु सर्वेषु परमक्षय्यमेव च
016	भीष्म उवाच
016a	उपानच्छत्रमेतद्वै सूर्येणेह प्रवर्तितम्
016c	पुण्यमेतदभिख्यातं त्रिषु लोकेषु भारत
017a	तस्मात्प्रयच्छ विप्रेभ्यश्छत्रोपानहमुत्तमम्
017c	धर्मस्ते सुमहान्भावी न मेऽत्रास्ति विचारणा
018a	छत्रं हि भरतश्रेष्ठ यः प्रदद्याद्द्विजातये
018c	शुभ्रं शतशलाकं वै स प्रेत्य सुखमेधते
019a	स शक्रलोके वसति पूज्यमानो द्विजातिभिः
019c	अप्सरोभिश्च सततं देवैश्च भरतर्षभ
020a	दह्यमानाय विप्राय यः प्रयच्छत्युपानहौ
020c	स्नातकाय महाबाहो संशिताय द्विजातये
021a	सोऽपि लोकानवाप्नोति दैवतैरभिपूजितान्
021c	गोलोके स मुदा युक्तो वसति प्रेत्य भारत
022a	एतत्ते भरतश्रेष्ठ मया कार्त्स्न्येन कीर्तितम्
022c	छत्रोपानहदानस्य फलं भरतसत्तम
