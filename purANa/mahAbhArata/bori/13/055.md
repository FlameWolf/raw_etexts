001	च्यवन उवाच
001a	वरश्च गृह्यतां मत्तो यश्च ते संशयो हृदि
001c	तं च ब्रूहि नरश्रेष्ठ सर्वं सम्पादयामि ते
002	कुशिक उवाच
002a	यदि प्रीतोऽसि भगवंस्ततो मे वद भार्गव
002c	कारणं श्रोतुमिच्छामि मद्गृहे वासकारितम्
003a	शयनं चैकपार्श्वेन दिवसानेकविंशतिम्
003c	अकिञ्चिदुक्त्वा गमनं बहिश्च मुनिपुङ्गव
004a	अन्तर्धानमकस्माच्च पुनरेव च दर्शनम्
004c	पुनश्च शयनं विप्र दिवसानेकविंशतिम्
005a	तैलाभ्यक्तस्य गमनं भोजनं च गृहे मम
005c	समुपानीय विविधं यद्दग्धं जातवेदसा
005e	निर्याणं च रथेनाशु सहसा यत्कृतं त्वया
006a	धनानां च विसर्गस्य वनस्यापि च दर्शनम्
006c	प्रासादानां बहूनां च काञ्चनानां महामुने
007a	मणिविद्रुमपादानां पर्यङ्कानां च दर्शनम्
007c	पुनश्चादर्शनं तस्य श्रोतुमिच्छामि कारणम्
008a	अतीव ह्यत्र मुह्यामि चिन्तयानो दिवानिशम्
008c	न चैवात्राधिगच्छामि सर्वस्यास्य विनिश्चयम्
008e	एतदिच्छामि कार्त्स्न्येन सत्यं श्रोतुं तपोधन
009	च्यवन उवाच
009a	शृणु सर्वमशेषेण यदिदं येन हेतुना
009c	न हि शक्यमनाख्यातुमेवं पृष्टेन पार्थिव
010a	पितामहस्य वदतः पुरा देवसमागमे
010c	श्रुतवानस्मि यद्राजंस्तन्मे निगदतः शृणु
011a	ब्रह्मक्षत्रविरोधेन भविता कुलसङ्करः
011c	पौत्रस्ते भविता राजंस्तेजोवीर्यसमन्वितः
012a	ततः स्वकुलरक्षार्थमहं त्वा समुपागमम्
012c	चिकीर्षन्कुशिकोच्छेदं सन्दिधक्षुः कुलं तव
013a	ततोऽहमागम्य पुरा त्वामवोचं महीपते
013c	नियमं कञ्चिदारप्स्ये शुश्रूषा क्रियतामिति
014a	न च ते दुष्कृतं किञ्चिदहमासादयं गृहे
014c	तेन जीवसि राजर्षे न भवेथास्ततोऽन्यथा
015a	एतां बुद्धिं समास्थाय दिवसानेकविंशतिम्
015c	सुप्तोऽस्मि यदि मां कश्चिद्बोधयेदिति पार्थिव
016a	यदा त्वया सभार्येण संसुप्तो न प्रबोधितः
016c	अहं तदैव ते प्रीतो मनसा राजसत्तम
017a	उत्थाय चास्मि निष्क्रान्तो यदि मां त्वं महीपते
017c	पृच्छेः क्व यास्यसीत्येवं शपेयं त्वामिति प्रभो
018a	अन्तर्हितश्चास्मि पुनः पुनरेव च ते गृहे
018c	योगमास्थाय संविष्टो दिवसानेकविंशतिम्
019a	क्षुधितो मामसूयेथाः श्रमाद्वेति नराधिप
019c	एतां बुद्धिं समास्थाय कर्शितौ वां मया क्षुधा
020a	न च तेऽभूत्सुसूक्ष्मोऽपि मन्युर्मनसि पार्थिव
020c	सभार्यस्य नरश्रेष्ठ तेन ते प्रीतिमानहम्
021a	भोजनं च समानाय्य यत्तदादीपितं मया
021c	क्रुध्येथा यदि मात्सर्यादिति तन्मर्षितं च ते
022a	ततोऽहं रथमारुह्य त्वामवोचं नराधिप
022c	सभार्यो मां वहस्वेति तच्च त्वं कृतवांस्तथा
023a	अविशङ्को नरपते प्रीतोऽहं चापि तेन ते
023c	धनोत्सर्गेऽपि च कृते न त्वां क्रोधः प्रधर्षयत्
024a	ततः प्रीतेन ते राजन्पुनरेतत्कृतं तव
024c	सभार्यस्य वनं भूयस्तद्विद्धि मनुजाधिप
025a	प्रीत्यर्थं तव चैतन्मे स्वर्गसन्दर्शनं कृतम्
025c	यत्ते वनेऽस्मिन्नृपते दृष्टं दिव्यं निदर्शनम्
026a	स्वर्गोद्देशस्त्वया राजन्सशरीरेण पार्थिव
026c	मुहूर्तमनुभूतोऽसौ सभार्येण नृपोत्तम
027a	निदर्शनार्थं तपसो धर्मस्य च नराधिप
027c	तत्र यासीत्स्पृहा राजंस्तच्चापि विदितं मम
028a	ब्राह्मण्यं काङ्क्षसे हि त्वं तपश्च पृथिवीपते
028c	अवमन्य नरेन्द्रत्वं देवेन्द्रत्वं च पार्थिव
029a	एवमेतद्यथात्थ त्वं ब्राह्मण्यं तात दुर्लभम्
029c	ब्राह्मण्ये सति चर्षित्वमृषित्वे च तपस्विता
030a	भविष्यत्येष ते कामः कुशिकात्कौशिको द्विजः
030c	तृतीयं पुरुषं प्राप्य ब्राह्मणत्वं गमिष्यति
031a	वंशस्ते पार्थिवश्रेष्ठ भृगूणामेव तेजसा
031c	पौत्रस्ते भविता विप्र तपस्वी पावकद्युतिः
032a	यः स देवमनुष्याणां भयमुत्पादयिष्यति
032c	त्रयाणां चैव लोकानां सत्यमेतद्ब्रवीमि ते
033a	वरं गृहाण राजर्षे यस्ते मनसि वर्तते
033c	तीर्थयात्रां गमिष्यामि पुरा कालोऽतिवर्तते
034	कुशिक उवाच
034a	एष एव वरो मेऽद्य यत्त्वं प्रीतो महामुने
034c	भवत्वेतद्यथात्थ त्वं तपः पौत्रे ममानघ
034e	ब्राह्मण्यं मे कुलस्यास्तु भगवन्नेष मे वरः
035a	पुनश्चाख्यातुमिच्छामि भगवन्विस्तरेण वै
035c	कथमेष्यति विप्रत्वं कुलं मे भृगुनन्दन
035e	कश्चासौ भविता बन्धुर्मम कश्चापि सम्मतः
