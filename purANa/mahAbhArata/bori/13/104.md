001	युधिष्ठिर उवाच
001a	ब्राह्मणस्वानि ये मन्दा हरन्ति भरतर्षभ
001c	नृशंसकारिणो मूढाः क्व ते गच्छन्ति मानवाः
002	भीष्म उवाच
002a	अत्राप्युदाहरन्तीममितिहासं पुरातनम्
002c	चण्डालस्य च संवादं क्षत्रबन्धोश्च भारत
003	राजन्य उवाच
003a	वृद्धरूपोऽसि चण्डाल बालवच्च विचेष्टसे
003c	श्वखराणां रजःसेवी कस्मादुद्विजसे गवाम्
004a	साधुभिर्गर्हितं कर्म चण्डालस्य विधीयते
004c	कस्माद्गोरजसा ध्वस्तमपां कुण्डे निषिञ्चसि
005	चण्डाल उवाच
005a	ब्राह्मणस्य गवां राजन्ह्रियतीनां रजः पुरा
005c	सोममुद्ध्वंसयामास तं सोमं येऽपिबन्द्विजाः
006a	दीक्षितश्च स राजापि क्षिप्रं नरकमाविशत्
006c	सह तैर्याजकैः सर्वैर्ब्रह्मस्वमुपजीव्य तत्
007a	येऽपि तत्रापिबन्क्षीरं घृतं दधि च मानवाः
007c	ब्राह्मणाः सहराजन्याः सर्वे नरकमाविशन्
008a	जघ्नुस्ताः पयसा पुत्रांस्तथा पौत्रान्विधुन्वतीः
008c	पशूनवेक्षमाणाश्च साधुवृत्तेन दम्पती
009a	अहं तत्रावसं राजन्ब्रह्मचारी जितेन्द्रियः
009c	तासां मे रजसा ध्वस्तं भैक्षमासीन्नराधिप
010a	चण्डालोऽहं ततो राजन्भुक्त्वा तदभवं मृतः
010c	ब्रह्मस्वहारी च नृपः सोऽप्रतिष्ठां गतिं ययौ
011a	तस्माद्धरेन्न विप्रस्वं कदाचिदपि किञ्चन
011c	ब्रह्मस्वरजसा ध्वस्तं भुक्त्वा मां पश्य यादृशम्
012a	तस्मात्सोमोऽप्यविक्रेयः पुरुषेण विपश्चिता
012c	विक्रयं हीह सोमस्य गर्हयन्ति मनीषिणः
013a	ये चैनं क्रीणते राजन्ये च विक्रीणते जनाः
013c	ते तु वैवस्वतं प्राप्य रौरवं यान्ति सर्वशः
014a	सोमं तु रजसा ध्वस्तं विक्रीयाद्बुद्धिपूर्वकम्
014c	श्रोत्रियो वार्धुषी भूत्वा चिररात्राय नश्यति
014e	नरकं त्रिंशतं प्राप्य श्वविष्ठामुपजीवति
015a	श्वचर्यामतिमानं च सखिदारेषु विप्लवम्
015c	तुलयाधारयद्धर्मो ह्यतिमानोऽतिरिच्यते
016a	श्वानं वै पापिनं पश्य विवर्णं हरिणं कृशम्
016c	अतिमानेन भूतानामिमां गतिमुपागतम्
017a	अहं वै विपुले जातः कुले धनसमन्विते
017c	अन्यस्मिञ्जन्मनि विभो ज्ञानविज्ञानपारगः
018a	अभवं तत्र जानानो ह्येतान्दोषान्मदात्तदा
018c	संरब्ध एव भूतानां पृष्ठमांसान्यभक्षयम्
019a	सोऽहं तेन च वृत्तेन भोजनेन च तेन वै
019c	इमामवस्थां सम्प्राप्तः पश्य कालस्य पर्ययम्
020a	आदीप्तमिव चैलान्तं भ्रमरैरिव चार्दितम्
020c	धावमानं सुसंरब्धं पश्य मां रजसान्वितम्
021a	स्वाध्यायैस्तु महत्पापं तरन्ति गृहमेधिनः
021c	दानैः पृथग्विधैश्चापि यथा प्राहुर्मनीषिणः
022a	तथा पापकृतं विप्रमाश्रमस्थं महीपते
022c	सर्वसङ्गविनिर्मुक्तं छन्दांस्युत्तारयन्त्युत
023a	अहं तु पापयोन्यां वै प्रसूतः क्षत्रियर्षभ
023c	निश्चयं नाधिगच्छामि कथं मुच्येयमित्युत
024a	जातिस्मरत्वं तु मम केनचित्पूर्वकर्मणा
024c	शुभेन येन मोक्षं वै प्राप्तुमिच्छाम्यहं नृप
025a	त्वमिमं मे प्रपन्नाय संशयं ब्रूहि पृच्छते
025c	चण्डालत्वात्कथमहं मुच्येयमिति सत्तम
026	राजन्य उवाच
026a	चण्डाल प्रतिजानीहि येन मोक्षमवाप्स्यसि
026c	ब्राह्मणार्थे त्यजन्प्राणान्गतिमिष्टामवाप्स्यसि
027a	दत्त्वा शरीरं क्रव्याद्भ्यो रणाग्नौ द्विजहेतुकम्
027c	हुत्वा प्राणान्प्रमोक्षस्ते नान्यथा मोक्षमर्हसि
028	भीष्म उवाच
028a	इत्युक्तः स तदा राजन्ब्रह्मस्वार्थे परन्तप
028c	हुत्वा रणमुखे प्राणान्गतिमिष्टामवाप ह
029a	तस्माद्रक्ष्यं त्वया पुत्र ब्रह्मस्वं भरतर्षभ
029c	यदीच्छसि महाबाहो शाश्वतीं गतिमुत्तमाम्
