001	युधिष्ठिर उवाच
001a	अपूर्वं वा भवेत्पात्रमथ वापि चिरोषितम्
001c	दूरादभ्यागतं वापि किं पात्रं स्यात्पितामह
002	भीष्म उवाच
002a	क्रिया भवति केषाञ्चिदुपांशुव्रतमुत्तमम्
002c	यो यो याचेत यत्किञ्चित्सर्वं दद्याम इत्युत
003a	अपीडयन्भृत्यवर्गमित्येवमनुशुश्रुम
003c	पीडयन्भृत्यवर्गं हि आत्मानमपकर्षति
004a	अपूर्वं वापि यत्पात्रं यच्चापि स्याच्चिरोषितम्
004c	दूरादभ्यागतं चापि तत्पात्रं च विदुर्बुधाः
005	युधिष्ठिर उवाच
005a	अपीडया च भृत्यानां धर्मस्याहिंसया तथा
005c	पात्रं विद्याम तत्त्वेन यस्मै दत्तं न सन्तपेत्
006	भीष्म उवाच
006a	ऋत्विक्पुरोहिताचार्याः शिष्याः सम्बन्धिबान्धवाः
006c	सर्वे पूज्याश्च मान्याश्च श्रुतवृत्तोपसंहिताः
007a	अतोऽन्यथा वर्तमानाः सर्वे नार्हन्ति सत्क्रियाम्
007c	तस्मान्नित्यं परीक्षेत पुरुषान्प्रणिधाय वै
008a	अक्रोधः सत्यवचनमहिंसा दम आर्जवम्
008c	अद्रोहो नातिमानश्च ह्रीस्तितिक्षा तपः शमः
009a	यस्मिन्नेतानि दृश्यन्ते न चाकार्याणि भारत
009c	भावतो विनिविष्टानि तत्पात्रं मानमर्हति
010a	तथा चिरोषितं चापि सम्प्रत्यागतमेव च
010c	अपूर्वं चैव पूर्वं च तत्पात्रं मानमर्हति
011a	अप्रामाण्यं च वेदानां शास्त्राणां चातिलङ्घनम्
011c	सर्वत्र चानवस्थानमेतन्नाशनमात्मनः
012a	भवेत्पण्डितमानी यो ब्राह्मणो वेदनिन्दकः
012c	आन्वीक्षिकीं तर्कविद्यामनुरक्तो निरर्थिकाम्
013a	हेतुवादान्ब्रुवन्सत्सु विजेताहेतुवादिकः
013c	आक्रोष्टा चातिवक्ता च ब्राह्मणानां सदैव हि
014a	सर्वाभिशङ्की मूढश्च बालः कटुकवागपि
014c	बोद्धव्यस्तादृशस्तात नरश्वानं हि तं विदुः
015a	यथा श्वा भषितुं चैव हन्तुं चैवावसृज्यते
015c	एवं सम्भाषणार्थाय सर्वशास्त्रवधाय च
015e	अल्पश्रुताः कुतर्काश्च दृष्टाः स्पृष्टाः कुपण्डिताः
016a	श्रुतिस्मृतीतिहासादिपुराणारण्यवेदिनः
016c	अनुरुन्ध्याद्बहुज्ञांश्च सारज्ञांश्चैव पण्डितान्
017a	लोकयात्रा च द्रष्टव्या धर्मश्चात्महितानि च
017c	एवं नरो वर्तमानः शाश्वतीरेधते समाः
018a	ऋणमुन्मुच्य देवानामृषीणां च तथैव च
018c	पितॄणामथ विप्राणामतिथीनां च पञ्चमम्
019a	पर्यायेण विशुद्धेन सुनिर्णिक्तेन कर्मणा
019c	एवं गृहस्थः कर्माणि कुर्वन्धर्मान्न हीयते
