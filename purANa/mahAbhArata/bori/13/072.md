001	ब्रह्मोवाच
001a	योऽयं प्रश्नस्त्वया पृष्टो गोप्रदानाधिकारवान्
001c	नास्य प्रष्टास्ति लोकेऽस्मिंस्त्वत्तोऽन्यो हि शतक्रतो
002a	सन्ति नानाविधा लोका यांस्त्वं शक्र न पश्यसि
002c	पश्यामि यानहं लोकानेकपत्न्यश्च याः स्त्रियः
003a	कर्मभिश्चापि सुशुभैः सुव्रता ऋषयस्तथा
003c	सशरीरा हि तान्यान्ति ब्राह्मणाः शुभवृत्तयः
004a	शरीरन्यासमोक्षेण मनसा निर्मलेन च
004c	स्वप्नभूतांश्च ताँल्लोकान्पश्यन्तीहापि सुव्रताः
005a	ते तु लोकाः सहस्राक्ष शृणु यादृग्गुणान्विताः
005c	न तत्र क्रमते कालो न जरा न च पापकम्
005e	तथान्यन्नाशुभं किञ्चिन्न व्याधिस्तत्र न क्लमः
006a	यद्यच्च गावो मनसा तस्मिन्वाञ्छन्ति वासव
006c	तत्सर्वं प्रापयन्ति स्म मम प्रत्यक्षदर्शनात्
006e	कामगाः कामचारिण्यः कामात्कामांश्च भुञ्जते
007a	वाप्यः सरांसि सरितो विविधानि वनानि च
007c	गृहाणि पर्वताश्चैव यावद्द्रव्यं च किञ्चन
008a	मनोज्ञं सर्वभूतेभ्यः सर्वं तत्र प्रदृश्यते
008c	ईदृशान्विद्धि ताँल्लोकान्नास्ति लोकस्ततोऽधिकः
009a	तत्र सर्वसहाः क्षान्ता वत्सला गुरुवर्तिनः
009c	अहङ्कारैर्विरहिता यान्ति शक्र नरोत्तमाः
010a	यः सर्वमांसानि न भक्षयीत पुमान्सदा यावदन्ताय युक्तः
010c	मातापित्रोरर्चिता सत्ययुक्तः शुश्रूषिता ब्राह्मणानामनिन्द्यः
011a	अक्रोधनो गोषु तथा द्विजेषु धर्मे रतो गुरुशुश्रूषकश्च
011c	यावज्जीवं सत्यवृत्ते रतश्च दाने रतो यः क्षमी चापराधे
012a	मृदुर्दान्तो देवपरायणश्च सर्वातिथिश्चापि तथा दयावान्
012c	ईदृग्गुणो मानवः सम्प्रयाति लोकं गवां शाश्वतं चाव्ययं च
013a	न पारदारी पश्यति लोकमेनं न वै गुरुघ्नो न मृषाप्रलापी
013c	सदापवादी ब्राह्मणः शान्तवेदो दोषैरन्यैर्यश्च युक्तो दुरात्मा
014a	न मित्रध्रुङ्नैकृतिकः कृतघ्नः शठोऽनृजुर्धर्मविद्वेषकश्च
014c	न ब्रह्महा मनसापि प्रपश्येद्गवां लोकं पुण्यकृतां निवासम्
015a	एतत्ते सर्वमाख्यातं नैपुणेन सुरेश्वर
015c	गोप्रदानरतानां तु फलं शृणु शतक्रतो
016a	दायाद्यलब्धैरर्थैर्यो गाः क्रीत्वा सम्प्रयच्छति
016c	धर्मार्जितधनक्रीतान्स लोकानश्नुतेऽक्षयान्
017a	यो वै द्यूते धनं जित्वा गाः क्रीत्वा सम्प्रयच्छति
017c	स दिव्यमयुतं शक्र वर्षाणां फलमश्नुते
018a	दायाद्या यस्य वै गावो न्यायपूर्वैरुपार्जिताः
018c	प्रदत्तास्ताः प्रदातॄणां सम्भवन्त्यक्षया ध्रुवाः
019a	प्रतिगृह्य च यो दद्याद्गाः सुशुद्धेन चेतसा
019c	तस्यापीहाक्षयाँल्लोकान्ध्रुवान्विद्धि शचीपते
020a	जन्मप्रभृति सत्यं च यो ब्रूयान्नियतेन्द्रियः
020c	गुरुद्विजसहः क्षान्तस्तस्य गोभिः समा गतिः
021a	न जातु ब्राह्मणो वाच्यो यदवाच्यं शचीपते
021c	मनसा गोषु न द्रुह्येद्गोवृत्तिर्गोनुकम्पकः
022a	सत्ये धर्मे च निरतस्तस्य शक्र फलं शृणु
022c	गोसहस्रेण समिता तस्य धेनुर्भवत्युत
023a	क्षत्रियस्य गुणैरेभिरन्वितस्य फलं शृणु
023c	तस्यापि शततुल्या गौर्भवतीति विनिश्चयः
024a	वैश्यस्यैते यदि गुणास्तस्य पञ्चाशतं भवेत्
024c	शूद्रस्यापि विनीतस्य चतुर्भागफलं स्मृतम्
025a	एतच्चैवं योऽनुतिष्ठेत युक्तः सत्येन युक्तो गुरुशुश्रूषया च
025c	दान्तः क्षान्तो देवतार्ची प्रशान्तः शुचिर्बुद्धो धर्मशीलोऽनहंवाक्
026a	महत्फलं प्राप्नुते स द्विजाय दत्त्वा दोग्ध्रीं विधिनानेन धेनुम्
026c	नित्यं दद्यादेकभक्तः सदा च सत्ये स्थितो गुरुशुश्रूषिता च
027a	वेदाध्यायी गोषु यो भक्तिमांश्च नित्यं दृष्ट्वा योऽभिनन्देत गाश्च
027c	आ जातितो यश्च गवां नमेत इदं फलं शक्र निबोध तस्य
028a	यत्स्यादिष्ट्वा राजसूये फलं तु यत्स्यादिष्ट्वा बहुना काञ्चनेन
028c	एतत्तुल्यं फलमस्याहुरग्र्यं सर्वे सन्तस्त्वृषयो ये च सिद्धाः
029a	योऽग्रं भक्तान्किंचिदप्राश्य दद्याद्गोभ्यो नित्यं गोव्रती सत्यवादी
029c	शान्तो बुद्धो गोसहस्रस्य पुण्यं संवत्सरेणाप्नुयात्पुण्यशीलः
030a	य एकं भक्तमश्नीयाद्दद्यादेकं गवां च यत्
030c	दश वर्षाण्यनन्तानि गोव्रती गोनुकम्पकः
031a	एकेनैव च भक्तेन यः क्रीत्वा गां प्रयच्छति
031c	यावन्ति तस्य प्रोक्तानि दिवसानि शतक्रतो
031e	तावच्छतानां स गवां फलमाप्नोति शाश्वतम्
032a	ब्राह्मणस्य फलं हीदं क्षत्रियेऽभिहितं शृणु
032c	पञ्चवार्षिकमेतत्तु क्षत्रियस्य फलं स्मृतम्
032e	ततोऽर्धेन तु वैश्यस्य शूद्रो वैश्यार्धतः स्मृतः
033a	यश्चात्मविक्रयं कृत्वा गाः क्रीत्वा सम्प्रयच्छति
033c	यावतीः स्पर्शयेद्गा वै तावत्तु फलमश्नुते
033e	लोम्नि लोम्नि महाभाग लोकाश्चास्याक्षयाः स्मृताः
034a	सङ्ग्रामेष्वर्जयित्वा तु यो वै गाः सम्प्रयच्छति
034c	आत्मविक्रयतुल्यास्ताः शाश्वता विद्धि कौशिक
035a	अलाभे यो गवां दद्यात्तिलधेनुं यतव्रतः
035c	दुर्गात्स तारितो धेन्वा क्षीरनद्यां प्रमोदते
036a	न त्वेवासां दानमात्रं प्रशस्तं पात्रं कालो गोविशेषो विधिश्च
036c	कालज्ञानं विप्र गवान्तरं हि दुःखं ज्ञातुं पावकादित्यभूतम्
037a	स्वाध्यायाढ्यं शुद्धयोनिं प्रशान्तं वैतानस्थं पापभीरुं कृतज्ञम्
037c	गोषु क्षान्तं नातितीक्ष्णं शरण्यं वृत्तिग्लानं तादृशं पात्रमाहुः
038a	वृत्तिग्लाने सीदति चातिमात्रं कृष्यर्थं वा होमहेतोः प्रसूत्याम्
038c	गुर्वर्थं वा बालसंवृद्धये वा धेनुं दद्याद्देशकाले विशिष्टे
039a	अन्तर्जाताः सुक्रयज्ञानलब्धाः प्राणक्रीता निर्जिताश्चौकजाश्च
039c	कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः
040a	बलान्विताः शीलवयोपपन्नाः सर्वाः प्रशंसन्ति सुगन्धवत्यः
040c	यथा हि गङ्गा सरितां वरिष्ठा तथार्जुनीनां कपिला वरिष्ठा
041a	तिस्रो रात्रीस्त्वद्भिरुपोष्य भूमौ तृप्ता गावस्तर्पितेभ्यः प्रदेयाः
041c	वत्सैः पुष्टैः क्षीरपैः सुप्रचारास्त्र्यहं दत्त्वा गोरसैर्वर्तितव्यम्
042a	दत्त्वा धेनुं सुव्रतां साधुवत्सां कल्याणवृत्तामपलायिनीं च
042c	यावन्ति लोमानि भवन्ति तस्यास्तावन्ति वर्षाणि वसत्यमुत्र
043a	तथानड्वाहं ब्राह्मणायाथ धुर्यं दत्त्वा युवानं बलिनं विनीतम्
043c	हलस्य वोढारमनन्तवीर्यं प्राप्नोति लोकान्दशधेनुदस्य
044a	कान्तारे ब्राह्मणान्गाश्च यः परित्राति कौशिक
044c	क्षेमेण च विमुच्येत तस्य पुण्यफलं शृणु
044e	अश्वमेधक्रतोस्तुल्यं फलं भवति शाश्वतम्
045a	मृत्युकाले सहस्राक्ष यां वृत्तिमनुकाङ्क्षते
045c	लोकान्बहुविधान्दिव्यान्यद्वास्य हृदि वर्तते
046a	तत्सर्वं समवाप्नोति कर्मणा तेन मानवः
046c	गोभिश्च समनुज्ञातः सर्वत्र स महीयते
047a	यस्त्वेतेनैव विधिना गां वनेष्वनुगच्छति
047c	तृणगोमयपर्णाशी निःस्पृहो नियतः शुचिः
048a	अकामं तेन वस्तव्यं मुदितेन शतक्रतो
048c	मम लोके सुरैः सार्धं लोके यत्रापि चेच्छति
