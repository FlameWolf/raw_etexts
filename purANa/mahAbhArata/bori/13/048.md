001	युधिष्ठिर उवाच
001a	अर्थाश्रयाद्वा कामाद्वा वर्णानां वाप्यनिश्चयात्
001c	अज्ञानाद्वापि वर्णानां जायते वर्णसङ्करः
002a	तेषामेतेन विधिना जातानां वर्णसङ्करे
002c	को धर्मः कानि कर्माणि तन्मे ब्रूहि पितामह
003	भीष्म उवाच
003a	चातुर्वर्ण्यस्य कर्माणि चातुर्वर्ण्यं च केवलम्
003c	असृजत्स ह यज्ञार्थे पूर्वमेव प्रजापतिः
004a	भार्याश्चतस्रो विप्रस्य द्वयोरात्मास्य जायते
004c	आनुपूर्व्याद्द्वयोर्हीनौ मातृजात्यौ प्रसूयतः
005a	परं शवाद्ब्राह्मणस्यैष पुत्रः शूद्रापुत्रं पारशवं तमाहुः
005c	शुश्रूषकः स्वस्य कुलस्य स स्यात्स्वं चारित्रं नित्यमथो न जह्यात्
006a	सर्वानुपायानपि सम्प्रधार्य समुद्धरेत्स्वस्य कुलस्य तन्तुम्
006c	ज्येष्ठो यवीयानपि यो द्विजस्य शुश्रूषवान्दानपरायणः स्यात्
007a	तिस्रः क्षत्रियसम्बन्धाद्द्वयोरात्मास्य जायते
007c	हीनवर्णस्तृतीयायां शूद्र उग्र इति स्मृतः
008a	द्वे चापि भार्ये वैश्यस्य द्वयोरात्मास्य जायते
008c	शूद्रा शूद्रस्य चाप्येका शूद्रमेव प्रजायते
009a	अतो विशिष्टस्त्वधमो गुरुदारप्रधर्षकः
009c	बाह्यं वर्णं जनयति चातुर्वर्ण्यविगर्हितम्
010a	अयाज्यं क्षत्रियो व्रात्यं सूतं स्तोमक्रियापरम्
010c	वैश्यो वैदेहकं चापि मौद्गल्यमपवर्जितम्
011a	शूद्रश्चण्डालमत्युग्रं वध्यघ्नं बाह्यवासिनम्
011c	ब्राह्मण्यां सम्प्रजायन्त इत्येते कुलपांसनाः
011e	एते मतिमतां श्रेष्ठ वर्णसङ्करजाः प्रभो
012a	बन्दी तु जायते वैश्यान्मागधो वाक्यजीवनः
012c	शूद्रान्निषादो मत्स्यघ्नः क्षत्रियायां व्यतिक्रमात्
013a	शूद्रादायोगवश्चापि वैश्यायां ग्रामधर्मिणः
013c	ब्राह्मणैरप्रतिग्राह्यस्तक्षा स वनजीवनः
014a	एतेऽपि सदृशं वर्णं जनयन्ति स्वयोनिषु
014c	मातृजात्यां प्रसूयन्ते प्रवरा हीनयोनिषु
015a	यथा चतुर्षु वर्णेषु द्वयोरात्मास्य जायते
015c	आनन्तर्यात्तु जायन्ते तथा बाह्याः प्रधानतः
016a	ते चापि सदृशं वर्णं जनयन्ति स्वयोनिषु
016c	परस्परस्य वर्तन्तो जनयन्ति विगर्हितान्
017a	यथा च शूद्रो ब्राह्मण्यां जन्तुं बाह्यं प्रसूयते
017c	एवं बाह्यतराद्बाह्यश्चातुर्वर्ण्यात्प्रसूयते
018a	प्रतिलोमं तु वर्तन्तो बाह्याद्बाह्यतरं पुनः
018c	हीना हीनात्प्रसूयन्ते वर्णाः पञ्चदशैव ते
019a	अगम्यागमनाच्चैव वर्तते वर्णसङ्करः
019c	व्रात्यानामत्र जायन्ते सैरन्ध्रा मागधेषु च
019e	प्रसाधनोपचारज्ञमदासं दासजीवनम्
020a	अतश्चायोगवं सूते वागुरावनजीवनम्
020c	मैरेयकं च वैदेहः सम्प्रसूतेऽथ माधुकम्
021a	निषादो मुद्गरं सूते दाशं नावोपजीविनम्
021c	मृतपं चापि चण्डालः श्वपाकमतिकुत्सितम्
022a	चतुरो मागधी सूते क्रूरान्मायोपजीविनः
022c	मांसस्वादुकरं सूदं सौगन्धमिति सञ्ज्ञितम्
023a	वैदेहकाच्च पापिष्ठं क्रूरं भार्योपजीविनम्
023c	निषादान्मद्रनाभं च खरयानप्रयायिनम्
024a	चण्डालात्पुल्कसं चापि खराश्वगजभोजिनम्
024c	मृतचेलप्रतिच्छन्नं भिन्नभाजनभोजिनम्
025a	आयोगवीषु जायन्ते हीनवर्णासु ते त्रयः
025c	क्षुद्रो वैदेहकादन्ध्रो बहिर्ग्रामप्रतिश्रयः
026a	कारावरो निषाद्यां तु चर्मकारात्प्रजायते
026c	चण्डालात्पाण्डुसौपाकस्त्वक्सारव्यवहारवान्
027a	आहिण्डिको निषादेन वैदेह्यां सम्प्रजायते
027c	चण्डालेन तु सौपाको मौद्गल्यसमवृत्तिमान्
028a	निषादी चापि चण्डालात्पुत्रमन्तावसायिनम्
028c	श्मशानगोचरं सूते बाह्यैरपि बहिष्कृतम्
029a	इत्येताः सङ्करे जात्यः पितृमातृव्यतिक्रमात्
029c	प्रच्छन्ना वा प्रकाशा वा वेदितव्याः स्वकर्मभिः
030a	चतुर्णामेव वर्णानां धर्मो नान्यस्य विद्यते
030c	वर्णानां धर्महीनेषु सञ्ज्ञा नास्तीह कस्यचित्
031a	यदृच्छयोपसम्पन्नैर्यज्ञसाधुबहिष्कृतैः
031c	बाह्या बाह्यैस्तु जायन्ते यथावृत्ति यथाश्रयम्
032a	चतुष्पथश्मशानानि शैलांश्चान्यान्वनस्पतीन्
032c	युञ्जन्ते चाप्यलङ्कारांस्तथोपकरणानि च
033a	गोब्राह्मणार्थे साहाय्यं कुर्वाणा वै न संशयः
033c	आनृशंस्यमनुक्रोशः सत्यवाक्यमथ क्षमा
034a	स्वशरीरैः परित्राणं बाह्यानां सिद्धिकारकम्
034c	मनुजव्याघ्र भवति तत्र मे नास्ति संशयः
035a	यथोपदेशं परिकीर्तितासु नरः प्रजायेत विचार्य बुद्धिमान्
035c	विहीनयोनिर्हि सुतोऽवसादयेत्तितीर्षमाणं सलिले यथोपलम्
036a	अविद्वांसमलं लोके विद्वांसमपि वा पुनः
036c	नयन्ते ह्युत्पथं नार्यः कामक्रोधवशानुगम्
037a	स्वभावश्चैव नारीणां नराणामिह दूषणम्
037c	इत्यर्थं न प्रसज्जन्ते प्रमदासु विपश्चितः
038	युधिष्ठिर उवाच
038a	वर्णापेतमविज्ञातं नरं कलुषयोनिजम्
038c	आर्यरूपमिवानार्यं कथं विद्यामहे नृप
039	भीष्म उवाच
039a	योनिसङ्कलुषे जातं नानाचारसमाहितम्
039c	कर्मभिः सज्जनाचीर्णैर्विज्ञेया योनिशुद्धता
040a	अनार्यत्वमनाचारः क्रूरत्वं निष्क्रियात्मता
040c	पुरुषं व्यञ्जयन्तीह लोके कलुषयोनिजम्
041a	पित्र्यं वा भजते शीलं मातृजं वा तथोभयम्
041c	न कथञ्चन सङ्कीर्णः प्रकृतिं स्वां नियच्छति
042a	यथैव सदृशो रूपे मातापित्रोर्हि जायते
042c	व्याघ्रश्चित्रैस्तथा योनिं पुरुषः स्वां नियच्छति
043a	कुलस्रोतसि सञ्छन्ने यस्य स्याद्योनिसङ्करः
043c	संश्रयत्येव तच्छीलं नरोऽल्पमपि वा बहु
044a	आर्यरूपसमाचारं चरन्तं कृतके पथि
044c	स्ववर्णमन्यवर्णं वा स्वशीलं शास्ति निश्चये
045a	नानावृत्तेषु भूतेषु नानाकर्मरतेषु च
045c	जन्मवृत्तसमं लोके सुश्लिष्टं न विरज्यते
046a	शरीरमिह सत्त्वेन नरस्य परिकृष्यते
046c	ज्येष्ठमध्यावरं सत्त्वं तुल्यसत्त्वं प्रमोदते
047a	ज्यायांसमपि शीलेन विहीनं नैव पूजयेत्
047c	अपि शूद्रं तु सद्वृत्तं धर्मज्ञमभिपूजयेत्
048a	आत्मानमाख्याति हि कर्मभिर्नरः स्वशीलचारित्रकृतैः शुभाशुभैः
048c	प्रनष्टमप्यात्मकुलं तथा नरः पुनः प्रकाशं कुरुते स्वकर्मभिः
049a	योनिष्वेतासु सर्वासु सङ्कीर्णास्वितरासु च
049c	यत्रात्मानं न जनयेद्बुधस्ताः परिवर्जयेत्
