001	भीष्म उवाच
001a	क्षत्रधर्ममनुप्राप्तः स्मरन्नेव स वीर्यवान्
001c	त्यक्त्वा स कीटतां राजंश्चचार विपुलं तपः
002a	तस्य धर्मार्थविदुषो दृष्ट्वा तद्विपुलं तपः
002c	आजगाम द्विजश्रेष्ठः कृष्णद्वैपायनस्तदा
003	व्यास उवाच
003a	क्षात्रं चैव व्रतं कीट भूतानां परिपालनम्
003c	क्षात्रं चैव व्रतं ध्यायंस्ततो विप्रत्वमेष्यसि
004a	पाहि सर्वाः प्रजाः सम्यक्शुभाशुभविदात्मवान्
004c	शुभैः संविभजन्कामैरशुभानां च पावनैः
005a	आत्मवान्भव सुप्रीतः स्वधर्मचरणे रतः
005c	क्षात्रीं तनुं समुत्सृज्य ततो विप्रत्वमेष्यसि
006	भीष्म उवाच
006a	सोऽथारण्यमभिप्रेत्य पुनरेव युधिष्ठिर
006c	महर्षेर्वचनं श्रुत्वा प्रजा धर्मेण पाल्य च
007a	अचिरेणैव कालेन कीटः पार्थिवसत्तम
007c	प्रजापालनधर्मेण प्रेत्य विप्रत्वमागतः
008a	ततस्तं ब्राह्मणं दृष्ट्वा पुनरेव महायशाः
008c	आजगाम महाप्राज्ञः कृष्णद्वैपायनस्तदा
009	व्यास उवाच
009a	भो भो विप्रर्षभ श्रीमन्मा व्यथिष्ठाः कथञ्चन
009c	शुभकृच्छुभयोनीषु पापकृत्पापयोनिषु
009e	उपपद्यति धर्मज्ञ यथाधर्मं यथागमम्
010a	तस्मान्मृत्युभयात्कीट मा व्यथिष्ठाः कथञ्चन
010c	धर्मलोपाद्भयं ते स्यात्तस्माद्धर्मं चरोत्तमम्
011	कीट उवाच
011a	सुखात्सुखतरं प्राप्तो भगवंस्त्वत्कृते ह्यहम्
011c	धर्ममूलां श्रियं प्राप्य पाप्मा नष्ट इहाद्य मे
012	भीष्म उवाच
012a	भगवद्वचनात्कीटो ब्राह्मण्यं प्राप्य दुर्लभम्
012c	अकरोत्पृथिवीं राजन्यज्ञयूपशताङ्किताम्
012e	ततः सालोक्यमगमद्ब्रह्मणो ब्रह्मवित्तमः
013a	अवाप च परं कीटः पार्थ ब्रह्म सनातनम्
013c	स्वकर्मफलनिर्वृत्तं व्यासस्य वचनात्तदा
014a	तेऽपि यस्मात्स्वभावेन हताः क्षत्रियपुङ्गवाः
014c	सम्प्राप्तास्ते गतिं पुण्यां तस्मान्मा शोच पुत्रक
