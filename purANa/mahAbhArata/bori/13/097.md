001	युधिष्ठिर उवाच
001a	यदिदं श्राद्धधर्मेषु दीयते भरतर्षभ
001c	छत्रं चोपानहौ चैव केनैतत्सम्प्रवर्तितम्
001e	कथं चैतत्समुत्पन्नं किमर्थं च प्रदीयते
002a	न केवलं श्राद्धधर्मे पुण्यकेष्वपि दीयते
002c	एतद्विस्तरतो राजञ्श्रोतुमिच्छामि तत्त्वतः
003	भीष्म उवाच
003a	शृणु राजन्नवहितश्छत्रोपानहविस्तरम्
003c	यथैतत्प्रथितं लोके येन चैतत्प्रवर्तितम्
004a	यथा चाक्षय्यतां प्राप्तं पुण्यतां च यथा गतम्
004c	सर्वमेतदशेषेण प्रवक्ष्यामि जनाधिप
005a	इतिहासं पुरावृत्तमिमं शृणु नराधिप
005c	जमदग्नेश्च संवादं सूर्यस्य च महात्मनः
006a	पुरा स भगवान्साक्षाद्धनुषाक्रीडत प्रभो
006c	सन्धाय सन्धाय शरांश्चिक्षेप किल भार्गवः
007a	तान्क्षिप्तान्रेणुका सर्वांस्तस्येषून्दीप्ततेजसः
007c	आनाय्य सा तदा तस्मै प्रादादसकृदच्युत
008a	अथ तेन स शब्देन ज्यातलस्य शरस्य च
008c	प्रहृष्टः सम्प्रचिक्षेप सा च प्रत्याजहार तान्
009a	ततो मध्याह्नमारूढे ज्येष्ठामूले दिवाकरे
009c	स सायकान्द्विजो विद्ध्वा रेणुकामिदमब्रवीत्
010a	गच्छानय विशालाक्षि शरानेतान्धनुश्च्युतान्
010c	यावदेतान्पुनः सुभ्रु क्षिपामीति जनाधिप
011a	सा गच्छत्यन्तरा छायां वृक्षमाश्रित्य भामिनी
011c	तस्थौ तस्या हि सन्तप्तं शिरः पादौ तथैव च
012a	स्थिता सा तु मुहूर्तं वै भर्तुः शापभयाच्छुभा
012c	ययावानयितुं भूयः सायकानसितेक्षणा
012e	प्रत्याजगाम च शरांस्तानादाय यशस्विनी
013a	सा प्रस्विन्ना सुचार्वङ्गी पद्भ्यां दुःखं नियच्छती
013c	उपाजगाम भर्तारं भयाद्भर्तुः प्रवेपती
014a	स तामृषिस्ततः क्रुद्धो वाक्यमाह शुभाननाम्
014c	रेणुके किं चिरेण त्वमागतेति पुनः पुनः
015	रेणुकोवाच
015a	शिरस्तावत्प्रदीप्तं मे पादौ चैव तपोधन
015c	सूर्यतेजोनिरुद्धाहं वृक्षच्छायामुपाश्रिता
016a	एतस्मात्कारणाद्ब्रह्मंश्चिरमेतत्कृतं मया
016c	एतज्ज्ञात्वा मम विभो मा क्रुधस्त्वं तपोधन
017	जमदग्निरुवाच
017a	अद्यैनं दीप्तकिरणं रेणुके तव दुःखदम्
017c	शरैर्निपातयिष्यामि सूर्यमस्त्राग्नितेजसा
018	भीष्म उवाच
018a	स विस्फार्य धनुर्दिव्यं गृहीत्वा च बहूञ्शरान्
018c	अतिष्ठत्सूर्यमभितो यतो याति ततोमुखः
019a	अथ तं प्रहरिष्यन्तं सूर्योऽभ्येत्य वचोऽब्रवीत्
019c	द्विजरूपेण कौन्तेय किं ते सूर्योऽपराध्यते
020a	आदत्ते रश्मिभिः सूर्यो दिवि विद्वंस्ततस्ततः
020c	रसं स तं वै वर्षासु प्रवर्षति दिवाकरः
021a	ततोऽन्नं जायते विप्र मनुष्याणां सुखावहम्
021c	अन्नं प्राणा इति यथा वेदेषु परिपठ्यते
022a	अथाभ्रेषु निगूढश्च रश्मिभिः परिवारितः
022c	सप्त द्वीपानिमान्ब्रह्मन्वर्षेणाभिप्रवर्षति
023a	ततस्तदौषधीनां च वीरुधां पत्रपुष्पजम्
023c	सर्वं वर्षाभिनिर्वृत्तमन्नं सम्भवति प्रभो
024a	जातकर्माणि सर्वाणि व्रतोपनयनानि च
024c	गोदानानि विवाहाश्च तथा यज्ञसमृद्धयः
025a	सत्राणि दानानि तथा संयोगा वित्तसंचयाः
025c	अन्नतः सम्प्रवर्तन्ते यथा त्वं वेत्थ भार्गव
026a	रमणीयानि यावन्ति यावदारम्भकाणि च
026c	सर्वमन्नात्प्रभवति विदितं कीर्तयामि ते
027a	सर्वं हि वेत्थ विप्र त्वं यदेतत्कीर्तितं मया
027c	प्रसादये त्वा विप्रर्षे किं ते सूर्यो निपात्यते
