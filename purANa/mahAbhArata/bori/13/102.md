001	युधिष्ठिर उवाच
001a	श्रुतं मे भरतश्रेष्ठ पुष्पधूपप्रदायिनाम्
001c	फलं बलिविधाने च तद्भूयो वक्तुमर्हसि
002a	धूपप्रदानस्य फलं प्रदीपस्य तथैव च
002c	बलयश्च किमर्थं वै क्षिप्यन्ते गृहमेधिभिः
003	भीष्म उवाच
003a	अत्राप्युदाहरन्तीममितिहासं पुरातनम्
003c	नहुषं प्रति संवादमगस्त्यस्य भृगोस्तथा
004a	नहुषो हि महाराज राजर्षिः सुमहातपाः
004c	देवराज्यमनुप्राप्तः सुकृतेनेह कर्मणा
005a	तत्रापि प्रयतो राजन्नहुषस्त्रिदिवे वसन्
005c	मानुषीश्चैव दिव्याश्च कुर्वाणो विविधाः क्रियाः
006a	मानुष्यस्तत्र सर्वाः स्म क्रियास्तस्य महात्मनः
006c	प्रवृत्तास्त्रिदिवे राजन्दिव्याश्चैव सनातनाः
007a	अग्निकार्याणि समिधः कुशाः सुमनसस्तथा
007c	बलयश्चान्नलाजाभिर्धूपनं दीपकर्म च
008a	सर्वं तस्य गृहे राज्ञः प्रावर्तत महात्मनः
008c	जपयज्ञान्मनोयज्ञांस्त्रिदिवेऽपि चकार सः
009a	दैवतान्यर्चयंश्चापि विधिवत्स सुरेश्वरः
009c	सर्वाण्येव यथान्यायं यथापूर्वमरिन्दम
010a	अथेन्द्रस्य भविष्यत्वादहङ्कारस्तमाविशत्
010c	सर्वाश्चैव क्रियास्तस्य पर्यहीयन्त भूपते
011a	स ऋषीन्वाहयामास वरदानमदान्वितः
011c	परिहीनक्रियश्चापि दुर्बलत्वमुपेयिवान्
012a	तस्य वाहयतः कालो मुनिमुख्यांस्तपोधनान्
012c	अहङ्काराभिभूतस्य सुमहानत्यवर्तत
013a	अथ पर्यायश ऋषीन्वाहनायोपचक्रमे
013c	पर्यायश्चाप्यगस्त्यस्य समपद्यत भारत
014a	अथागम्य महातेजा भृगुर्ब्रह्मविदां वरः
014c	अगस्त्यमाश्रमस्थं वै समुपेत्येदमब्रवीत्
015a	एवं वयमसत्कारं देवेन्द्रस्यास्य दुर्मतेः
015c	नहुषस्य किमर्थं वै मर्षयाम महामुने
016	अगस्त्य उवाच
016a	कथमेष मया शक्यः शप्तुं यस्य महामुने
016c	वरदेन वरो दत्तो भवतो विदितश्च सः
017a	यो मे दृष्टिपथं गच्छेत्स मे वश्यो भवेदिति
017c	इत्यनेन वरो देवाद्याचितो गच्छता दिवम्
018a	एवं न दग्धः स मया भवता च न संशयः
018c	अन्येनाप्यृषिमुख्येन न शप्तो न च पातितः
019a	अमृतं चैव पानाय दत्तमस्मै पुरा विभो
019c	महात्मने तदर्थं च नास्माभिर्विनिपात्यते
020a	प्रायच्छत वरं देवः प्रजानां दुःखकारकम्
020c	द्विजेष्वधर्मयुक्तानि स करोति नराधमः
021a	अत्र यत्प्राप्तकालं नस्तद्ब्रूहि वदतां वर
021c	भवांश्चापि यथा ब्रूयात्कुर्वीमहि तथा वयम्
022	भृगुरुवाच
022a	पितामहनियोगेन भवन्तमहमागतः
022c	प्रतिकर्तुं बलवति नहुषे दर्पमास्थिते
023a	अद्य हि त्वा सुदुर्बुद्धी रथे योक्ष्यति देवराट्
023c	अद्यैनमहमुद्वृत्तं करिष्येऽनिन्द्रमोजसा
024a	अद्येन्द्रं स्थापयिष्यामि पश्यतस्ते शतक्रतुम्
024c	सञ्चाल्य पापकर्माणमिन्द्रस्थानात्सुदुर्मतिम्
025a	अद्य चासौ कुदेवेन्द्रस्त्वां पदा धर्षयिष्यति
025c	दैवोपहतचित्तत्वादात्मनाशाय मन्दधीः
026a	व्युत्क्रान्तधर्मं तमहं धर्षणामर्षितो भृशम्
026c	अहिर्भवस्वेति रुषा शप्स्ये पापं द्विजद्रुहम्
027a	तत एनं सुदुर्बुद्धिं धिक्शब्दाभिहतत्विषम्
027c	धरण्यां पातयिष्यामि प्रेक्षतस्ते महामुने
028a	नहुषं पापकर्माणमैश्वर्यबलमोहितम्
028c	यथा च रोचते तुभ्यं तथा कर्तास्म्यहं मुने
029a	एवमुक्तस्तु भृगुणा मैत्रावरुणिरव्ययः
029c	अगस्त्यः परमप्रीतो बभूव विगतज्वरः
