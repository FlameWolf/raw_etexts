001	युधिष्ठिर उवाच
001a	कन्यायाः प्राप्तशुल्कायाः पतिश्चेन्नास्ति कश्चन
001c	तत्र का प्रतिपत्तिः स्यात्तन्मे ब्रूहि पितामह
002	भीष्म उवाच
002a	यापुत्रकस्याप्यरिक्थस्य प्रतिपत्सा तदा भवेत्
003a	अथ चेत्साहरेच्छुल्कं क्रीता शुल्कप्रदस्य सा
003c	तस्यार्थेऽपत्यमीहेत येन न्यायेन शक्नुयात्
004a	न तस्या मन्त्रवत्कार्यं कश्चित्कुर्वीत किंचन
005a	स्वयं वृतेति सावित्री पित्रा वै प्रत्यपद्यत
005c	तत्तस्यान्ये प्रशंसन्ति धर्मज्ञा नेतरे जनाः
006a	एतत्तु नापरे चक्रुर्न परे जातु साधवः
006c	साधूनां पुनराचारो गरीयो धर्मलक्षणम्
007a	अस्मिन्नेव प्रकरणे सुक्रतुर्वाक्यमब्रवीत्
007c	नप्ता विदेहराजस्य जनकस्य महात्मनः
008a	असदाचरिते मार्गे कथं स्यादनुकीर्तनम्
008c	अनुप्रश्नः संशयो वा सतामेतदुपालभेत्
009a	असदेव हि धर्मस्य प्रमादो धर्म आसुरः
009c	नानुशुश्रुम जात्वेतामिमां पूर्वेषु जन्मसु
010a	भार्यापत्योर्हि सम्बन्धः स्त्रीपुंसोस्तुल्य एव सः
010c	रतिः साधारणो धर्म इति चाह स पार्थिवः
011	युधिष्ठिर उवाच
011a	अथ केन प्रमाणेन पुंसामादीयते धनम्
011c	पुत्रवद्धि पितुस्तस्य कन्या भवितुमर्हति
012	भीष्म उवाच
012a	यथैवात्मा तथा पुत्रः पुत्रेण दुहिता समा
012c	तस्यामात्मनि तिष्ठन्त्यां कथमन्यो धनं हरेत्
013a	मातुश्च यौतकं यत्स्यात्कुमारीभाग एव सः
013c	दौहित्र एव वा रिक्थमपुत्रस्य पितुर्हरेत्
014a	ददाति हि स पिण्डं वै पितुर्मातामहस्य च
014c	पुत्रदौहित्रयोर्नेह विशेषो धर्मतः स्मृतः
015a	अन्यत्र जातया सा हि प्रजया पुत्र ईहते
015c	दुहितान्यत्र जातेन पुत्रेणापि विशिष्यते
016a	दौहित्रकेण धर्मेण नात्र पश्यामि कारणम्
016c	विक्रीतासु च ये पुत्रा भवन्ति पितुरेव ते
017a	असूयवस्त्वधर्मिष्ठाः परस्वादायिनः शठाः
017c	आसुरादधिसम्भूता धर्माद्विषमवृत्तयः
018a	अत्र गाथा यमोद्गीताः कीर्तयन्ति पुराविदः
018c	धर्मज्ञा धर्मशास्त्रेषु निबद्धा धर्मसेतुषु
019a	यो मनुष्यः स्वकं पुत्रं विक्रीय धनमिच्छति
019c	कन्यां वा जीवितार्थाय यः शुल्केन प्रयच्छति
020a	सप्तावरे महाघोरे निरये कालसाह्वये
020c	स्वेदं मूत्रं पुरीषं च तस्मिन्प्रेत उपाश्नुते
021a	आर्षे गोमिथुनं शुल्कं केचिदाहुर्मृषैव तत्
021c	अल्पं वा बहु वा राजन्विक्रयस्तावदेव सः
022a	यद्यप्याचरितः कैश्चिन्नैष धर्मः कथञ्चन
022c	अन्येषामपि दृश्यन्ते लोभतः सम्प्रवृत्तयः
023a	वश्यां कुमारीं विहितां ये च तामुपभुञ्जते
023c	एते पापस्य कर्तारस्तमस्यन्धेऽथ शेरते
024a	अन्योऽप्यथ न विक्रेयो मनुष्यः किं पुनः प्रजाः
024c	अधर्ममूलैर्हि धनैर्न तैरर्थोऽस्ति कश्चन
