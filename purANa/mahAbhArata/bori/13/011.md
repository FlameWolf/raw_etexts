001	युधिष्ठिर उवाच
001a	कीदृशे पुरुषे तात स्त्रीषु वा भरतर्षभ
001c	श्रीः पद्मा वसते नित्यं तन्मे ब्रूहि पितामह
002	भीष्म उवाच
002a	अत्र ते वर्तयिष्यामि यथादृष्टं यथाश्रुतम्
002c	रुक्मिणी देवकीपुत्रसन्निधौ पर्यपृच्छत
003a	नारायणस्याङ्कगतां ज्वलन्तीं दृष्ट्वा श्रियं पद्मसमानवक्त्राम्
003c	कौतूहलाद्विस्मितचारुनेत्रा पप्रच्छ माता मकरध्वजस्य
004a	कानीह भूतान्युपसेवसे त्वं सन्तिष्ठती कानि न सेवसे त्वम्
004c	तानि त्रिलोकेश्वरभूतकान्ते तत्त्वेन मे ब्रूहि महर्षिकन्ये
005a	एवं तदा श्रीरभिभाष्यमाणा देव्या समक्षं गरुडध्वजस्य
005c	उवाच वाक्यं मधुराभिधानं मनोहरं चन्द्रमुखी प्रसन्ना
006a	वसामि सत्ये सुभगे प्रगल्भे दक्षे नरे कर्मणि वर्तमाने
006c	नाकर्मशीले पुरुषे वसामि न नास्तिके साङ्करिके कृतघ्ने
006e	न भिन्नवृत्ते न नृशंसवृत्ते न चापि चौरे न गुरुष्वसूये
007a	ये चाल्पतेजोबलसत्त्वसारा हृष्यन्ति कुप्यन्ति च यत्र तत्र
007c	न देवि तिष्ठामि तथाविधेषु नरेषु संसुप्तमनोरथेषु
008a	यश्चात्मनि प्रार्थयते न किञ्चिद्यश्च स्वभावोपहतान्तरात्मा
008c	तेष्वल्पसन्तोषरतेषु नित्यं नरेषु नाहं निवसामि देवि
009a	वसामि धर्मशीलेषु धर्मज्ञेषु महात्मसु
009c	वृद्धसेविषु दान्तेषु सत्त्वज्ञेषु महात्मसु
010a	स्त्रीषु क्षान्तासु दान्तासु देवद्विजपरासु च
010c	वसामि सत्यशीलासु स्वभावनिरतासु च
011a	प्रकीर्णभाण्डामनवेक्ष्यकारिणीं सदा च भर्तुः प्रतिकूलवादिनीम्
011c	परस्य वेश्माभिरतामलज्जामेवंविधां स्त्रीं परिवर्जयामि
012a	लोलामचोक्षामवलेहिनीं च व्यपेतधैर्यां कलहप्रियां च
012c	निद्राभिभूतां सततं शयानामेवंविधां स्त्रीं परिवर्जयामि
013a	सत्यासु नित्यं प्रियदर्शनासु सौभाग्ययुक्तासु गुणान्वितासु
013c	वसामि नारीषु पतिव्रतासु कल्याणशीलासु विभूषितासु
014a	यानेषु कन्यासु विभूषणेषु यज्ञेषु मेघेषु च वृष्टिमत्सु
014c	वसामि फुल्लासु च पद्मिनीषु नक्षत्रवीथीषु च शारदीषु
015a	शैलेषु गोष्ठेषु तथा वनेषु सरःसु फुल्लोत्पलपङ्कजेषु
015c	नदीषु हंसस्वननादितासु क्रौञ्चावघुष्टस्वरशोभितासु
016a	विस्तीर्णकूलह्रदशोभितासु तपस्विसिद्धद्विजसेवितासु
016c	वसामि नित्यं सुबहूदकासु सिंहैर्गजैश्चाकुलितोदकासु
016e	मत्ते गजे गोवृषभे नरेन्द्रे सिंहासने सत्पुरुषे च नित्यम्
017a	यस्मिन्गृहे हूयते हव्यवाहो गोब्राह्मणश्चार्च्यते देवताश्च
017c	काले च पुष्पैर्बलयः क्रियन्ते तस्मिन्गृहे नित्यमुपैमि वासम्
018a	स्वाध्यायनित्येषु द्विजेषु नित्यं क्षत्रे च धर्माभिरते सदैव
018c	वैश्ये च कृष्याभिरते वसामि शूद्रे च शुश्रूषणनित्ययुक्ते
019a	नारायणे त्वेकमना वसामि सर्वेण भावेन शरीरभूता
019c	तस्मिन्हि धर्मः सुमहान्निविष्टो ब्रह्मण्यता चात्र तथा प्रियत्वम्
020a	नाहं शरीरेण वसामि देवि नैवं मया शक्यमिहाभिधातुम्
020c	यस्मिंस्तु भावेन वसामि पुंसि स वर्धते धर्मयशोर्थकामैः
