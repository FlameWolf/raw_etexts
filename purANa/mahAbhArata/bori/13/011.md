BR-13-01-011-001	युधिष्ठिर उवाच
BR-13-01-011-001a	कीदृशे पुरुषे तात स्त्रीषु वा भरतर्षभ
BR-13-01-011-001c	श्रीः पद्मा वसते नित्यं तन्मे ब्रूहि पितामह
BR-13-01-011-002	भीष्म उवाच
BR-13-01-011-002a	अत्र ते वर्तयिष्यामि यथादृष्टं यथाश्रुतम्
BR-13-01-011-002c	रुक्मिणी देवकीपुत्रसन्निधौ पर्यपृच्छत
BR-13-01-011-003a	नारायणस्याङ्कगतां ज्वलन्तीं दृष्ट्वा श्रियं पद्मसमानवक्त्राम्
BR-13-01-011-003c	कौतूहलाद्विस्मितचारुनेत्रा पप्रच्छ माता मकरध्वजस्य
BR-13-01-011-004a	कानीह भूतान्युपसेवसे त्वं सन्तिष्ठती कानि न सेवसे त्वम्
BR-13-01-011-004c	तानि त्रिलोकेश्वरभूतकान्ते तत्त्वेन मे ब्रूहि महर्षिकन्ये
BR-13-01-011-005a	एवं तदा श्रीरभिभाष्यमाणा देव्या समक्षं गरुडध्वजस्य
BR-13-01-011-005c	उवाच वाक्यं मधुराभिधानं मनोहरं चन्द्रमुखी प्रसन्ना
BR-13-01-011-006a	वसामि सत्ये सुभगे प्रगल्भे दक्षे नरे कर्मणि वर्तमाने
BR-13-01-011-006c	नाकर्मशीले पुरुषे वसामि न नास्तिके साङ्करिके कृतघ्ने
BR-13-01-011-006e	न भिन्नवृत्ते न नृशंसवृत्ते न चापि चौरे न गुरुष्वसूये
BR-13-01-011-007a	ये चाल्पतेजोबलसत्त्वसारा हृष्यन्ति कुप्यन्ति च यत्र तत्र
BR-13-01-011-007c	न देवि तिष्ठामि तथाविधेषु नरेषु संसुप्तमनोरथेषु
BR-13-01-011-008a	यश्चात्मनि प्रार्थयते न किञ्चिद्यश्च स्वभावोपहतान्तरात्मा
BR-13-01-011-008c	तेष्वल्पसन्तोषरतेषु नित्यं नरेषु नाहं निवसामि देवि
BR-13-01-011-009a	वसामि धर्मशीलेषु धर्मज्ञेषु महात्मसु
BR-13-01-011-009c	वृद्धसेविषु दान्तेषु सत्त्वज्ञेषु महात्मसु
BR-13-01-011-010a	स्त्रीषु क्षान्तासु दान्तासु देवद्विजपरासु च
BR-13-01-011-010c	वसामि सत्यशीलासु स्वभावनिरतासु च
BR-13-01-011-011a	प्रकीर्णभाण्डामनवेक्ष्यकारिणीं सदा च भर्तुः प्रतिकूलवादिनीम्
BR-13-01-011-011c	परस्य वेश्माभिरतामलज्जामेवंविधां स्त्रीं परिवर्जयामि
BR-13-01-011-012a	लोलामचोक्षामवलेहिनीं च व्यपेतधैर्यां कलहप्रियां च
BR-13-01-011-012c	निद्राभिभूतां सततं शयानामेवंविधां स्त्रीं परिवर्जयामि
BR-13-01-011-013a	सत्यासु नित्यं प्रियदर्शनासु सौभाग्ययुक्तासु गुणान्वितासु
BR-13-01-011-013c	वसामि नारीषु पतिव्रतासु कल्याणशीलासु विभूषितासु
BR-13-01-011-014a	यानेषु कन्यासु विभूषणेषु यज्ञेषु मेघेषु च वृष्टिमत्सु
BR-13-01-011-014c	वसामि फुल्लासु च पद्मिनीषु नक्षत्रवीथीषु च शारदीषु
BR-13-01-011-015a	शैलेषु गोष्ठेषु तथा वनेषु सरःसु फुल्लोत्पलपङ्कजेषु
BR-13-01-011-015c	नदीषु हंसस्वननादितासु क्रौञ्चावघुष्टस्वरशोभितासु
BR-13-01-011-016a	विस्तीर्णकूलह्रदशोभितासु तपस्विसिद्धद्विजसेवितासु
BR-13-01-011-016c	वसामि नित्यं सुबहूदकासु सिंहैर्गजैश्चाकुलितोदकासु
BR-13-01-011-016e	मत्ते गजे गोवृषभे नरेन्द्रे सिंहासने सत्पुरुषे च नित्यम्
BR-13-01-011-017a	यस्मिन्गृहे हूयते हव्यवाहो गोब्राह्मणश्चार्च्यते देवताश्च
BR-13-01-011-017c	काले च पुष्पैर्बलयः क्रियन्ते तस्मिन्गृहे नित्यमुपैमि वासम्
BR-13-01-011-018a	स्वाध्यायनित्येषु द्विजेषु नित्यं क्षत्रे च धर्माभिरते सदैव
BR-13-01-011-018c	वैश्ये च कृष्याभिरते वसामि शूद्रे च शुश्रूषणनित्ययुक्ते
BR-13-01-011-019a	नारायणे त्वेकमना वसामि सर्वेण भावेन शरीरभूता
BR-13-01-011-019c	तस्मिन्हि धर्मः सुमहान्निविष्टो ब्रह्मण्यता चात्र तथा प्रियत्वम्
BR-13-01-011-020a	नाहं शरीरेण वसामि देवि नैवं मया शक्यमिहाभिधातुम्
BR-13-01-011-020c	यस्मिंस्तु भावेन वसामि पुंसि स वर्धते धर्मयशोर्थकामैः
