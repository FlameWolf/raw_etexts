001	युधिष्ठिर उवाच
001a	यानीमानि बहिर्वेद्यां दानानि परिचक्षते
001c	तेभ्यो विशिष्टं किं दानं मतं ते कुरुपुङ्गव
002a	कौतूहलं हि परमं तत्र मे वर्तते प्रभो
002c	दातारं दत्तमन्वेति यद्दानं तत्प्रचक्ष्व मे
003	भीष्म उवाच
003a	अभयं सर्वभूतेभ्यो व्यसने चाप्यनुग्रहम्
003c	यच्चाभिलषितं दद्यात्तृषितायाभियाचते
004a	दत्तं मन्येत यद्दत्त्वा तद्दानं श्रेष्ठमुच्यते
004c	दत्तं दातारमन्वेति यद्दानं भरतर्षभ
005a	हिरण्यदानं गोदानं पृथिवीदानमेव च
005c	एतानि वै पवित्राणि तारयन्त्यपि दुष्कृतम्
006a	एतानि पुरुषव्याघ्र साधुभ्यो देहि नित्यदा
006c	दानानि हि नरं पापान्मोक्षयन्ति न संशयः
007a	यद्यदिष्टतमं लोके यच्चास्य दयितं गृहे
007c	तत्तद्गुणवते देयं तदेवाक्षयमिच्छता
008a	प्रियाणि लभते लोके प्रियदः प्रियकृत्तथा
008c	प्रियो भवति भूतानामिह चैव परत्र च
009a	याचमानमभीमानादाशावन्तमकिञ्चनम्
009c	यो नार्चति यथाशक्ति स नृशंसो युधिष्ठिर
010a	अमित्रमपि चेद्दीनं शरणैषिणमागतम्
010c	व्यसने योऽनुगृह्णाति स वै पुरुषसत्तमः
011a	कृशाय ह्रीमते तात वृत्तिक्षीणाय सीदते
011c	अपहन्यात्क्षुधं यस्तु न तेन पुरुषः समः
012a	ह्रिया तु नियतान्साधून्पुत्रदारैश्च कर्शितान्
012c	अयाचमानान्कौन्तेय सर्वोपायैर्निमन्त्रय
013a	आशिषं ये न देवेषु न मर्त्येषु च कुर्वते
013c	अर्हन्तो नित्यसत्त्वस्था यथालब्धोपजीविनः
014a	आशीविषसमेभ्यश्च तेभ्यो रक्षस्व भारत
014c	तान्युक्तैरुपजिज्ञास्य तथा द्विजवरोत्तमान्
015a	कृतैरावसथैर्नित्यं सप्रेष्यैः सपरिच्छदैः
015c	निमन्त्रयेथाः कौरव्य सर्वकामसुखावहैः
016a	यदि ते प्रतिगृह्णीयुः श्रद्धापूतं युधिष्ठिर
016c	कार्यमित्येव मन्वाना धार्मिकाः पुण्यकर्मिणः
017a	विद्यास्नाता व्रतस्नाता ये व्यपाश्रित्यजीविनः
017c	गूढस्वाध्यायतपसो ब्राह्मणाः संशितव्रताः
018a	तेषु शुद्धेषु दान्तेषु स्वदारनिरतेषु च
018c	यत्करिष्यसि कल्याणं तत्त्वा लोकेषु धास्यति
019a	यथाग्निहोत्रं सुहुतं सायं प्रातर्द्विजातिना
019c	तथा भवति दत्तं वै द्विजेभ्योऽथ कृतात्मना
020a	एष ते विततो यज्ञः श्रद्धापूतः सदक्षिणः
020c	विशिष्टः सर्वयज्ञेभ्यो ददतस्तात वर्तताम्
021a	निवापो दानसदृशस्तादृशेषु युधिष्ठिर
021c	निवपन्पूजयंश्चैव तेष्वानृण्यं निगच्छति
022a	य एव नो न कुप्यन्ति न लुभ्यन्ति तृणेष्वपि
022c	त एव नः पूज्यतमा ये चान्ये प्रियवादिनः
023a	ये नो न बहु मन्यन्ते न प्रवर्तन्ति चापरे
023c	पुत्रवत्परिपाल्यास्ते नमस्तेभ्यस्तथाभयम्
024a	ऋत्विक्पुरोहिताचार्या मृदुब्रह्मधरा हि ते
024c	क्षत्रेणापि हि संसृष्टं तेजः शाम्यति वै द्विजे
025a	अस्ति मे बलवानस्मि राजास्मीति युधिष्ठिर
025c	ब्राह्मणान्मा स्म पर्यश्नीर्वासोभिरशनेन च
026a	यच्छोभार्थं बलार्थं वा वित्तमस्ति तवानघ
026c	तेन ते ब्राह्मणाः पूज्याः स्वधर्ममनुतिष्ठता
027a	नमस्कार्यास्त्वया विप्रा वर्तमाना यथातथम्
027c	यथासुखं यथोत्साहं ललन्तु त्वयि पुत्रवत्
028a	को ह्यन्यः सुप्रसादानां सुहृदामल्पतोषिणाम्
028c	वृत्तिमर्हत्युपक्षेप्तुं त्वदन्यः कुरुसत्तम
029a	यथा पत्याश्रयो धर्मः स्त्रीणां लोके सनातनः
029c	स देवः सा गतिर्नान्या तथास्माकं द्विजातयः
030a	यदि नो ब्राह्मणास्तात सन्त्यजेयुरपूजिताः
030c	पश्यन्तो दारुणं कर्म सततं क्षत्रिये स्थितम्
031a	अवेदानामकीर्तीनामलोकानामयज्वनाम्
031c	कोऽस्माकं जीवितेनार्थस्तद्धि नो ब्राह्मणाश्रयम्
032a	अत्र ते वर्तयिष्यामि यथा धर्मः सनातनः
032c	राजन्यो ब्राह्मणं राजन्पुरा परिचचार ह
032e	वैश्यो राजन्यमित्येव शूद्रो वैश्यमिति श्रुतिः
033a	दूराच्छूद्रेणोपचर्यो ब्राह्मणोऽग्निरिव ज्वलन्
033c	संस्पर्शपरिचर्यस्तु वैश्येन क्षत्रियेण च
034a	मृदुभावान्सत्यशीलान्सत्यधर्मानुपालकान्
034c	आशीविषानिव क्रुद्धांस्तानुपाचरत द्विजान्
035a	अपरेषां परेषां च परेभ्यश्चैव ये परे
035c	क्षत्रियाणां प्रतपतां तेजसा च बलेन च
035e	ब्राह्मणेष्वेव शाम्यन्ति तेजांसि च तपांसि च
036a	न मे पिता प्रियतरो न त्वं तात तथा प्रियः
036c	न मे पितुः पिता राजन्न चात्मा न च जीवितम्
037a	त्वत्तश्च मे प्रियतरः पृथिव्यां नास्ति कश्चन
037c	त्वत्तोऽपि मे प्रियतरा ब्राह्मणा भरतर्षभ
038a	ब्रवीमि सत्यमेतच्च यथाहं पाण्डुनन्दन
038c	तेन सत्येन गच्छेयं लोकान्यत्र स शन्तनुः
039a	पश्येयं च सतां लोकाञ्छुचीन्ब्रह्मपुरस्कृतान्
039c	तत्र मे तात गन्तव्यमह्नाय च चिराय च
040a	सोऽहमेतादृशाँल्लोकान्दृष्ट्वा भरतसत्तम
040c	यन्मे कृतं ब्राह्मणेषु न तप्ये तेन पार्थिव
