001	भीष्म उवाच
001a	ततः स राजा रात्र्यन्ते प्रतिबुद्धो महामनाः
001c	कृतपूर्वाह्णिकः प्रायात्सभार्यस्तद्वनं प्रति
002a	ततो ददर्श नृपतिः प्रासादं सर्वकाञ्चनम्
002c	मणिस्तम्भसहस्राढ्यं गन्धर्वनगरोपमम्
002e	तत्र दिव्यानभिप्रायान्ददर्श कुशिकस्तदा
003a	पर्वतान्रम्यसानूंश्च नलिनीश्च सपङ्कजाः
003c	चित्रशालाश्च विविधास्तोरणानि च भारत
003e	शाद्वलोपचितां भूमिं तथा काञ्चनकुट्टिमाम्
004a	सहकारान्प्रफुल्लांश्च केतकोद्दालकान्धवान्
004c	अशोकान्मुचुकुन्दांश्च फुल्लांश्चैवातिमुक्तकान्
005a	चम्पकांस्तिलकान्भव्यान्पनसान्वञ्जुलानपि
005c	पुष्पितान्कर्णिकारांश्च तत्र तत्र ददर्श ह
006a	श्यामां वारणपुष्पीं च तथाष्टापदिकां लताम्
006c	तत्र तत्र परिकॢप्ता ददर्श स महीपतिः
007a	वृक्षान्पद्मोत्पलधरान्सर्वर्तुकुसुमांस्तथा
007c	विमानच्छन्दकांश्चापि प्रासादान्पद्मसन्निभान्
008a	शीतलानि च तोयानि क्वचिदुष्णानि भारत
008c	आसनानि विचित्राणि शयनप्रवराणि च
009a	पर्यङ्कान्सर्वसौवर्णान्परार्ध्यास्तरणास्तृतान्
009c	भक्ष्यभोज्यमनन्तं च तत्र तत्रोपकल्पितम्
010a	वाणीवादाञ्छुकांश्चापि शारिकाभृङ्गराजकान्
010c	कोकिलाञ्छतपत्रांश्च कोयष्टिमककुक्कुटान्
011a	मयूरान्कुक्कुटांश्चापि पुत्रकाञ्जीवजीवकान्
011c	चकोरान्वानरान्हंसान्सारसांश्चक्रसाह्वयान्
012a	समन्ततः प्रणदितान्ददर्श सुमनोहरान्
012c	क्वचिदप्सरसां सङ्घान्गन्धर्वाणां च पार्थिव
013a	कान्ताभिरपरांस्तत्र परिष्वक्तान्ददर्श ह
013c	न ददर्श च तान्भूयो ददर्श च पुनर्नृपः
014a	गीतध्वनिं सुमधुरं तथैवाध्ययनध्वनिम्
014c	हंसान्सुमधुरांश्चापि तत्र शुश्राव पार्थिवः
015a	तं दृष्ट्वात्यद्भुतं राजा मनसाचिन्तयत्तदा
015c	स्वप्नोऽयं चित्तविभ्रंश उताहो सत्यमेव तु
016a	अहो सह शरीरेण प्राप्तोऽस्मि परमां गतिम्
016c	उत्तरान्वा कुरून्पुण्यानथ वाप्यमरावतीम्
017a	किं त्विदं महदाश्चर्यं सम्पश्यामीत्यचिन्तयत्
017c	एवं सञ्चिन्तयन्नेव ददर्श मुनिपुङ्गवम्
018a	तस्मिन्विमाने सौवर्णे मणिस्तम्भसमाकुले
018c	महार्हे शयने दिव्ये शयानं भृगुनन्दनम्
019a	तमभ्ययात्प्रहर्षेण नरेन्द्रः सह भार्यया
019c	अन्तर्हितस्ततो भूयश्च्यवनः शयनं च तत्
020a	ततोऽन्यस्मिन्वनोद्देशे पुनरेव ददर्श तम्
020c	कौश्यां बृस्यां समासीनं जपमानं महाव्रतम्
020e	एवं योगबलाद्विप्रो मोहयामास पार्थिवम्
021a	क्षणेन तद्वनं चैव ते चैवाप्सरसां गणाः
021c	गन्धर्वाः पादपाश्चैव सर्वमन्तरधीयत
022a	निःशब्दमभवच्चापि गङ्गाकूलं पुनर्नृप
022c	कुशवल्मीकभूयिष्ठं बभूव च यथा पुरा
023a	ततः स राजा कुशिकः सभार्यस्तेन कर्मणा
023c	विस्मयं परमं प्राप्तस्तद्दृष्ट्वा महदद्भुतम्
024a	ततः प्रोवाच कुशिको भार्यां हर्षसमन्वितः
024c	पश्य भद्रे यथा भावाश्चित्रा दृष्टाः सुदुर्लभाः
025a	प्रसादाद्भृगुमुख्यस्य किमन्यत्र तपोबलात्
025c	तपसा तदवाप्यं हि यन्न शक्यं मनोरथैः
026a	त्रैलोक्यराज्यादपि हि तप एव विशिष्यते
026c	तपसा हि सुतप्तेन क्रीडत्येष तपोधनः
027a	अहो प्रभावो ब्रह्मर्षेश्च्यवनस्य महात्मनः
027c	इच्छन्नेष तपोवीर्यादन्याँल्लोकान्सृजेदपि
028a	ब्राह्मणा एव जायेरन्पुण्यवाग्बुद्धिकर्मणः
028c	उत्सहेदिह कर्तुं हि कोऽन्यो वै च्यवनादृते
029a	ब्राह्मण्यं दुर्लभं लोके राज्यं हि सुलभं नरैः
029c	ब्राह्मण्यस्य प्रभावाद्धि रथे युक्तौ स्वधुर्यवत्
030a	इत्येवं चिन्तयानः स विदितश्च्यवनस्य वै
030c	सम्प्रेक्ष्योवाच स नृपं क्षिप्रमागम्यतामिति
031a	इत्युक्तः सहभार्यस्तमभ्यगच्छन्महामुनिम्
031c	शिरसा वन्दनीयं तमवन्दत स पार्थिवः
032a	तस्याशिषः प्रयुज्याथ स मुनिस्तं नराधिपम्
032c	निषीदेत्यब्रवीद्धीमान्सान्त्वयन्पुरुषर्षभ
033a	ततः प्रकृतिमापन्नो भार्गवो नृपते नृपम्
033c	उवाच श्लक्ष्णया वाचा तर्पयन्निव भारत
034a	राजन्सम्यग्जितानीह पञ्च पञ्चसु यत्त्वया
034c	मनःषष्ठानीन्द्रियाणि कृच्छ्रान्मुक्तोऽसि तेन वै
035a	सम्यगाराधितः पुत्र त्वयाहं वदतां वर
035c	न हि ते वृजिनं किञ्चित्सुसूक्ष्ममपि विद्यते
036a	अनुजानीहि मां राजन्गमिष्यामि यथागतम्
036c	प्रीतोऽस्मि तव राजेन्द्र वरश्च प्रतिगृह्यताम्
037	कुशिक उवाच
037a	अग्निमध्यगतेनेदं भगवन्सन्निधौ मया
037c	वर्तितं भृगुशार्दूल यन्न दग्धोऽस्मि तद्बहु
038a	एष एव वरो मुख्यः प्राप्तो मे भृगुनन्दन
038c	यत्प्रीतोऽसि समाचारात्कुलं पूतं ममानघ
039a	एष मेऽनुग्रहो विप्र जीविते च प्रयोजनम्
039c	एतद्राज्यफलं चैव तपश्चैतत्परं मम
040a	यदि तु प्रीतिमान्विप्र मयि त्वं भृगुनन्दन
040c	अस्ति मे संशयः कश्चित्तन्मे व्याख्यातुमर्हसि
