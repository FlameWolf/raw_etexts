001	युधिष्ठिर उवाच
001a	पितामह महाप्राज्ञ सर्वशास्त्रविशारद
001c	श्रुतं मे महदाख्यानमिदं मतिमतां वर
002a	भूयस्तु श्रोतुमिच्छामि धर्मार्थसहितं नृप
002c	कथ्यमानं त्वया किञ्चित्तन्मे व्याख्यातुमर्हसि
003a	केन मृत्युर्गृहस्थेन धर्ममाश्रित्य निर्जितः
003c	इत्येतत्सर्वमाचक्ष्व तत्त्वेन मम पार्थिव
004	भीष्म उवाच
004a	अत्राप्युदाहरन्तीममितिहासं पुरातनम्
004c	यथा मृत्युर्गृहस्थेन धर्ममाश्रित्य निर्जितः
005a	मनोः प्रजापते राजन्निक्ष्वाकुरभवत्सुतः
005c	तस्य पुत्रशतं जज्ञे नृपतेः सूर्यवर्चसः
006a	दशमस्तस्य पुत्रस्तु दशाश्वो नाम भारत
006c	माहिष्मत्यामभूद्राजा धर्मात्मा सत्यविक्रमः
007a	दशाश्वस्य सुतस्त्वासीद्राजा परमधार्मिकः
007c	सत्ये तपसि दाने च यस्य नित्यं रतं मनः
008a	मदिराश्व इति ख्यातः पृथिव्यां पृथिवीपतिः
008c	धनुर्वेदे च वेदे च निरतो योऽभवत्सदा
009a	मदिराश्वस्य पुत्रस्तु द्युतिमान्नाम पार्थिवः
009c	महाभागो महातेजा महासत्त्वो महाबलः
010a	पुत्रो द्युतिमतस्त्वासीत्सुवीरो नाम पार्थिवः
010c	धर्मात्मा कोशवांश्चापि देवराज इवापरः
011a	सुवीरस्य तु पुत्रोऽभूत्सर्वसङ्ग्रामदुर्जयः
011c	दुर्जयेत्यभिविख्यातः सर्वशास्त्रविशारदः
012a	दुर्जयस्येन्द्रवपुषः पुत्रोऽग्निसदृशद्युतिः
012c	दुर्योधनो नाम महान्राजासीद्राजसत्तम
013a	तस्येन्द्रसमवीर्यस्य सङ्ग्रामेष्वनिवर्तिनः
013c	विषयश्च प्रभावश्च तुल्यमेवाभ्यवर्तत
014a	रत्नैर्धनैश्च पशुभिः सस्यैश्चापि पृथग्विधैः
014c	नगरं विषयश्चास्य प्रतिपूर्णं तदाभवत्
015a	न तस्य विषये चाभूत्कृपणो नापि दुर्गतः
015c	व्याधितो वा कृशो वापि तस्मिन्नाभून्नरः क्वचित्
016a	सुदक्षिणो मधुरवागनसूयुर्जितेन्द्रियः
016c	धर्मात्मा चानृशंसश्च विक्रान्तोऽथाविकत्थनः
017a	यज्वा वदान्यो मेधावी ब्रह्मण्यः सत्यसङ्गरः
017c	न चावमन्ता दाता च वेदवेदाङ्गपारगः
018a	तं नर्मदा देवनदी पुण्या शीतजला शिवा
018c	चकमे पुरुषश्रेष्ठं स्वेन भावेन भारत
019a	तस्य जज्ञे तदा नद्यां कन्या राजीवलोचना
019c	नाम्ना सुदर्शना राजन्रूपेण च सुदर्शना
020a	तादृग्रूपा न नारीषु भूतपूर्वा युधिष्ठिर
020c	दुर्योधनसुता यादृगभवद्वरवर्णिनी
021a	तामग्निश्चकमे साक्षाद्राजकन्यां सुदर्शनाम्
021c	भूत्वा च ब्राह्मणः साक्षाद्वरयामास तं नृपम्
022a	दरिद्रश्चासवर्णश्च ममायमिति पार्थिवः
022c	न दित्सति सुतां तस्मै तां विप्राय सुदर्शनाम्
023a	ततोऽस्य वितते यज्ञे नष्टोऽभूद्धव्यवाहनः
023c	ततो दुर्योधनो राजा वाक्यमाहर्त्विजस्तदा
024a	दुष्कृतं मम किं नु स्याद्भवतां वा द्विजर्षभाः
024c	येन नाशं जगामाग्निः कृतं कुपुरुषेष्विव
025a	न ह्यल्पं दुष्कृतं नोऽस्ति येनाग्निर्नाशमागतः
025c	भवतां वाथ वा मह्यं तत्त्वेनैतद्विमृश्यताम्
026a	एतद्राज्ञो वचः श्रुत्वा विप्रास्ते भरतर्षभ
026c	नियता वाग्यताश्चैव पावकं शरणं ययुः
027a	तान्दर्शयामास तदा भगवान्हव्यवाहनः
027c	स्वं रूपं दीप्तिमत्कृत्वा शरदर्कसमद्युतिः
028a	ततो महात्मा तानाह दहनो ब्राह्मणर्षभान्
028c	वरयाम्यात्मनोऽर्थाय दुर्योधनसुतामिति
029a	ततस्ते काल्यमुत्थाय तस्मै राज्ञे न्यवेदयन्
029c	ब्राह्मणा विस्मिताः सर्वे यदुक्तं चित्रभानुना
030a	ततः स राजा तच्छ्रुत्वा वचनं ब्रह्मवादिनाम्
030c	अवाप्य परमं हर्षं तथेति प्राह बुद्धिमान्
031a	प्रायाचत नृपः शुल्कं भगवन्तं विभावसुम्
031c	नित्यं सान्निध्यमिह ते चित्रभानो भवेदिति
031e	तमाह भगवानग्निरेवमस्त्विति पार्थिवम्
032a	ततः सान्निध्यमध्यापि माहिष्मत्यां विभावसोः
032c	दृष्टं हि सहदेवेन दिशो विजयता तदा
033a	ततस्तां समलङ्कृत्य कन्यामहतवाससम्
033c	ददौ दुर्योधनो राजा पावकाय महात्मने
034a	प्रतिजग्राह चाग्निस्तां राजपुत्रीं सुदर्शनाम्
034c	विधिना वेददृष्टेन वसोर्धारामिवाध्वरे
035a	तस्या रूपेण शीलेन कुलेन वपुषा श्रिया
035c	अभवत्प्रीतिमानग्निर्गर्भं तस्यां समादधे
036a	तस्यां समभवत्पुत्रो नाम्नाग्नेयः सुदर्शनः
036c	शिशुरेवाध्यगात्सर्वं स च ब्रह्म सनातनम्
037a	अथौघवान्नाम नृपो नृगस्यासीत्पितामहः
037c	तस्याप्योघवती कन्या पुत्रश्चौघरथोऽभवत्
038a	तामोघवान्ददौ तस्मै स्वयमोघवतीं सुताम्
038c	सुदर्शनाय विदुषे भार्यार्थे देवरूपिणीम्
039a	स गृहस्थाश्रमरतस्तया सह सुदर्शनः
039c	कुरुक्षेत्रेऽवसद्राजन्नोघवत्या समन्वितः
040a	गृहस्थश्चावजेष्यामि मृत्युमित्येव स प्रभो
040c	प्रतिज्ञामकरोद्धीमान्दीप्ततेजा विशां पते
041a	तामथौघवतीं राजन्स पावकसुतोऽब्रवीत्
041c	अतिथेः प्रतिकूलं ते न कर्तव्यं कथञ्चन
042a	येन येन च तुष्येत नित्यमेव त्वयातिथिः
042c	अप्यात्मनः प्रदानेन न ते कार्या विचारणा
043a	एतद्व्रतं मम सदा हृदि सम्परिवर्तते
043c	गृहस्थानां हि सुश्रोणि नातिथेर्विद्यते परम्
044a	प्रमाणं यदि वामोरु वचस्ते मम शोभने
044c	इदं वचनमव्यग्रा हृदि त्वं धारयेः सदा
045a	निष्क्रान्ते मयि कल्याणि तथा सन्निहितेऽनघे
045c	नातिथिस्तेऽवमन्तव्यः प्रमाणं यद्यहं तव
046a	तमब्रवीदोघवती यता मूर्ध्नि कृताञ्जलिः
046c	न मे त्वद्वचनात्किञ्चिदकर्तव्यं कथञ्चन
047a	जिगीषमाणं तु गृहे तदा मृत्युः सुदर्शनम्
047c	पृष्ठतोऽन्वगमद्राजन्रन्ध्रान्वेषी तदा सदा
048a	इध्मार्थं तु गते तस्मिन्नग्निपुत्रे सुदर्शने
048c	अतिथिर्ब्राह्मणः श्रीमांस्तामाहौघवतीं तदा
049a	आतिथ्यं दत्तमिच्छामि त्वयाद्य वरवर्णिनि
049c	प्रमाणं यदि धर्मस्ते गृहस्थाश्रमसम्मतः
050a	इत्युक्ता तेन विप्रेण राजपुत्री यशस्विनी
050c	विधिना प्रतिजग्राह वेदोक्तेन विशां पते
051a	आसनं चैव पाद्यं च तस्मै दत्त्वा द्विजातये
051c	प्रोवाचौघवती विप्रं केनार्थः किं ददामि ते
052a	तामब्रवीत्ततो विप्रो राजपुत्रीं सुदर्शनाम्
052c	त्वया ममार्थः कल्याणि निर्विशङ्के तदाचर
053a	यदि प्रमाणं धर्मस्ते गृहस्थाश्रमसम्मतः
053c	प्रदानेनात्मनो राज्ञि कर्तुमर्हसि मे प्रियम्
054a	तथा सञ्छन्द्यमानोऽन्यैरीप्सितैर्नृपकन्यया
054c	नान्यमात्मप्रदानात्स तस्या वव्रे वरं द्विजः
055a	सा तु राजसुता स्मृत्वा भर्तुर्वचनमादितः
055c	तथेति लज्जमाना सा तमुवाच द्विजर्षभम्
056a	ततो रहः स विप्रर्षिः सा चैवोपविवेश ह
056c	संस्मृत्य भर्तुर्वचनं गृहस्थाश्रमकाङ्क्षिणः
057a	अथेध्मान्समुपादाय स पावकिरुपागमत्
057c	मृत्युना रौद्रभावेन नित्यं बन्धुरिवान्वितः
058a	ततस्त्वाश्रममागम्य स पावकसुतस्तदा
058c	तामाजुहावौघवतीं क्वासि यातेति चासकृत्
059a	तस्मै प्रतिवचः सा तु भर्त्रे न प्रददौ तदा
059c	कराभ्यां तेन विप्रेण स्पृष्टा भर्तृव्रता सती
060a	उच्छिष्टास्मीति मन्वाना लज्जिता भर्तुरेव च
060c	तूष्णीम्भूताभवत्साध्वी न चोवाचाथ किञ्चन
061a	अथ तां पुनरेवेदं प्रोवाच स सुदर्शनः
061c	क्व सा साध्वी क्व सा याता गरीयः किमतो मम
062a	पतिव्रता सत्यशीला नित्यं चैवार्जवे रता
062c	कथं न प्रत्युदेत्यद्य स्मयमाना यथा पुरा
063a	उटजस्थस्तु तं विप्रः प्रत्युवाच सुदर्शनम्
063c	अतिथिं विद्धि सम्प्राप्तं पावके ब्राह्मणं च माम्
064a	अनया छन्द्यमानोऽहं भार्यया तव सत्तम
064c	तैस्तैरतिथिसत्कारैरार्जवेऽस्या दृढं मनः
065a	अनेन विधिना सेयं मामर्चति शुभानना
065c	अनुरूपं यदत्राद्य तद्भवान्वक्तुमर्हति
066a	कूटमुद्गरहस्तस्तु मृत्युस्तं वै समन्वयात्
066c	हीनप्रतिज्ञमत्रैनं वधिष्यामीति चिन्तयन्
067a	सुदर्शनस्तु मनसा कर्मणा चक्षुषा गिरा
067c	त्यक्तेर्ष्यस्त्यक्तमन्युश्च स्मयमानोऽब्रवीदिदम्
068a	सुरतं तेऽस्तु विप्राग्र्य प्रीतिर्हि परमा मम
068c	गृहस्थस्य हि धर्मोऽग्र्यः सम्प्राप्तातिथिपूजनम्
069a	अतिथिः पूजितो यस्य गृहस्थस्य तु गच्छति
069c	नान्यस्तस्मात्परो धर्म इति प्राहुर्मनीषिणः
070a	प्राणा हि मम दाराश्च यच्चान्यद्विद्यते वसु
070c	अतिथिभ्यो मया देयमिति मे व्रतमाहितम्
071a	निःसन्दिग्धं मया वाक्यमेतत्ते समुदाहृतम्
071c	तेनाहं विप्र सत्येन स्वयमात्मानमालभे
072a	पृथिवी वायुराकाशमापो ज्योतिश्च पञ्चमम्
072c	बुद्धिरात्मा मनः कालो दिशश्चैव गुणा दश
073a	नित्यमेते हि पश्यन्ति देहिनां देहसंश्रिताः
073c	सुकृतं दुष्कृतं चापि कर्म धर्मभृतां वर
074a	यथैषा नानृता वाणी मयाद्य समुदाहृता
074c	तेन सत्येन मां देवाः पालयन्तु दहन्तु वा
075a	ततो नादः समभवद्दिक्षु सर्वासु भारत
075c	असकृत्सत्यमित्येव नैतन्मिथ्येति सर्वशः
076a	उटजात्तु ततस्तस्मान्निश्चक्राम स वै द्विजः
076c	वपुषा खं च भूमिं च व्याप्य वायुरिवोद्यतः
077a	स्वरेण विप्रः शैक्षेण त्रीँल्लोकाननुनादयन्
077c	उवाच चैनं धर्मज्ञं पूर्वमामन्त्र्य नामतः
078a	धर्मोऽहमस्मि भद्रं ते जिज्ञासार्थं तवानघ
078c	प्राप्तः सत्यं च ते ज्ञात्वा प्रीतिर्मे परमा त्वयि
079a	विजितश्च त्वया मृत्युर्योऽयं त्वामनुगच्छति
079c	रन्ध्रान्वेषी तव सदा त्वया धृत्या वशीकृतः
080a	न चास्ति शक्तिस्त्रैलोक्ये कस्यचित्पुरुषोत्तम
080c	पतिव्रतामिमां साध्वीं तवोद्वीक्षितुमप्युत
081a	रक्षिता त्वद्गुणैरेषा पतिव्रतगुणैस्तथा
081c	अधृष्या यदियं ब्रूयात्तथा तन्नान्यथा भवेत्
082a	एषा हि तपसा स्वेन संयुक्ता ब्रह्मवादिनी
082c	पावनार्थं च लोकस्य सरिच्छ्रेष्ठा भविष्यति
083a	अर्धेनौघवती नाम त्वामर्धेनानुयास्यति
083c	शरीरेण महाभागा योगो ह्यस्या वशे स्थितः
084a	अनया सह लोकांश्च गन्तासि तपसार्जितान्
084c	यत्र नावृत्तिमभ्येति शाश्वतांस्तान्सनातनान्
085a	अनेन चैव देहेन लोकांस्त्वमभिपत्स्यसे
085c	निर्जितश्च त्वया मृत्युरैश्वर्यं च तवोत्तमम्
086a	पञ्च भूतान्यतिक्रान्तः स्ववीर्याच्च मनोभवः
086c	गृहस्थधर्मेणानेन कामक्रोधौ च ते जितौ
087a	स्नेहो रागश्च तन्द्री च मोहो द्रोहश्च केवलः
087c	तव शुश्रूषया राजन्राजपुत्र्या विनिर्जिताः
088	भीष्म उवाच
088a	शुक्लानां तु सहस्रेण वाजिनां रथमुत्तमम्
088c	युक्तं प्रगृह्य भगवान्व्यवसायो जगाम तम्
089a	मृत्युरात्मा च लोकाश्च जिता भूतानि पञ्च च
089c	बुद्धिः कालो मनो व्योम कामक्रोधौ तथैव च
090a	तस्माद्गृहाश्रमस्थस्य नान्यद्दैवतमस्ति वै
090c	ऋतेऽतिथिं नरव्याघ्र मनसैतद्विचारय
091a	अतिथिः पूजितो यस्य ध्यायते मनसा शुभम्
091c	न तत्क्रतुशतेनापि तुल्यमाहुर्मनीषिणः
092a	पात्रं त्वतिथिमासाद्य शीलाढ्यं यो न पूजयेत्
092c	स दत्त्वा सुकृतं तस्य क्षपयेत ह्यनर्चितः
093a	एतत्ते कथितं पुत्र मयाख्यानमनुत्तमम्
093c	यथा हि विजितो मृत्युर्गृहस्थेन पुराभवत्
094a	धन्यं यशस्यमायुष्यमिदमाख्यानमुत्तमम्
094c	बुभूषताभिमन्तव्यं सर्वदुश्चरितापहम्
095a	य इदं कथयेद्विद्वानहन्यहनि भारत
095c	सुदर्शनस्य चरितं पुण्याँल्लोकानवाप्नुयात्

