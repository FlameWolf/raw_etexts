001	युधिष्ठिर उवाच
001a	केन सङ्कल्पितं श्राद्धं कस्मिन्काले किमात्मकम्
001c	भृग्वङ्गिरसके काले मुनिना कतरेण वा
002a	कानि श्राद्धेषु वर्ज्यानि तथा मूलफलानि च
002c	धान्यजातिश्च का वर्ज्या तन्मे ब्रूहि पितामह
003	भीष्म उवाच
003a	यथा श्राद्धं सम्प्रवृत्तं यस्मिन्काले यदात्मकम्
003c	येन सङ्कल्पितं चैव तन्मे शृणु जनाधिप
004a	स्वायम्भुवोऽत्रिः कौरव्य परमर्षिः प्रतापवान्
004c	तस्य वंशे महाराज दत्तात्रेय इति स्मृतः
005a	दत्तात्रेयस्य पुत्रोऽभून्निमिर्नाम तपोधनः
005c	निमेश्चाप्यभवत्पुत्रः श्रीमान्नाम श्रिया वृतः
006a	पूर्णे वर्षसहस्रान्ते स कृत्वा दुष्करं तपः
006c	कालधर्मपरीतात्मा निधनं समुपागतः
007a	निमिस्तु कृत्वा शौचानि विधिदृष्टेन कर्मणा
007c	सन्तापमगमत्तीव्रं पुत्रशोकपरायणः
008a	अथ कृत्वोपहार्याणि चतुर्दश्यां महामतिः
008c	तमेव गणयञ्शोकं विरात्रे प्रत्यबुध्यत
009a	तस्यासीत्प्रतिबुद्धस्य शोकेन पिहितात्मनः
009c	मनः संहृत्य विषये बुद्धिर्विस्तरगामिनी
010a	ततः सञ्चिन्तयामास श्राद्धकल्पं समाहितः
010c	यानि तस्यैव भोज्यानि मूलानि च फलानि च
011a	उक्तानि यानि चान्यानि यानि चेष्टानि तस्य ह
011c	तानि सर्वाणि मनसा विनिश्चित्य तपोधनः
012a	अमावास्यां महाप्राज्ञ विप्रानानाय्य पूजितान्
012c	दक्षिणावर्तिकाः सर्वा बृसीः स्वयमथाकरोत्
013a	सप्त विप्रांस्ततो भोज्ये युगपत्समुपानयत्
013c	ऋते च लवणं भोज्यं श्यामाकान्नं ददौ प्रभुः
014a	दक्षिणाग्रास्ततो दर्भा विष्टरेषु निवेशिताः
014c	पादयोश्चैव विप्राणां ये त्वन्नमुपभुञ्जते
015a	कृत्वा च दक्षिणाग्रान्वै दर्भान्सुप्रयतः शुचिः
015c	प्रददौ श्रीमते पिण्डं नामगोत्रमुदाहरन्
016a	तत्कृत्वा स मुनिश्रेष्ठो धर्मसंकरमात्मनः
016c	पश्चात्तापेन महता तप्यमानोऽभ्यचिन्तयत्
017a	अकृतं मुनिभिः पूर्वं किं मयैतदनुष्ठितम्
017c	कथं नु शापेन न मां दहेयुर्ब्राह्मणा इति
018a	ततः सञ्चिन्तयामास वंशकर्तारमात्मनः
018c	ध्यातमात्रस्तथा चात्रिराजगाम तपोधनः
019a	अथात्रिस्तं तथा दृष्ट्वा पुत्रशोकेन कर्शितम्
019c	भृशमाश्वासयामास वाग्भिरिष्टाभिरव्ययः
020a	निमे सङ्कल्पितस्तेऽयं पितृयज्ञस्तपोधनः
020c	मा ते भूद्भीः पूर्वदृष्टो धर्मोऽयं ब्रह्मणा स्वयम्
021a	सोऽयं स्वयम्भुविहितो धर्मः सङ्कल्पितस्त्वया
021c	ऋते स्वयम्भुवः कोऽन्यः श्राद्धेयं विधिमाहरेत्
022a	आख्यास्यामि च ते भूयः श्राद्धेयं विधिमुत्तमम्
022c	स्वयम्भुविहितं पुत्र तत्कुरुष्व निबोध मे
023a	कृत्वाग्निकरणं पूर्वं मन्त्रपूर्वं तपोधन
023c	ततोऽर्यम्णे च सोमाय वरुणाय च नित्यशः
024a	विश्वेदेवाश्च ये नित्यं पितृभिः सह गोचराः
024c	तेभ्यः सङ्कल्पिता भागाः स्वयमेव स्वयम्भुवा
025a	स्तोतव्या चेह पृथिवी निवापस्येह धारिणी
025c	वैष्णवी काश्यपी चेति तथैवेहाक्षयेति च
026a	उदकानयने चैव स्तोतव्यो वरुणो विभुः
026c	ततोऽग्निश्चैव सोमश्च आप्याय्याविह तेऽनघ
027a	देवास्तु पितरो नाम निर्मिता वै स्वयम्भुवा
027c	ऊष्मपाः सुमहाभागास्तेषां भागाः प्रकल्पिताः
028a	ते श्राद्धेनार्च्यमाना वै विमुच्यन्ते ह किल्बिषात्
028c	सप्तकः पितृवंशस्तु पूर्वदृष्टः स्वयम्भुवा
029a	विश्वे चाग्निमुखा देवाः सङ्ख्याताः पूर्वमेव ते
029c	तेषां नामानि वक्ष्यामि भागार्हाणां महात्मनाम्
030a	सहः कृतिर्विपाप्मा च पुण्यकृत्पावनस्तथा
030c	ग्राम्निः क्षेमः समूहश्च दिव्यसानुस्तथैव च
031a	विवस्वान्वीर्यवान्ह्रीमान्कीर्तिमान्कृत एव च
031c	विपूर्वः सोमपूर्वश्च सूर्यश्रीश्चेति नामतः
032a	सोमपः सूर्यसावित्रो दत्तात्मा पुष्करीयकः
032c	उष्णीनाभो नभोदश्च विश्वायुर्दीप्तिरेव च
033a	चमूहरः सुवेषश्च व्योमारिः शङ्करो भवः
033c	ईशः कर्ता कृतिर्दक्षो भुवनो दिव्यकर्मकृत्
034a	गणितः पञ्चवीर्यश्च आदित्यो रश्मिमांस्तथा
034c	सप्तकृत्सोमवर्चाश्च विश्वकृत्कविरेव च
035a	अनुगोप्ता सुगोप्ता च नप्ता चेश्वर एव च
035c	जितात्मा मुनिवीर्यश्च दीप्तलोमा भयङ्करः
036a	अतिकर्मा प्रतीतश्च प्रदाता चांशुमांस्तथा
036c	शैलाभः परमक्रोधी धीरोष्णी भूपतिस्तथा
037a	स्रजी वज्री वरी चैव विश्वेदेवाः सनातनाः
037c	कीर्तितास्ते महाभागाः कालस्य गतिगोचराः
038a	अश्राद्धेयानि धान्यानि कोद्रवाः पुलकास्तथा
038c	हिङ्गु द्रव्येषु शाकेषु पलाण्डुं लशुनं तथा
039a	पलाण्डुः सौभञ्जनकस्तथा गृञ्जनकादयः
039c	कूष्माण्डजात्यलाबुं च कृष्णं लवणमेव च
040a	ग्राम्यं वाराहमांसं च यच्चैवाप्रोक्षितं भवेत्
040c	कृष्णाजाजी विडश्चैव शीतपाकी तथैव च
040e	अङ्कुराद्यास्तथा वर्ज्या इह शृङ्गाटकानि च
041a	वर्जयेल्लवणं सर्वं तथा जम्बूफलानि च
041c	अवक्षुतावरुदितं तथा श्राद्धेषु वर्जयेत्
042a	निवापे हव्यकव्ये वा गर्हितं च श्वदर्शनम्
042c	पितरश्चैव देवाश्च नाभिनन्दन्ति तद्धविः
043a	चण्डालश्वपचौ वर्ज्यौ निवापे समुपस्थिते
043c	काषायवासी कुष्ठी वा पतितो ब्रह्महापि वा
044a	सङ्कीर्णयोनिर्विप्रश्च सम्बन्धी पतितश्च यः
044c	वर्जनीया बुधैरेते निवापे समुपस्थिते
045a	इत्येवमुक्त्वा भगवान्स्ववंशजमृषिं पुरा
045c	पितामहसभां दिव्यां जगामात्रिस्तपोधनः
