BR-13-01-091-001	युधिष्ठिर उवाच
BR-13-01-091-001a	केन सङ्कल्पितं श्राद्धं कस्मिन्काले किमात्मकम्
BR-13-01-091-001c	भृग्वङ्गिरसके काले मुनिना कतरेण वा
BR-13-01-091-002a	कानि श्राद्धेषु वर्ज्यानि तथा मूलफलानि च
BR-13-01-091-002c	धान्यजातिश्च का वर्ज्या तन्मे ब्रूहि पितामह
BR-13-01-091-003	भीष्म उवाच
BR-13-01-091-003a	यथा श्राद्धं सम्प्रवृत्तं यस्मिन्काले यदात्मकम्
BR-13-01-091-003c	येन सङ्कल्पितं चैव तन्मे शृणु जनाधिप
BR-13-01-091-004a	स्वायम्भुवोऽत्रिः कौरव्य परमर्षिः प्रतापवान्
BR-13-01-091-004c	तस्य वंशे महाराज दत्तात्रेय इति स्मृतः
BR-13-01-091-005a	दत्तात्रेयस्य पुत्रोऽभून्निमिर्नाम तपोधनः
BR-13-01-091-005c	निमेश्चाप्यभवत्पुत्रः श्रीमान्नाम श्रिया वृतः
BR-13-01-091-006a	पूर्णे वर्षसहस्रान्ते स कृत्वा दुष्करं तपः
BR-13-01-091-006c	कालधर्मपरीतात्मा निधनं समुपागतः
BR-13-01-091-007a	निमिस्तु कृत्वा शौचानि विधिदृष्टेन कर्मणा
BR-13-01-091-007c	सन्तापमगमत्तीव्रं पुत्रशोकपरायणः
BR-13-01-091-008a	अथ कृत्वोपहार्याणि चतुर्दश्यां महामतिः
BR-13-01-091-008c	तमेव गणयञ्शोकं विरात्रे प्रत्यबुध्यत
BR-13-01-091-009a	तस्यासीत्प्रतिबुद्धस्य शोकेन पिहितात्मनः
BR-13-01-091-009c	मनः संहृत्य विषये बुद्धिर्विस्तरगामिनी
BR-13-01-091-010a	ततः सञ्चिन्तयामास श्राद्धकल्पं समाहितः
BR-13-01-091-010c	यानि तस्यैव भोज्यानि मूलानि च फलानि च
BR-13-01-091-011a	उक्तानि यानि चान्यानि यानि चेष्टानि तस्य ह
BR-13-01-091-011c	तानि सर्वाणि मनसा विनिश्चित्य तपोधनः
BR-13-01-091-012a	अमावास्यां महाप्राज्ञ विप्रानानाय्य पूजितान्
BR-13-01-091-012c	दक्षिणावर्तिकाः सर्वा बृसीः स्वयमथाकरोत्
BR-13-01-091-013a	सप्त विप्रांस्ततो भोज्ये युगपत्समुपानयत्
BR-13-01-091-013c	ऋते च लवणं भोज्यं श्यामाकान्नं ददौ प्रभुः
BR-13-01-091-014a	दक्षिणाग्रास्ततो दर्भा विष्टरेषु निवेशिताः
BR-13-01-091-014c	पादयोश्चैव विप्राणां ये त्वन्नमुपभुञ्जते
BR-13-01-091-015a	कृत्वा च दक्षिणाग्रान्वै दर्भान्सुप्रयतः शुचिः
BR-13-01-091-015c	प्रददौ श्रीमते पिण्डं नामगोत्रमुदाहरन्
BR-13-01-091-016a	तत्कृत्वा स मुनिश्रेष्ठो धर्मसंकरमात्मनः
BR-13-01-091-016c	पश्चात्तापेन महता तप्यमानोऽभ्यचिन्तयत्
BR-13-01-091-017a	अकृतं मुनिभिः पूर्वं किं मयैतदनुष्ठितम्
BR-13-01-091-017c	कथं नु शापेन न मां दहेयुर्ब्राह्मणा इति
BR-13-01-091-018a	ततः सञ्चिन्तयामास वंशकर्तारमात्मनः
BR-13-01-091-018c	ध्यातमात्रस्तथा चात्रिराजगाम तपोधनः
BR-13-01-091-019a	अथात्रिस्तं तथा दृष्ट्वा पुत्रशोकेन कर्शितम्
BR-13-01-091-019c	भृशमाश्वासयामास वाग्भिरिष्टाभिरव्ययः
BR-13-01-091-020a	निमे सङ्कल्पितस्तेऽयं पितृयज्ञस्तपोधनः
BR-13-01-091-020c	मा ते भूद्भीः पूर्वदृष्टो धर्मोऽयं ब्रह्मणा स्वयम्
BR-13-01-091-021a	सोऽयं स्वयम्भुविहितो धर्मः सङ्कल्पितस्त्वया
BR-13-01-091-021c	ऋते स्वयम्भुवः कोऽन्यः श्राद्धेयं विधिमाहरेत्
BR-13-01-091-022a	आख्यास्यामि च ते भूयः श्राद्धेयं विधिमुत्तमम्
BR-13-01-091-022c	स्वयम्भुविहितं पुत्र तत्कुरुष्व निबोध मे
BR-13-01-091-023a	कृत्वाग्निकरणं पूर्वं मन्त्रपूर्वं तपोधन
BR-13-01-091-023c	ततोऽर्यम्णे च सोमाय वरुणाय च नित्यशः
BR-13-01-091-024a	विश्वेदेवाश्च ये नित्यं पितृभिः सह गोचराः
BR-13-01-091-024c	तेभ्यः सङ्कल्पिता भागाः स्वयमेव स्वयम्भुवा
BR-13-01-091-025a	स्तोतव्या चेह पृथिवी निवापस्येह धारिणी
BR-13-01-091-025c	वैष्णवी काश्यपी चेति तथैवेहाक्षयेति च
BR-13-01-091-026a	उदकानयने चैव स्तोतव्यो वरुणो विभुः
BR-13-01-091-026c	ततोऽग्निश्चैव सोमश्च आप्याय्याविह तेऽनघ
BR-13-01-091-027a	देवास्तु पितरो नाम निर्मिता वै स्वयम्भुवा
BR-13-01-091-027c	ऊष्मपाः सुमहाभागास्तेषां भागाः प्रकल्पिताः
BR-13-01-091-028a	ते श्राद्धेनार्च्यमाना वै विमुच्यन्ते ह किल्बिषात्
BR-13-01-091-028c	सप्तकः पितृवंशस्तु पूर्वदृष्टः स्वयम्भुवा
BR-13-01-091-029a	विश्वे चाग्निमुखा देवाः सङ्ख्याताः पूर्वमेव ते
BR-13-01-091-029c	तेषां नामानि वक्ष्यामि भागार्हाणां महात्मनाम्
BR-13-01-091-030a	सहः कृतिर्विपाप्मा च पुण्यकृत्पावनस्तथा
BR-13-01-091-030c	ग्राम्निः क्षेमः समूहश्च दिव्यसानुस्तथैव च
BR-13-01-091-031a	विवस्वान्वीर्यवान्ह्रीमान्कीर्तिमान्कृत एव च
BR-13-01-091-031c	विपूर्वः सोमपूर्वश्च सूर्यश्रीश्चेति नामतः
BR-13-01-091-032a	सोमपः सूर्यसावित्रो दत्तात्मा पुष्करीयकः
BR-13-01-091-032c	उष्णीनाभो नभोदश्च विश्वायुर्दीप्तिरेव च
BR-13-01-091-033a	चमूहरः सुवेषश्च व्योमारिः शङ्करो भवः
BR-13-01-091-033c	ईशः कर्ता कृतिर्दक्षो भुवनो दिव्यकर्मकृत्
BR-13-01-091-034a	गणितः पञ्चवीर्यश्च आदित्यो रश्मिमांस्तथा
BR-13-01-091-034c	सप्तकृत्सोमवर्चाश्च विश्वकृत्कविरेव च
BR-13-01-091-035a	अनुगोप्ता सुगोप्ता च नप्ता चेश्वर एव च
BR-13-01-091-035c	जितात्मा मुनिवीर्यश्च दीप्तलोमा भयङ्करः
BR-13-01-091-036a	अतिकर्मा प्रतीतश्च प्रदाता चांशुमांस्तथा
BR-13-01-091-036c	शैलाभः परमक्रोधी धीरोष्णी भूपतिस्तथा
BR-13-01-091-037a	स्रजी वज्री वरी चैव विश्वेदेवाः सनातनाः
BR-13-01-091-037c	कीर्तितास्ते महाभागाः कालस्य गतिगोचराः
BR-13-01-091-038a	अश्राद्धेयानि धान्यानि कोद्रवाः पुलकास्तथा
BR-13-01-091-038c	हिङ्गु द्रव्येषु शाकेषु पलाण्डुं लशुनं तथा
BR-13-01-091-039a	पलाण्डुः सौभञ्जनकस्तथा गृञ्जनकादयः
BR-13-01-091-039c	कूष्माण्डजात्यलाबुं च कृष्णं लवणमेव च
BR-13-01-091-040a	ग्राम्यं वाराहमांसं च यच्चैवाप्रोक्षितं भवेत्
BR-13-01-091-040c	कृष्णाजाजी विडश्चैव शीतपाकी तथैव च
BR-13-01-091-040e	अङ्कुराद्यास्तथा वर्ज्या इह शृङ्गाटकानि च
BR-13-01-091-041a	वर्जयेल्लवणं सर्वं तथा जम्बूफलानि च
BR-13-01-091-041c	अवक्षुतावरुदितं तथा श्राद्धेषु वर्जयेत्
BR-13-01-091-042a	निवापे हव्यकव्ये वा गर्हितं च श्वदर्शनम्
BR-13-01-091-042c	पितरश्चैव देवाश्च नाभिनन्दन्ति तद्धविः
BR-13-01-091-043a	चण्डालश्वपचौ वर्ज्यौ निवापे समुपस्थिते
BR-13-01-091-043c	काषायवासी कुष्ठी वा पतितो ब्रह्महापि वा
BR-13-01-091-044a	सङ्कीर्णयोनिर्विप्रश्च सम्बन्धी पतितश्च यः
BR-13-01-091-044c	वर्जनीया बुधैरेते निवापे समुपस्थिते
BR-13-01-091-045a	इत्येवमुक्त्वा भगवान्स्ववंशजमृषिं पुरा
BR-13-01-091-045c	पितामहसभां दिव्यां जगामात्रिस्तपोधनः
