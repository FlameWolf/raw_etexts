04065001  	वैशम्पायन उवाच ||
04065001a	ततस्तृतीये दिवसे भ्रातरः पञ्च पाण्डवाः |
04065001c	स्नाताः शुक्लाम्बरधराः समये चरितव्रताः ||
04065002a	युधिष्ठिरं पुरस्कृत्य सर्वाभरणभूषिताः |
04065002c	अभिपद्मा यथा नागा भ्राजमाना महारथाः ||
04065003a	विराटस्य सभां गत्वा भूमिपालासनेष्वथ |
04065003c	निषेदुः पावकप्रख्याः सर्वे धिष्ण्येष्विवाग्नयः ||
04065004a	तेषु तत्रोपविष्टेषु विराटः पृथिवीपतिः |
04065004c	आजगाम सभां कर्तुं राजकार्याणि सर्वशः ||
04065005a	श्रीमतः पाण्डवान्दृष्ट्वा ज्वलतः पावकानिव |
04065005c	अथ मत्स्योऽब्रवीत्कङ्कं देवरूपमवस्थितम् |
04065005e 	मरुद्गणैरुपासीनं त्रिदशानामिवेश्वरम् ||
04065006a	स किलाक्षातिवापस्त्वं सभास्तारो मया कृतः |
04065006c	अथ राजासने कस्मादुपविष्टोऽस्यलङ्कृतः ||
04065007a	परिहासेप्सया वाक्यं विराटस्य निशम्य तत् |
04065007c	स्मयमानोऽर्जुनो राजन्निदं वचनमब्रवीत् ||
04065008a	इन्द्रस्याप्यासनं राजन्नयमारोढुमर्हति |
04065008c	ब्रह्मण्यः श्रुतवांस्त्यागी यज्ञशीलो दृढव्रतः ||
04065009a	अयं कुरूणामृषभः कुन्तीपुत्रो युधिष्ठिरः |
04065009c	अस्य कीर्तिः स्थिता लोके सूर्यस्येवोद्यतः प्रभा ||
04065010a	संसरन्ति दिशः सर्वा यशसोऽस्य गभस्तयः |
04065010c	उदितस्येव सूर्यस्य तेजसोऽनु गभस्तयः ||
04065011a	एनं दश सहस्राणि कुञ्जराणां तरस्विनाम् |
04065011c	अन्वयुः पृष्ठतो राजन्यावदध्यावसत्कुरून् ||
04065012a	त्रिंशदेनं सहस्राणि रथाः काञ्चनमालिनः |
04065012c	सदश्वैरुपसंपन्नाः पृष्ठतोऽनुययुः सदा ||
04065013a	एनमष्टशताः सूताः सुमृष्टमणिकुण्डलाः |
04065013c	अस्तुवन्मागधैः सार्धं पुरा शक्रमिवर्षयः ||
04065014a	एनं नित्यमुपासन्त कुरवः किङ्करा यथा |
04065014c	सर्वे च राजन्राजानो धनेश्वरमिवामराः ||
04065015a	एष सर्वान्महीपालान्करमाहारयत्तदा |
04065015c	वैश्यानिव महाराज विवशान्स्ववशानपि ||
04065016a	अष्टाशीतिसहस्राणि स्नातकानां महात्मनाम् |
04065016c	उपजीवन्ति राजानमेनं सुचरितव्रतम् ||
04065017a	एष वृद्धाननाथांश्च व्यङ्गान्पङ्गूंश्च मानवान् |
04065017c	पुत्रवत्पालयामास प्रजा धर्मेण चाभिभो ||
04065018a	एष धर्मे दमे चैव क्रोधे चापि यतव्रतः |
04065018c	महाप्रसादो ब्रह्मण्यः सत्यवादी च पार्थिवः ||
04065019a	श्रीप्रतापेन चैतस्य तप्यते स सुयोधनः |
04065019c	सगणः सह कर्णेन सौबलेनापि वा विभुः ||
04065020a	न शक्यन्ते ह्यस्य गुणाः प्रसंख्यातुं नरेश्वर |
04065020c	एष धर्मपरो नित्यमानृशंस्यश्च पाण्डवः ||
04065021a	एवंयुक्तो महाराजः पाण्डवः पार्थिवर्षभः |
04065021c	कथं नार्हति राजार्हमासनं पृथिवीपतिः ||
