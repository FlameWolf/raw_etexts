001  	कर्ण उवाच ||
001a	सर्वानायुष्मतो भीतान्संत्रस्तानिव लक्षये |
001c	अयुद्धमनसश्चैव सर्वांश्चैवानवस्थितान् ||
002a	यद्येष राजा मत्स्यानां यदि बीभत्सुरागतः |
002c	अहमावारयिष्यामि वेलेव मकरालयम् ||
003a	मम चापप्रमुक्तानां शराणां नतपर्वणाम् |
003c	नावृत्तिर्गच्छतामस्ति सर्पाणामिव सर्पताम् ||
004a	रुक्मपुङ्खाः सुतीक्ष्णाग्रा मुक्ता हस्तवता मया |
004c	छादयन्तु शराः पार्थं शलभा इव पादपम् ||
005a	शराणां पुङ्खसक्तानां मौर्व्याभिहतया दृढम् |
005c	श्रूयतां तलयोः शब्दो भेर्योराहतयोरिव ||
006a	समाहितो हि बीभत्सुर्वर्षाण्यष्टौ च पञ्च च |
006c	जातस्नेहश्च युद्धस्य मयि संप्रहरिष्यति ||
007a	पात्रीभूतश्च कौन्तेयो ब्राह्मणो गुणवानिव |
007c	शरौघान्प्रतिगृह्णातु मया मुक्तान्सहस्रशः ||
008a	एष चैव महेष्वासस्त्रिषु लोकेषु विश्रुतः |
008c	अहं चापि कुरुश्रेष्ठा अर्जुनान्नावरः क्वचित् ||
009a	इतश्चेतश्च निर्मुक्तैः काञ्चनैर्गार्ध्रवाजितैः |
009c	दृश्यतामद्य वै व्योम खद्योतैरिव संवृतम् ||
010a	अद्याहमृणमक्षय्यं पुरा वाचा प्रतिश्रुतम् |
010c	धार्तराष्ट्रस्य दास्यामि निहत्य समरेऽर्जुनम् ||
011a	अन्तरा छिद्यमानानां पुङ्खानां व्यतिशीर्यताम् |
011c	शलभानामिवाकाशे प्रचारः संप्रदृश्यताम् ||
012a	इन्द्राशनिसमस्पर्शं महेन्द्रसमतेजसम् |
012c	अर्दयिष्याम्यहं पार्थमुल्काभिरिव कुञ्जरम् ||
013a	तमग्निमिव दुर्धर्षमसिशक्तिशरेन्धनम् | 
013c	पाण्डवाग्निमहं दीप्तं प्रदहन्तमिवाहितान् ||
014a	अश्ववेगपुरोवातो रथौघस्तनयित्नुमान् |
014c	शरधारो महामेघः शमयिष्यामि पाण्डवम् ||
015a	मत्कार्मुकविनिर्मुक्ताः पार्थमाशीविषोपमाः |
015c	शराः समभिसर्पन्तु वल्मीकमिव पन्नगाः ||
016a	जामदग्न्यान्मया ह्यस्त्रं यत्प्राप्तमृषिसत्तमात् |
016c	तदुपाश्रित्य वीर्यं च युध्येयमपि वासवम् ||
017a	ध्वजाग्रे वानरस्तिष्ठन्भल्लेन निहतो मया |
017c	अद्यैव पततां भूमौ विनदन्भैरवान्रवान् ||
018a	शत्रोर्मयाभिपन्नानां भूतानां ध्वजवासिनाम् |
018c	दिशः प्रतिष्ठमानानामस्तु शब्दो दिवं गतः ||
019a	अद्य दुर्योधनस्याहं शल्यं हृदि चिरस्थितम् |
019c	समूलमुद्धरिष्यामि बीभत्सुं पातयन्रथात् ||
020a	हताश्वं विरथं पार्थं पौरुषे पर्यवस्थितम् |
020c	निःश्वसन्तं यथा नागमद्य पश्यन्तु कौरवाः ||
021a	कामं गच्छन्तु कुरवो धनमादाय केवलम् |
021c	रथेषु वापि तिष्ठन्तो युद्धं पश्यन्तु मामकम् ||
