001  	वैशम्पायन उवाच ||
001a	स राजधान्या निर्याय वैराटिः पृथिवीञ्जयः |
001c	प्रयाहीत्यब्रवीत्सूतं यत्र ते कुरवो गताः ||
002a	समवेतान्कुरून्यावज्जिगीषूनवजित्य वै |
002c	गाश्चैषां क्षिप्रमादाय पुनरायामि स्वं पुरम् ||
003a	ततस्तांश्चोदयामास सदश्वान्पाण्डुनन्दनः |
003c	ते हया नरसिंहेन चोदिता वातरंहसः |
003e 	आलिखन्त इवाकाशमूहुः काञ्चनमालिनः ||
004a	नातिदूरमथो यात्वा मत्स्यपुत्रधनञ्जयौ |
004c	अवेक्षेताममित्रघ्नौ कुरूणां बलिनां बलम् |
004e 	श्मशानमभितो गत्वा आससाद कुरूनथ ||
005a	तदनीकं महत्तेषां विबभौ सागरस्वनम् |
005c	सर्पमाणमिवाकाशे वनं बहुलपादपम् ||
006a	ददृशे पार्थिवो रेणुर्जनितस्तेन सर्पता |
006c	दृष्टिप्रणाशो भूतानां दिवस्पृङ्नरसत्तम ||
007a	तदनीकं महद्दृष्ट्वा गजाश्वरथसंकुलम् |
007c	कर्णदुर्योधनकृपैर्गुप्तं शांतनवेन च ||
008a	द्रोणेन च सपुत्रेण महेष्वासेन धीमता |
008c	हृष्टरोमा भयोद्विग्नः पार्थं वैराटिरब्रवीत् ||
009a	नोत्सहे कुरुभिर्योद्धुं रोमहर्षं हि पश्य मे |
009c	बहुप्रवीरमत्युग्रं देवैरपि दुरासदम् ||
009e 	प्रतियोद्धुं न शक्ष्यामि कुरुसैन्यमनन्तकम् ||
010a	नाशंसे भारतीं सेनां प्रवेष्टुं भीमकार्मुकाम् |
010c	रथनागाश्वकलिलां पत्तिध्वजसमाकुलाम् |
010e 	दृष्ट्वैव हि परानाजावात्मा प्रव्यथतीव मे ||
011a	यत्र द्रोणश्च भीष्मश्च कृपः कर्णो विविंशतिः |
011c	अश्वत्थामा विकर्णश्च सोमदत्तोऽथ बाह्लिकः ||
012a	दुर्योधनस्तथा वीरो राजा च रथिनां वरः |
012c	द्युतिमन्तो महेष्वासाः सर्वे युद्धविशारदाः ||
013a	दृष्ट्वैव हि कुरूनेतान्व्यूढानीकान्प्रहारिणः |
013c	हृषितानि च रोमाणि कश्मलं चागतं मम ||
014  	वैशम्पायन उवाच ||
014a	अवियातो वियातस्य मौर्ख्याद्धूर्तस्य पश्यतः
014c	परिदेवयते मन्दः सकाशे सव्यसाचिनः ||
015a	त्रिगर्तान्मे पिता यातः शून्ये संप्रणिधाय माम् |
015c	सर्वां सेनामुपादाय न मे सन्तीह सैनिकाः
016a	सोऽहमेको बहून्बालः कृतास्त्रानकृतश्रमः |
016c	प्रतियोद्धुं न शक्ष्यामि निवर्तस्व बृहन्नडे ||
017  	अर्जुन उवाच || 
017a	भयेन दीनरूपोऽसि द्विषतां हर्षवर्धनः |
017c	न च तावत्कृतं किञ्चित्परैः कर्म रणाजिरे ||
018a	स्वयमेव च मामात्थ वह मां कौरवान्प्रति |
018c	सोऽहं त्वां तत्र नेष्यामि यत्रैते बहुला ध्वजाः ||
019a	मध्यमामिषगृध्राणां कुरूणामाततायिनाम् |
019c	नेष्यामि त्वां महाबाहो पृथिव्यामपि युध्यताम् ||
020a	तथा स्त्रीषु प्रतिश्रुत्य पौरुषं पुरुषेषु च |
020c	कत्थमानोऽभिनिर्याय किमर्थं न युयुत्ससे ||
021a	न चेद्विजित्य गास्तास्त्वं गृहान्वै प्रतियास्यसि |
021c	प्रहसिष्यन्ति वीर त्वां नरा नार्यश्च सङ्गताः ||
022a	अहमप्यत्र सैरन्ध्र्या स्तुतः सारथ्यकर्मणि |
022c	न हि शक्ष्याम्यनिर्जित्य गाः प्रयातुं पुरं प्रति ||
023a	स्तोत्रेण चैव सैरन्ध्र्यास्तव वाक्येन तेन च |
023c	कथं न युध्येयमहं कुरून्सर्वान्स्थिरो भव ||
024  	उत्तर उवाच ||
024a	कामं हरन्तु मत्स्यानां भूयांसं कुरवो धनम् |
024c	प्रहसन्तु च मां नार्यो नरा वापि बृहन्नडे ||
025  	वैशम्पायन उवाच ||
025a	इत्युक्त्वा प्राद्रवद्भीतो रथात्प्रस्कन्द्य कुण्डली |
025c	त्यक्त्वा मानं स मन्दात्मा विसृज्य सशरं धनुः ||
026  	बृहन्नडोवाच ||
026a	नैष पूर्वैः स्मृतो धर्मः क्षत्रियस्य पलायनम् |
026c	श्रेयस्ते मरणं युद्धे न भीतस्य पलायनम् ||
027  	वैशम्पायन उवाच ||
027a	एवमुक्त्वा तु कौन्तेयः सोऽवप्लुत्य रथोत्तमात् |
027c	तमन्वधावद्धावन्तं राजपुत्रं धनञ्जयः |
027e 	दीर्घां वेणीं विधुन्वानः साधु रक्ते च वाससी ||
028a	विधूय वेणीं धावन्तमजानन्तोऽर्जुनं तदा |
028c	सैनिकाः प्राहसन्केचित्तथारूपमवेक्ष्य तम् ||
029a	तं शीघ्रमभिधावन्तं संप्रेक्ष्य कुरवोऽब्रुवन् |
029c	क एष वेषप्रच्छन्नो भस्मनेव हुताशनः ||
030a	किञ्चिदस्य यथा पुंसः किञ्चिदस्य यथा स्त्रियः |
030c	सारूप्यमर्जुनस्येव क्लीबरूपं बिभर्ति च ||
031a	तदेवैतच्छिरोग्रीवं तौ बाहू परिघोपमौ |
031c	तद्वदेवास्य विक्रान्तं नायमन्यो धनञ्जयात् ||
032a	अमरेष्विव देवेन्द्रो मानुषेषु धनञ्जयः |
032c	एकः कोऽस्मानुपायायादन्यो लोके धनञ्जयात् ||
033a	एकः पुत्रो विराटस्य शून्ये संनिहितः पुरे |
033c	स एष किल निर्यातो बालभावान्न पौरुषात् ||
034a	सत्रेण नूनं छन्नं हि चरन्तं पार्थमर्जुनम् |
034c	उत्तरः सारथिं कृत्वा निर्यातो नगराद्बहिः ||
035a	स नो मन्ये ध्वजान्दृष्ट्वा भीत एष पलायति |
035c	तं नूनमेष धावन्तं जिघृक्षति धनञ्जयः ||
036a	इति स्म कुरवः सर्वे विमृशन्तः पृथक्पृथक् |
036c	न च व्यवसितुं किञ्चिदुत्तरं शक्नुवन्ति ते |
036e 	छन्नं तथा तं सत्रेण पाण्डवं प्रेक्ष्य भारत ||
037a	उत्तरं तु प्रधावन्तमनुद्रुत्य धनञ्जयः |
037c	गत्वा पदशतं तूर्णं केशपक्षे परामृशत् ||
038a	सोऽर्जुनेन परामृष्टः पर्यदेवयदार्तवत् |
038c	बहुलं कृपणं चैव विराटस्य सुतस्तदा ||
039a	शातकुम्भस्य शुद्धस्य शतं निष्कान्ददामि ते |
039c	मणीनष्टौ च वैडूर्यान्हेमबद्धान्महाप्रभान् ||
040a	हेमदण्डप्रतिच्छन्नं रथं युक्तं च सुव्रजैः |
040c	मत्तांश्च दश मातङ्गान्मुञ्च मां त्वं बृहन्नडे ||
041  	वैशम्पायन उवाच || 
041a	एवमादीनि वाक्यानि विलपन्तमचेतसम् |
041c	प्रहस्य पुरुषव्याघ्रो रथस्यान्तिकमानयत् ||
042a	अथैनमब्रवीत्पार्थो भयार्तं नष्टचेतसम् |
042c	यदि नोत्सहसे योद्धुं शत्रुभिः शत्रुकर्शन |
042e 	एहि मे त्वं हयान्यच्छ युध्यमानस्य शत्रुभिः ||
043a	प्रयाह्येतद्रथानीकं मद्बाहुबलरक्षितः |
043c	अप्रधृष्यतमं घोरं गुप्तं वीरैर्महारथैः ||
044a	मा भैस्त्वं राजपुत्राग्र्य क्षत्रियोऽसि परंतप |
044c	अहं वै कुरुभिर्योत्स्याम्यवजेष्यामि ते पशून् ||
045a	प्रविश्यैतद्रथानीकमप्रधृष्यं दुरासदम् |
045c	यन्ता भूस्त्वं नरश्रेष्ठ योत्स्येऽहं कुरुभिः सह ||
046a	एवं ब्रुवाणो बीभत्सुर्वैराटिमपराजितः |
046c	समाश्वास्य मुहूर्तं तमुत्तरं भरतर्षभ ||
047a	तत एनं विचेष्टन्तमकामं भयपीडितम् |
047c	रथमारोपयामास पार्थः प्रहरतां वरः ||
