001  	भीम उवाच ||
001a 	पौरोगवो ब्रुवाणोऽहं बल्लवो नाम नामतः |
001c 	उपस्थास्यामि राजानं विराटमिति मे मतिः ||
002a 	सूपानस्य करिष्यामि कुशलोऽस्मि महानसे |
002c 	कृतपूर्वाणि यैरस्य व्यञ्जनानि सुशिक्षितैः |
002e 	तानप्यभिभविष्यामि प्रीतिं संजनयन्नहम् ||
003a 	आहरिष्यामि दारूणां निचयान्महतोऽपि च |
003c 	तत्प्रेक्ष्य विपुलं कर्म राजा प्रीतो भविष्यति ||
004a 	द्विपा वा बलिनो राजन्वृषभा वा महाबलाः |
004c 	विनिग्राह्या यदि मया निग्रहीष्यामि तानपि ||
005a 	ये च केचिन्नियोत्स्यन्ति समाजेषु नियोधकाः |
005c 	तानहं निहनिष्यामि प्रीतिं तस्य विवर्धयन् ||
006a 	न त्वेतान्युध्यमानान्वै हनिष्यामि कथञ्चन |
006c 	तथैतान्पातयिष्यामि यथा यास्यन्ति न क्षय ||
007a 	आरालिको गोविकर्ता सूपकर्ता नियोधकः |
007c 	आसं युधिष्ठिरस्याहमिति वक्ष्यामि पृच्छतः ||
008a 	आत्मानमात्मना रक्षंश्चरिष्यामि विशां पते |
008c 	इत्येतत्प्रतिजानामि विहरिष्याम्यहं यथा ||
009  	युधिष्ठिर उवाच ||
009a 	यमग्निर्ब्राह्मणो भूत्वा समागच्छन्नृणां वरम् |
009c 	दिधक्षुः खाण्डवं दावं दाशार्हसहितं पुरा ||
010a 	महाबलं महाबाहुमजितं कुरुनन्दनम् |
010c 	सोऽयं किं कर्म कौन्तेयः करिष्यति धनञ्जयः ||
011a 	योऽयमासाद्य तं दावं तर्पयामास पावकम् |
011c 	विजित्यैकरथेनेन्द्रं हत्वा पन्नगराक्षसान् |
011e 	श्रेष्ठः प्रतियुधां नाम सोऽर्जुनः किं करिष्यति ||
012a 	सूर्यः प्रतपतां श्रेष्ठो द्विपदां ब्राह्मणो वरः |
012c 	आशीविषश्च सर्पाणामग्निस्तेजस्विनां वरः ||
013a 	आयुधानां वरो वर्जः ककुद्मी च गवां वरः |
013c 	ह्रदानामुदधिः श्रेष्ठः पर्जन्यो वर्षतां वरः ||
014a 	धृतराष्ट्रश्च नागानां हस्तिष्वैरावतो वरः |
014c 	पुत्रः प्रियाणामधिको भार्या च सुहृदां वरा ||
015a 	यथैतानि विशिष्टानि जात्यां जात्यां वृकोदर |
015c 	एवं युवा गुडाकेशः श्रेष्ठः सर्वधनुष्मताम् ||
016a 	सोऽयमिन्द्रादनवरो वासुदेवाच्च भारत |
016c 	गाण्डीवधन्वा श्वेताश्वो बीभत्सुः किं करिष्यति ||
017a 	उषित्वा पञ्च वर्षाणि सहस्राक्षस्य वेश्मनि |
017c 	दिव्यान्यस्त्राण्यवाप्तानि देवरूपेण भास्वता ||
018a	यं मन्ये द्वादशं रुद्रमादित्यानां त्रयोदशम् |
018c 	यस्य बाहू समौ दीर्घौ ज्याघातकठिनत्वचौ |
018e 	दक्षिणे चैव सव्ये च गवामिव वहः कृतः ||
019a 	हिमवानिव शैलानां समुद्रः सरितामिव |
019c 	त्रिदशानां यथा शक्रो वसूनामिव हव्यवाट् ||
020a 	मृगाणामिव शार्दूलो गरुडः पततामिव |
020c 	वरः संनह्यमानानामर्जुनः किं करिष्यति ||
021  	अर्जुन उवाच ||
021a 	प्रतिज्ञां षण्ढकोऽस्मीति करिष्यामि महीपते |
021c 	ज्याघातौ हि महान्तौ मे संवर्तुं नृप दुष्करौ ||
022a 	कर्णयोः प्रतिमुच्याहं कुण्डले ज्वलनोपमेन |
022c 	वेणीकृतशिरा राजन्नाम्ना चैव बृहन्नडा ||
023a 	पठन्नाख्यायिकां नाम स्त्रीभावेन पुनः पुनः|
023c 	रमयिष्ये महीपालमन्यांश्चान्तःपुरे जनान् ||
024a 	गीतं नृत्तं विचित्रं च वादित्रं विविधं तथा |
024c 	शिक्षयिष्याम्यहं राजन्विराटभवने स्त्रियः ||
025a 	प्रजानां समुदाचारं बहु कर्मकृतं वदन् |
025c 	छादयिष्यामि कौन्तेय माययात्मानमात्मना ||
026a 	युधिष्ठिरस्य गेहेऽस्मि द्रौपद्याः परिचारिका |
026c 	उषितास्मीति वक्ष्यामि पृष्टो राज्ञा च भारत ||
027a 	एतेन विधिना छन्नः कृतकेन यथा नलः |
027c	विहरिष्यामि राजेन्द्र विराटभवने सुखम् ||
