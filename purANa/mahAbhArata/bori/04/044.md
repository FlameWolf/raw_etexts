001  	कृप उवाच ||
001a	सदैव तव राधेय युद्धे क्रूरतरा मतिः |
001c	नार्थानां प्रकृतिं वेत्थ नानुबन्धमवेक्षसे ||
002a	नया हि बहवः सन्ति शास्त्राण्याश्रित्य चिन्तिताः
002c	तेषां युद्धं तु पापिष्ठं वेदयन्ति पुराविदः ||
003a	देशकालेन संयुक्तं युद्धं विजयदं भवेत् |
003c	हीनकालं तदेवेह फलवन्न भवत्युत |
003e 	देशे काले च विक्रान्तं कल्याणाय विधीयते ||
004a	आनुकूल्येन कार्याणामन्तरं संविधीयताम् |
004c	भारं हि रथकारस्य न व्यवस्यन्ति पण्डिताः ||
005a	परिचिन्त्य तु पार्थेन संनिपातो न नः क्षमः |
005c	एकः कुरूनभ्यरक्षदेकश्चाग्निमतर्पयत् ||
006a	एकश्च पञ्च वर्षाणि ब्रह्मचर्यमधारयत् |
006c	एकः सुभद्रामारोप्य द्वैरथे कृष्णमाह्वयत् |
006e 	अस्मिन्नेव वने कृष्णो हृतां कृष्णामवाजयत् ||
007a	एकश्च पञ्च वर्षाणि शक्रादस्त्राण्यशिक्षत |
007c	एकः सांयमिनीं जित्वा कुरूणामकरोद्यशः ||
008a	एको गन्धर्वराजानं चित्रसेनमरिंदमः |
008c	विजिग्ये तरसा संख्ये सेनां चास्य सुदुर्जयाम् ||
009a	तथा निवातकवचाः कालखञ्जाश्च दानवाः |
009c	दैवतैरप्यवध्यास्ते एकेन युधि पातिताः ||
010a	एकेन हि त्वया कर्ण किं नामेह कृतं पुरा |
010c	एकैकेन यथा तेषां भूमिपाला वशीकृताः ||
011a	इन्द्रोऽपि हि न पार्थेन संयुगे योद्धुमर्हति |
011c	यस्तेनाशंसते योद्धुं कर्तव्यं तस्य भेषजम् ||
012a	आशीविषस्य क्रुद्धस्य पाणिमुद्यम्य दक्षिणम् |
012c	अविमृश्य प्रदेशिन्या दंष्ट्रामादातुमिच्छसि ||
013a	अथ वा कुञ्जरं मत्तमेक एव चरन्वने |
013c	अनङ्कुशं समारुह्य नगरं गन्तुमिच्छसि ||
014a	समिद्धं पावकं वापि घृतमेदोवसाहुतम् |
014c	घृताक्तश्चीरवासास्त्वं मध्येनोत्तर्तुमिच्छसि ||
015a	आत्मानं यः समुद्बध्य कण्ठे बद्ध्वा महाशिलाम् |
015c	समुद्रं प्रतरेद्दोर्भ्यां तत्र किं नाम पौरुषम् ||
016a	अकृतास्त्रः कृतास्त्रं वै बलवन्तं सुदुर्बलः |
016c	तादृशं कर्ण यः पार्थं योद्धुमिच्छेत्स दुर्मतिः ||
017a	अस्माभिरेष निकृतो वर्षाणीह त्रयोदश |
017c	सिंहः पाशविनिर्मुक्तो न नः शेषं करिष्यति ||
018a	एकान्ते पार्थमासीनं कूपेऽग्निमिव संवृतम् |
018c	अज्ञानादभ्यवस्कन्द्य प्राप्ताः स्मो भयमुत्तमम् ||
019a	सह युध्यामहे पार्थमागतं युद्धदुर्मदम् |
019c	सैन्यास्तिष्ठन्तु संनद्धा व्यूढानीकाः प्रहारिणः ||
020a	द्रोणो दुर्योधनो भीष्मो भवान्द्रौणिस्तथा वयम् |
020c	सर्वे युध्यामहे पार्थं कर्ण मा साहसं कृथाः ||
021a	वयं व्यवसितं पार्थं वज्रपाणिमिवोद्यतम् |
021c	षड्रथाः प्रतियुध्येम तिष्ठेम यदि संहताः ||
022a	व्यूढानीकानि सैन्यानि यत्ताः परमधन्विनः |
022c	युध्यामहेऽर्जुनं संख्ये दानवा वासवं यथा ||
