BR-04-01-006-001  वैशंपायन उवाच
BR-04-01-006-001a ततो विराटं प्रथमं युधिष्ठिरो राजा सभायामुपविष्टमाव्रजत् |
BR-04-01-006-001c वैडूर्यरूपान्प्रतिमुच्य काञ्चना नक्षान्स कक्षे परिगृह्य वाससा ||
BR-04-01-006-002a नराधिपो राष्ट्रपतिं यशस्विनं  महायशाः कौरववंशवर्धनः |
BR-04-01-006-002c महानुभावो नरराजसत्कृतो दुरासदस्तीक्ष्णविषो यथोरगः ||
BR-04-01-006-003a बालेन रूपेण नरर्षभो महानथार्चिरूपेण यथामरस्तथा |
BR-04-01-006-003c महाभ्रजालैरिव संवृतो रविर्यथानलो भस्मवृतश्च वीर्यवान् ||
BR-04-01-006-004a तमापतन्तं प्रसमीक्ष्य पाण्डवं विराटराडिन्दुमिवाभ्रसंवृतम् |
BR-04-01-006-004c मन्त्रिद्विजान्सूतमुखान्विशस्तथा ये चापि केचित्परिषत्समासते |
BR-04-01-006-004e पप्रच्छ कोऽयं प्रथमं समेयिवाननेन योऽयं प्रसमीक्षते सभाम् ||
BR-04-01-006-005a न तु द्विजोऽयं भविता नरोत्तमः पतिः पृथिव्या इति मे मनोगतम् |
BR-04-01-006-005c न चास्य दासो न रथो न कुण्डले समीपतो भ्राजति चायमिन्द्रवत् ||
BR-04-01-006-006a शरीरलिङ्गैरुपसूचितो ह्ययं मूर्धाभिषिक्तोऽयमितीव मानसम् |
BR-04-01-006-006c समीपमायाति च मे गतव्यथो यथा गजस्तामरसीं मदोत्कटः ||
BR-04-01-006-007a वितर्कयन्तं तु नरर्षभस्तदा युधिष्ठिरोऽभ्येत्य विराटमब्रवीत् |
BR-04-01-006-007c सम्राड्विजानात्विह जीवितार्थिनं विनष्टसर्वस्वमुपागतं द्विजम् ||
BR-04-01-006-008a इहाहमिच्छामि तवानघान्तिके वस्तुं यथा कामचरस्तथा विभो |
BR-04-01-006-008c तमब्रवीत्स्वागतमित्यनन्तरं राजा प्रहृष्टः प्रतिसंगृहाण च ||
BR-04-01-006-009a कामेन ताताभिवदाम्यहं त्वां कस्यासि राज्ञो विषयादिहागतः |
BR-04-01-006-009c गोत्रं च नामापि च शंस तत्त्वतः किं चापि शिल्पं तव विद्यते कृतम् ||
BR-04-01-006-010  युधिष्ठिर उवाच ||
BR-04-01-006-010a युधिष्ठिरस्यासमहं पुरा सखा वैयाघ्रपद्यः पुनरस्मि ब्राह्मणः |
BR-04-01-006-010c अक्षान्प्रवप्तुं कुशलोऽस्मि देविता कङ्केति नाम्नास्मि विराट विश्रुतः ||
BR-04-01-006-011  विराट उवाच ||
BR-04-01-006-011a ददामि ते हन्त वरं यमिच्छसि प्रशाधि मत्स्यान्वशगो ह्यहं तव |
BR-04-01-006-011c प्रिया हि धूर्ता मम देविनः सदा भवांश्च देवोपम राज्यमर्हति ||
BR-04-01-006-012  युधिष्ठिर उवाच ||
BR-04-01-006-012a आप्तो विवादः परमो विशां पते न विद्यते किंचन मत्स्य हीनतः |
BR-04-01-006-012c न मे जितः कश्चन धारयेद्धनं वरो ममैषोऽस्तु तव प्रसादतः ||
BR-04-01-006-013  विराट उवाच ||
BR-04-01-006-013a हन्यामवध्यं यदि तेऽप्रियं चरेत्प्रव्राजयेयं विषयाद्द्विजांस्तथा |
BR-04-01-006-013c शृण्वन्तु मे जानपदाः समागताः कङ्को यथाहं विषये प्रभुस्तथा ||
BR-04-01-006-014a समानयानो भवितासि मे सखा प्रभूतवस्त्रो बहुपानभोजनः |
BR-04-01-006-014c पश्येस्त्वमन्तश्च बहिश्च सर्वदा कृतं च ते द्वारमपावृतं मया ||
BR-04-01-006-015a ये त्वानुवादेयुरवृत्तिकर्शिता ब्रूयाश्च तेषां वचनेन मे सदा |
BR-04-01-006-015c दास्यामि सर्वं तदहं न संशयो न ते भयं विद्यति संनिधौ मम ||
BR-04-01-006-016  वैशंपायन उवाच ||
BR-04-01-006-016a एवं स लब्ध्वा तु वरं समागमं विराटराजेन नरर्षभस्तदा |
BR-04-01-006-016c उवास वीरः परमार्चितः सुखी न चापि कश्चिच्चरितं बुबोध तत् ||
