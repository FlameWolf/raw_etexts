BR-04-03-061-001  	वैशम्पायन उवाच ||
BR-04-03-061-001a	आहूयमानस्तु स तेन संख्ये महामना धृतराष्ट्रस्य पुत्रः |
BR-04-03-061-001c	निवर्तितस्तस्य गिराङ्कुशेन गजो यथा मत्त इवाङ्कुशेन ||
BR-04-03-061-002a	सोऽमृष्यमाणो वचसाभिमृष्टो महारथेनातिरथस्तरस्वी |
BR-04-03-061-002c	पर्याववर्ताथ रथेन वीरो भोगी यथा पादतलाभिमृष्टः ||
BR-04-03-061-003a	तं प्रेक्ष्य कर्णः परिवर्तमानं निवर्त्य संस्तभ्य च विद्धगात्रः |
BR-04-03-061-003c	दुर्योधनं दक्षिणतोऽभ्यगच्छत्पार्थं नृवीरो युधि हेममाली ||
BR-04-03-061-004a	भीष्मस्ततः शांतनवो निवृत्य हिरण्यकक्ष्यांस्त्वरयंस्तुरङ्गान् |
BR-04-03-061-004c	दुर्योधनं पश्चिमतोऽभ्यरक्षत्पार्थान्महाबाहुरधिज्यधन्वा ||
BR-04-03-061-005a	द्रोणः कृपश्चैव विविंशतिश्च दुःशासनश्चैव निवृत्य शीघ्रम् |
BR-04-03-061-005c	सर्वे पुरस्ताद्विततेषुचापा दुर्योधनार्थं त्वरिताभ्युपेयुः ||
BR-04-03-061-006a	स तान्यनीकानि निवर्तमानान्यालोक्य पूर्णौघनिभानि पार्थः |
BR-04-03-061-006c	हंसो यथा मेघमिवापतन्तं धनञ्जयः प्रत्यपतत्तरस्वी ||
BR-04-03-061-007a	ते सर्वतः संपरिवार्य पार्थमस्त्राणि दिव्यानि समाददानाः |
BR-04-03-061-007c	ववर्षुरभ्येत्य शरैः समन्तान्मेघा यथा भूधरमम्बुवेगैः ||
BR-04-03-061-008a	ततोऽस्त्रमस्त्रेण निवार्य तेषां गाण्डीवधन्वा कुरुपुङ्गवानाम् |
BR-04-03-061-008c	संमोहनं शत्रुसहोऽन्यदस्त्रं प्रादुश्चकारैन्द्रिरपारणीयम् ||
BR-04-03-061-009a	ततो दिशश्चानुदिशो विवृत्य शरैः सुधारैर्निशितैः सुपुङ्खैः |
BR-04-03-061-009c	गाण्डीवघोषेण मनांसि तेषां महाबलः प्रव्यथयां चकार ||
BR-04-03-061-010a	ततः पुनर्भीमरवं प्रगृह्य दोर्भ्यां महाशङ्खमुदारघोषम् |
BR-04-03-061-010c	व्यनादयत्स प्रदिशो दिशः खं भुवं च पार्थो द्विषतां निहन्ता ||
BR-04-03-061-011a	ते शङ्खनादेन कुरुप्रवीराः संमोहिताः पार्थसमीरितेन |
BR-04-03-061-011c	उत्सृज्य चापानि दुरासदानि सर्वे तदा शान्तिपरा बभूवुः ||
BR-04-03-061-012a	तथा विसञ्ज्ञेषु परेषु पार्थः स्मृत्वा तु वाक्यानि तथोत्तरायाः |
BR-04-03-061-012c	निर्याहि मध्यादिति मत्स्यपुत्रमुवाच यावत्कुरवो विसञ्ज्ञाः ||
BR-04-03-061-013a	आचार्य शारद्वतयोः सुशुक्ले कर्णस्य पीतं रुचिरं च वस्त्रम् |
BR-04-03-061-013c	द्रौणेश्च राज्ञश्च तथैव नीले वस्त्रे समादत्स्व नरप्रवीर ||
BR-04-03-061-014a	भीष्मस्य सञ्ज्ञां तु तथैव मन्ये जानाति मेऽस्त्रप्रतिघातमेषः |
BR-04-03-061-014c	एतस्य वाहान्कुरु सव्यतस्त्वमेवं हि यातव्यममूढसञ्ज्ञैः ||
BR-04-03-061-015a	रश्मीन्समुत्सृज्य ततो महात्मा रथादवप्लुत्य विराटपुत्रः |
BR-04-03-061-015c	वस्त्राण्युपादाय महारथानां तूर्णं पुनः स्वं रथमारुरोह ||
BR-04-03-061-016a	ततोऽन्वशासच्चतुरः सदश्वान्पुत्रो विराटस्य हिरण्यकक्ष्यान् |
BR-04-03-061-016c	ते तद्व्यतीयुर्ध्वजिनामनीकं श्वेता वहन्तोऽर्जुनमाजिमध्यात् ||
BR-04-03-061-017a	तथा तु यान्तं पुरुषप्रवीरं भीष्मः शरैरभ्यहनत्तरस्वी |
BR-04-03-061-017c	स चापि भीष्मस्य हयान्निहत्य विव्याध पार्श्वे दशभिः पृषत्कैः ||
BR-04-03-061-018a	ततोऽर्जुनो भीष्ममपास्य युद्धे विद्ध्वास्य यन्तारमरिष्टधन्वा |
BR-04-03-061-018c	तस्थौ विमुक्तो रथवृन्दमध्याद्राहुं विदार्येव सहस्ररश्मिः ||
BR-04-03-061-019a	लब्ध्वा तु सञ्ज्ञां च कुरुप्रवीरः पार्थं समीक्ष्याथ महेन्द्रकल्पम् |
BR-04-03-061-019c	रणाद्विमुक्तं स्थितमेकमाजौ स धार्तराष्ट्रस्त्वरितो बभाषे ||
BR-04-03-061-020a	अयं कथं स्विद्भवतां विमुक्तस्तं वै प्रबध्नीत यथा न मुच्येत् |
BR-04-03-061-020c	तमब्रवीच्छांतनवः प्रहस्य क्व ते गता बुद्धिरभूत्क्व वीर्यम् ||
BR-04-03-061-021a	शान्तिं पराश्वस्य यथा स्थितोऽभूरुत्सृज्य बाणांश्च धनुश्च चित्रम् |
BR-04-03-061-021c	न त्वेव बीभत्सुरलं नृशंसं कर्तुं न पापेऽस्य मनो निविष्टम् ||
BR-04-03-061-022a	त्रैलोक्यहेतोर्न जहेत्स्वधर्मं तस्मान्न सर्वे निहता रणेऽस्मिन् |
BR-04-03-061-022c	क्षिप्रं कुरून्याहि कुरुप्रवीर विजित्य गाश्च प्रतियातु पार्थः ||
BR-04-03-061-023a	दुर्योधनस्तस्य तु तन्निशम्य पितामहस्यात्महितं वचोऽथ |
BR-04-03-061-023c	अतीतकामो युधि सोऽत्यमर्षी राजा विनिःश्वस्य बभूव तूष्णीम् ||
BR-04-03-061-024a	तद्भीष्मवाक्यं हितमीक्ष्य सर्वे धनञ्जयाग्निं च विवर्धमानम् |
BR-04-03-061-024c	निवर्तनायैव मनो निदध्युर्दुर्योधनं ते परिरक्षमाणाः ||
BR-04-03-061-025a	तान्प्रस्थितान्प्रीतमनाः स पार्थो धनञ्जयः प्रेक्ष्य कुरुप्रवीरान् |
BR-04-03-061-025c	आभाषमाणोऽनुययौ मुहूर्तं संपूजयंस्तत्र गुरून्महात्मा ||
BR-04-03-061-026a	पितामहं शांतनवं स वृद्धं द्रोणं गुरुं च प्रतिपूज्य मूर्ध्ना |
BR-04-03-061-026c	द्रौणिं कृपं चैव गुरूंश्च सर्वाञ्शरैर्विचित्रैरभिवाद्य चैव ||
BR-04-03-061-027a	दुर्योधनस्योत्तमरत्नचित्रं चिच्छेद पार्थो मुकुटं शरेण |
BR-04-03-061-027c	आमन्त्र्य वीरांश्च तथैव मान्यान्गाण्डीवघोषेण विनाद्य लोकान् |
BR-04-03-061-028a	स देवदत्तं सहसा विनाद्य विदार्य वीरो द्विषतां मनांसि |
BR-04-03-061-028c	ध्वजेन सर्वानभिभूय शत्रून्स हेमजालेन विराजमानः ||
BR-04-03-061-029a	दृष्ट्वा प्रयातांस्तु कुरून्किरीटी हृष्टोऽब्रवीत्तत्र स मत्स्यपुत्रम् |
BR-04-03-061-029c	आवर्तयाश्वान्पशवो जितास्ते याताः परे याहि पुरं प्रहृष्टः ||
