001  	वैशम्पायन उवाच ||
001a 	ततो राज्ञः सुतो ज्येष्ठः प्राविशत्पृथिवीञ्जयः |
001c 	सोऽभिवाद्य पितुः पादौ धर्मराजमपश्यत ||
002a	स तं रुधिरसंसिक्तमनेकाग्रमनागसम् |
002c 	भूमावासीनमेकान्ते सैरन्ध्र्या समुपस्थितम् ||
003a 	ततः पप्रच्छ पितरं त्वरमाण इवोत्तरः |
003c 	केनायं ताडितो राजन्केन पापमिदं कृतम् ||
004  	विराट उवाच ||
004a 	मयायं ताडितो जिह्मो न चाप्येतावदर्हति |
004c 	प्रशस्यमाने यः शूरे त्वयि षण्ढं प्रशंसति ||
005  	उत्तर उवाच ||
005a 	अकार्यं ते कृतं राजन्क्षिप्रमेव प्रसाद्यताम् |
005c 	मा त्वा ब्रह्मविषं घोरं समूलमपि निर्दहेत् ||
006  	वैशम्पायन उवाच ||
006a 	स पुत्रस्य वचः श्रुत्वा विराटो राष्ट्रवर्धनः |
006c 	क्षमयामास कौन्तेयं भस्मच्छन्नमिवानलम् ||
007a 	क्षमयन्तं तु राजानं पाण्डवः प्रत्यभाषत |
007c 	चिरं क्षान्तमिदं राजन्न मन्युर्विद्यते मम ||
008a 	यदि ह्येतत्पतेद्भूमौ रुधिरं मम नस्ततः |
008c 	सराष्ट्रस्त्वं महाराज विनश्येथा न संशयः ||
009a 	न दूषयामि ते राजन्यच्च हन्याददूषकम् |
009c 	बलवन्तं महाराज क्षिप्रं दारुणमाप्नुयात् ||
010a 	शोणिते तु व्यतिक्रान्ते प्रविवेश बृहन्नडा |
010c 	अभिवाद्य विराटं च कङ्कं चाप्युपतिष्ठत ||
011a 	क्षमयित्वा तु कौरव्यं रणादुत्तरमागतम् |
011c 	प्रशशंस ततो मत्स्यः शृण्वतः सव्यसाचिनः ||
012a 	त्वया दायादवानस्मि कैकेयीनन्दिवर्धन |
012c 	त्वया मे सदृशः पुत्रो न भूतो न भविष्यति ||
013a 	पदं पदसहस्रेण यश्चरन्नापराध्नुयात् |
013c 	तेन कर्णेन ते तात कथमासीत्समागमः ||
014a 	मनुष्यलोके सकले यस्य तुल्यो न विद्यते |
014c 	यः समुद्र इवाक्षोभ्यः कालाग्निरिव दुःसहः |
014e 	तेन भीष्मेण ते तात कथमासीत्समागमः ||
015a 	आचार्यो वृष्णिवीराणां पाण्डवानां च यो द्विजः |
015c 	सर्वक्षत्रस्य चाचार्यः सर्वशस्त्रभृतां वरः |
015e 	तेन द्रोणेन ते तात कथमासीत्समागमः ||
016a 	आचार्यपुत्रो यः शूरः सर्वशस्त्रभृतामपि |
016c 	अश्वत्थामेति विख्यातः कथं तेन समागमः ||
017a 	रणे यं प्रेक्ष्य सीदन्ति हृतस्वा वणिजो यथा |
017c 	कृपेण तेन ते तात कथमासीत्समागमः ||
018a 	पर्वतं योऽभिविध्येत राजपुत्रो महेषुभिः |
018c 	दुर्योधनेन ते तात कथमासीत्समागमः ||
019  	उत्तर उवाच ||
019a 	न मया निर्जिता गावो न मया निर्जिताः परे |
019c 	कृतं तु कर्म तत्सर्वं देवपुत्रेण केनचित् ||
020a 	स हि भीतं द्रवन्तं मां देवपुत्रो न्यवारयत् |
020c 	स चातिष्ठद्रथोपस्थे वज्रहस्तनिभो युवा ||
021a 	तेन ता निर्जिता गावस्तेन ते कुरवो जिताः |
021c 	तस्य तत्कर्म वीरस्य न मया तात तत्कृतम् ||
022a 	स हि शारद्वतं द्रोणं द्रोणपुत्रं च वीर्यवान् |
022c 	सूतपुत्रं च भीष्मं च चकार विमुखाञ्शरैः ||
023a 	दुर्योधनं च समरे सनागमिव यूथपम् |
023c 	प्रभग्नमब्रवीद्भीतं राजपुत्रं महाबलम् ||
024a 	न हास्तिनपुरे त्राणं तव पश्यामि किञ्चन |
024c 	व्यायामेन परीप्सस्व जीवितं कौरवात्मज ||
025a 	न मोक्ष्यसे पलायंस्त्वं राजन्युद्धे मनः कुरु |
025c 	पृथिवीं भोक्ष्यसे जित्वा हतो वा स्वर्गमाप्स्यसि ||
026a 	स निवृत्तो नरव्याघ्रो मुञ्चन्वज्रनिभाञ्शरान् |
026c 	सचिवैः संवृतो राजा रथे नाग इव श्वसन् ||
027a 	तत्र मे रोमहर्षोऽभूदूरुस्तम्भश्च मारिष |
027c 	यदभ्रघनसङ्काशमनीकं व्यधमच्छरैः ||
028a 	तत्प्रणुद्य रथानीकं सिंहसंहननो युवा|
028c 	कुरूंस्तान्प्रहसन्राजन्वासांस्यपहरद्बली ||
029a 	एकेन तेन वीरेण षड्रथाः परिवारिताः |
029c 	शार्दूलेनेव मत्तेन मृगास्तृणचरा वने ||
030  	विराट उवाच ||
030a 	क्व स वीरो महाबाहुर्देवपुत्रो महायशाः |
030c 	यो मे धनमवाजैषीत्कुरुभिर्ग्रस्तमाहवे ||
031a 	इच्छामि तमहं द्रष्टुमर्चितुं च महाबलम् |
031c 	येन मे त्वं च गावश्च रक्षिता देवसूनुना ||
032  	उत्तर उवाच ||
032a 	अन्तर्धानं गतस्तात देवपुत्रः प्रतापवान् |
032c 	स तु श्वो वा परश्वो वा मन्ये प्रादुर्भविष्यति ||
033  	वैशम्पायन उवाच ||
033a 	एवमाख्यायमानं तु छन्नं सत्रेण पाण्डवम् |
033c 	वसन्तं तत्र नाज्ञासीद्विराटः पार्थमर्जुनम् ||
034a 	ततः पार्थोऽभ्यनुज्ञातो विराटेन महात्मना |
034c 	प्रददौ तानि वासांसि विराटदुहितुः स्वयम् ||
035a 	उत्तरा तु महार्हाणि विविधानि तनूनि च |
035c 	प्रतिगृह्याभवत्प्रीता तानि वासांसि भामिनी ||
036a 	मन्त्रयित्वा तु कौन्तेय उत्तरेण रहस्तदा |
036c 	इतिकर्तव्यतां सर्वां राजन्यथ युधिष्ठिरे ||
037a 	ततस्तथा तद्व्यदधाद्यथावत्पुरुषर्षभ |
037c 	सह पुत्रेण मत्स्यस्य प्रहृष्टो भरतर्षभः ||
