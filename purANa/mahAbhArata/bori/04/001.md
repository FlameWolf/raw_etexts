001  	जनमेजय उवाच ||
001a 	कथं विराटनगरे मम पूर्वपितामहाः |
001c 	अज्ञातवासमुषिता दुर्योधनभयार्दिताः ||
002  	वैशम्पायन उवाच ||
002a 	तथा तु स वराँल्लब्ध्वा धर्माद्धर्मभृतां वरः |
002c 	गत्वाश्रमं ब्राह्मणेभ्य आचख्यौ सर्वमेव तत् ||
003a 	कथयित्वा तु तत्सर्वं ब्राह्मणेभ्यो युधिष्ठिरः |
003c 	अरणीसहितं तस्मै ब्राह्मणाय न्यवेदयत् ||
004a 	ततो युधिष्ठिरो राजा धर्मपुत्रो महामनाः |
004c 	संनिवर्त्यानुजान्सर्वानिति होवाच भारत ||
005a 	द्वादशेमानि वर्षाणि राष्ट्राद्विप्रोषिता वयम् |
005c 	त्रयोदशोऽयं संप्राप्तः कृच्छ्रः परमदुर्वसः ||
006a 	स साधु कौन्तेय इतो वासमर्जुन रोचय |
006c 	यत्रेमा वसतीः सर्वा वसेमाविदिताः परैः ||
007  	अर्जुन उवाच ||
007a 	तस्यैव वरदानेन धर्मस्य मनुजाधिप |
007c 	अज्ञाता विचरिष्यामो नराणां भरतर्षभ ||
008a 	किं तु वासाय राष्ट्राणि कीर्तयिष्यामि कानिचित् |
008c 	रमणीयानि गुप्तानि तेषां किंचित्स्म रोचय ||
009a 	सन्ति रम्या जनपदा बह्वन्नाः परितः कुरून् |
009c 	पाञ्चालाश्चेदिमत्स्याश्च शूरसेनाः पटच्चराः|
009e 	दशार्णा नवराष्ट्रं च मल्लाः शाल्वा युगंधराः ||
010a 	एतेषां कतमो राजन्निवासस्तव रोचते |
010c 	वत्स्यामो यत्र राजेन्द्र संवत्सरमिमं वयम् |
011  	युधिष्ठिर उवाच ||
011a 	एवमेतन्महाबाहो यथा स भगवान्प्रभुः |
011c 	अब्रवीत्सर्वभूतेशस्तत्तथा न तदन्यथा ||
012a 	अवश्यं त्वेव वासार्थं रमणीयं शिवं सुखम् |
012c 	संमन्त्र्य सहितैः सर्वैर्द्रष्टव्यमकुतोभयम् ||
013a 	मत्स्यो विराटो बलवानभिरक्षेत्स पाण्डवान् |
013c 	धर्मशीलो वदान्यश्च वृद्धश्च सुमहाधनः ||
014a 	विराटनगरे तात संवत्सरमिमं वयम् |
014c 	कुर्वन्तस्तस्य कर्माणि विहरिष्याम भारत ||
015a 	यानि यानि च कर्माणि तस्य शक्ष्यामहे वयम् |
015c 	कर्तुं यो यत्स तत्कर्म ब्रवीतु कुरुनन्दनाः ||
016  	अर्जुन उवाच ||
016a 	नरदेव कथं कर्म राष्ट्रे तस्य करिष्यसि |
016c 	विराटनृपतेः साधो रंस्यसे केन कर्मणा ||
017a 	मृदुर्वदान्यो ह्रीमांश्च धार्मिकः सत्यविक्रमः |
017c 	राजंस्त्वमापदा क्लिष्टः किं करिष्यसि पाण्डव ||
018a 	न दुःखमुचितं किञ्चिद्राजन्वेद यथा जनः |
018c 	स इमामापदं प्राप्य कथं घोरां तरिष्यसि ||
019  	युधिष्ठिर उवाच ||
019a 	शृणुध्वं यत्करिष्यामि कर्म वै कुरुनन्दनाः |
019c 	विराटमनुसंप्राप्य राजानं पुरुषर्षभम् ||
020a 	सभास्तारो भविष्यामि तस्य राज्ञो महात्मनः |
020c 	कङ्को नाम द्विजो भूत्वा मताक्षः प्रियदेविता ||
021a 	वैडूर्यान्काञ्चनान्दान्तान्फलैर्ज्योतीरसैः सह |
021c 	कृष्णाक्षाँल्लोहिताक्षांश्च निर्वर्त्स्यामि मनोरमान् ||
022a 	आसं युधिष्ठिरस्याहं पुरा प्राणसमः सखा |
022c 	इति वक्ष्यामि राजानं यदि मामनुयोक्ष्यते ||
023a 	इत्येतद्वो मयाख्यातं विहरिष्याम्यहं यथा |
023c 	वृकोदर विराटे त्वं रंस्यसे केन कर्मणा ||
