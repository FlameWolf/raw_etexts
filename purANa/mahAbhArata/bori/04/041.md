001  	वैशम्पायन उवाच ||
001a	उत्तरं सारथिं कृत्वा शमीं कृत्वा प्रदक्षिणम् |
001c	आयुधं सर्वमादाय ततः प्रायाद्धनञ्जयः ||
002a	ध्वजं सिंहं रथात्तस्मादपनीय महारथः |
002c	प्रणिधाय शमीमूले प्रायादुत्तरसारथिः ||
003a	दैवीं मायां रथे युक्त्वा विहितां विश्वकर्मणा |
003c	काञ्चनं सिंहलाङ्गूलं ध्वजं वानरलक्षणम् ||
004a	मनसा चिन्तयामास प्रसादं पावकस्य च |
004c	स च तच्चिन्तितं ज्ञात्वा ध्वजे भूतान्यचोदयत् ||
005a	सपताकं विचित्राङ्गं सोपासङ्गं महारथः |
005c	रथमास्थाय बीभत्सुः कौन्तेयः श्वेतवाहनः ||
006a	बद्धासिः सतनुत्राणः प्रगृहीतशरासनः |
006c	ततः प्रायादुदीचीं स कपिप्रवरकेतनः ||
007a	स्वनवन्तं महाशङ्खं बलवानरिमर्दनः |
007c	प्राधमद्बलमास्थाय द्विषतां लोमहर्षणम् ||
008a	ततस्ते जवना धुर्या जानुभ्यामगमन्महीम् |
008c	उत्तरश्चापि संत्रस्तो रथोपस्थ उपाविशत् ||
009a	संस्थाप्य चाश्वान्कौन्तेयः समुद्यम्य च रश्मिभिः |
009c	उत्तरं च परिष्वज्य समाश्वासयदर्जुनः ||
010a	मा भैस्त्वं राजपुत्राग्र्य क्षत्रियोऽसि परंतप |
010c	कथं पुरुषशार्दूल शत्रुमध्ये विषीदसि ||
011a	श्रुतास्ते शङ्खशब्दाश्च भेरीशब्दाश्च पुष्कलाः |
011c	कुञ्जराणां च नदतां व्यूढानीकेषु तिष्ठताम् ||
012a	स त्वं कथमिहानेन शङ्खशब्देन भीषितः |
012c	विषण्णरूपो वित्रस्तः पुरुषः प्राकृतो यथा ||
013  	उत्तर उवाच ||
013a	श्रुता मे शङ्खशब्दाश्च भेरीशब्दाश्च पुष्कलाः |
013c	कुञ्जराणां च निनदा व्यूढानीकेषु तिष्ठताम् ||
014a	नैवंविधः शङ्खशब्दः पुरा जातु मया श्रुतः |
014c	ध्वजस्य चापि रूपं मे दृष्टपूर्वं न हीदृशम् |
014e 	धनुषश्चैव निर्घोषः श्रुतपूर्वो न मे क्वचित् ||
015a	अस्य शङ्खस्य शब्देन धनुषो निस्वनेन च |
015c	रथस्य च निनादेन मनो मुह्यति मे भृशम् ||
016a	व्याकुलाश्च दिशः सर्वा हृदयं व्यथतीव मे|
016c	ध्वजेन पिहिताः सर्वा दिशो न प्रतिभान्ति मे|
016e 	गाण्डीवस्य च शब्देन कर्णौ मे बधिरीकृतौ ||
017  	अर्जुन उवाच ||
017a	एकान्ते रथमास्थाय पद्भ्यां त्वमवपीडय |
017c	दृढं च रश्मीन्संयच्छ शङ्खं ध्मास्याम्यहं पुनः ||
018  	वैशम्पायन उवाच ||
018a	तस्य शङ्खस्य शब्देन रथनेमिस्वनेन च |
018c	गाण्डीवस्य च घोषेण पृथिवी समकम्पत ||
019  	द्रोण उवाच ||
019a	यथा रथस्य निर्घोषो यथा शङ्ख उदीर्यते |
019c	कम्पते च यथा भूमिर्नैषोऽन्यः सव्यसाचिनः ||
020a	शस्त्राणि न प्रकाशन्ते न प्रहृष्यन्ति वाजिनः |
020c	अग्नयश्च न भासन्ते समिद्धास्तन्न शोभनम् ||
021a	प्रत्यादित्यं च नः सर्वे मृगा घोरप्रवादिनः |
021c	ध्वजेषु च निलीयन्ते वायसास्तन्न शोभनम् |
021e 	शकुनाश्चापसव्या नो वेदयन्ति महद्भयम् ||
022a	गोमायुरेष सेनाया रुवन्मध्येऽनुधावति |
022c	अनाहतश्च निष्क्रान्तो महद्वेदयते भयम् |
022e 	भवतां रोमकूपाणि प्रहृष्टान्युपलक्षये ||
023a	पराभूता च वः सेना न कश्चिद्योद्धुमिच्छति |
023c	विवर्णमुखभूयिष्ठाः सर्वे योधा विचेतसः |
023e 	गाः संप्रस्थाप्य तिष्ठामो व्यूढानीकाः प्रहारिणः ||
