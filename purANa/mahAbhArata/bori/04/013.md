BR-04-02-013-001  वैशम्पायन उवाच  ||
BR-04-02-013-001a वसमानेषु पार्थेषु मत्स्यस्य नगरे तदा |
BR-04-02-013-001c महारथेषु छन्नेषु मासा दश समत्ययुः ||
BR-04-02-013-002a याज्ञसेनी सुदेष्णां तु शुश्रूषन्ती विशां पते |
BR-04-02-013-002c अवसत्परिचारार्हा सुदुःखं जनमेजय ||
BR-04-02-013-003a तथा चरन्तीं पाञ्चालीं सुदेष्णाया निवेशने |
BR-04-02-013-003c सेनापतिर्विराटस्य ददर्श जलजाननाम् ||
BR-04-02-013-004a तां दृष्ट्वा देवगर्भाभां चरन्तीं देवतामिव |
BR-04-02-013-004c कीचकः कामयामास कामबाणप्रपीडितः ||
BR-04-02-013-005a स तु कामाग्निसंतप्तः सुदेष्णामभिगम्य वै |
BR-04-02-013-005c प्रहसन्निव सेनानीरिदं वचनमब्रवीत् ||
BR-04-02-013-006a नेयं पुरा जातु मयेह दृष्टा राज्ञो विराटस्य निवेशने शुभा |
BR-04-02-013-006c रूपेण चोन्मादयतीव मां भृशं गन्धेन जाता मदिरेव भामिनी ||
BR-04-02-013-007a का देवरूपा हृदयंगमा शुभे आचक्ष्व मे का च कुतश्च शोभना |
BR-04-02-013-007c चित्तं हि निर्मथ्य करोति मां वशे न चान्यदत्रौषधमद्य मे मतम् ||
BR-04-02-013-008a अहो तवेयं परिचारिका शुभा प्रत्यग्ररूपा प्रतिभाति मामियम् |
BR-04-02-013-008c अयुक्तरूपं हि करोति कर्म ते प्रशास्तु मां यच्च ममास्ति किंचन ||
BR-04-02-013-009a प्रभूतनागाश्वरथं महाधनं समृद्धियुक्तं बहुपानभोजनम् |
BR-04-02-013-009c मनोहरं काञ्चनचित्रभूषणं गृहं महच्छोभयतामियं मम ||
BR-04-02-013-010a ततः सुदेष्णामनुमन्त्र्य कीचकस्ततः समभ्येत्य नराधिपात्मजाम् |
BR-04-02-013-010c उवाच कृष्णामभिसान्त्वयंस्तदा मृगेन्द्रकन्यामिव जम्बुको वने ||
BR-04-02-013-011a इदं च रूपं प्रथमं च ते वयो निरर्थकं केवलमद्य भामिनि |
BR-04-02-013-011c अधार्यमाणा स्रगिवोत्तमा यथा न शोभसे सुन्दरि शोभना सती ||
BR-04-02-013-012a त्यजामि दारान्मम ये पुरातना भवन्तु दास्यस्तव चारुहासिनि |
BR-04-02-013-012c अहं च ते सुन्दरि दासवत्स्थितः सदा भविष्ये वशगो वरानने ||
BR-04-02-013-013  द्रौपद्युवाच ||
BR-04-02-013-013a अप्रार्थनीयामिह मां सूतपुत्राभिमन्यसे |
BR-04-02-013-013c विहीनवर्णां सैरन्ध्रीं बीभत्सां केशकारिकाम् ||
BR-04-02-013-014a परदारास्मि भद्रं ते न युक्तं त्वयि सांप्रतम् |
BR-04-02-013-014c दयिताः प्राणिनां दारा धर्मं समनुचिन्तय ||
BR-04-02-013-015a परदारे न ते बुद्धिर्जातु कार्या कथञ्चन |
BR-04-02-013-015c विवर्जनं ह्यकार्याणामेतत्सत्पुरुषव्रतम् ||
BR-04-02-013-016a मिथ्याभिगृध्नो हि नरः पापात्मा मोहमास्थितः |
BR-04-02-013-016c अयशः प्राप्नुयाद्घोरं सुमहत्प्राप्नुयाद्भयम् ||
BR-04-02-013-017a मा सूतपुत्र हृष्यस्व माद्य त्यक्ष्यसि जीवितम् |
BR-04-02-013-017c दुर्लभामभिमन्वानो मां वीरैरभिरक्षिताम् ||
BR-04-02-013-018a न चाप्यहं त्वया शक्या गन्धर्वाः पतयो मम |
BR-04-02-013-018c ते त्वां निहन्युः कुपिताः साध्वलं मा व्यनीनशः ||
BR-04-02-013-019a अशक्यरूपैः पुरुषैरध्वानं गन्तुमिच्छसि |
BR-04-02-013-019c यथा निश्चेतनो बालः कूलस्थः कूलमुत्तरम् ||
BR-04-02-013-019e तर्तुमिच्छति मन्दात्मा तथा त्वं कर्तुमिच्छसि |
BR-04-02-013-020a अन्तर्महीं वा यदि वोर्ध्वमुत्पतेः समुद्रपारं यदि वा प्रधावसि |
BR-04-02-013-020c तथापि तेषां न विमोक्षमर्हसि प्रमाथिनो देवसुता हि मे वराः ||
BR-04-02-013-021a त्वं कालरात्रीमिव कश्चिदातुरः किं मां दृढं प्रार्थयसेऽद्य कीचक |
BR-04-02-013-021c किं मातुरङ्के शयितो यथा शिशुश्चन्द्रं जिघृक्षुरिव मन्यसे हि माम् ||
