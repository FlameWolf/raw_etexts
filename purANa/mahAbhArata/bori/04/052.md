001	वैशम्पायन उवाच ||
001a	एतस्मिन्नन्तरे तत्र महावीर्यपराक्रमः |
001c	आजगाम महासत्त्वः कृपः शस्त्रभृतां वरः |
001e	अर्जुनं प्रति संयोद्धुं युद्धार्थी स महारथः ||
002a	तौ रथौ सूर्यसङ्काशौ योत्स्यमानौ महाबलौ |
002c	शारदाविव जीमूतौ व्यरोचेतां व्यवस्थितौ ||
003a	पार्थोऽपि विश्रुतं लोके गाण्डीवं परमायुधम् |
003c	विकृष्य चिक्षेप बहून्नाराचान्मर्मभेदिनः ||
004a	तानप्राप्ताञ्शितैर्बाणैर्नाराचान्रक्तभोजनान् |
004c	कृपश्चिच्छेद पार्थस्य शतशोऽथ सहस्रशः ||
005a	ततः पार्थश्च सङ्क्रुद्धश्चित्रान्मार्गान्प्रदर्शयन् |
005c	दिशः संछादयन्बाणैः प्रदिशश्च महारथः ||
006a	एकच्छायमिवाकाशं प्रकुर्वन्सर्वतः प्रभुः |
006c	प्रच्छादयदमेयात्मा पार्थः शरशतैः कृपम् ||
007a	स शरैरर्पितः क्रुद्धः शितैरग्निशिखोपमैः |
007c	तूर्णं शरसहस्रेण पार्थमप्रतिमौजसम् |
007e	अर्पयित्वा महात्मानं ननाद समरे कृपः ||
008a	ततः कनकपुङ्खाग्रैर्वीरः संनतपर्वभिः |
008c	त्वरन्गाण्डीवनिर्मुक्तैरर्जुनस्तस्य वाजिनः |
008e	चतुर्भिश्चतुरस्तीक्ष्णैरविध्यत्परमेषुभिः ||
009a	ते हया निशितैर्विद्धा ज्वलद्भिरिव पन्नगैः |
009c 	उत्पेतुः सहसा सर्वे कृपः स्थानादथाच्यवत् ||
010a 	च्युतं तु गौतमं स्थानात्समीक्ष्य कुरुनन्दनः |
010c	नाविध्यत्परवीरघ्नो रक्षमाणोऽस्य गौरवम् ||
011a	स तु लब्ध्वा पुनः स्थानं गौतमः सव्यसाचिनम् |
011c 	विव्याध दशभिर्बाणैस्त्वरितः कङ्कपत्रिभिः ||
012a	ततः पार्थो धनुस्तस्य भल्लेन निशितेन च |
012c 	चिच्छेदैकेन भूयश्च हस्ताच्चापमथाहरत् ||
013a 	अथास्य कवचं बाणैर्निशितैर्मर्मभेदिभिः |
013c 	व्यधमन्न च पार्थोऽस्य शरीरमवपीडयत् ||
014a 	तस्य निर्मुच्यमानस्य कवचात्काय आबभौ |
014c 	समये मुच्यमानस्य सर्पस्येव तनुर्यथा ||
015a 	छिन्ने धनुषि पार्थेन सोऽन्यदादाय कार्मुकम् |
015c 	चकार गौतमः सज्यं तदद्भुतमिवाभवत् ||
016a 	स तदप्यस्य कौन्तेयश्चिच्छेद नतपर्वणा |
016c	एवमन्यानि चापानि बहूनि कृतहस्तवत् |
016e 	शारद्वतस्य चिच्छेद पाण्डवः परवीरहा ||
017a 	स छिन्नधनुरादाय अथ शक्तिं प्रतापवान् |
017c	प्राहिणोत्पाण्डुपुत्राय प्रदीप्तामशनीमिव ||
018a	तामर्जुनस्तदायान्तीं शक्तिं हेमविभूषिताम् |
018c 	वियद्गतां महोल्काभां चिच्छेद दशभिः शरैः |
018e 	सापतद्दशधा छिन्ना भूमौ पार्थेन धीमता ||
019a 	युगमध्ये तु भल्लैस्तु ततः स सधनुः कृपः |
019c	तमाशु निशितैः पार्थं बिभेद दशभिः शरैः ||
020a	ततः पार्थो महातेजा विशिखानग्नितेजसः |
020c	चिक्षेप समरे क्रुद्धस्त्रयोदश शिलाशितान् ||
021a	अथास्य युगमेकेन चतुर्भिश्चतुरो हयान् |
021c	षष्ठेन च शिरः कायाच्छरेण रथसारथेः ||
022a	त्रिभिस्त्रिवेणुं समरे द्वाभ्यामक्षौ महाबलः |
022c 	द्वादशेन तु भल्लेन चकर्तास्य ध्वजं तथा ||
023a 	ततो वज्रनिकाशेन फल्गुनः प्रहसन्निव |
023c 	त्रयोदशेनेन्द्रसमः कृपं वक्षस्यताडयत् ||
024a 	स छिन्नधन्वा विरथो हताश्वो हतसारथिः |
024c 	गदापाणिरवप्लुत्य तूर्णं चिक्षेप तां गदाम् ||
025a 	सा तु मुक्ता गदा गुर्वी कृपेण सुपरिष्कृता |
025c	अर्जुनेन शरैर्नुन्ना प्रतिमार्गमथागमत् ||
026a 	ततो योधाः परीप्सन्तः शारद्वतममर्षणम् |
026c	सर्वतः समरे पार्थं शरवर्षैरवाकिरन् ||
027a	ततो विराटस्य सुतः सव्यमावृत्य वाजिनः |
027c 	यमकं मण्डलं कृत्वा तान्योधान्प्रत्यवारयत् ||
028a	ततः कृपमुपादाय विरथं ते नरर्षभाः |
028c	अपाजह्रुर्महावेगाः कुन्तीपुत्राद्धनञ्जयात् ||
