BR-04-03-060-001  	वैशम्पायन उवाच ||
BR-04-03-060-001a	भीष्मे तु सङ्ग्रामशिरो विहाय पलायमाने धृतराष्ट्रपुत्रः |
BR-04-03-060-001c	उच्छ्रित्य केतुं विनदन्महात्मा स्वयं विगृह्यार्जुनमाससाद ||
BR-04-03-060-002a	स भीमधन्वानमुदग्रवीर्यं धनञ्जयं शत्रुगणे चरन्तम् |
BR-04-03-060-002c	आकर्णपूर्णायतचोदितेन भल्लेन विव्याध ललाटमध्ये ||
BR-04-03-060-003a	स तेन बाणेन समर्पितेन जाम्बूनदाभेन सुसंशितेन |
BR-04-03-060-003c	रराज राजन्महनीयकर्मा यथैकपर्वा रुचिरैकशृङ्गः ||
BR-04-03-060-004a	अथास्य बाणेन विदारितस्य प्रादुर्बभूवासृगजस्रमुष्णम् |
BR-04-03-060-004c      सा तस्य जाम्बूनदपुष्पचित्रा मालेव चित्राभिविराजते स्म
BR-04-03-060-005a	स तेन बाणाभिहतस्तरस्वी दुर्योधनेनोद्धतमन्युवेगः |
BR-04-03-060-005c	शरानुपादाय विषाग्निकल्पान्विव्याध राजानमदीनसत्त्वः ||
BR-04-03-060-006a	दुर्योधनश्चापि तमुग्रतेजाः पार्थश्च दुर्योधनमेकवीरः |
BR-04-03-060-006c	अन्योन्यमाजौ पुरुषप्रवीरौ समं समाजघ्नतुराजमीढौ ||
BR-04-03-060-007a	ततः प्रभिन्नेन महागजेन महीधराभेन पुनर्विकर्णः |
BR-04-03-060-007c	रथैश्चतुर्भिर्गजपादरक्षैः कुन्तीसुतं जिष्णुमथाभ्यधावत् ||
BR-04-03-060-008a	तमापतन्तं त्वरितं गजेन्द्रं धनञ्जयः कुम्भविभागमध्ये |
BR-04-03-060-008c	आकर्णपूर्णेन दृढायसेन बाणेन विव्याध महाजवेन ||
BR-04-03-060-009a	पार्थेन सृष्टः स तु गार्ध्रपत्र आ पुङ्खदेशात्प्रविवेश नागम् |
BR-04-03-060-009c	विदार्य शैलप्रवरप्रकाशं यथाशनिः पर्वतमिन्द्रसृष्टः ||
BR-04-03-060-010a	शरप्रतप्तः स तु नागराजः प्रवेपिताङ्गो व्यथितान्तरात्मा |
BR-04-03-060-010c	संसीदमानो निपपात मह्यां वज्राहतं शृङ्गमिवाचलस्य ||
BR-04-03-060-011a 	निपातिते दन्तिवरे पृथिव्यां त्रासाद्विकर्णः सहसावतीर्य |
BR-04-03-060-011c	तूर्णं पदान्यष्टशतानि गत्वा विविंशतेः स्यन्दनमारुरोह ||
BR-04-03-060-012a 	निहत्य नागं तु शरेण तेन वज्रोपमेनाद्रिवराम्बुदाभम् |
BR-04-03-060-012c	तथाविधेनैव शरेण पार्थो दुर्योधनं वक्षसि निर्बिभेद ||
BR-04-03-060-013a 	ततो गजे राजनि चैव भिन्ने भग्ने विकर्णे च सपादरक्षे |
BR-04-03-060-013c	गाण्डीवमुक्तैर्विशिखैः प्रणुन्नास्ते योधमुख्याः सहसापजग्मुः ||
BR-04-03-060-014a 	दृष्ट्वैव बाणेन हतं तु नागं योधांश्च सर्वान्द्रवतो निशम्य |
BR-04-03-060-014c	रथं समावृत्य कुरुप्रवीरो रणात्प्रदुद्राव यतो न पार्थः ||
BR-04-03-060-015a	तं भीमरूपं त्वरितं द्रवन्तं दुर्योधनं शत्रुसहो निषङ्गी |
BR-04-03-060-015c	प्राक्ष्वेडयद्योद्धुमनाः किरीटी बाणेन विद्धं रुधिरं वमन्तम् ||
BR-04-03-060-016  	अर्जुन उवाच ||
BR-04-03-060-016a	विहाय कीर्तिं विपुलं यशश्च युद्धात्परावृत्य पलायसे किम् |
BR-04-03-060-016c	न तेऽद्य तूर्याणि समाहतानि यथावदुद्यान्ति गतस्य युद्धे ||
BR-04-03-060-017a	युधिष्ठिरस्यास्मि निदेशकारी पार्थस्तृतीयो युधि च स्थिरोऽस्मि |
BR-04-03-060-017c	तदर्थमावृत्य मुखं प्रयच्छ नरेन्द्रवृत्तं स्मर धार्तराष्ट्र ||
BR-04-03-060-018a	मोघं तवेदं भुवि नामधेयं दुर्योधनेतीह कृतं पुरस्तात् |
BR-04-03-060-018c	न हीह दुर्योधनता तवास्ति पलायमानस्य रणं विहाय ||
BR-04-03-060-019a	न ते पुरस्तादथ पृष्ठतो वा पश्यामि दुर्योधन रक्षितारम् |
BR-04-03-060-019c	परैहि युद्धेन कुरुप्रवीर प्राणान्प्रियान्पाण्डवतोऽद्य रक्ष ||
