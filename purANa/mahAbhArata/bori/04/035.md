01  	वैशम्पायन उवाच ||
01a	स तां दृष्ट्वा विशालाक्षीं राजपुत्रीं सखीं सखा |
01c	प्रहसन्नब्रवीद्राजन्कुत्रागमनमित्युत ||
02a	तमब्रवीद्राजपुत्री समुपेत्य नरर्षभम् |
02c	प्रणयं भावयन्ती स्म सखीमध्य इदं वचः ||
03a	गावो राष्ट्रस्य कुरुभिः काल्यन्ते नो बृहन्नडे |
03c	तान्विजेतुं मम भ्राता प्रयास्यति धनुर्धरः ||
04a	नचिरं च हतस्तस्य सङ्ग्रामे रथसारथिः |
04c	तेन नास्ति समः सूतो योऽस्य सारथ्यमाचरेत् ||
05a	तस्मै प्रयतमानाय सारथ्यर्थं बृहन्नडे |
05c	आचचक्षे हयज्ञाने सैरन्ध्री कौशलं तव ||
06a	सा सारथ्यं मम भ्रातुः कुरु साधु बृहन्नडे |
06c	पुरा दूरतरं गावो ह्रियन्ते कुरुभिर्हि नः ||
07a	अथैतद्वचनं मेऽद्य नियुक्ता न करिष्यसि |
07c	प्रणयादुच्यमाना त्वं परित्यक्ष्यामि जीवितम् ||
08a	एवमुक्तस्तु सुश्रोण्या तया सख्या परंतपः |
08c	जगाम राजपुत्रस्य सकाशममितौजसः ||
09a	तं सा व्रजन्तं त्वरितं प्रभिन्नमिव कुञ्जरम् |
09c	अन्वगच्छद्विशालाक्षी शिशुर्गजवधूरिव ||
10a	दूरादेव तु तं प्रेक्ष्य राजपुत्रोऽभ्यभाषत |
10c	त्वया सारथिना पार्थः खाण्डवेऽग्निमतर्पयत् ||
11a	पृथिवीमजयत्कृत्स्नां कुन्तीपुत्रो धनञ्जयः |
11c	सैरन्ध्री त्वां समाचष्ट सा हि जानाति पाण्डवान् ||
12a	संयच्छ मामकानश्वांस्तथैव त्वं बृहन्नडे |
12c	कुरुभिर्योत्स्यमानस्य गोधनानि परीप्सतः ||
13a	अर्जुनस्य किलासीस्त्वं सारथिर्दयितः पुरा |
13c	त्वयाजयत्सहायेन पृथिवीं पाण्डवर्षभः ||
14a	एवमुक्ता प्रत्युवाच राजपुत्रं बृहन्नडा |
14c	का शक्तिर्मम सारथ्यं कर्तुं सङ्ग्राममूर्धनि ||
15a	गीतं वा यदि वा नृत्तं वादित्रं वा पृथग्विधम् |
15c	तत्करिष्यामि भद्रं ते सारथ्यं तु कुतो मयि ||
16  	उत्तर उवाच ||
16a	बृहन्नडे गायनो वा नर्तनो वा पुनर्भव |
16c	क्षिप्रं मे रथमास्थाय निगृह्णीष्व हयोत्तमान् ||
17  	वैशम्पायन उवाच ||
17a	स तत्र नर्मसंयुक्तमकरोत्पाण्डवो बहु |
17c	उत्तरायाः प्रमुखतः सर्वं जानन्नरिंदम ||
18a	ऊर्ध्वमुत्क्षिप्य कवचं शरीरे प्रत्यमुञ्चत |
18c	कुमार्यस्तत्र तं दृष्ट्वा प्राहसन्पृथुलोचनाः ||
19a	स तु दृष्ट्वा विमुह्यन्तं स्वयमेवोत्तरस्ततः |
19c	कवचेन महार्हेण समनह्यद्बृहन्नडाम् ||
20a	स बिभ्रत्कवचं चाग्र्यं स्वयमप्यंशुमत्प्रभम् |
20c	ध्वजं च सिंहमुच्छ्रित्य सारथ्ये समकल्पयत् ||
21a	धनूंषि च महार्हाणि बाणांश्च रुचिरान्बहून् |
21c	आदाय प्रययौ वीरः स बृहन्नडसारथिः ||
22a	अथोत्तरा च कन्याश्च सख्यस्तामब्रुवंस्तदा |
22c	बृहन्नडे आनयेथा वासांसि रुचिराणि नः ||
23a	पाञ्चालिकार्थं सूक्ष्माणि चित्राणि विविधानि च |
23c	विजित्य सङ्ग्रामगतान्भीष्मद्रोणमुखान्कुरून् ||
24a	अथ ता ब्रुवतीः कन्याः सहिताः पाण्डुनन्दनः |
24c	प्रत्युवाच हसन्पार्थो मेघदुन्दुभिनिःस्वनः ||
25a	यद्युत्तरोऽयं सङ्ग्रामे विजेष्यति महारथान् |
25c	अथाहरिष्ये वासांसि दिव्यानि रुचिराणि च ||
26a	एवमुक्त्वा तु बीभत्सुस्ततः प्राचोदयद्धयान् |
26c	कुरूनभिमुखाञ्शूरो नानाध्वजपताकिनः ||
