001  	भीष्म उवाच ||
001a	कलांशास्तात युज्यन्ते मुहूर्ताश्च दिनानि च |
001c	अर्धमासाश्च मासाश्च नक्षत्राणि ग्रहास्तथा ||
002a	ऋतवश्चापि युज्यन्ते तथा संवत्सरा अपि |
002c	एवं कालविभागेन कालचक्रं प्रवर्तते ||
003a	तेषां कालातिरेकेण ज्योतिषां च व्यतिक्रमात् |
003c 	पञ्चमे पञ्चमे वर्षे द्वौ मासावुपजायतः ||
004a	तेषामभ्यधिका मासाः पञ्च द्वादश च क्षपाः |
004c	त्रयोदशानां वर्षाणामिति मे वर्तते मतिः ||
005a	सर्वं यथावच्चरितं यद्यदेभिः परिश्रुतम् |
005c	एवमेतद्ध्रुवं ज्ञात्वा ततो बीभत्सुरागतः ||
006a	सर्वे चैव महात्मानः सर्वे धर्मार्थकोविदाः |
006c	येषां युधिष्ठिरो राजा कस्माद्धर्मेऽपराध्नुयुः ||
007a	अलुब्धाश्चैव कौन्तेयाः कृतवन्तश्च दुष्करम् |
007c	न चापि केवलं राज्यमिच्छेयुस्तेऽनुपायतः ||
008a	तदैव ते हि विक्रान्तुमीषुः कौरवनन्दनाः |
008c	धर्मपाशनिबद्धास्तु न चेलुः क्षत्रियव्रतात् ||
009a	यच्चानृत इति ख्यायेद्यच्च गच्छेत्पराभवम् |
009c	वृणुयुर्मरणं पार्था नानृतत्वं कथञ्चन ||
010a	प्राप्ते तु काले प्राप्तव्यं नोत्सृजेयुर्नरर्षभाः |
010c	अपि वज्रभृता गुप्तं तथावीर्या हि पाण्डवाः ||
011a	प्रतियुध्याम समरे सर्वशस्त्रभृतां वरम् |
011c	तस्माद्यदत्र कल्याणं लोके सद्भिरनुष्ठितम् |
011e 	तत्संविधीयतां क्षिप्रं मा नो ह्यर्थोऽतिगात्परान् ||
012a	न हि पश्यामि सङ्ग्रामे कदाचिदपि कौरव |
012c	एकान्तसिद्धिं राजेन्द्र संप्राप्तश्च धनञ्जयः ||
013a	संप्रवृत्ते तु सङ्ग्रामे भावाभावौ जयाजयौ |
013c	अवश्यमेकं स्पृशतो दृष्टमेतदसंशयम् ||
014a	तस्माद्युद्धावचरिकं कर्म वा धर्मसंहितम् |
014c	क्रियतामाशु राजेन्द्र संप्राप्तो हि धनञ्जयः ||
015  	दुर्योधन उवाच ||
015a	नाहं राज्यं प्रदास्यामि पाण्डवानां पितामह |
015c	युद्धावचारिकं यत्तु तच्छीघ्रं संविधीयताम् ||
016  	भीष्म उवाच ||
016a	अत्र या मामकी बुद्धिः श्रूयतां यदि रोचते |
016c	क्षिप्रं बलचतुर्भागं गृह्य गच्छ पुरं प्रति |
016e 	ततोऽपरश्चतुर्भागो गाः समादाय गच्छतु ||
017a	वयं त्वर्धेन सैन्येन प्रतियोत्स्याम पाण्डवम् |
017c	मत्स्यं वा पुनरायातमथ वापि शतक्रतुम् ||
018a	आचार्यो मध्यतस्तिष्ठत्वश्वत्थामा तु सव्यतः |
018c	कृपः शारद्वतो धीमान्पार्श्वं रक्षतु दक्षिणम् ||
019a	अग्रतः सूतपुत्रस्तु कर्णस्तिष्ठतु दंशितः |
019c	अहं सर्वस्य सैन्यस्य पश्चात्स्थास्यामि पालयन् ||
