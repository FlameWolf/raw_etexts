001  	वैशम्पायन उवाच ||
001a	तां शमीमुपसङ्गम्य पार्थो वैराटिमब्रवीत् |
001c	सुकुमारं समाज्ञातं संङ्ग्रामे नातिकोविदम् ||
002a	समादिष्टो मया क्षिप्रं धनूंष्यवहरोत्तर |
002c	नेमानि हि त्वदीयानि सोढुं शक्ष्यन्ति मे बलम् ||
003a	भारं वापि गुरुं हर्तुं कुञ्जरं वा प्रमर्दितुम् |
003c	मम वा बाहुविक्षेपं शत्रूनिह विजेष्यतः ||
004a	तस्माद्भूमिञ्जयारोह शमीमेतां पलाशिनीम् |
004c	अस्यां हि पाण्डुपुत्राणां धनूंषि निहितान्युत ||
005a	युधिष्ठिरस्य भीमस्य बीभत्सोर्यमयोस्तथा |
005c	ध्वजाः शराश्च शूराणां दिव्यानि कवचानि च ||
006a	अत्र चैतन्महावीर्यं धनुः पार्थस्य गाण्डिवम् |
006c	एकं शतसहस्रेण संमितं राष्ट्रवर्धनम् ||
007a	व्यायामसहमत्यर्थं तृणराजसमं महत् |
007c	सर्वायुधमहामात्रं शत्रुसंबाधकारकम् ||
008a	सुवर्णविकृतं दिव्यं श्लक्ष्णमायतमव्रणम् |
008c	अलं भारं गुरुं वोढुं दारुणं चारुदर्शनम् |
008e 	तादृशान्येव सर्वाणि बलवन्ति दृढानि च ||
009  	उत्तर उवाच ||
009a	अस्मिन्वृक्षे किलोद्बद्धं शरीरमिति नः श्रुतम् |
009c	तदहं राजपुत्रः सन्स्पृशेयं पाणिना कथम् ||
010a	नैवंविधं मया युक्तमालब्धुं क्षत्रयोनिना |
010c	महता राजपुत्रेण मन्त्रयज्ञविदा सता ||
011a	स्पृष्टवन्तं शरीरं मां शववाहमिवाशुचिम् |
011c	कथं वा व्यवहार्यं वै कुर्वीथास्त्वं बृहन्नडे ||
012  	बृहन्नडोवाच ||
012a	व्यवहार्यश्च राजेन्द्र शुचिश्चैव भविष्यसि |
012c	धनूंष्येतानि मा भैस्त्वं शरीरं नात्र विद्यते ||
013a	दायादं मत्स्यराजस्य कुले जातं मनस्विनम् |
013c	कथं त्वा निन्दितं कर्म कारयेयं नृपात्मज ||
014  	वैशम्पायन उवाच ||
014a	एवमुक्तः स पार्थेन रथात्प्रस्कन्द्य कुण्डली |
014c	आरुरोह शमीवृक्षं वैराटिरवशस्तदा ||
015a	तमन्वशासच्छत्रुघ्नो रथे तिष्ठन्धनञ्जयः |
015c	परिवेष्टनमेतेषां क्षिप्रं चैव व्यपानुद ||
016a	तथा संनहनान्येषां परिमुच्य समन्ततः |
016c	अपश्यद्गाण्डिवं तत्र चतुर्भिरपरैः सह ||
017a	तेषां विमुच्यमानानां धनुषामर्कवर्चसाम् |
017c	विनिश्चेरुः प्रभा दिव्या ग्रहाणामुदयेष्विव ||
018a	स तेषां रूपमालोक्य भोगिनामिव जृम्भताम् |
018c	हृष्टरोमा भयोद्विग्नः क्षणेन समपद्यत ||
019a	संस्पृश्य तानि चापानि भानुमन्ति बृहन्ति च |
019c	वैराटिरर्जुनं राजन्निदं वचनमब्रवीत् ||
020  	उत्तर उवाच ||
020a	बिन्दवो जातरूपस्य शतं यस्मिन्निपातिताः |
020c	सहस्रकोटि सौवर्णाः कस्यैतद्धनुरुत्तमम् ||
021a	वारणा यस्य सौवर्णाः पृष्ठे भासन्ति दंशिताः |
021c	सुपार्श्वं सुग्रहं चैव कस्यैतद्धनुरुत्तमम् ||
022a	तपनीयस्य शुद्धस्य षष्टिर्यस्येन्द्रगोपकाः |
022c	पृष्ठे विभक्ताः शोभन्ते कस्यैतद्धनुरुत्तमम् ||
023a	सूर्या यत्र च सौवर्णास्त्रयो भासन्ति दंशिताः |
023c	तेजसा प्रज्वलन्तो हि कस्यैतद्धनुरुत्तमम् ||
024a	शालभा यत्र सौवर्णास्तपनीयविचित्रिताः |
024c	सुवर्णमणिचित्रं च कस्यैतद्धनुरुत्तमम् ||
025a	इमे च कस्य नाराचाः सहस्रा लोमवाहिनः |
025c	समन्तात्कलधौताग्रा उपासङ्गे हिरण्मये ||
026a	विपाठाः पृथवः कस्य गार्ध्रपत्राः शिलाशिताः |
026c	हारिद्रवर्णाः सुनसाः पीताः सर्वायसाः शराः ||
027a	कस्यायमसितावापः पञ्चशार्दूललक्षणः |
027c	वराहकर्णव्यामिश्रः शरान्धारयते दश ||
028a	कस्येमे पृथवो दीर्घाः सर्वपारशवाः शराः |
028c	शतानि सप्त तिष्ठन्ति नाराचा रुधिराशनाः ||
029a	कस्येमे शुकपत्राभैः पूर्वैरर्धैः सुवाससः |
029c	उत्तरैरायसैः पीतैर्हेमपुङ्खैः शिलाशितैः ||
030a	कस्यायं सायको दीर्घः शिलीपृष्ठः शिलीमुखः |
030c	वैयाघ्रकोशे निहितो हेमचित्रत्सरुर्महान् ||
031a	सुफलश्चित्रकोशश्च किङ्किणीसायको महान् |
031c	कस्य हेमत्सरुर्दिव्यः खड्गः परमनिर्व्रणः ||
032a	कस्यायं विमलः खड्गो गव्ये कोशे समर्पितः |
032c	हेमत्सरुरनाधृष्यो नैषध्यो भारसाधनः ||
033a	कस्य पाञ्चनखे कोशे सायको हेमविग्रहः |
033c	प्रमाणरूपसंपन्नः पीत आकाशसंनिभः ||
034a	कस्य हेममये कोशे सुतप्ते पावकप्रभे |
034c	निस्त्रिंशोऽयं गुरुः पीतः सैक्यः परमनिर्व्रणः ||
035a	निर्दिशस्व यथातत्त्वं मया पृष्टा बृहन्नडे |
035c	विस्मयो मे परो जातो दृष्ट्वा सर्वमिदं महत् ||
036  	बृहन्नडोवाच ||
036a	यन्मां पूर्वमिहापृच्छः शत्रुसेनानिबर्हणम् |
036c	गाण्डीवमेतत्पार्थस्य लोकेषु विदितं धनुः || 
037a	सर्वायुधमहामात्रं शातकुम्भपरिष्कृतम् |
037c	एतत्तदर्जुनस्यासीद्गाण्डीवं परमायुधम् ||
038a	यत्तच्छतसहस्रेण संमितं राष्ट्रवर्धनम् |
038c	येन देवान्मनुष्यांश्च पार्थो विषहते मृधे ||
039a	देवदानवगन्धर्वैः पूजितं शाश्वतीः समाः |
039c	एतद्वर्षसहस्रं तु ब्रह्मा पूर्वमधारयत् ||
040a	ततोऽनन्तरमेवाथ प्रजापतिरधारयत् |
040c	त्रीणि पञ्चशतं चैव शक्रोऽशीति च पञ्च च ||
041a	सोमः पञ्चशतं राजा तथैव वरुणः शतम् |
041c	पार्थः पञ्च च षष्टिं च वर्षाणि श्वेतवाहनः ||
042a	महावीर्यं महद्दिव्यमेतत्तद्धनुरुत्तमम् |
042c	पूजितं सुरमर्त्येषु बिभर्ति परमं वपुः ||
043a	सुपार्श्वं भीमसेनस्य जातरूपग्रहं धनुः |
043c	येन पार्थोऽजयत्कृत्स्नां दिशं प्राचीं परंतपः ||
044a	इन्द्रगोपकचित्रं च यदेतच्चारुविग्रहम् |
044c	राज्ञो युधिष्ठिरस्यैतद्वैराटे धनुरुत्तमम् ||
045a	सूर्या यस्मिंस्तु सौवर्णाः प्रभासन्ते प्रभासिनः |
045c	तेजसा प्रज्वलन्तो वै नकुलस्यैतदायुधम् ||
046a	शलभा यत्र सौवर्णास्तपनीयविचित्रिताः |
046c	एतन्माद्रीसुतस्यापि सहदेवस्य कार्मुकम् ||
047a	ये त्विमे क्षुरसङ्काशाः सहस्रा लोमवाहिनः |
047c	एतेऽर्जुनस्य वैराटे शराः सर्पविषोपमाः ||
048a	एते ज्वलन्तः सङ्ग्रामे तेजसा शीघ्रगामिनः |
048c	भवन्ति वीरस्याक्षय्या व्यूहतः समरे रिपून् ||
049a	ये चेमे पृथवो दीर्घाश्चन्द्रबिम्बार्धदर्शनाः |
049c	एते भीमस्य निशिता रिपुक्षयकराः शराः ||
050a	हारिद्रवर्णा ये त्वेते हेमपुङ्खाः शिलाशिताः |
050c	नकुलस्य कलापोऽयं पञ्चशार्दूललक्षणः ||
051a	येनासौ व्यजयत्कृत्स्नां प्रतीचीं दिशमाहवे |
051c	कलापो ह्येष तस्यासीन्माद्रीपुत्रस्य धीमतः ||
052a	ये त्विमे भास्कराकाराः सर्वपारशवाः शराः |
052c	एते चित्राः क्रियोपेताः सहदेवस्य धीमतः ||
053a	ये त्विमे निशिताः पीताः पृथवो दीर्घवाससः |
053c	हेमपुङ्खास्त्रिपर्वाणो राज्ञ एते महाशराः ||
054a	यस्त्वयं सायको दीर्घः शिलीपृष्ठः शिलीमुखः |
054c	अर्जुनस्यैष सङ्ग्रामे गुरुभारसहो दृढः ||
055a	वैयाघ्रकोशस्तु महान्भीमसेनस्य सायकः |
055c	गुरुभारसहो दिव्यः शात्रवाणां भयङ्करः ||
056a	सुफलश्चित्रकोशश्च हेमत्सरुरनुत्तमः |
056c	निस्त्रिंशः कौरवस्यैष धर्मराजस्य धीमतः ||
057a	यस्तु पाञ्चनखे कोशे निहितश्चित्रसेवने |
057c	नकुलस्यैष निस्त्रिंशो गुरुभारसहो दृढः ||
058a	यस्त्वयं विमलः खड्गो गव्ये कोशे समर्पितः |
058c	सहदेवस्य विद्ध्येनं सर्वभारसहं दृढम् ||
