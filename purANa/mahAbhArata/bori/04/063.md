BR-04-04-063-001  	वैशम्पायन उवाच ||
BR-04-04-063-001a 	अवजित्य धनं चापि विराटो वाहिनीपतिः |
BR-04-04-063-001c 	प्राविशन्नगरं हृष्टश्चतुर्भिः सह पाण्डवैः ||
BR-04-04-063-002a 	जित्वा त्रिगर्तान्सङ्ग्रामे गाश्चैवादाय केवलाः |
BR-04-04-063-002c 	अशोभत महाराजः सह पार्थैः श्रिया वृतः ||
BR-04-04-063-003a 	तमासनगतं वीरं सुहृदां प्रीतिवर्धनम् |
BR-04-04-063-003c 	उपतस्थुः प्रकृतयः समस्ता ब्राह्मणैः सह ||
BR-04-04-063-004a 	सभाजितः ससैन्यस्तु प्रतिनन्द्याथ मत्स्यराट् |
BR-04-04-063-004c 	विसर्जयामास तदा द्विजांश्च प्रकृतीस्तथा ||
BR-04-04-063-005a 	ततः स राजा मत्स्यानां विराटो वाहिनीपतिः |
BR-04-04-063-005c 	उत्तरं परिपप्रच्छ क्व यात इति चाब्रवीत् ||
BR-04-04-063-006a 	आचख्युस्तस्य संहृष्टाः स्त्रियः कन्याश्च वेश्मनि |
BR-04-04-063-006c 	अन्तःपुरचराश्चैव कुरुभिर्गोधनं हृतम् ||
BR-04-04-063-007a 	विजेतुमभिसंरब्ध एक एवातिसाहसात् |
BR-04-04-063-007c 	बृहन्नडासहायश्च निर्यातः पृथिवीञ्जयः ||
BR-04-04-063-008a 	उपयातानतिरथान्द्रोणं शांतनवं कृपम् |
BR-04-04-063-008c 	कर्णं दुर्योधनं चैव द्रोणपुत्रं च षड्रथान् ||
BR-04-04-063-009a 	राजा विराटोऽथ भृशं प्रतप्तः श्रुत्वा सुतं ह्येकरथेन यातम् |
BR-04-04-063-009c 	बृहन्नडासारथिमाजिवर्धनं प्रोवाच सर्वानथ मन्त्रिमुख्यान् ||
BR-04-04-063-010a 	सर्वथा कुरवस्ते हि ये चान्ये वसुधाधिपाः |
BR-04-04-063-010c 	त्रिगर्तान्निर्जिताञ्श्रुत्वा न स्थास्यन्ति कदाचन ||
BR-04-04-063-011a 	तस्माद्गच्छन्तु मे योधा बलेन महता वृताः |
BR-04-04-063-011c 	उत्तरस्य परीप्सार्थं ये त्रिगर्तैरविक्षताः ||
BR-04-04-063-012a 	हयांश्च नागांश्च रथांश्च शीघ्रं पदातिसंघांश्च ततः प्रवीरान् |
BR-04-04-063-012c 	प्रस्थापयामास सुतस्य हेतोर्विचित्रशस्त्राभरणोपपन्नान् ||
BR-04-04-063-013a 	एवं स राजा मत्स्यानां विराटोऽक्षौहिणीपतिः |
BR-04-04-063-013c 	व्यादिदेशाथ तां क्षिप्रं वाहिनीं चतुरङ्गिणीम् ||
BR-04-04-063-014a 	कुमारमाशु जानीत यदि जीवति वा न वा |
BR-04-04-063-014c 	यस्य यन्ता गतः षण्ढो मन्येऽहं न स जीवति ||
BR-04-04-063-015a 	तमब्रवीद्धर्मराजः प्रहस्य विराटमार्तं कुरुभिः प्रतप्तम् |
BR-04-04-063-015c 	बृहन्नडा सारथिश्चेन्नरेन्द्र परे न नेष्यन्ति तवाद्य गास्ताः ||
BR-04-04-063-016a 	सर्वान्महीपान्सहितान्कुरूंश्च तथैव देवासुरयक्षनागान् |
BR-04-04-063-016c 	अलं विजेतुं समरे सुतस्ते स्वनुष्ठितः सारथिना हि तेन ||
BR-04-04-063-017a 	अथोत्तरेण प्रहिता दूतास्ते शीघ्रगामिनः |
BR-04-04-063-017c 	विराटनगरं प्राप्य जयमावेदयंस्तदा ||
BR-04-04-063-018a 	राज्ञस्ततः समाचख्यौ मन्त्री विजयमुत्तमम् |
BR-04-04-063-018c 	पराजयं कुरूणां चाप्युपायान्तं तथोत्तरम् ||
BR-04-04-063-019a 	सर्वा विनिर्जिता गावः कुरवश्च पराजिताः |
BR-04-04-063-019c 	उत्तरः सह सूतेन कुशली च परंतप ||
BR-04-04-063-020  	कङ्क उवाच ||
BR-04-04-063-020a 	दिष्ट्या ते निर्जिता गावः कुरवश्च पराजिताः |
BR-04-04-063-020c 	दिष्ट्या ते जीवितः पुत्रः श्रूयते पार्थिवर्षभ ||
BR-04-04-063-021a 	नाद्भुतं त्वेव मन्येऽहं यत्ते पुत्रोऽजयत्कुरून् |
BR-04-04-063-021c 	ध्रुव एव जयस्तस्य यस्य यन्ता बृहन्नडा ||
BR-04-04-063-022  	वैशम्पायन उवाच ||
BR-04-04-063-022a 	ततो विराटो नृपतिः संप्रहृष्टतनूरुहः |
BR-04-04-063-022c 	श्रुत्वा तु विजयं तस्य कुमारस्यामितौजसः |
BR-04-04-063-022e 	आच्छादयित्वा दूतांस्तान्मन्त्रिणः सोऽभ्यचोदयत् ||
BR-04-04-063-023a 	राजमार्गाः क्रियन्तां मे पताकाभिरलङ्कृताः |
BR-04-04-063-023c 	पुष्पोपहारैरर्च्यन्तां देवताश्चापि सर्वशः ||
BR-04-04-063-024a 	कुमारा योधमुख्याश्च गणिकाश्च स्वलङ्कृताः |
BR-04-04-063-024c 	वादित्राणि च सर्वाणि प्रत्युद्यान्तु सुतं मम ||
BR-04-04-063-025a 	घण्टापणवकः शीघ्रं मत्तमारुह्य वारणम् |
BR-04-04-063-025c 	शृङ्गाटकेषु सर्वेषु आख्यातु विजयं मम ||
BR-04-04-063-026a 	उत्तरा च कुमारीभिर्बह्वीभिरभिसंवृता |
BR-04-04-063-026c 	शृङ्गारवेषाभरणा प्रत्युद्यातु बृहन्नडाम् ||
BR-04-04-063-027a 	श्रुत्वा तु तद्वचनं पार्थिवस्य सर्वे पुनः स्वस्तिकपाणयश्च |
BR-04-04-063-027c 	भेर्यश्च तूर्याणि च वारिजाश्च वेषैः परार्ध्यैः प्रमदाः शुभाश्च ||
BR-04-04-063-028a 	तथैव सूताः सह मागधैश्च नन्दीवाद्याः पणवास्तूर्यवाद्याः |
BR-04-04-063-028c 	पुराद्विराटस्य महाबलस्य प्रत्युद्ययुः पुत्रमनन्तवीर्यम् ||
BR-04-04-063-029a 	प्रस्थाप्य सेनां कन्याश्च गणिकाश्च स्वलङ्कृताः |
BR-04-04-063-029c 	मत्स्यराजो महाप्राज्ञः प्रहृष्ट इदमब्रवीत् |
BR-04-04-063-029e 	अक्षानाहर सैरन्ध्रि कङ्क द्यूतं प्रवर्तताम् ||
BR-04-04-063-030a 	तं तथा वादिनं दृष्ट्वा पाण्डवः प्रत्यभाषत |
BR-04-04-063-030c 	न देवितव्यं हृष्टेन कितवेनेति नः श्रुतम् ||
BR-04-04-063-031a 	न त्वामद्य मुदा युक्तमहं देवितुमुत्सहे |
BR-04-04-063-031c 	प्रियं तु ते चिकीर्षामि वर्ततां यदि मन्यसे ||
BR-04-04-063-032  	विराट उवाच ||
BR-04-04-063-032a 	स्त्रियो गावो हिरण्यं च यच्चान्यद्वसु किञ्चन |
BR-04-04-063-032c 	न मे किञ्चित्त्वया रक्ष्यमन्तरेणापि देवितुम् ||
BR-04-04-063-033  	कङ्क उवाच ||
BR-04-04-063-033a 	किं ते द्यूतेन राजेन्द्र बहुदोषेण मानद |
BR-04-04-063-033c 	देवने बहवो दोषास्तस्मात्तत्परिवर्जयेत् ||
BR-04-04-063-034a 	श्रुतस्ते यदि वा दृष्टः पाण्डवो वै युधिष्ठिरः |
BR-04-04-063-034c 	स राज्यं सुमहत्स्फीतं भ्रातॄंश्च त्रिदशोपमान् ||
BR-04-04-063-035a 	द्यूते हारितवान्सर्वं तस्माद्द्यूतं न रोचये |
BR-04-04-063-035c 	अथ वा मन्यसे राजन्दीव्याव यदि रोचते ||
BR-04-04-063-036  	वैशम्पायन उवाच ||
BR-04-04-063-036a 	प्रवर्तमाने द्यूते तु मत्स्यः पाण्डवमब्रवीत् |
BR-04-04-063-036c 	पश्य पुत्रेण मे युद्धे तादृशाः कुरवो जिताः ||
BR-04-04-063-037a 	ततोऽब्रवीन्मत्स्यराजं धर्मपुत्रो युधिष्ठिरः |
BR-04-04-063-037c 	बृहन्नडा यस्य यन्ता कथं स न विजेष्यति ||
BR-04-04-063-038a 	इत्युक्तः कुपितो राजा मत्स्यः पाण्डवमब्रवीत् |
BR-04-04-063-038c 	समं पुत्रेण मे षण्ढं ब्रह्मबन्धो प्रशंससि ||
BR-04-04-063-039a 	वाच्यावाच्यं न जानीषे नूनं मामवमन्यसे |
BR-04-04-063-039c 	भीष्मद्रोणमुखान्सर्वान्कस्मान्न स विजेष्यति ||
BR-04-04-063-040a 	वयस्यत्वात्तु ते ब्रह्मन्नपराधमिमं क्षमे |
BR-04-04-063-040c 	नेदृशं ते पुनर्वाच्यं यदि जीवितुमिच्छसि ||
BR-04-04-063-041  	युधिष्ठिर उवाच ||
BR-04-04-063-041a 	यत्र द्रोणस्तथा भीष्मो द्रौणिर्वैकर्तनः कृपः |
BR-04-04-063-041c 	दुर्योधनश्च राजेन्द्र तथान्ये च महारथाः ||
BR-04-04-063-042a 	मरुद्गणैः परिवृतः साक्षादपि शतक्रतुः |
BR-04-04-063-042c 	कोऽन्यो बृहन्नडायास्तान्प्रतियुध्येत सङ्गतान् ||
BR-04-04-063-043  	विराट उवाच ||
BR-04-04-063-043a 	बहुशः प्रतिषिद्धोऽसि न च वाचं नियच्छसि |
BR-04-04-063-043c 	नियन्ता चेन्न विद्येत न कश्चिद्धर्ममाचरेत् ||
BR-04-04-063-044  	वैशम्पायन उवाच ||
BR-04-04-063-044a 	ततः प्रकुपितो राजा तमक्षेणाहनद्भृशम् |
BR-04-04-063-044c 	मुखे युधिष्ठिरं कोपान्नैवमित्येव भर्त्सयन् ||
BR-04-04-063-045a 	बलवत्प्रतिविद्धस्य नस्तः शोणितमागमत् |
BR-04-04-063-045c 	तदप्राप्तं महीं पार्थः पाणिभ्यां प्रत्यगृह्णत ||
BR-04-04-063-046a 	अवैक्षत च धर्मात्मा द्रौपदीं पार्श्वतः स्थिताम् |
BR-04-04-063-046c 	सा वेद तमभिप्रायं भर्तुश्चित्तवशानुगा ||
BR-04-04-063-047a 	पूरयित्वा च सौवर्णं पात्रं कांस्यमनिन्दिता |
BR-04-04-063-047c 	तच्छोणितं प्रत्यगृह्णाद्यत्प्रसुस्राव पाण्डवात् ||
BR-04-04-063-048a 	अथोत्तरः शुभैर्गन्धैर्माल्यैश्च विविधैस्तथा |
BR-04-04-063-048c 	अवकीर्यमाणः संहृष्टो नगरं स्वैरमागमत् ||
BR-04-04-063-049a 	सभाज्यमानः पौरैश्च स्त्रीभिर्जानपदैस्तथा |
BR-04-04-063-049c 	आसाद्य भवनद्वारं पित्रे स प्रत्यहारयत् ||
BR-04-04-063-050a 	ततो द्वाःस्थः प्रविश्यैव विराटमिदमब्रवीत् |
BR-04-04-063-050c 	बृहन्नडासहायस्ते पुत्रो द्वार्युत्तरः स्थितः ||
BR-04-04-063-051a 	ततो हृष्टो मत्स्यराजः क्षत्तारमिदमब्रवीत् |
BR-04-04-063-051c 	प्रवेश्यतामुभौ तूर्णं दर्शनेप्सुरहं तयोः ||
BR-04-04-063-052a 	क्षत्तारं कुरुराजस्तु शनैः कर्ण उपाजपत् |
BR-04-04-063-052c 	उत्तरः प्रविशत्वेको न प्रवेश्या बृहन्नडा ||
BR-04-04-063-053a 	एतस्य हि महाबाहो व्रतमेतत्समाहितम् |
BR-04-04-063-053c 	यो ममाङ्गे व्रणं कुर्याच्छोणितं वापि दर्शयेत् |
BR-04-04-063-053e 	अन्यत्र सङ्ग्रामगतान्न स जीवेदसंशयम् ||
BR-04-04-063-054a 	न मृष्याद्भृशसङ्क्रुद्धो मां दृष्ट्वैव सशोणितम् |
BR-04-04-063-054c 	विराटमिह सामात्यं हन्यात्सबलवाहनम् ||
