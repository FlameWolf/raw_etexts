001  	वैशम्पायन उवाच ||
001a	अथ दुर्योधनो राजा समरे भीष्ममब्रवीत् |
001c	द्रोणं च रथशार्दूलं कृपं च सुमहारथम् ||
002a	उक्तोऽयमर्थ आचार्यो मया कर्णेन चासकृत् |
002c	पुनरेव च वक्ष्यामि न हि तृप्यामि तं ब्रुवन् ||
003a	पराजितैर्हि वस्तव्यं तैश्च द्वादश वत्सरान् |
003c	वने जनपदेऽज्ञातैरेष एव पणो हि नः ||
004a	तेषां न तावन्निर्वृत्तं वर्तते तु त्रयोदशम् |
004c	अज्ञातवासं बीभत्सुरथास्माभिः समागतः ||
005a	अनिवृत्ते तु निर्वासे यदि बीभत्सुरागतः |
005c	पुनर्द्वादश वर्षाणि वने वत्स्यन्ति पाण्डवाः ||
006a	लोभाद्वा ते न जानीयुरस्मान्वा मोह आविशत् |
006c	हीनातिरिक्तमेतेषां भीष्मो वेदितुमर्हति ||
007a	अर्थानां तु पुनर्द्वैधे नित्यं भवति संशयः |
007c	अन्यथा चिन्तितो ह्यर्थः पुनर्भवति चान्यथा ||
008a	उत्तरं मार्गमाणानां मत्स्यसेनां युयुत्सताम् |
008c	यदि बीभत्सुरायातस्तेषां कः स्यात्पराङ्मुखः ||
009a	त्रिगर्तानां वयं हेतोर्मत्स्यान्योद्धुमिहागताः |
009c	मत्स्यानां विप्रकारांस्ते बहूनस्मानकीर्तयन् ||
010a	तेषां भयाभिपन्नानां तदस्माभिः प्रतिश्रुतम् |
010c	प्रथमं तैर्ग्रहीतव्यं मत्स्यानां गोधनं महत् ||
011a	सप्तमीमपराह्णे वै तथा नस्तैः समाहितम् |
011c	अष्टम्यां पुनरस्माभिरादित्यस्योदयं प्रति ||
012a	ते वा गावो न पश्यन्ति यदि व स्युः पराजिताः |
012c	अस्मान्वाप्यतिसंधाय कुर्युर्मत्स्येन सङ्गतम् ||
013a	अथ वा तानुपायातो मत्स्यो जानपदैः सह |
013c	सर्वया सेनया सार्धमस्मान्योद्धुमुपागतः ||
014a	तेषामेव महावीर्यः कश्चिदेव पुरःसरः |
014c	अस्माञ्जेतुमिहायातो मत्स्यो वापि स्वयं भवेत् ||
015a	यद्येष राजा मत्स्यानां यदि बीभत्सुरागतः |
015c	सर्वैर्योद्धव्यमस्माभिरिति नः समयः कृतः ||
016a	अथ कस्मात्स्थिता ह्येते रथेषु रथसत्तमाः |
016c	भीष्मो द्रोणः कृपश्चैव विकर्णो द्रौणिरेव च ||
017a	संभ्रान्तमनसः सर्वे काले ह्यस्मिन्महारथाः |
017c	नान्यत्र युद्धाच्छ्रेयोऽस्ति तथात्मा प्रणिधीयताम् ||
018a	आच्छिन्ने गोधनेऽस्माकमपि देवेन वज्रिणा |
018c	यमेन वापि सङ्ग्रामे को हास्तिनपुरं व्रजेत् ||
019a	शरैरभिप्रणुन्नानां भग्नानां गहने वने |
019c	को हि जीवेत्पदातीनां भवेदश्वेषु संशयः |
019e 	आचार्यं पृष्ठतः कृत्वा तथा नीतिर्विधीयताम् ||
020a	जानाति हि मतं तेषामतस्त्रासयतीव नः ||
020c	अर्जुनेनास्य संप्रीतिमधिकामुपलक्षये ||
021a	तथा हि दृष्ट्वा बीभत्सुमुपायान्तं प्रशंसति |
021c	यथा सेना न भज्येत तथा नीतिर्विधीयताम् ||
022a	अदेशिका महारण्ये ग्रीष्मे शत्रुवशं गता |
022c	यथा न विभ्रमेत्सेना तथा नीतिर्विधीयताम् ||
023a	अश्वानां हेषितं श्रुत्वा का प्रशंसा भवेत्परे |
023c	स्थाने वापि व्रजन्तो वा सदा हेषन्ति वाजिनः ||
024a	सदा च वायवो वान्ति नित्यं वर्षति वासवः |
024c	स्तनयित्नोश्च निर्घोषः श्रूयते बहुशस्तथा ||
025a	किमत्र कार्यं पार्थस्य कथं वा स प्रशस्यते |
025c	अन्यत्र कामाद्द्वेषाद्वा रोषाद्वास्मासु केवलात् ||
026a	आचार्या वै कारुणिकाः प्राज्ञाश्चापायदर्शिनः |
026c	नैते महाभये प्राप्ते संप्रष्टव्याः कथञ्चन ||
027a	प्रासादेषु विचित्रेषु गोष्ठीष्वावसथेषु च |
027c	कथा विचित्राः कुर्वाणाः पण्डितास्तत्र शोभनाः ||
028a	बहून्याश्चर्यरूपाणि कुर्वन्तो जनसंसदि |
028c	इष्वस्त्रे चारुसंधाने पण्डितास्तत्र शोभनाः ||
029a	परेषां विवरज्ञाने मनुष्याचरितेषु च |
029c	अन्नसंस्कारदोषेषु पण्डितास्तत्र शोभनाः ||
030a	पण्डितान्पृष्ठतः कृत्वा परेषां गुणवादिनः |
030c	विधीयतां तथा नीतिर्यथा वध्येत वै परः ||
031a	गावश्चैव प्रतिष्ठन्तां सेनां व्यूहन्तु माचिरम् |
031c	आरक्षाश्च विधीयन्तां यत्र योत्स्यामहे परान् ||
