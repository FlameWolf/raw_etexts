001  	विराट उवाच ||
001a	किमर्थं पाण्डवश्रेष्ठ भार्यां दुहितरं मम |
001c	प्रतिग्रहीतुं नेमां त्वं मया दत्तामिहेच्छसि ||
002  	अर्जुन उवाच ||
002a	अन्तःपुरेऽहमुषितः सदा पश्यन्सुतां तव |
002c	रहस्यं च प्रकाशं च विश्वस्ता पितृवन्मयि ||
003a	प्रियो बहुमतश्चाहं नर्तको गीतकोविदः |
003c	आचार्यवच्च मां नित्यं मन्यते दुहिता तव ||
004a	वयःस्थया तया राजन्सह संवत्सरोषितः |
004c	अतिशङ्का भवेत्स्थाने तव लोकस्य चाभिभो ||
005a	तस्मान्निमन्त्रये त्वाहं दुहितुः पृथिवीपते |
005c	शुद्धो जितेन्द्रियो दान्तस्तस्याः शुद्धिः कृता मया ||
006a	स्नुषाया दुहितुर्वापि पुत्रे चात्मनि वा पुनः |
006c	अत्र शङ्कां न पश्यामि तेन शुद्धिर्भविष्यति ||
007a	अभिषङ्गादहं भीतो मिथ्याचारात्परंतप |
007c	स्नुषार्थमुत्तरां राजन्प्रतिगृह्णामि ते सुताम् ||
008a	स्वस्रीयो वासुदेवस्य साक्षाद्देवशिशुर्यथा |
008c	दयितश्चक्रहस्तस्य बाल एवास्त्रकोविदः ||
009a	अभिमन्युर्महाबाहुः पुत्रो मम विशां पते |
009c	जामाता तव युक्तो वै भर्ता च दुहितुस्तव ||
010  	विराट उवाच || 
010a	उपपन्नं कुरुश्रेष्ठे कुन्तीपुत्रे धनञ्जये |
010c	य एवं धर्मनित्यश्च जातज्ञानश्च पाण्डवः ||
011a	यत्कृत्यं मन्यसे पार्थ क्रियतां तदनन्तरम् |
011c	सर्वे कामाः समृद्धा मे संबन्धी यस्य मेऽर्जुनः ||
012  	वैशम्पायन उवाच ||
012a	एवं ब्रुवति राजेन्द्रे कुन्तीपुत्रो युधिष्ठिरः |
012c	अन्वजानात्स संयोगं समये मत्स्यपार्थयोः ||
013a	ततो मित्रेषु सर्वेषु वासुदेवे च भारत |
013c	प्रेषयामास कौन्तेयो विराटश्च महीपतिः ||
014a	ततस्त्रयोदशे वर्षे निवृत्ते पञ्च पाण्डवाः |
014c	उपप्लव्ये विराटस्य समपद्यन्त सर्वशः ||
015a	तस्मिन्वसंश्च बीभत्सुरानिनाय जनार्दनम् |
015c	आनर्तेभ्योऽपि दाशार्हानभिमन्युं च पाण्डवः ||
016a	काशिराजश्च शैब्यश्च प्रीयमाणौ युधिष्ठिरे |
016c	अक्षौहिणीभ्यां सहितावागतौ पृथिवीपते ||
017a	अक्षौहिण्या च तेजस्वी यज्ञसेनो महाबलः |
017c	द्रौपद्याश्च सुता वीराः शिखण्डी चापराजितः ||
018a	धृष्टद्युम्नश्च दुर्धर्षः सर्वशस्त्रभृतां वरः ||
018c	समस्ताक्षौहिणीपाला यज्वानो भूरिदक्षिणाः |
018e 	सर्वे शस्त्रास्त्रसंपन्नाः सर्वे शूरास्तनुत्यजः ||
019a	तानागतानभिप्रेक्ष्य मत्स्यो धर्मभृतां वरः |
019c	प्रीतोऽभवद्दुहितरं दत्त्वा तामभिमन्यवे ||
020a	ततः प्रत्युपयातेषु पार्थिवेषु ततस्ततः |
020c	तत्रागमद्वासुदेवो वनमाली हलायुधः ||
020e 	कृतवर्मा च हार्दिक्यो युयुधानश्च सात्यकिः ||
021a	अनाधृष्टिस्तथाक्रूरः साम्बो निशठ एव च |
021c	अभिमन्युमुपादाय सह मात्रा परंतपाः ||
022a	इन्द्रसेनादयश्चैव रथैस्तैः सुसमाहितैः |
022c	आययुः सहिताः सर्वे परिसंवत्सरोषिताः ||
023a	दश नागसहस्राणि हयानां च शतायुतम् |
023c	रथानामर्बुदं पूर्णं निखर्वं च पदातिनाम् ||
024a	वृष्ण्यन्धकाश्च बहवो भोजाश्च परमौजसः |
024c	अन्वयुर्वृष्णिशार्दूलं वासुदेवं महाद्युतिम् ||
025a	पारिबर्हं ददौ कृष्णः पाण्डवानां महात्मनाम् |
025c	स्त्रियो रत्नानि वासांसि पृथक्पृथगनेकशः |
025e 	ततो विवाहो विधिवद्ववृते मत्स्यपार्थयोः ||
026a	ततः शङ्खाश्च भेर्यश्च गोमुखाडम्बरास्तथा |
026c	पार्थैः संयुज्यमानस्य नेदुर्मत्स्यस्य वेश्मनि ||
027a	उच्चावचान्मृगाञ्जघ्नुर्मेध्यांश्च शतशः पशून् |
027c	सुरामैरेयपानानि प्रभूतान्यभ्यहारयन् ||
028a	गायनाख्यानशीलाश्च नटा वैतालिकास्तथा |
028c	स्तुवन्तस्तानुपातिष्ठन्सूताश्च सह मागधैः ||
029a	सुदेष्णां च पुरस्कृत्य मत्स्यानां च वरस्त्रियः |
029c	आजग्मुश्चारुसर्वाङ्ग्यः सुमृष्टमणिकुण्डलाः ||
030a	वर्णोपपन्नास्ता नार्यो रूपवत्यः स्वलङ्कृताः |
030c	सर्वाश्चाभ्यभवत्कृष्णा रूपेण यशसा श्रिया ||
031a	परिवार्योत्तरां तास्तु राजपुत्रीमलङ्कृताम् |
031c	सुतामिव महेन्द्रस्य पुरस्कृत्योपतस्थिरे ||
032a	तां प्रत्यगृह्णात्कौन्तेयः सुतस्यार्थे धनञ्जयः |
032c	सौभद्रस्यानवद्याङ्गीं विराटतनयां तदा ||
033a	तत्रातिष्ठन्महाराजो रूपमिन्द्रस्य धारयन् |
033c	स्नुषां तां प्रतिजग्राह कुन्तीपुत्रो युधिष्ठिरः ||
034a	प्रतिगृह्य च तां पार्थः पुरस्कृत्य जनार्दनम् |
034c	विवाहं कारयामास सौभद्रस्य महात्मनः ||
035a	तस्मै सप्त सहस्राणि हयानां वातरंहसाम् |
035c	द्वे च नागशते मुख्ये प्रादाद्बहु धनं तदा ||
036a	कृते विवाहे तु तदा धर्मपुत्रो युधिष्ठिरः |
036c	ब्राह्मणेभ्यो ददौ वित्तं यदुपाहरदच्युतः ||
037a	गोसहस्राणि रत्नानि वस्त्राणि विविधानि च |
037c	भूषणानि च मुख्यानि यानानि शयनानि च ||
038a	तन्महोत्सवसङ्काशं हृष्टपुष्टजनावृतम् |
038c	नगरं मत्स्यराजस्य शुशुभे भरतर्षभ ||
