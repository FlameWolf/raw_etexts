001  	वैशम्पायन उवाच || 
001a 	अथ दुर्योधनः कर्णो दुःशासनविविंशती |
001c 	द्रोणश्च सह पुत्रेण कृपश्चातिरथो रणे ||
002a 	पुनरीयुः सुसंरब्धा धनञ्जयजिघांसया |
002c 	विस्फारयन्तश्चापानि बलवन्ति दृढानि च ||
003a 	तान्प्रकीर्णपताकेन रथेनादित्यवर्चसा |
003c 	प्रत्युद्ययौ महाराज समस्तान्वानरध्वजः ||
004a 	ततः कृपश्च कर्णश्च द्रोणश्च रथिनां वरः |
004c 	तं महास्त्रैर्महावीर्यं परिवार्य धनञ्जयम् ||
005a 	शरौघान्सम्यगस्यन्तो जीमूता इव वार्षिकाः |
005c 	ववर्षुः शरवर्षाणि प्रपतन्तं किरीटिनम् ||
006a 	इषुभिर्बहुभिस्तूर्णं समरे लोमवाहिभिः |
006c 	अदूरात्पर्यवस्थाय पूरयामासुरादृताः ||
007a	तथावकीर्णस्य हि तैर्दिव्यैरस्त्रैः समन्ततः |
007c 	न तस्य द्व्यङ्गुलमपि विवृतं समदृश्यत ||
008a 	ततः प्रहस्य बीभत्सुर्दिव्यमैन्द्रं महारथः |
008c 	अस्त्रमादित्यसङ्काशं गाण्डीवे समयोजयत् ||
009a 	स रश्मिभिरिवादित्यः प्रतपन्समरे बली |
009c 	किरीटमाली कौन्तेयः सर्वान्प्राच्छादयत्कुरून् ||
010a 	यथा बलाहके विद्युत्पावको वा शिलोच्चये |
010c 	तथा गाण्डीवमभवदिन्द्रायुधमिवाततम् ||
011a 	यथा वर्षति पर्जन्ये विद्युद्विभ्राजते दिवि |
011c 	तथा दश दिशः सर्वाः पतद्गाण्डीवमावृणोत् ||
012a 	त्रस्ताश्च रथिनः सर्वे बभूवुस्तत्र सर्वशः |
012c 	सर्वे शान्तिपरा भूत्वा स्वचित्तानि न लेभिरे |
012e 	सङ्ग्रामविमुखाः सर्वे योधास्ते हतचेतसः ||
013a 	एवं सर्वाणि सैन्यानि भग्नानि भरतर्षभ |
013c 	प्राद्रवन्त दिशः सर्वा निराशानि स्वजीविते ||
