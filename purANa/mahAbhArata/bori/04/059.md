001  	वैशम्पायन उवाच ||
001a 	ततः शांतनवो भीष्मो दुराधर्षः प्रतापवान् |
001c 	वध्यमानेषु योधेषु धनञ्जयमुपाद्रवत् ||
002a 	प्रगृह्य कार्मुकश्रेष्ठं जातरूपपरिष्कृतम् |
002c 	शरानादाय तीक्ष्णाग्रान्मर्मभेदप्रमाथिनः ||
003a 	पाण्डुरेणातपत्रेण ध्रियमाणेन मूर्धनि |
003c 	शुशुभे स नरव्याघ्रो गिरिः सूर्योदये यथा ||
004a 	प्रध्माय शङ्खं गाङ्गेयो धार्तराष्ट्रान्प्रहर्षयन् |
004c 	प्रदक्षिणमुपावृत्य बीभत्सुं समवारयत् ||
005a 	तमुद्वीक्ष्य तथायान्तं कौन्तेयः परवीरहा |
005c 	प्रत्यगृह्णात्प्रहृष्टात्मा धाराधरमिवाचलः ||
006a 	ततो भीष्मः शरानष्टौ ध्वजे पार्थस्य वीर्यवान् |
006c	समपर्यन्महावेगाञ्श्वसमानानिवोरगान् ||
007a 	ते ध्वजं पाण्डुपुत्रस्य समासाद्य पतत्रिणः |
007c 	ज्वलन्तः कपिमाजघ्नुर्ध्वजाग्रनिलयांश्च तान् ||
008a 	ततो भल्लेन महता पृथुधारेण पाण्डवः |
008c 	छत्रं चिच्छेद भीष्मस्य तूर्णं तदपतद्भुवि ||
009a 	ध्वजं चैवास्य कौन्तेयः शरैरभ्यहनद्दृढम् |
009c 	शीघ्रकृद्रथवाहांश्च तथोभौ पार्ष्णिसारथी ||
010a 	तयोस्तदभवद्युद्धं तुमुलं लोमहर्षणम् |
010c 	भीष्मस्य सह पार्थेन बलिवासवयोरिव ||
011a 	भल्लैर्भल्लाः समागम्य भीष्मपाण्डवयोर्युधि |
011c 	अन्तरिक्षे व्यराजन्त खद्योताः प्रावृषीव हि ||
012a 	अग्निचक्रमिवाविद्धं सव्यदक्षिणमस्यतः |
012c 	गाण्डीवमभवद्राजन्पार्थस्य सृजतः शरान् ||
013a 	स तैः संछादयामास भीष्मं शरशतैः शितैः |
013c 	पर्वतं वारिधाराभिश्छादयन्निव तोयदः ||
014a 	तां स वेलामिवोद्धूतां शरवृष्टिं समुत्थिताम् |
014c 	व्यधमत्सायकैर्भीष्मो अर्जुनं संनिवारयत् ||
015a 	ततस्तानि निकृत्तानि शरजालानि भागशः |
015c 	समरेऽभिव्यशीर्यन्त फल्गुनस्य रथं प्रति ||
016a 	ततः कनकपुङ्खानां शरवृष्टिं समुत्थिताम्  |
016c 	पाण्डवस्य रथात्तूर्णं शलभानामिवायतिम्  |
016e 	व्यधमत्तां पुनस्तस्य भीष्मः शरशतैः शितैः ||
017a 	ततस्ते कुरवः सर्वे साधु साध्विति चाब्रुवन् |
017c 	दुष्करं कृतवान्भीष्मो यदर्जुनमयोधयत् ||
018a 	बलवांस्तरुणो दक्षः क्षिप्रकारी च पाण्डवः |
018c 	कोऽन्यः समर्थः पार्थस्य वेगं धारयितुं रणे ||
019a 	ऋते शांतनवाद्भीष्मात्कृष्णाद्वा देवकीसुतात्  |
019c 	आचार्यप्रवराद्वापि भारद्वाजान्महाबलात् ||
020a 	अस्त्रैरस्त्राणि संवार्य क्रीडतः पुरुषर्षभौ |
020c 	चक्षूंषि सर्वभूतानां मोहयन्तौ महाबलौ ||
021a 	प्राजापत्यं तथैवैन्द्रमाग्नेयं च सुदारुणम् |
021c 	कौबेरं वारुणं चैव याम्यं वायव्यमेव च |
021e 	प्रयुञ्जानौ महात्मानौ समरे तौ विचेरतुः ||
022a 	विस्मितान्यथ भूतानि तौ दृष्ट्वा संयुगे तदा |
022c 	साधु पार्थ महाबाहो साधु भीष्मेति चाब्रुवन् ||
023a 	नेदं युक्तं मनुष्येषु योऽयं संदृश्यते महान् |
023c 	महास्त्राणां संप्रयोगः समरे भीष्मपार्थयोः ||
024a 	एवं सर्वास्त्रविदुषोरस्त्रयुद्धमवर्तत |
024c 	अथ जिष्णुरुपावृत्य पृथुधारेण कार्मुकम् |
024e 	चकर्त भीष्मस्य तदा जातरूपपरिष्कृतम् ||
025a 	निमेषान्तरमात्रेण भीष्मोऽन्यत्कार्मुकं रणे |
025c 	समादाय महाबाहुः सज्यं चक्रे महाबलः |
025e 	शरांश्च सुबहून्क्रुद्धो मुमोचाशु धनञ्जये ||
026a 	अर्जुनोऽपि शरांश्चित्रान्भीष्माय निशितान्बहून् |
026c 	चिक्षेप सुमहातेजास्तथा भीष्मश्च पाण्डवे ||
027a 	तयोर्दिव्यास्त्रविदुषोरस्यतोरनिशं शरान् |
027c 	न विशेषस्तदा राजँल्लक्ष्यते स्म महात्मनोः ||
028a 	अथावृणोद्दश दिशः शरैरतिरथस्तदा |
028c 	किरीटमाली कौन्तेयः शूरः शांतनवस्तथा ||
029a 	अतीव पाण्डवो भीष्मं भीष्मश्चातीव पाण्डवम् |
029c 	बभूव तस्मिन्सङ्ग्रामे राजँल्लोके तदद्भुतम् ||
030a 	पाण्डवेन हताः शूरा भीष्मस्य रथरक्षिणः |
030c 	शेरते स्म तदा राजन्कौन्तेयस्याभितो रथम् ||
031a 	ततो गाण्डीवनिर्मुक्ता निरमित्रं चिकीर्षवः |
031c 	आगच्छन्पुङ्खसंश्लिष्टाः श्वेतवाहनपत्रिणः ||
032a 	निष्पतन्तो रथात्तस्य धौता हैरण्यवाससः
032c 	आकाशे समदृश्यन्त हंसानामिव पङ्क्तयः ||
033a 	तस्य तद्दिव्यमस्त्रं हि प्रगाढं चित्रमस्यतः |
033c 	प्रेक्षन्ते स्मान्तरिक्षस्थाः सर्वे देवाः सवासवाः |
034a 	तद्दृष्ट्वा परमप्रीतो गन्धर्वश्चित्रमद्भुतम् |
034c 	शशंस देवराजाय चित्रसेनः प्रतापवान् ||
035a 	पश्येमानरिनिर्दारान्संसक्तानिव गच्छतः |
035c 	चित्ररूपमिदं जिष्णोर्दिव्यमस्त्रमुदीर्यतः ||
036a 	नेदं मनुष्याः श्रद्दध्युर्न हीदं तेषु विद्यते |
036c	पौराणानां महास्त्राणां विचित्रोऽयं समागमः ||
037a 	मध्यंदिनगतं सूर्यं प्रतपन्तमिवाम्बरे |
037c 	न शक्नुवन्ति सैन्यानि पाण्डवं प्रतिवीक्षितुम् ||
038a 	उभौ विश्रुतकर्माणावुभौ युद्धविशारदौ |
038c 	उभौ सदृशकर्माणावुभौ युधि दुरासदौ ||
039a 	इत्युक्तो देवराजस्तु पार्थभीष्मसमागमम् |
039c 	पूजयामास दिव्येन पुष्पवर्षेण भारत ||
040a 	ततो भीष्मः शांतनवो वामे पार्श्वे समर्पयत् |
040c 	अस्यतः प्रतिसंधाय विवृतं सव्यसाचिनः ||
041a 	ततः प्रहस्य बीभत्सुः पृथुधारेण कार्मुकम् |
041c 	न्यकृन्तद्गार्ध्रपत्रेण भीष्मस्यामिततेजसः ||
042a 	अथैनं दशभिर्बाणैः प्रत्यविध्यत्स्तनान्तरे |
042c 	यतमानं पराक्रान्तं कुन्तीपुत्रो धनञ्जयः ||
043a 	स पीडितो महाबाहुर्गृहीत्वा रथकूबरम् |
043c 	गाङ्गेयो युधि दुर्धर्षस्तस्थौ दीर्घमिवातुरः ||
044a 	तं विसञ्ज्ञमपोवाह संयन्ता रथवाजिनाम् |
044c 	उपदेशमनुस्मृत्य रक्षमाणो महारथम् ||
