001  	अर्जुन उवाच ||
001a 	कर्ण यत्ते सभामध्ये बहु वाचा विकत्थितम् |
001c 	न मे युधि समोऽस्तीति तदिदं प्रत्युपस्थितम् ||
002a 	अवोचः परुषा वाचो धर्ममुत्सृज्य केवलम् |
002c 	इदं तु दुष्करं मन्ये यदिदं ते चिकीर्षितम् ||
003a 	यत्त्वया कथितं पूर्वं मामनासाद्य किञ्चन |
003c 	तदद्य कुरु राधेय कुरुमध्ये मया सह ||
004a 	यत्सभायां स्म पाञ्चालीं क्लिश्यमानां दुरात्मभिः |
004c 	दृष्टवानसि तस्याद्य फलमाप्नुहि केवलम् ||
005a 	धर्मपाशनिबद्धेन यन्मया मर्षितं पुरा |
005c 	तस्य राधेय कोपस्य विजयं पश्य मे मृधे ||
006a 	एहि कर्ण मया सार्धं प्रतिपद्यस्व सङ्गरम् |
006c 	प्रेक्षकाः कुरवः सर्वे भवन्तु सहसैनिकाः ||
007  	कर्ण उवाच ||
007a 	ब्रवीषि वाचा यत्पार्थ कर्मणा तत्समाचर |
007c 	अतिशेते हि वै वाचं कर्मेति प्रथितं भुवि ||
008a 	यत्त्वया मर्षितं पूर्वं तदशक्तेन मर्षितम् |
008c 	इति गृह्णामि तत्पार्थ तव दृष्ट्वापराक्रमम् ||
009a 	धर्मपाशनिबद्धेन यदि ते मर्षितं पुरा |
009c 	तथैव बद्धमात्मानमबद्धमिव मन्यसे ||
010a 	यदि तावद्वने वासो यथोक्तश्चरितस्त्वया |
010c 	तत्त्वं धर्मार्थवित्क्लिष्टः समयं भेत्तुमिच्छसि ||
011a 	यदि शक्रः स्वयं पार्थ युध्यते तव कारणात् |
011c 	तथापि न व्यथा काचिन्मम स्याद्विक्रमिष्यतः ||
012a	अयं कौन्तेय कामस्ते नचिरात्समुपस्थितः |
012c	योत्स्यसे त्वं मया सार्धमद्य द्रक्ष्यसि मे बलम् ||
013  	अर्जुन उवाच ||
013a 	इदानीमेव तावत्त्वमपयातो रणान्मम |
013c 	तेन जीवसि राधेय निहतस्त्वनुजस्तव ||
014a 	भ्रातरं घातयित्वा च त्यक्त्वा रणशिरश्च कः |
014c 	त्वदन्यः पुरुषः सत्सु ब्रूयादेवं व्यवस्थितः ||
015  	वैशम्पायन उवाच ||
015a 	इति कर्णं ब्रुवन्नेव बीभत्सुरपराजितः |
015c 	अभ्ययाद्विसृजन्बाणान्कायावरणभेदिनः ||
016a 	प्रतिजग्राह तान्कर्णः शरानग्निशिखोपमान् |
016c 	शरवर्षेण महता वर्षमाण इवाम्बुदः ||
017a 	उत्पेतुः शरजालानि घोररूपाणि सर्वशः |
017c 	अविध्यदश्वान्बाह्वोश्च हस्तावापं पृथक्पृथक् ||
018a 	सोऽमृष्यमाणः कर्णस्य निषङ्गस्यावलम्बनम् |
018c 	चिच्छेद निशिताग्रेण शरेण नतपर्वणा ||
019a 	उपासङ्गादुपादाय कर्णो बाणानथापरान् |
019c 	विव्याध पाण्डवं हस्ते तस्य मुष्टिरशीर्यत ||
020a 	ततः पार्थो महाबाहुः कर्णस्य धनुरच्छिनत् |
020c 	स शक्तिं प्राहिणोत्तस्मै तां पार्थो व्यधमच्छरैः ||
021a 	ततोऽभिपेतुर्बहवो राधेयस्य पदानुगाः |
021c 	तांश्च गाण्डीवनिर्मुक्तैः प्राहिणोद्यमसादनम् ||
022a 	ततोऽस्याश्वाञ्शरैस्तीक्ष्णैर्बीभत्सुर्भारसाधनैः |
022c 	आकर्णमुक्तैरभ्यघ्नंस्ते हताः प्रापतन्भुवि ||
023a 	अथापरेण बाणेन ज्वलितेन महाभुजः |
023c 	विव्याध कर्णं कौन्तेयस्तीक्ष्णेनोरसि वीर्यवान् ||
024a 	तस्य भित्त्वा तनुत्राणं कायमभ्यपतच्छरः |
024c 	ततः स तमसाविष्टो न स्म किञ्चित्प्रजज्ञिवान् ||
025a 	स गाढवेदनो हित्वा रणं प्रायादुदङ्मुखः |
025c 	ततोऽर्जुन उपाक्रोशदुत्तरश्च महारथः ||
