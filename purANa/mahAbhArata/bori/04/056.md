001  	वैशम्पायन उवाच ||
001a 	ततो वैकर्तनं जित्वा पार्थो वैराटिमब्रवीत् |
001c 	एतन्मां प्रापयानीकं यत्र तालो हिरण्मयः ||
002a 	अत्र शांतनवो भीष्मो रथेऽस्माकं पितामहः |
002c 	काङ्क्षमाणो मया युद्धं तिष्ठत्यमरदर्शनः |
002e 	आदास्याम्यहमेतस्य धनुर्ज्यामपि चाहवे ||
003a 	अस्यन्तं दिव्यमस्त्रं मां चित्रमद्य निशामय |
003c 	शतह्रदामिवायान्तीं स्तनयित्नोरिवाम्बरे ||
004a 	सुवर्णपृष्ठं गाण्डीवं द्रक्ष्यन्ति कुरवो मम |
004c 	दक्षिणेनाथ वामेन कतरेण स्विदस्यति |
004e 	इति मां सङ्गताः सर्वे तर्कयिष्यन्ति शत्रवः ||
005a 	शोणितोदां रथावर्तां नागनक्रां दुरत्ययाम् |
005c 	नदीं प्रस्यन्दयिष्यामि परलोकप्रवाहिनीम् ||
006a 	पाणिपादशिरःपृष्ठबाहुशाखानिरन्तरम् |
006c 	वनं कुरूणां छेत्स्यामि भल्लैः संनतपर्वभिः ||
007a 	जयतः कौरवीं सेनामेकस्य मम धन्विनः |
007c 	शतं मार्गा भविष्यन्ति पावकस्येव कानने |
007e 	मया चक्रमिवाविद्धं सैन्यं द्रक्ष्यसि केवलम् ||
008a 	असंभ्रान्तो रथे तिष्ठ समेषु विषमेषु च |
008c 	दिवमावृत्य तिष्ठन्तं गिरिं भेत्स्यामि धारिभिः ||
009a 	अहमिन्द्रस्य वचनात्सङ्ग्रामेऽभ्यहनं पुरा |
009c 	पौलोमान्कालखञ्जांश्च सहस्राणि शतानि च ||
010a 	अहमिन्द्राद्दृढां मुष्टिं ब्रह्मणः कृतहस्तताम् |
010c 	प्रगाढं तुमुलं चित्रमतिविद्धं प्रजापतेः ||
011a 	अहं पारे समुद्रस्य हिरण्यपुरमारुजम् |
011c 	जित्वा षष्टिसहस्राणि रथिनामुग्रधन्विनाम् ||
012a 	ध्वजवृक्षं पत्तितृणं रथसिंहगणायुतम् |
012c 	वनमादीपयिष्यामि कुरूणामस्त्रतेजसा ||
013a 	तानहं रथनीडेभ्यः शरैः संनतपर्वभिः |
013c 	एकः सङ्कालयिष्यामि वज्रपाणिरिवासुरान् ||
014a 	रौद्रं रुद्रादहं ह्यस्त्रं वारुणं वरुणादपि |
014c 	अस्त्रमाग्नेयमग्नेश्च वायव्यं मातरिश्वनः |
014e 	वज्रादीनि तथास्त्राणि शक्रादहमवाप्तवान् ||
015a 	धार्तराष्ट्रवनं घोरं नरसिंहाभिरक्षितम् |
015c 	अहमुत्पाटयिष्यामि वैराटे व्येतु ते भयम् ||
016a 	एवमाश्वासितस्तेन वैराटिः सव्यसाचिना |
016c 	व्यगाहत रथानीकं भीमं भीष्मस्य धीमतः ||
017a 	तमायान्तं महाबाहुं जिगीषन्तं रणे परान् |
017c 	अभ्यवारयदव्यग्रः क्रूरकर्मा धनञ्जयम् ||
018a 	तं चित्रमाल्याभरणाः कृतविद्या मनस्विनः |
018c 	आगच्छन्भीमधन्वानं मौर्वीं पर्यस्य बाहुभिः ||
019a 	दुःशासनो विकर्णश्च दुःसहोऽथ विविंशतिः |
019c 	आगत्य भीमधन्वानं बीभत्सुं पर्यवारयन् ||
020a 	दुःशासनस्तु भल्लेन विद्ध्वा वैराटिमुत्तरम् |
020c 	द्वितीयेनार्जुनं वीरः प्रत्यविध्यत्स्तनान्तरे ||
021a 	तस्य जिष्णुरुपावृत्य पृथुधारेण कार्मुकम् |
021c 	चकर्त गार्ध्रपत्रेण जातरूपपरिष्कृतम् ||
022a 	अथैनं पञ्चभिः पश्चात्प्रत्यविध्यत्स्तनान्तरे |
022c 	सोऽपयातो रणं हित्वा पार्थबाणप्रपीडितः ||
023a 	तं विकर्णः शरैस्तीक्ष्णैर्गार्ध्रपत्रैरजिह्मगैः |
023c 	विव्याध परवीरघ्नमर्जुनं धृतराष्ट्रजः ||
024a 	ततस्तमपि कौन्तेयः शरेणानतपर्वणा |
024c 	ललाटेऽभ्यहनत्तूर्णं स विद्धः प्रापतद्रथात् ||
025a 	ततः पार्थमभिद्रुत्य दुःसहः सविविंशतिः |
025c 	अवाकिरच्छरैस्तीक्ष्णैः परीप्सन्भ्रातरं रणे ||
026a 	तावुभौ गार्ध्रपत्राभ्यां निशिताभ्यां धनञ्जयः |
026c 	विद्ध्वा युगपदव्यग्रस्तयोर्वाहानसूदयत् ||
027a 	तौ हताश्वौ विविद्धाङ्गौ धृतराष्ट्रात्मजावुभौ |
027c 	अभिपत्य रथैरन्यैरपनीतौ पदानुगैः ||
028a 	सर्वा दिशश्चाभ्यपतद्बीभत्सुरपराजितः |
028c 	किरीटमाली कौन्तेयो लब्धलक्षो महाबलः ||
