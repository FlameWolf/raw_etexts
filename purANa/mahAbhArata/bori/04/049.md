001  	वैशम्पायन उवाच ||
001a	स शत्रुसेनां तरसा प्रणुद्य गास्ता विजित्याथ धनुर्धराग्र्यः |
001c	दुर्योधनायाभिमुखं प्रयातो भूयोऽर्जुनः प्रियमाजौ चिकीर्षन् ||
002a	गोषु प्रयातासु जवेन मत्स्यान्किरीटिनं कृतकार्यं च मत्वा |
002c	दुर्योधनायाभिमुखं प्रयान्तं कुरुप्रवीराः सहसाभिपेतुः ||
003a	तेषामनीकानि बहूनि गाढं व्यूढानि दृष्ट्वा बहुलध्वजानि |
003c	मत्स्यस्य पुत्रं द्विषतां निहन्ता वैराटिमामन्त्र्य ततोऽभ्युवाच ||
004a	एतेन तूर्णं प्रतिपादयेमाञ्श्वेतान्हयान्काञ्चनरश्मियोक्त्रान् |
004c	जवेन सर्वेण कुरु प्रयत्नमासादयैतद्रथसिंहवृन्दम् ||
005a	गजो गजेनेव मया दुरात्मा यो योद्धुमाकाङ्क्षति सूतपुत्रः |
005c	तमेव मां प्रापय राजपुत्र दुर्योधनापाश्रयजातदर्पम् ||
006a	स तैर्हयैर्वातजवैर्बृहद्भिः पुत्रो विराटस्य सुवर्णकक्ष्यैः |
006c	विध्वंसयंस्तद्रथिनामनीकं ततोऽवहत्पाण्डवमाजिमध्ये ||
007a	तं चित्रसेनो विशिखैर्विपाठैः सङ्ग्रामजिच्छत्रुसहो जयश्च |
007c	प्रत्युद्ययुर्भारतमापतन्तं महारथाः कर्णमभीप्समानाः ||
008a	ततः स तेषां पुरुषप्रवीरः शरासनार्चिः शरवेगतापः |
008c	व्रातान्रथानामदहत्स मन्युर्वनं यथाग्निः कुरुपुङ्गवानाम् ||
009a	तस्मिंस्तु युद्धे तुमुले प्रवृत्ते पार्थं विकर्णोऽतिरथं रथेन |
009c	विपाठवर्षेण कुरुप्रवीरो भीमेन भीमानुजमाससाद ||
010a	ततो विकर्णस्य धनुर्विकृष्य जाम्बूनदाग्र्योपचितं दृढज्यम् |
010c	अपातयद्ध्वजमस्य प्रमथ्य छिन्नध्वजः सोऽप्यपयाज्जवेन ||
011a	तं शात्रवाणां गणबाधितारं कर्माणि कुर्वाणममानुषाणि |
011c	शत्रुंतपः कोपममृष्यमाणः समर्पयत्कूर्मनखेन पार्थम् ||
012a	स तेन राज्ञातिरथेन विद्धो विगाहमानो ध्वजिनीं कुरूणाम् |
012c	शत्रुंतपं पञ्चभिराशु विद्ध्वा ततोऽस्य सूतं दशभिर्जघान || 
013a	ततः स विद्धो भरतर्षभेण बाणेन गात्रावरणातिगेन |
013c	गतासुराजौ निपपात भूमौ नगो नगाग्रादिव वातरुग्णः ||
014a	रथर्षभास्ते तु रथर्षभेण वीरा रणे वीरतरेण भग्नाः |
014c	चकम्पिरे वातवशेन काले प्रकम्पितानीव महावनानि ||
015a	हतास्तु पार्थेन नरप्रवीरा भूमौ युवानः सुषुपुः सुवेषाः |
015c	वसुप्रदा वासवतुल्यवीर्याः पराजिता वासवजेन संख्ये |
015e 	सुवर्णकार्ष्णायसवर्मनद्धा नागा यथा हैमवताः प्रवृद्धाः ||
016a	तथा स शत्रून्समरे विनिघ्नन्गाण्डीवधन्वा पुरुषप्रवीरः |
016c	चचार संख्ये प्रदिशो दिशश्च दहन्निवाग्निर्वनमातपान्ते ||
017a	प्रकीर्णपर्णानि यथा वसन्ते विशातयित्वात्यनिलो नुदन्खे |
017c	तथा सपत्नान्विकिरन्किरीटी चचार संख्येऽतिरथो रथेन ||
018a	शोणाश्ववाहस्य हयान्निहत्य वैकर्तनभ्रातुरदीनसत्त्वः |
018c	एकेन सङ्ग्रामजितः शरेण शिरो जहाराथ किरीटमाली ||
019a	तस्मिन्हते भ्रातरि सूतपुत्रो वैकर्तनो वीर्यमथाददानः |
019c	प्रगृह्य दन्ताविव नागराजो महर्षभं व्याघ्र इवाभ्यधावत् ||
020a	स पाण्डवं द्वादशभिः पृषत्कैर्वैकर्तनः शीघ्रमुपाजघान |
020c	विव्याध गात्रेषु हयांश्च सर्वान्विराटपुत्रं च शरैर्निजघ्ने ||
021a	स हस्तिनेवाभिहतो गजेन्द्रः प्रगृह्य भल्लान्निशितान्निषङ्गात् |
021c	आकर्णपूर्णं च धनुर्विकृष्य विव्याध बाणैरथ सूतपुत्रम् ||
022a	अथास्य बाहूरुशिरोललाटं ग्रीवां रथाङ्गानि परावमर्दी |
022c	स्थितस्य बाणैर्युधि निर्बिभेद गाण्डीवमुक्तैरशनिप्रकाशैः ||
023a	स पार्थमुक्तैर्विशिखैः प्रणुन्नो गजो गजेनेव जितस्तरस्वी |
023c	विहाय सङ्ग्रामशिरः प्रयातो वैकर्तनः पाण्डवबाणतप्तः ||
