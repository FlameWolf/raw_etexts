04051001  	वैशम्पायन उवाच ||
04051001a 	तान्यनीकान्यदृश्यन्त कुरूणामुग्रधन्विनाम् |
04051001c 	संसर्पन्तो यथा मेघा घर्मान्ते मन्दमारुताः ||
04051002a 	अभ्याशे वाजिनस्तस्थुः समारूढाः प्रहारिभिः |
04051002c 	भीमरूपाश्च मातङ्गास्तोमराङ्कुशचोदिताः ||
04051003a 	ततः शक्रः सुरगणैः समारुह्य सुदर्शनम् |
04051003c 	सहोपायात्तदा राजन्विश्वाश्विमरुतां गणैः ||
04051004a 	तद्देवयक्षगन्धर्वमहोरगसमाकुलम् |
04051004c 	शुशुभेऽभ्रविनिर्मुक्तं ग्रहैरिव नभस्तलम् ||
04051005a 	अस्त्राणां च बलं तेषां मानुषेषु प्रयुज्यताम् |
04051005c 	तच्च घोरं महद्युद्धं भीष्मार्जुनसमागमे ||
04051006a 	शतं शतसहस्राणां यत्र स्थूणा हिरण्मयाः |
04051006c 	मणिरत्नमयाश्चान्याः प्रासादमुपधारयन् ||
04051007a	तत्र कामगमं दिव्यं सर्वरत्नविभूषितम् |
04051007c 	विमानं देवराजस्य शुशुभे खेचरं तदा ||
04051008a 	तत्र देवास्त्रयस्त्रिंशत्तिष्ठन्ति सहवासवाः |
04051008c 	गन्धर्वा राक्षसाः सर्पाः पितरश्च महर्षिभिः ||
04051009a 	तथा राजा वसुमना बलाक्षः सुप्रतर्दनः |
04051009c 	अष्टकश्च शिबिश्चैव ययातिर्नहुषो गयः ||
04051010a 	मनुः क्षुपो रघुर्भानुः कृशाश्वः सगरः शलः |
04051010c 	विमाने देवराजस्य समदृश्यन्त सुप्रभाः ||
04051011a 	अग्नेरीशस्य सोमस्य वरुणस्य प्रजापतेः |
04051011c 	तथा धातुर्विधातुश्च कुबेरस्य यमस्य च ||
04051012a 	अलम्बुसोग्रसेनस्य गन्धर्वस्य च तुम्बुरोः |
04051012c 	यथाभागं यथोद्देशं विमानानि चकाशिरे ||
04051013a 	सर्वदेवनिकायाश्च सिद्धाश्च परमर्षयः |
04051013c 	अर्जुनस्य कुरूणां च द्रष्टुं युद्धमुपागताः ||
04051014a 	दिव्यानां तत्र माल्यानां गन्धः पुण्योऽथ सर्वशः |
04051014c 	प्रससार वसन्ताग्रे वनानामिव पुष्पिताम् ||
04051015a 	रक्तारक्तानि देवानां समदृश्यन्त तिष्ठताम् |
04051015c 	आतपत्राणि वासांसि स्रजश्च व्यजनानि च ||
04051016a 	उपशाम्यद्रजो भौमं सर्वं व्याप्तं मरीचिभिः |
04051016c 	दिव्यान्गन्धानुपादाय वायुर्योधानसेवत ||
04051017a 	प्रभासितमिवाकाशं चित्ररूपमलङ्कृतम् |
04051017c 	संपतद्भिः स्थितैश्चैव नानारत्नावभासितैः |
04051017e 	विमानैर्विविधैश्चित्रैरुपानीतैः सुरोत्तमैः  ||
