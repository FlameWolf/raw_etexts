001  	वैशम्पायन उवाच ||
001a 	तं पार्थः प्रतिजग्राह वायुवेगमिवोद्धतम् |
001c	शरजालेन महता वर्षमाणमिवाम्बुदम् ||
002a 	तयोर्देवासुरसमः संनिपातो महानभूत् |
002c 	किरतोः शरजालानि वृत्रवासवयोरिव ||
003a 	न स्म सूर्यस्तदा भाति न च वाति समीरणः |
003c 	शरगाढे कृते व्योम्नि छायाभूते समन्ततः ||
004a 	महांश्चटचटाशब्दो योधयोर्हन्यमानयोः |
004c 	दह्यतामिव वेणूनामासीत्परपुरञ्जय ||
005a 	हयानस्यार्जुनः सर्वान्कृतवानल्पजीवितान् |
005c 	स राजन्न प्रजानाति दिशं काञ्चन मोहितः ||
006a 	ततो द्रौणिर्महावीर्यः पार्थस्य विचरिष्यतः |
006c 	विवरं सूक्ष्ममालोक्य ज्यां चिच्छेद क्षुरेण ह |
006e 	तदस्यापूजयन्देवाः कर्म दृष्ट्वातिमानुषम् ||
007a 	ततो द्रौणिर्धनूंष्यष्टौ व्यपक्रम्य नरर्षभम् |
007c 	पुनरभ्याहनत्पार्थं हृदये कङ्कपत्रिभिः ||
008a 	ततः पार्थो महाबाहुः प्रहस्य स्वनवत्तदा |
008c 	योजयामास नवया मौर्व्या गाण्डीवमोजसा ||
009a 	ततोऽर्धचन्द्रमावृत्य तेन पार्थः समागमत् |
009c 	वारणेनेव मत्तेन मत्तो वारणयूथपः ||
010a 	ततः प्रववृते युद्धं पृथिव्यामेकवीरयोः |
010c 	रणमध्ये द्वयोरेव सुमहल्लोमहर्षणम् ||
011a 	तौ वीरौ कुरवः सर्वे ददृशुर्विस्मयान्विताः |
011c 	युध्यमानौ महात्मानौ यूथपाविव सङ्गतौ ||
012a 	तौ समाजघ्नतुर्वीरावन्योन्यं पुरुषर्षभौ |
012c 	शरैराशीविषाकारैर्ज्वलद्भिरिव पन्नगैः ||
013a 	अक्षय्याविषुधी दिव्यौ पाण्डवस्य महात्मनः |
013c 	तेन पार्थो रणे शूरस्तस्थौ गिरिरिवाचलः ||
014a 	अश्वत्थाम्नः पुनर्बाणाः क्षिप्रमभ्यस्यतो रणे |
014c 	जग्मुः परिक्षयं शीघ्रमभूत्तेनाधिकोऽर्जुनः ||
015a 	ततः कर्णो महच्चापं विकृष्याभ्यधिकं रुषा |
015c 	अवाक्षिपत्ततः शब्दो हाहाकारो महानभूत् ||
016a 	तत्र चक्षुर्दधे पार्थो यत्र विस्फार्यते धनुः |
016c 	ददर्श तत्र राधेयं तस्य कोपोऽत्यवीवृधत् ||
017a 	स रोषवशमापन्नः कर्णमेव जिघांसया |
017c 	अवैक्षत विवृत्ताभ्यां नेत्राभ्यां कुरुपुङ्गवः ||
018a 	तथा तु विमुखे पार्थे द्रोणपुत्रस्य सायकान् |
018c	त्वरिताः पुरुषा राजन्नुपाजह्रुः सहस्रशः ||
019a 	उत्सृज्य च महाबाहुर्द्रोणपुत्रं धनञ्जयः |
019c 	अभिदुद्राव सहसा कर्णमेव सपत्नजित् ||
020a 	तमभिद्रुत्य कौन्तेयः क्रोधसंरक्तलोचनः |
020c	कामयन्द्वैरथे युद्धमिदं वचनमब्रवीत् ||
