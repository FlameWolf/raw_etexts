001  	वैशम्पायन उवाच ||
001a	तं दृष्ट्वा क्लीबवेषेण रथस्थं नरपुङ्गवम्|
001c	शमीमभिमुखं यान्तं रथमारोप्य चोत्तरम् ||
002a	भीष्मद्रोणमुखास्तत्र कुरूणां रथसत्तमाः |
002c	वित्रस्तमनसः सर्वे धनञ्जयकृताद्भयात् ||
003a	तानवेक्ष्य हतोत्साहानुत्पातानपि चाद्भुतान् |
003c	गुरुः शस्त्रभृतां श्रेष्ठो भारद्वाजोऽभ्यभाषत ||
004a	चलाश्च वाताः संवान्ति रूक्षाः परुषनिःस्वनाः |
004c	भस्मवर्णप्रकाशेन तमसा संवृतं नभः ||
005a	रूक्षवर्णाश्च जलदा दृश्यन्तेऽद्भुतदर्शनाः |
005c	निःसरन्ति च कोशेभ्यः शस्त्राणि विविधानि च ||
006a	शिवाश्च विनदन्त्येता दीप्तायां दिशि दारुणाः |
006c	हयाश्चाश्रूणि मुञ्चन्ति ध्वजाः कम्पन्त्यकम्पिताः ||
007a	यादृशान्यत्र रूपाणि संदृश्यन्ते बहून्यपि |
007c	यत्ता भवन्तस्तिष्ठन्तु स्याद्युद्धं समुपस्थितम् ||
008a	रक्षध्वमपि चात्मानं व्यूहध्वं वाहिनीमपि |
008c	वैशसं च प्रतीक्षध्वं रक्षध्वं चापि गोधनम् ||
009a	एष वीरो महेष्वासः सर्वशस्त्रभृतां वरः |
009c	आगतः क्लीबवेषेण पार्थो नास्त्यत्र संशयः ||
010a	स एष पार्थो विक्रान्तः सव्यसाची परंतपः |
010c	नायुद्धेन निवर्तेत सर्वैरपि मरुद्गणैः ||
011a	क्लेशितश्च वने शूरो वासवेन च शिक्षितः |
011c	अमर्षवशमापन्नो योत्स्यते नात्र संशयः ||
012a	नेहास्य प्रतियोद्धारमहं पश्यामि कौरवाः |
012c	महादेवोऽपि पार्थेन श्रूयते युधि तोषितः ||
013  	कर्ण उवाच ||
013a	सदा भवान्फल्गुनस्य गुणैरस्मान्विकत्थसे |
013c	न चार्जुनः कला पूर्णा मम दुर्योधनस्य वा ||
014  	दुर्योधन उवाच ||
014a	यद्येष पार्थो राधेय कृतं कार्यं भवेन्मम |
014c	ज्ञाताः पुनश्चरिष्यन्ति द्वादशान्यान्हि वत्सरान् ||
015a	अथैष कश्चिदेवान्यः क्लीबवेषेण मानवः |
015c	शरैरेनं सुनिशितैः पातयिष्यामि भूतले ||
016  	वैशम्पायन उवाच ||
016a	तस्मिन्ब्रुवति तद्वाक्यं धार्तराष्ट्रे परंतपे |
016c	भीष्मो द्रोणः कृपो द्रौणिः पौरुषं तदपूजयन् ||
