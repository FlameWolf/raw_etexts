001  	वैशम्पायन उवाच ||
001a	तथा व्यूढेष्वनीकेषु कौरवेयैर्महारथैः |
001c	उपायादर्जुनस्तूर्णं रथघोषेण नादयन् ||
002a	ददृशुस्ते ध्वजाग्रं वै शुश्रुवुश्च रथस्वनम् |
002c	दोधूयमानस्य भृशं गाण्डीवस्य च निस्वनम् ||
003a	ततस्तत्सर्वमालोक्य द्रोणो वचनमब्रवीत् |
003c	महारथमनुप्राप्तं दृष्ट्वा गाण्डीवधन्विनम् ||
004a	एतद्ध्वजाग्रं पार्थस्य दूरतः संप्रकाशते |
004c	एष घोषः सजलदो रोरवीति च वानरः ||
005a	एष तिष्ठन्रथश्रेष्ठो रथे रथवरप्रणुत् |
005c	उत्कर्षति धनुःश्रेष्ठं गाण्डीवमशनिस्वनम् ||
006a	इमौ हि बाणौ सहितौ पादयोर्मे व्यवस्थितौ |
006c	अपरौ चाप्यतिक्रान्तौ कर्णौ संस्पृश्य मे शरौ ||
007a	निरुष्य हि वने वासं कृत्वा कर्मातिमानुषम् |
007c	अभिवादयते पार्थः श्रोत्रे च परिपृच्छति ||
008  	अर्जुन उवाच ||
008a	इषुपाते च सेनाया हयान्संयच्छ सारथे |
008c	यावत्समीक्षे सैन्येऽस्मिन्क्वासौ कुरुकुलाधमः ||
009a	सर्वानन्याननादृत्य दृष्ट्वा तमतिमानिनम् |
009c	तस्य मूर्ध्नि पतिष्यामि तत एते पराजिताः ||
010a	एष व्यवस्थितो द्रोणो द्रौणिश्च तदनन्तरम् |
010c	भीष्मः कृपश्च कर्णश्च महेष्वासा व्यवस्थिताः ||
011a	राजानं नात्र पश्यामि गाः समादाय गच्छति |
011c	दक्षिणं मार्गमास्थाय शङ्के जीवपरायणः ||
012a	उत्सृज्यैतद्रथानीकं गच्छ यत्र सुयोधनः |
012c	तत्रैव योत्स्ये वैराटे नास्ति युद्धं निरामिषम् |
012e 	तं जित्वा विनिवर्तिष्ये गाः समादाय वै पुनः ||
013  	वैशम्पायन उवाच ||
013a	एवमुक्तः स वैराटिर्हयान्संयम्य यत्नतः |
013c	नियम्य च ततो रश्मीन्यत्र ते कुरुपुङ्गवाः |
013e 	अचोदयत्ततो वाहान्यतो दुर्योधनस्ततः ||
014a	उत्सृज्य रथवंशं तु प्रयाते श्वेतवाहने |
014c	अभिप्रायं विदित्वास्य द्रोणो वचनमब्रवीत् ||
015a	नैषोऽन्तरेण राजानं बीभत्सुः स्थातुमिच्छति |
015c	तस्य पार्ष्णिं ग्रहीष्यामो जवेनाभिप्रयास्यतः ||
016a	न ह्येनमभिसङ्क्रुद्धमेको युध्येत संयुगे |
016c	अन्यो देवात्सहस्राक्षात्कृष्णाद्वा देवकीसुतात् ||
017a	किं नो गावः करिष्यन्ति धनं वा विपुलं तथा |
017c	दुर्योधनः पार्थजले पुरा नौरिव मज्जति ||
018a	तथैव गत्वा बीभत्सुर्नाम विश्राव्य चात्मनः |
018c	शलभैरिव तां सेनां शरैः शीघ्रमवाकिरत् ||
019a	कीर्यमाणाः शरौघैस्तु योधास्ते पार्थचोदितैः |
019c	नापश्यन्नावृतां भूमिमन्तरिक्षं च पत्रिभिः ||
020a	तेषां नात्मनिनो युद्धे नापयानेऽभवन्मतिः |
020c	शीघ्रत्वमेव पार्थस्य पूजयन्ति स्म चेतसा ||
021a	ततः शङ्खं प्रदध्मौ स द्विषतां लोमहर्षणम् |
021c	विस्फार्य च धनुःश्रेष्ठं ध्वजे भूतान्यचोदयत् ||
022a	तस्य शङ्खस्य शब्देन रथनेमिस्वनेन च |
022c	अमानुषाणां तेषां च भूतानां ध्वजवासिनाम् ||
023a	ऊर्ध्वं पुच्छान्विधुन्वाना रेभमाणाः समन्ततः |
023c	गावः प्रतिन्यवर्तन्त दिशमास्थाय दक्षिणाम् ||
