001  	भीष्म उवाच ||
001c	साधु पश्यति वै द्रोणः कृपः साध्वनुपश्यति |
001c	कर्णस्तु क्षत्रधर्मेण यथावद्योद्धुमिच्छति ||
002c	आचार्यो नाभिषक्तव्यः पुरुषेण विजानता |
002c	देशकालौ तु संप्रेक्ष्य योद्धव्यमिति मे मतिः ||
003c	यस्य सूर्यसमाः पञ्च सपत्नाः स्युः प्रहारिणः |
003c	कथमभ्युदये तेषां न प्रमुह्येत पण्डितः ||
004c	स्वार्थे सर्वे विमुह्यन्ति येऽपि धर्मविदो जनाः |
004c	तस्माद्राजन्ब्रवीम्येष वाक्यं ते यदि रोचते ||
005c	कर्णो यदभ्यवोचन्नस्तेजःसञ्जननाय तत् |
005c	आचार्यपुत्रः क्षमतां महत्कार्यमुपस्थितम् ||
006c	नायं कालो विरोधस्य कौन्तेये समुपस्थिते |
006c	क्षन्तव्यं भवता सर्वमाचार्येण कृपेण च ||
007c	भवतां हि कृतास्त्रत्वं यथादित्ये प्रभा तथा |
007c	यथा चन्द्रमसो लक्ष्म सर्वथा नापकृष्यते |
007e 	एवं भवत्सु ब्राह्मण्यं ब्रह्मास्त्रं च प्रतिष्ठितम् ||
008c	चत्वार एकतो वेदाः क्षात्रमेकत्र दृश्यते |
008c	नैतत्समस्तमुभयं कस्मिंश्चिदनुशुश्रुमः ||
009c	अन्यत्र भारताचार्यात्सपुत्रादिति मे मतिः |
009c	ब्रह्मास्त्रं चैव वेदाश्च नैतदन्यत्र दृश्यते ||
010c	आचार्यपुत्रः क्षमतां नायं कालः स्वभेदने |
010c	सर्वे संहत्य युध्यामः पाकशासनिमागतम् ||
011c	बलस्य व्यसनानीह यान्युक्तानि मनीषिभिः |
011c	मुख्यो भेदो हि तेषां वै पापिष्ठो विदुषां मतः ||
012  	अश्वत्थामोवाच ||
012c	आचार्य एव क्षमतां शान्तिरत्र विधीयताम् |
012c	अभिषज्यमाने हि गुरौ तद्वृत्तं रोषकारितम् ||
013  	वैशम्पायन उवाच ||
013c	ततो दुर्योधनो द्रोणं क्षमयामास भारत |
013c	सह कर्णेन भीष्मेण कृपेण च महात्मना ||
014  	द्रोण उवाच ||
014c	यदेव प्रथमं वाक्यं भीष्मः शांतनवोऽब्रवीत् |
014c	तेनैवाहं प्रसन्नो वै परमत्र विधीयताम् ||
015c	यथा दुर्योधनेऽयत्ते नागः स्पृशति सैनिकान् |
015c	साहसाद्यदि वा मोहात्तथा नीतिर्विधीयताम् ||
016c	वनवासे ह्यनिर्वृत्ते दर्शयेन्न धनञ्जयः |
016c	धनं वालभमानोऽत्र नाद्य नः क्षन्तुमर्हति ||
017c	यथा नायं समायुज्याद्धार्तराष्ट्रान्कथञ्चन |
017c	यथा च न पराजय्यात्तथा नीतिर्विधीयताम् ||
018c	उक्तं दुर्योधनेनापि पुरस्ताद्वाक्यमीदृशम् |
018c	तदनुस्मृत्य गाङ्गेय यथावद्वक्तुमर्हसि ||
