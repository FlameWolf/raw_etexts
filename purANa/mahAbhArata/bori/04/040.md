001  	उत्तर उवाच ||
001a	आस्थाय विपुलं वीर रथं सारथिना मया |
001c	कतमं यास्यसेऽनीकमुक्तो यास्याम्यहं त्वया ||
002  	अर्जुन उवाच ||
002a	प्रीतोऽस्मि पुरुषव्याघ्र न भयं विद्यते तव |
002c	सर्वान्नुदामि ते शत्रून्रणे रणविशारद ||
003a	स्वस्थो भव महाबुद्धे पश्य मां शत्रुभिः सह |
003c	युध्यमानं विमर्देऽस्मिन्कुर्वाणं भैरवं महत् ||
004a	एतान्सर्वानुपासङ्गान्क्षिप्रं बध्नीहि मे रथे |
004c	एतं चाहर निस्त्रिंशं जातरूपपरिष्कृतम् |
004e 	अहं वै कुरुभिर्योत्स्याम्यवजेष्यामि तेपशून् ||
005a	सङ्कल्पपक्षविक्षेपं बाहुप्राकारतोरणम् |
005c	त्रिदण्डतूणसंबाधमनेकध्वजसङ्कुलम् ||
006a	ज्याक्षेपणं क्रोधकृतं नेमीनिनददुन्दुभि |
006c	नगरं ते मया गुप्तं रथोपस्थं भविष्यति ||
007a	अधिष्ठितो मया संख्ये रथो गाण्डीवधन्वना |
007c	अजेयः शत्रुसैन्यानां वैराटे व्येतु ते भयम् ||
008  	उत्तर उवाच ||
008a	बिभेमि नाहमेतेषां जानामि त्वां स्थिरं युधि |
008c	केशवेनापि सङ्ग्रामे साक्षादिन्द्रेण वा समम् ||
009a	इदं तु चिन्तयन्नेव परिमुह्यामि केवलम् |
009c	निश्चयं चापि दुर्मेधा न गच्छामि कथञ्चन ||
010a	एवं वीराङ्गरूपस्य लक्षणैरुचितस्य च |
010c	 केन कर्मविपाकेन क्लीबत्वमिदमागतम् ||
011a	मन्ये त्वां क्लीबवेषेण चरन्तं शूलपाणिनम् |
011c	गन्धर्वराजप्रतिमं देवं वापि शतक्रतुम् ||
012  	अर्जुन उवाच ||
012a	भ्रातुर्नियोगाज्ज्येष्ठस्य संवत्सरमिदं व्रतम् |
012c	चरामि ब्रह्मचर्यं वै सत्यमेतद्ब्रवीमि ते ||
013a	नास्मि क्लीबो महाबाहो परवान्धर्मसंयुतः |
013c	समाप्तव्रतमुत्तीर्णं विद्धि मां त्वं नृपात्मज ||
014  	उत्तर उवाच ||
014a	परमोऽनुग्रहो मेऽद्य यत्प्रतर्को न मे वृथा |
014c	न हीदृशाः क्लीबरूपा भवन्तीह नरोत्तमाः ||
015a	सहायवानस्मि रणे युध्येयममरैरपि |
015c	साध्वसं तत्प्रनष्टं मे किं करोमि ब्रवीहि मे ||
016a	अहं ते सङ्ग्रहीष्यामि हयाञ्शत्रुरथारुजः |
016c	शिक्षितो ह्यस्मि सारथ्ये तीर्थतः पुरुषर्षभ ||
017a	दारुको वासुदेवस्य यथा शक्रस्य मातलिः |
017c	तथा मां विद्धि सारथ्ये शिक्षितं नरपुङ्गव ||
018a	यस्य याते न पश्यन्ति भूमौ प्राप्तं पदं पदम् |
018c	दक्षिणं यो धुरं युक्तः सुग्रीवसदृशो हयः ||
019a	योऽयं धुरं धुर्यवरो वामं वहति शोभनः |
019c	तं मन्ये मेघपुष्पस्य जवेन सदृशं हयम् ||
020a	योऽयं काञ्चनसंनाहः पार्ष्णिं वहति शोभनः |
020c	वामं सैन्यस्य मन्ये तं जवेन बलवत्तरम् ||
021a	योऽयं वहति ते पार्ष्णिं दक्षिणामञ्चितोद्यतः |
021c	बलाहकादपि मतः स जवे वीर्यवत्तरः ||
022a	त्वामेवायं रथो वोढुं सङ्ग्रामेऽर्हति धन्विनम् |
022c	त्वं चेमं रथमास्थाय योद्धुमर्हो मतो मम ||
023  	वैशम्पायन उवाच ||
023a	ततो निर्मुच्य बाहुभ्यां वलयानि स वीर्यवान् ||
023c	चित्रे दुन्दुभिसंनादे प्रत्यमुञ्चत्तले शुभे ||
024a	कृष्णान्भङ्गीमतः केशाञ्श्वेतेनोद्ग्रथ्य वाससा |
024c	अधिज्यं तरसा कृत्वा गाण्डीवं व्याक्षिपद्धनुः ||
025a	तस्य विक्षिप्यमाणस्य धनुषोऽभून्महास्वनः |
025c	यथा शैलस्य महतः शैलेनैवाभिजघ्नुषः ||
026a	सनिर्घाताभवद्भूमिर्दिक्षु वायुर्ववौ भृशम् |
026c	भ्रान्तद्विजं खं तदासीत्प्रकम्पितमहाद्रुमम् |
027a	तं शब्दं कुरवोऽजानन्विस्फोटमशनेरिव ||
027c	यदर्जुनो धनुःश्रेष्ठं बाहुभ्यामाक्षिपद्रथे ||
