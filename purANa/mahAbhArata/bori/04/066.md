001  	विराट उवाच ||
001a	यद्येष राजा कौरव्यः कुन्तीपुत्रो युधिष्ठिरः |
001c	कतमोऽस्यार्जुनो भ्राता भीमश्च कतमो बली ||
002a	नकुलः सहदेवो वा द्रौपदी वा यशस्विनी |
002c	यदा द्यूते जिताः पार्था न प्राज्ञायन्त ते क्वचित् ||
003  	अर्जुन उवाच || 
003a	य एष बल्लवो ब्रूते सूदस्तव नराधिप |
003c	एष भीमो महाबाहुर्भीमवेगपराक्रमः ||
004a	एष क्रोधवशान्हत्वा पर्वते गन्धमादने |
004c	सौगन्धिकानि दिव्यानि कृष्णार्थे समुपाहरत् ||
005a	गन्धर्व एष वै हन्ता कीचकानां दुरात्मनाम् |
005c	व्याघ्रानृक्षान्वराहांश्च हतवान्स्त्रीपुरे तव ||
006a	यश्चासीदश्वबन्धस्ते नकुलोऽयं परंतपः |
006c	गोसंख्यः सहदेवश्च माद्रीपुत्रौ महारथौ ||
007a	शृङ्गारवेषाभरणौ रूपवन्तौ यशस्विनौ |
007c	नानारथसहस्राणां समर्थौ पुरुषर्षभौ ||
008a	एषा पद्मपलाशाक्षी सुमध्या चारुहासिनी |
008c	सैरन्ध्री द्रौपदी राजन्यत्कृते कीचका हताः ||
009a	अर्जुनोऽहं महाराज व्यक्तं ते श्रोत्रमागतः |
009c	भीमादवरजः पार्थो यमाभ्यां चापि पूर्वजः ||
010a	उषिताः स्म महाराज सुखं तव निवेशने |
010c	अज्ञातवासमुषिता गर्भवास इव प्रजाः ||
011  	वैशम्पायन उवाच ||
011a	यदार्जुनेन ते वीराः कथिताः पञ्च पाण्डवाः |
011c	तदार्जुनस्य वैराटिः कथयामास विक्रमम् ||
012a	अयं स द्विषतां मध्ये मृगाणामिव केसरी |
012c	अचरद्रथवृन्देषु निघ्नंस्तेषां वरान्वरान् ||
013a	अनेन विद्धो मातङ्गो महानेकेषुणा हतः |
013c	हिरण्यकक्ष्यः सङ्ग्रामे दन्ताभ्यामगमन्महीम् ||
014a	अनेन विजिता गावो जिताश्च कुरवो युधि |
014c	अस्य शङ्खप्रणादेन कर्णौ मे बधिरीकृतौ ||
015a	तस्य तद्वचनं श्रुत्वा मत्स्यराजः प्रतापवान् |
015c	उत्तरं प्रत्युवाचेदमभिपन्नो युधिष्ठिरे ||
016a	प्रसादनं पाण्डवस्य प्राप्तकालं हि रोचये |
016c	उत्तरां च प्रयच्छामि पार्थाय यदि ते मतम् ||
017  	उत्तर उवाच ||
017a	अर्च्याः पूज्याश्च मान्याश्च प्राप्तकालं च मे मतम् |
017c	पूज्यन्तां पूजनार्हाश्च महाभागाश्च पाण्डवाः ||
018  	विराट उवाच ||
018a	अहं खल्वपि सङ्ग्रामे शत्रूणां वशमागतः |
018c	मोक्षितो भीमसेनेन गावश्च विजितास्तथा ||
019a	एतेषां बाहुवीर्येण यदस्माकं जयो मृधे |
019c	वयं सर्वे सहामात्याः कुन्तीपुत्रं युधिष्ठिरम् |
019e 	प्रसादयामो भद्रं ते सानुजं पाण्डवर्षभम् ||
020a	यदस्माभिरजानद्भिः किञ्चिदुक्तो नराधिपः |
020c	क्षन्तुमर्हति तत्सर्वं धर्मात्मा ह्येष पाण्डवः ||
021  	वैशम्पायन उवाच ||
021a	ततो विराटः परमाभितुष्टः समेत्य राज्ञा समयं चकार |
021c	राज्यं च सर्वं विससर्ज तस्मै सदण्डकोशं सपुरं महात्मा ||
022a	पाण्डवांश्च ततः सर्वान्मत्स्यराजः प्रतापवान् |
022c	धनञ्जयं पुरस्कृत्य दिष्ट्या दिष्ट्येति चाब्रवीत् ||
023a	समुपाघ्राय मूर्धानं संश्लिष्य च पुनः पुनः |
023c	युधिष्ठिरं च भीमं च माद्रीपुत्रौ च पाण्डवौ ||
024a	नातृप्यद्दर्शने तेषां विराटो वाहिनीपतिः |
024c	संप्रीयमाणो राजानं युधिष्ठिरमथाब्रवीत् ||
025a	दिष्ट्या भवन्तः संप्राप्ताः सर्वे कुशलिनो वनात् |
025c	दिष्ट्या च पारितं कृच्छ्रमज्ञातं वै दुरात्मभिः ||
026a	इदं च राज्यं नः पार्था यच्चान्यद्वसु किञ्चन |
026c	प्रतिगृह्णन्तु तत्सर्वं कौन्तेया अविशङ्कया ||
027a	उत्तरां प्रतिगृह्णातु सव्यसाची धनञ्जयः |
027c	अयं ह्यौपयिको भर्ता तस्याः पुरुषसत्तमः ||
028a	एवमुक्तो धर्मराजः पार्थमैक्षद्धनञ्जयम् |
028c	ईक्षितश्चार्जुनो भ्रात्रा मत्स्यं वचनमब्रवीत् ||
029a	प्रतिगृह्णाम्यहं राजन्स्नुषां दुहितरं तव |
029c	युक्तश्चावां हि संबन्धो मत्स्यभारतसत्तमौ ||
