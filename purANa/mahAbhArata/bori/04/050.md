001 	वैशम्पायन उवाच ||
001a	अपयाते तु राधेये दुर्योधनपुरोगमाः |
001c	अनीकेन यथास्वेन शरैरार्च्छन्त पाण्डवम् ||
002a	बहुधा तस्य सैन्यस्य व्यूढस्यापततः शरैः |
002c	अभियानीयमाज्ञाय वैराटिरिदमब्रवीत् ||
003a	आस्थाय रुचिरं जिष्णो रथं सारथिना मया |
003c	कतमद्यास्यसेऽनीकमुक्तो यास्याम्यहं त्वया ||
004  	अर्जुन उवाच ||
004a 	लोहिताक्षमरिष्टं यं वैयाघ्रमनुपश्यसि |
004c 	नीलां पताकामाश्रित्य रथे तिष्ठन्तमुत्तर ||
005a 	कृपस्यैतद्रथानीकं प्रापयस्वैतदेव माम् |
005c	एतस्य दर्शयिष्यामि शीघ्रास्त्रं दृढधन्विनः ||
006a 	कमण्डलुर्ध्वजे यस्य शातकुम्भमयः शुभः |
006c 	आचार्य एष वै द्रोणः सर्वशस्त्रभृतां वरः ||
007a 	सुप्रसन्नमना वीर कुरुष्वैनं प्रदक्षिणम् |
007c 	अत्रैव चाविरोधेन एष धर्मः सनातनः ||
008a 	यदि मे प्रथमं द्रोणः शरीरे प्रहरिष्यति |
008c 	ततोऽस्य प्रहरिष्यामि नास्य कोपो भविष्यति ||
009a 	अस्याविदूरे तु धनुर्ध्वजाग्रे यस्य दृश्यते |
009c 	आचार्यस्यैष पुत्रो वै अश्वत्थामा महारथः ||
010a 	सदा ममैष मान्यश्च सर्वशस्त्रभृतामपि |
010c 	एतस्य त्वं रथं प्राप्य निवर्तेथाः पुनः पुनः ||
011a 	य एष तु रथानीके सुवर्णकवचावृतः |
011c 	सेनाग्र्येण तृतीयेन व्यवहार्येण तिष्ठति ||
012a 	यस्य नागो ध्वजाग्रे वै हेमकेतनसंश्रितः |
012c 	धृतराष्ट्रात्मजः श्रीमानेष राजा सुयोधनः ||
013a 	एतस्याभिमुखं वीर रथं पररथारुजः |
013c 	प्रापयस्वैष तेजोभिप्रमाथी युद्धदुर्मदः ||
014a 	एष द्रोणस्य शिष्याणां शीघ्रास्त्रः प्रथमो मतः |
014c 	एतस्य दर्शयिष्यामि शीघ्रास्त्रं विपुलं शरैः ||
015a 	नागकक्ष्या तु रुचिरा ध्वजाग्रे यस्य तिष्ठति |
015c 	एष वैकर्तनः कर्णो विदितः पूर्वमेव ते ||
016a 	एतस्य रथमास्थाय राधेयस्य दुरात्मनः |
016c 	यत्तो भवेथाः सङ्ग्रामे स्पर्धत्येष मया सदा ||
017a 	यस्तु नीलानुसारेण पञ्चतारेण केतुना |
017c 	हस्तावापी बृहद्धन्वा रथे तिष्ठति वीर्यवान् ||
018a 	यस्य तारार्कचित्रोऽसौ रथे ध्वजवरः स्थितः |
018c 	यस्यैतत्पाण्डुरं छत्रं विमलं मूर्ध्नि तिष्ठति ||
019a 	महतो रथवंशस्य नानाध्वजपताकिनः |
019c 	बलाहकाग्रे सूर्यो वा य एष प्रमुखे स्थितः ||
020a 	हैमं चन्द्रार्कसङ्काशं कवचं यस्य दृश्यते |
020c 	जातरूपशिरस्त्राणस्त्रासयन्निव मे मनः ||
021a 	एष शांतनवो भीष्मः सर्वेषां नः पितामहः |
021c 	राजश्रियावबद्धस्तु दुर्योधनवशानुगः ||
022a 	पश्चादेष प्रयातव्यो न मे विघ्नकरो भवेत् |
022c 	एतेन युध्यमानस्य यत्तः संयच्छ मे हयान् ||
023a 	ततोऽभ्यवहदव्यग्रो वैराटिः सव्यसाचिनम् |
023c 	यत्रातिष्ठत्कृपो राजन्योत्स्यमानो धनञ्जयम् ||
