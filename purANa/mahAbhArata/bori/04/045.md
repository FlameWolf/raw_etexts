001  	अश्वत्थामोवाच ||
001a	न च तावज्जिता गावो न च सीमान्तरं गताः |
001c	न हास्तिनपुरं प्राप्तास्त्वं च कर्ण विकत्थसे ||
002a	सङ्ग्रामान्सुबहूञ्जित्वा लब्ध्वा च विपुलं धनम् |
002c	विजित्य च परां भूमिं नाहुः किञ्चन पौरुषम् ||
003a	पचत्यग्निरवाक्यस्तु तूष्णीं भाति दिवाकरः |
003c	तूष्णीं धारयते लोकान्वसुधा सचराचरान् ||
004a	चातुर्वर्ण्यस्य कर्माणि विहितानि मनीषिभिः |
004c	धनं यैरधिगन्तव्यं यच्च कुर्वन्न दुष्यति ||
005a	अधीत्य ब्राह्मणो वेदान्याजयेत यजेत च |
005c	क्षत्रियो धनुराश्रित्य यजेतैव न याजयेत् |
005e 	वैश्योऽधिगम्य द्रव्याणि ब्रह्मकर्माणि कारयेत् ||
006a	वर्तमाना यथाशास्त्रं प्राप्य चापि महीमिमाम् |
006c	सत्कुर्वन्ति महाभागा गुरून्सुविगुणानपि ||
007a	प्राप्य द्यूतेन को राज्यं क्षत्रियस्तोष्टुमर्हति |
007c	तथा नृशंसरूपेण यथान्यः प्राकृतो जनः ||
008a	तथावाप्तेषु वित्तेषु को विकत्थेद्विचक्षणः |
008c	निकृत्या वञ्चनायोगैश्चरन्वैतंसिको यथा ||
009a	कतमद्द्वैरथं युद्धं यत्राजैषीर्धनञ्जयम् |
009c	नकुलं सहदेवं च धनं येषां त्वया हृतम् ||
010a	युधिष्ठिरो जितः कस्मिन्भीमश्च बलिनां वरः |
010c	इन्द्रप्रस्थं त्वया कस्मिन्सङ्ग्रामे निर्जितं पुरा ||
011a	तथैव कतमं युद्धं यस्मिन्कृष्णा जिता त्वया |
011c	एकवस्त्रा सभां नीता दुष्टकर्मन्रजस्वला ||
012a	मूलमेषां महत्कृत्तं सारार्थी चन्दनं यथा |
012c	कर्म कारयिथाः शूर तत्र किं विदुरोऽब्रवीत् ||
013a	यथाशक्ति मनुष्याणां शममालक्षयामहे |
013c	अन्येषां चैव सत्त्वानामपि कीटपिपीलिके ||
014a	द्रौपद्यास्तं परिक्लेशं न क्षन्तुं पाण्डवोऽर्हति |
014c	दुःखाय धार्तराष्ट्राणां प्रादुर्भूतो धनञ्जयः ||
015a	त्वं पुनः पण्डितो भूत्वा वाचं वक्तुमिहेच्छसि |
015c	वैरान्तकरणो जिष्णुर्न नः शेषं करिष्यति ||
016a	नैष देवान्न गन्धर्वान्नासुरान्न च राक्षसान् |
016c	भयादिह न युध्येत कुन्तीपुत्रो धनञ्जयः ||
017a	यं यमेषोऽभिसंक्रुद्धः सङ्ग्रामेऽभिपतिष्यति |
017c	वृक्षं गरुडवेगेन विनिहत्य तमेष्यति ||
018a	त्वत्तो विशिष्टं वीर्येण धनुष्यमरराट्समम् |
018c	वासुदेवसमं युद्धे तं पार्थं को न पूजयेत् ||
019a	दैवं दैवेन युध्येत मानुषेण च मानुषम् |
019c	अस्त्रेणास्त्रं समाहन्यात्कोऽर्जुनेन समः पुमान् ||
020a	पुत्रादनन्तरः शिष्य इति धर्मविदो विदुः|
020c	एतेनापि निमित्तेन प्रियो द्रोणस्य पाण्डवः ||
021a	यथा त्वमकरोर्द्यूतमिन्द्रप्रस्थं यथाहरः |
021c	यथानैषीः सभां कृष्णां तथा युध्यस्व पाण्डवम् ||
022a	अयं ते मातुलः प्राज्ञः क्षत्रधर्मस्य कोविदः |
022c	दुर्द्यूतदेवी गान्धारः शकुनिर्युध्यतामिह ||
023a	नाक्षान्क्षिपति गाण्डीवं न कृतं द्वापरं न च |
023c	ज्वलतो निशितान्बाणांस्तीक्ष्णान्क्षिपति गाण्डिवम् ||
024a	न हि गाण्डीवनिर्मुक्ता गार्ध्रपत्राः सुतेजनाः |
024c	अन्तरेष्ववतिष्ठन्ति गिरीणामपि दारणाः ||
025a	अन्तकः शमनो मृत्युस्तथाग्निर्वडवामुखः |
025c	कुर्युरेते क्वचिच्छेषं न तु क्रुद्धो धनञ्जयः ||
026a	युध्यतां काममाचार्यो नाहं योत्स्ये धनञ्जयम् |
026c	मत्स्यो ह्यस्माभिरायोध्यो यद्यागच्छेद्गवां पदम् ||
