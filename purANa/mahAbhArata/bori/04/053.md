001  	अर्जुन उवाच ||
001a 	यत्रैषा काञ्चनी वेदी प्रदीप्ताग्निशिखोपमा |
001c 	उच्छ्रिता काञ्चने दण्डे पताकाभिरलङ्कृता |
001e 	तत्र मां वह भद्रं ते द्रोणानीकाय मारिष ||
002a 	अश्वाः शोणाः प्रकाशन्ते बृहन्तश्चारुवाहिनः |
002c 	स्निग्धविद्रुमसङ्काशास्ताम्रास्याः प्रियदर्शनाः |
002e 	युक्ता रथवरे यस्य सर्वशिक्षाविशारदाः ||
003a 	दीर्घबाहुर्महातेजा बलरूपसमन्वितः |
003c 	सर्वलोकेषु विख्यातो भारद्वाजः प्रतापवान् ||
004a 	बुद्ध्या तुल्यो ह्युशनसा बृहस्पतिसमो नये |
004c 	वेदास्तथैव चत्वारो ब्रह्मचर्यं तथैव च ||
005a 	ससंहाराणि दिव्यानि सर्वाण्यस्त्राणि मारिष |
005c 	धनुर्वेदश्च कार्त्स्न्येन यस्मिन्नित्यं प्रतिष्ठितः ||
006a 	क्षमा दमश्च सत्यं च आनृशंस्यमथार्जवम् |
006c 	एते चान्ये च बहवो गुणा यस्मिन्द्विजोत्तमे ||
007a 	तेनाहं योद्धुमिच्छामि महाभागेन संयुगे |
007c 	तस्मात्त्वं प्रापयाचार्यं क्षिप्रमुत्तर वाहय ||
008  	वैशम्पायन उवाच ||
008a 	अर्जुनेनैवमुक्तस्तु वैराटिर्हेमभूषितान् |
008c 	चोदयामास तानश्वान्भारद्वाजरथं प्रति ||
009a 	तमापतन्तं वेगेन पाण्डवं रथिनां वरम् |
009c 	द्रोणः प्रत्युद्ययौ पार्थं मत्तो मत्तमिव द्विपम् ||
010a 	ततः प्राध्मापयच्छङ्खं भेरीशतनिनादितम् |
010c 	प्रचुक्षुभे बलं सर्वमुद्धूत इव सागरः ||
011a 	अथ शोणान्सदश्वांस्तान्हंसवर्णैर्मनोजवैः |
011c 	मिश्रितान्समरे दृष्ट्वा व्यस्मयन्त रणे जनाः ||
012a 	तौ रथौ वीर्यसंपन्नौ दृष्ट्वा सङ्ग्राममूर्धनि |
012c 	आचार्यशिष्यावजितौ कृतविद्यौ मनस्विनौ ||
013a 	समाश्लिष्टौ तदान्योन्यं द्रोणपार्थौ महाबलौ |
013c 	दृष्ट्वा प्राकम्पत मुहुर्भरतानां महद्बलम् ||
014a 	हर्षयुक्तस्तथा पार्थः प्रहसन्निव वीर्यवान् |
014c 	रथं रथेन द्रोणस्य समासाद्य महारथः ||
015a 	अभिवाद्य महाबाहुः सान्त्वपूर्वमिदं वचः |
015c 	उवाच श्लक्ष्णया वाचा कौन्तेयः परवीरहा ||
016a 	उषिताः स्म वने वासं प्रतिकर्म चिकीर्षवः |
016c 	कोपं नार्हसि नः कर्तुं सदा समरदुर्जय ||
017a 	अहं तु प्रहृते पूर्वं प्रहरिष्यामि तेऽनघ |
017c 	इति मे वर्तते बुद्धिस्तद्भवान्कर्तुमर्हति ||
018a 	ततोऽस्मै प्राहिणोद्द्रोणः शरानधिकविंशतिम् |
018c 	अप्राप्तांश्चैव तान्पार्थश्चिच्छेद कृतहस्तवत् ||
019a 	ततः शरसहस्रेण रथं पार्थस्य वीर्यवान् |
019c 	अवाकिरत्ततो द्रोणः शीघ्रमस्त्रं विदर्शयन् ||
020a 	एवं प्रववृते युद्धं भारद्वाजकिरीटिनोः |
020c 	समं विमुञ्चतोः संख्ये विशिखान्दीप्ततेजसः ||
021a 	तावुभौ ख्यातकर्माणावुभौ वायुसमौ जवे |
021c 	उभौ दिव्यास्त्रविदुषावुभावुत्तमतेजसौ |
021e 	क्षिपन्तौ शरजालानि मोहयामासतुर्नृपान् ||
022a 	व्यस्मयन्त ततो योधाः सर्वे तत्र समागताः |
022c 	शरान्विसृजतोस्तूर्णं साधु साध्विति पूजयन् ||
023a 	द्रोणं हि समरे कोऽन्यो योद्धुमर्हति फल्गुनात् |
023c 	रौद्रः क्षत्रियधर्मोऽयं गुरुणा यदयुध्यत |
023e 	इत्यब्रुवञ्जनास्तत्र सङ्ग्रामशिरसि स्थिताः ||
024a 	वीरौ तावपि संरब्धौ संनिकृष्टौ महारथौ |
024c 	छादयेतां शरव्रातैरन्योन्यमपराजितौ ||
025a 	विस्फार्य सुमहच्चापं हेमपृष्ठं दुरासदम् |
025c 	संरब्धोऽथ भरद्वाजः फल्गुनं प्रत्ययुध्यत ||
026a 	स सायकमयैर्जालैरर्जुनस्य रथं प्रति |
026c 	भानुमद्भिः शिलाधौतैर्भानोः प्रच्छादयत्प्रभाम् ||
027a 	पार्थं च स महाबाहुर्महावेगैर्महारथः |
027c 	विव्याध निशितैर्बाणैर्मेघो वृष्ट्येव पर्वतम् ||
028a 	तथैव दिव्यं गाण्डीवं धनुरादाय पाण्डवः |
028c 	शत्रुघ्नं वेगवद्धृष्टो भारसाधनमुत्तमम् |
028e 	विससर्ज शरांश्चित्रान्सुवर्णविकृतान्बहून् ||
029a 	नाशयञ्शरवर्षाणि भारद्वाजस्य वीर्यवान् |
029c 	तूर्णं चापविनिर्मुक्तैस्तदद्भुतमिवाभवत् || 
030a 	स रथेन चरन्पार्थः प्रेक्षणीयो धनञ्जयः |
030c 	युगपद्दिक्षु सर्वासु सर्वशस्त्राण्यदर्शयत् ||
031a 	एकच्छायमिवाकाशं बाणैश्चक्रे समन्ततः |
031c 	नादृश्यत तदा द्रोणो नीहारेणेव संवृतः ||
032a 	तस्याभवत्तदा रूपं संवृतस्य शरोत्तमैः |
032c 	जाज्वल्यमानस्य यथा पर्वतस्येव सर्वतः ||
033a 	दृष्ट्वा तु पार्थस्य रणे शरैः स्वरथमावृतम् |
033c 	स विस्फार्य धनुश्चित्रं मेघस्तनितनिस्वनम् ||
034a 	अग्निचक्रोपमं घोरं विकर्षन्परमायुधम् |
034c 	व्यशातयच्छरांस्तांस्तु द्रोणः समितिशोभनः |
034e 	महानभूत्ततः शब्दो वंशानामिव दह्यताम् ||
035a 	जाम्बूनदमयैः पुङ्खैश्चित्रचापवरातिगैः |
035c	प्राच्छादयदमेयात्मा दिशः सूर्यस्य च प्रभाम् ||
036a 	ततः कनकपुङ्खानां शराणां नतपर्वणाम् |
036c 	वियच्चराणां वियति दृश्यन्ते बहुशः प्रजाः ||
037a 	द्रोणस्य पुङ्खसक्ताश्च प्रभवन्तः शरासनात् |
037c 	एको दीर्घ इवादृश्यदाकाशे संहतः शरः ||
038a 	एवं तौ स्वर्णविकृतान्विमुञ्चन्तौ महाशरान् |
038c 	आकाशं संवृतं वीरावुल्काभिरिव चक्रतुः ||
039a 	शरास्तयोश्च विबभुः कङ्कबर्हिणवाससः |
039c 	पङ्क्त्यः शरदि खस्थानां हंसानां चरतामिव ||
040a 	युद्धं समभवत्तत्र सुसंरब्धं महात्मनोः |
040c 	द्रोणपाण्डवयोर्घोरं वृत्रवासवयोरिव ||
041a 	तौ गजाविव चासाद्य विषाणाग्रैः परस्परम् |
041c 	शरैः पूर्णायतोत्सृष्टैरन्योन्यमभिजघ्नतुः ||
042a 	तौ व्यवाहरतां शूरौ संरब्धौ रणशोभिनौ |
042c 	उदीरयन्तौ समरे दिव्यान्यस्त्राणि भागशः ||
043a 	अथ त्वाचार्यमुख्येन शरान्सृष्टाञ्शिलाशितान्
043c 	न्यवारयच्छितैर्बाणैरर्जुनो जयतां वरः ||
044a 	दर्शयन्नैन्द्रिरात्मानमुग्रमुग्रपराक्रमः |
044c 	इषुभिस्तूर्णमाकाशं बहुभिश्च समावृणोत् ||
045a 	जिघांसन्तं नरव्याघ्रमर्जुनं तिग्मतेजसम् |
045c 	आचार्यमुख्यः समरे द्रोणः शस्त्रभृतां वरः |
045e 	अर्जुनेन सहाक्रीडच्छरैः संनतपर्वभिः ||
046a 	दिव्यान्यस्त्राणि मुञ्चन्तं भारद्वाजं महारणे |
046c 	अस्त्रैरस्त्राणि संवार्य फल्गुनः समयोधयत् ||
047a 	तयोरासीत्संप्रहारः क्रुद्धयोर्नरसिंहयोः |
047c 	अमर्षिणोस्तदान्योन्यं देवदानवयोरिव ||
048a 	ऐन्द्रं वायव्यमाग्नेयमस्त्रमस्त्रेण पाण्डवः |
048c 	द्रोणेन मुक्तं मुक्तं तु ग्रसते स्म पुनः पुनः ||
049a 	एवं शूरौ महेष्वासौ विसृजन्तौ शिताञ्शरान् |
049c 	एकच्छायं चक्रतुस्तावाकाशं शरवृष्टिभिः ||
050a 	ततोऽर्जुनेन मुक्तानां पततां च शरीरिषु |
050c 	पर्वतेष्विव वज्राणां शराणां श्रूयते स्वनः ||
051a 	ततो नागा रथाश्चैव सादिनश्च विशां पते |
051c 	शोणिताक्ता व्यदृश्यन्त पुष्पिता इव किंशुकाः ||
052a 	बाहुभिश्च सकेयूरैर्विचित्रैश्च महारथैः |
052c 	सुवर्णचित्रैः कवचैर्ध्वजैश्च विनिपातितैः ||
053a 	योधैश्च निहतैस्तत्र पार्थबाणप्रपीडितैः |
053c 	बलमासीत्समुद्भ्रान्तं द्रोणार्जुनसमागमे ||
054a 	विधुन्वानौ तु तौ वीरौ धनुषी भारसाधने |
054c 	आच्छादयेतामन्योन्यं तितक्षन्तौ रणेषुभिः ||
055a 	अथान्तरिक्षे नादोऽभूद्द्रोणं तत्र प्रशंसताम् |
055c 	दुष्करं कृतवान्द्रोणो यदर्जुनमयोधयत् ||
056a 	प्रमाथिनं महावीर्यं दृढमुष्टिं दुरासदम् |
056c 	जेतारं देवदैत्यानां सर्पाणां च महारथम् |
057a 	अविश्रमं च शिक्षां च लाघवं दूरपातिताम् |
057c 	पार्थस्य समरे दृष्ट्वा द्रोणस्याभूच्च विस्मयः ||
058a 	अथ गाण्डीवमुद्यम्य दिव्यं धनुरमर्षणः |
058c       विचकर्ष रणे पार्थो बाहुभ्यां भरतर्षभ ||
059a 	तस्य बाणमयं वर्षं शलभानामिवायतम् |
059c 	न च बाणान्तरे वायुरस्य शक्नोति सर्पितुम् ||
060a 	अनिशं संदधानस्य शरानुत्सृजतस्तदा |
060c 	ददृशे नान्तरं किञ्चित्पार्थस्याददतोऽपि च ||
061a 	तथा शीघ्रास्त्रयुद्धे तु वर्तमाने सुदारुणे |
061c 	शीघ्राच्छीघ्रतरं पार्थः शरानन्यानुदीरयत् ||
062a 	ततः शतसहस्राणि शराणां नतपर्वणाम् |
062c 	युगपत्प्रापतंस्तत्र द्रोणस्य रथमन्तिकात् ||
063a 	अवकीर्यमाणे द्रोणे तु शरैर्गाण्डीवधन्वना |
063c 	हाहाकारो महानासीत्सैन्यानां भरतर्षभ ||
064a 	पाण्डवस्य तु शीघ्रास्त्रं मघवान्समपूजयत् |
064c 	गन्धर्वाप्सरसश्चैव ये च तत्र समागताः ||
065a 	ततो वृन्देन महता रथानां रथयूथपः |
065c 	आचार्यपुत्रः सहसा पाण्डवं प्रत्यवारयत् ||
066a 	अश्वत्थामा तु तत्कर्म हृदयेन महात्मनः |
066c 	पूजयामास पार्थस्य कोपं चास्याकरोद्भृशम् ||
067a 	स मन्युवशमापन्नः पार्थमभ्यद्रवद्रणे |
067c 	किरञ्शरसहस्राणि पर्जन्य इव वृष्टिमान् ||
068a 	आवृत्य तु महाबाहुर्यतो द्रौणिस्ततो हयान् |
068c 	अन्तरं प्रददौ पार्थो द्रोणस्य व्यपसर्पितुम् ||
069a 	स तु लब्ध्वान्तरं तूर्णमपायाज्जवनैर्हयैः |
069c 	छिन्नवर्मध्वजः शूरो निकृत्तः परमेषुभिः ||
