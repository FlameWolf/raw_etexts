BR0202013001	श्रीकृष्ण उवाच
BR0202013001a	सर्वैर्गुणैर्महाराज राजसूयं त्वमर्हसि
BR0202013001c	जानतस्त्वेव ते सर्वं किञ्चिद्वक्ष्यामि भारत
BR0202013002a	जामदग्न्येन रामेण क्षत्रं यदवशेषितम्
BR0202013002c	तस्मादवरजं लोके यदिदं क्षत्रसञ्ज्ञितम्
BR0202013003a	कृतोऽयं कुलसङ्कल्पः क्षत्रियैर्वसुधाधिप
BR0202013003c	निदेशवाग्भिस्तत्ते ह विदितं भरतर्षभ
BR0202013004a	ऐलस्येक्ष्वाकुवंशस्य प्रकृतिं परिचक्षते
BR0202013004c	राजानः श्रेणिबद्धाश्च ततोऽन्ये क्षत्रिया भुवि
BR0202013005a	ऐलवंश्यास्तु ये राजंस्तथैवेक्ष्वाकवो नृपाः
BR0202013005c	तानि चैकशतं विद्धि कुलानि भरतर्षभ
BR0202013006a	ययातेस्त्वेव भोजानां विस्तरोऽतिगुणो महान्
BR0202013006c	भजते च महाराज विस्तरः स चतुर्दिशम्
BR0202013007a	तेषां तथैव तां लक्ष्मीं सर्वक्षत्रमुपासते
BR0202013007c	सोऽवनीं मध्यमां भुक्त्वा मिथोभेदेष्वमन्यत
BR0202013008a	चतुर्युस्त्वपरो राजा यस्मिन्नेकशतोऽभवत्
BR0202013008c	स साम्राज्यं जरासन्धः प्राप्तो भवति योनितः
BR0202013009a	तं स राजा महाप्राज्ञ संश्रित्य किल सर्वशः
BR0202013009c	राजन्सेनापतिर्जातः शिशुपालः प्रतापवान्
BR0202013010a	तमेव च महाराज शिष्यवत्समुपस्थितः
BR0202013010c	वक्रः करूषाधिपतिर्मायायोधी महाबलः
BR0202013011a	अपरौ च महावीर्यौ महात्मानौ समाश्रितौ
BR0202013011c	जरासन्धं महावीर्यं तौ हंसडिभकावुभौ
BR0202013012a	दन्तवक्रः करूषश्च कलभो मेघवाहनः
BR0202013012c	मूर्ध्ना दिव्यं मणिं बिभ्रद्यं तं भूतमणिं विदुः
BR0202013013a	मुरं च नरकं चैव शास्ति यो यवनाधिपौ
BR0202013013c	अपर्यन्तबलो राजा प्रतीच्यां वरुणो यथा
BR0202013014a	भगदत्तो महाराज वृद्धस्तव पितुः सखा
BR0202013014c	स वाचा प्रणतस्तस्य कर्मणा चैव भारत
BR0202013015a	स्नेहबद्धस्तु पितृवन्मनसा भक्तिमांस्त्वयि
BR0202013015c	प्रतीच्यां दक्षिणं चान्तं पृथिव्याः पाति यो नृपः
BR0202013016a	मातुलो भवतः शूरः पुरुजित्कुन्तिवर्धनः
BR0202013016c	स ते सन्नतिमानेकः स्नेहतः शत्रुतापनः
BR0202013017a	जरासन्धं गतस्त्वेवं पुरा यो न मया हतः
BR0202013017c	पुरुषोत्तमविज्ञातो योऽसौ चेदिषु दुर्मतिः
BR0202013018a	आत्मानं प्रतिजानाति लोकेऽस्मिन्पुरुषोत्तमम्
BR0202013018c	आदत्ते सततं मोहाद्यः स चिह्नं च मामकम्
BR0202013019a	वङ्गपुण्ड्रकिरातेषु राजा बलसमन्वितः
BR0202013019c	पौण्ड्रको वासुदेवेति योऽसौ लोकेषु विश्रुतः
BR0202013020a	चतुर्युः स महाराज भोज इन्द्रसखो बली
BR0202013020c	विद्याबलाद्यो व्यजयत्पाण्ड्यक्रथककैशिकान्
BR0202013021a	भ्राता यस्याहृतिः शूरो जामदग्न्यसमो युधि
BR0202013021c	स भक्तो मागधं राजा भीष्मकः परवीरहा
BR0202013022a	प्रियाण्याचरतः प्रह्वान्सदा सम्बन्धिनः सतः
BR0202013022c	भजतो न भजत्यस्मानप्रियेषु व्यवस्थितः
BR0202013023a	न कुलं न बलं राजन्नभिजानंस्तथात्मनः
BR0202013023c	पश्यमानो यशो दीप्तं जरासन्धमुपाश्रितः
BR0202013024a	उदीच्यभोजाश्च तथा कुलान्यष्टादशाभिभो
BR0202013024c	जरासन्धभयादेव प्रतीचीं दिशमाश्रिताः
BR0202013025a	शूरसेना भद्रकारा बोधाः शाल्वाः पटच्चराः
BR0202013025c	सुस्थराश्च सुकुट्टाश्च कुणिन्दाः कुन्तिभिः सह
BR0202013026a	शाल्वेयानां च राजानः सोदर्यानुचरैः सह
BR0202013026c	दक्षिणा ये च पाञ्चालाः पूर्वाः कुन्तिषु कोशलाः
BR0202013027a	तथोत्तरां दिशं चापि परित्यज्य भयार्दिताः
BR0202013027c	मत्स्याः सन्न्यस्तपादाश्च दक्षिणां दिशमाश्रिताः
BR0202013028a	तथैव सर्वपाञ्चाला जरासन्धभयार्दिताः
BR0202013028c	स्वराष्ट्रं सम्परित्यज्य विद्रुताः सर्वतोदिशम्
BR0202013029a	कस्यचित्त्वथ कालस्य कंसो निर्मथ्य बान्धवान्
BR0202013029c	बार्हद्रथसुते देव्यावुपागच्छद्वृथामतिः
BR0202013030a	अस्तिः प्राप्तिश्च नाम्ना ते सहदेवानुजेऽबले
BR0202013030c	बलेन तेन स ज्ञातीनभिभूय वृथामतिः
BR0202013031a	श्रैष्ठ्यं प्राप्तः स तस्यासीदतीवापनयो महान्
BR0202013031c	भोजराजन्यवृद्धैस्तु पीड्यमानैर्दुरात्मना
BR0202013032a	ज्ञातित्राणमभीप्सद्भिरस्मत्सम्भावना कृता
BR0202013032c	दत्त्वाक्रूराय सुतनुं तामाहुकसुतां तदा
BR0202013033a	संकर्षणद्वितीयेन ज्ञातिकार्यं मया कृतम्
BR0202013033c	हतौ कंससुनामानौ मया रामेण चाप्युत
BR0202013034a	भये तु समुपक्रान्ते जरासन्धे समुद्यते
BR0202013034c	मन्त्रोऽयं मन्त्रितो राजन्कुलैरष्टादशावरैः
BR0202013035a	अनारमन्तो निघ्नन्तो महास्त्रैः शतघातिभिः
BR0202013035c	न हन्याम वयं तस्य त्रिभिर्वर्षशतैर्बलम्
BR0202013036a	तस्य ह्यमरसङ्काशौ बलेन बलिनां वरौ
BR0202013036c	नामभ्यां हंसडिभकावित्यास्तां योधसत्तमौ
BR0202013037a	तावुभौ सहितौ वीरौ जरासन्धश्च वीर्यवान्
BR0202013037c	त्रयस्त्रयाणां लोकानां पर्याप्ता इति मे मतिः
BR0202013038a	न हि केवलमस्माकं यावन्तोऽन्ये च पार्थिवाः
BR0202013038c	तथैव तेषामासीच्च बुद्धिर्बुद्धिमतां वर
BR0202013039a	अथ हंस इति ख्यातः कश्चिदासीन्महान्नृपः
BR0202013039c	स चान्यैः सहितो राजन्सङ्ग्रामेऽष्टादशावरैः
BR0202013040a	हतो हंस इति प्रोक्तमथ केनापि भारत
BR0202013040c	तच्छ्रुत्वा डिभको राजन्यमुनाम्भस्यमज्जत
BR0202013041a	विना हंसेन लोकेऽस्मिन्नाहं जीवितुमुत्सहे
BR0202013041c	इत्येतां मतिमास्थाय डिभको निधनं गतः
BR0202013042a	तथा तु डिभकं श्रुत्वा हंसः परपुरञ्जयः
BR0202013042c	प्रपेदे यमुनामेव सोऽपि तस्यां न्यमज्जत
BR0202013043a	तौ स राजा जरासन्धः श्रुत्वाप्सु निधनं गतौ
BR0202013043c	स्वपुरं शूरसेनानां प्रययौ भरतर्षभ
BR0202013044a	ततो वयममित्रघ्न तस्मिन्प्रतिगते नृपे
BR0202013044c	पुनरानन्दिताः सर्वे मथुरायां वसामहे
BR0202013045a	यदा त्वभ्येत्य पितरं सा वै राजीवलोचना
BR0202013045c	कंसभार्या जरासन्धं दुहिता मागधं नृपम्
BR0202013046a	चोदयत्येव राजेन्द्र पतिव्यसनदुःखिता
BR0202013046c	पतिघ्नं मे जहीत्येवं पुनः पुनररिन्दम
BR0202013047a	ततो वयं महाराज तं मन्त्रं पूर्वमन्त्रितम्
BR0202013047c	संस्मरन्तो विमनसो व्यपयाता नराधिप
BR0202013048a	पृथक्त्वेन द्रुता राजन्सङ्क्षिप्य महतीं श्रियम्
BR0202013048c	प्रपतामो भयात्तस्य सधनज्ञातिबान्धवाः
BR0202013049a	इति सञ्चिन्त्य सर्वे स्म प्रतीचीं दिशमाश्रिताः
BR0202013049c	कुशस्थलीं पुरीं रम्यां रैवतेनोपशोभिताम्
BR0202013050a	पुनर्निवेशनं तस्यां कृतवन्तो वयं नृप
BR0202013050c	तथैव दुर्गसंस्कारं देवैरपि दुरासदम्
BR0202013051a	स्त्रियोऽपि यस्यां युध्येयुः किं पुनर्वृष्णिपुङ्गवाः
BR0202013051c	तस्यां वयममित्रघ्न निवसामोऽकुतोभयाः
BR0202013052a	आलोक्य गिरिमुख्यं तं माधवीतीर्थमेव च
BR0202013052c	माधवाः कुरुशार्दूल परां मुदमवाप्नुवन्
BR0202013053a	एवं वयं जरासन्धादादितः कृतकिल्बिषाः
BR0202013053c	सामर्थ्यवन्तः सम्बन्धाद्भवन्तं समुपाश्रिताः
BR0202013054a	त्रियोजनायतं सद्म त्रिस्कन्धं योजनादधि
BR0202013054c	योजनान्ते शतद्वारं विक्रमक्रमतोरणम्
BR0202013054e	अष्टादशावरैर्नद्धं क्षत्रियैर्युद्धदुर्मदैः
BR0202013055a	अष्टादश सहस्राणि व्रातानां सन्ति नः कुले
BR0202013055c	आहुकस्य शतं पुत्रा एकैकस्त्रिशतावरः
BR0202013056a	चारुदेष्णः सह भ्रात्रा चक्रदेवोऽथ सात्यकिः
BR0202013056c	अहं च रौहिणेयश्च साम्बः शौरिसमो युधि
BR0202013057a	एवमेते रथाः सप्त राजन्नन्यान्निबोध मे
BR0202013057c	कृतवर्मा अनाधृष्टिः समीकः समितिञ्जयः
BR0202013058a	कह्वः शङ्कुर्निदान्तश्च सप्तैवैते महारथाः
BR0202013058c	पुत्रौ चान्धकभोजस्य वृद्धो राजा च ते दश
BR0202013059a	लोकसंहनना वीरा वीर्यवन्तो महाबलाः
BR0202013059c	स्मरन्तो मध्यमं देशं वृष्णिमध्ये गतव्यथाः
BR0202013060a	स त्वं सम्राड्गुणैर्युक्तः सदा भरतसत्तम
BR0202013060c	क्षत्रे सम्राजमात्मानं कर्तुमर्हसि भारत
BR0202013061a	न तु शक्यं जरासन्धे जीवमाने महाबले
BR0202013061c	राजसूयस्त्वया प्राप्तुमेषा राजन्मतिर्मम
BR0202013062a	तेन रुद्धा हि राजानः सर्वे जित्वा गिरिव्रजे
BR0202013062c	कन्दरायां गिरीन्द्रस्य सिंहेनेव महाद्विपाः
BR0202013063a	सोऽपि राजा जरासन्धो यियक्षुर्वसुधाधिपैः
BR0202013063c	आराध्य हि महादेवं निर्जितास्तेन पार्थिवाः
BR0202013064a	स हि निर्जित्य निर्जित्य पार्थिवान्पृतनागतान्
BR0202013064c	पुरमानीय बद्ध्वा च चकार पुरुषव्रजम्
BR0202013065a	वयं चैव महाराज जरासन्धभयात्तदा
BR0202013065c	मथुरां सम्परित्यज्य गता द्वारवतीं पुरीम्
BR0202013066a	यदि त्वेनं महाराज यज्ञं प्राप्तुमिहेच्छसि
BR0202013066c	यतस्व तेषां मोक्षाय जरासन्धवधाय च
BR0202013067a	समारम्भो हि शक्योऽयं नान्यथा कुरुनन्दन
BR0202013067c	राजसूयस्य कार्त्स्न्येन कर्तुं मतिमतां वर
BR0202013068a	इत्येषा मे मती राजन्यथा वा मन्यसेऽनघ
BR0202013068c	एवं गते ममाचक्ष्व स्वयं निश्चित्य हेतुभिः
