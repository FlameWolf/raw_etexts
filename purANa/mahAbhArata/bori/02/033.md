001	वैशम्पायन उवाच
001a	ततोऽभिषेचनीयेऽह्नि ब्राह्मणा राजभिः सह
001c	अन्तर्वेदीं प्रविविशुः सत्कारार्थं महर्षयः
002a	नारदप्रमुखास्तस्यामन्तर्वेद्यां महात्मनः
002c	समासीनाः शुशुभिरे सह राजर्षिभिस्तदा
003a	समेता ब्रह्मभवने देवा देवर्षयो यथा
003c	कर्मान्तरमुपासन्तो जजल्पुरमितौजसः
004a	इदमेवं न चाप्येवमेवमेतन्न चान्यथा
004c	इत्यूचुर्बहवस्तत्र वितण्डानाः परस्परम्
005a	कृशानर्थांस्तथा केचिदकृशांस्तत्र कुर्वते
005c	अकृशांश्च कृशांश्चक्रुर्हेतुभिः शास्त्रनिश्चितैः
006a	तत्र मेधाविनः केचिदर्थमन्यैः प्रपूरितम्
006c	विचिक्षिपुर्यथा श्येना नभोगतमिवामिषम्
007a	केचिद्धर्मार्थसंयुक्ताः कथास्तत्र महाव्रताः
007c	रेमिरे कथयन्तश्च सर्ववेदविदां वराः
008a	सा वेदिर्वेदसम्पन्नैर्देवद्विजमहर्षिभिः
008c	आबभासे समाकीर्णा नक्षत्रैर्द्यौरिवामला
009a	न तस्यां सन्निधौ शूद्रः कश्चिदासीन्न चाव्रतः
009c	अन्तर्वेद्यां तदा राजन्युधिष्ठिरनिवेशने
010a	तां तु लक्ष्मीवतो लक्ष्मीं तदा यज्ञविधानजाम्
010c	तुतोष नारदः पश्यन्धर्मराजस्य धीमतः
011a	अथ चिन्तां समापेदे स मुनिर्मनुजाधिप
011c	नारदस्तं तदा पश्यन्सर्वक्षत्रसमागमम्
012a	सस्मार च पुरावृत्तां कथां तां भरतर्षभ
012c	अंशावतरणे यासौ ब्रह्मणो भवनेऽभवत्
013a	देवानां सङ्गमं तं तु विज्ञाय कुरुनन्दन
013c	नारदः पुण्डरीकाक्षं सस्मार मनसा हरिम्
014a	साक्षात्स विबुधारिघ्नः क्षत्रे नारायणो विभुः
014c	प्रतिज्ञां पालयन्धीमाञ्जातः परपुरञ्जयः
015a	सन्दिदेश पुरा योऽसौ विबुधान्भूतकृत्स्वयम्
015c	अन्योन्यमभिनिघ्नन्तः पुनर्लोकानवाप्स्यथ
016a	इति नारायणः शम्भुर्भगवाञ्जगतः प्रभुः
016c	आदिश्य विबुधान्सर्वानजायत यदुक्षये
017a	क्षितावन्धकवृष्णीनां वंशे वंशभृतां वरः
017c	परया शुशुभे लक्ष्म्या नक्षत्राणामिवोडुराट्
018a	यस्य बाहुबलं सेन्द्राः सुराः सर्व उपासते
018c	सोऽयं मानुषवन्नाम हरिरास्तेऽरिमर्दनः
019a	अहो बत महद्भूतं स्वयम्भूर्यदिदं स्वयम्
019c	आदास्यति पुनः क्षत्रमेवं बलसमन्वितम्
020a	इत्येतां नारदश्चिन्तां चिन्तयामास धर्मवित्
020c	हरिं नारायणं ज्ञात्वा यज्ञैरीड्यं तमीश्वरम्
021a	तस्मिन्धर्मविदां श्रेष्ठो धर्मराजस्य धीमतः
021c	महाध्वरे महाबुद्धिस्तस्थौ स बहुमानतः
022a	ततो भीष्मोऽब्रवीद्राजन्धर्मराजं युधिष्ठिरम्
022c	क्रियतामर्हणं राज्ञां यथार्हमिति भारत
023a	आचार्यमृत्विजं चैव संयुक्तं च युधिष्ठिर
023c	स्नातकं च प्रियं चाहुः षडर्घ्यार्हान्नृपं तथा
024a	एतानर्हानभिगतानाहुः संवत्सरोषितान्
024c	त इमे कालपूगस्य महतोऽस्मानुपागताः
025a	एषामेकैकशो राजन्नर्घ्यमानीयतामिति
025c	अथ चैषां वरिष्ठाय समर्थायोपनीयताम्
026    युधिष्ठिर उवाच
026a	कस्मै भवान्मन्यतेऽर्घमेकस्मै कुरुनन्दन
026c	उपनीयमानं युक्तं च तन्मे ब्रूहि पितामह
027    वैशम्पायन उवाच
027a	ततो भीष्मः शान्तनवो बुद्ध्या निश्चित्य भारत
027c	वार्ष्णेयं मन्यते कृष्णमर्हणीयतमं भुवि
028a	एष ह्येषां समेतानां तेजोबलपराक्रमैः
028c	मध्ये तपन्निवाभाति ज्योतिषामिव भास्करः
029a	असूर्यमिव सूर्येण निवातमिव वायुना
029c	भासितं ह्लादितं चैव कृष्णेनेदं सदो हि नः
030a	तस्मै भीष्माभ्यनुज्ञातः सहदेवः प्रतापवान्
030c	उपजह्रेऽथ विधिवद्वार्ष्णेयायार्घ्यमुत्तमम्
031a	प्रतिजग्राह तत्कृष्णः शास्त्रदृष्टेन कर्मणा
031c	शिशुपालस्तु तां पूजां वासुदेवे न चक्षमे
032a	स उपालभ्य भीष्मं च धर्मराजं च संसदि
032c	अपाक्षिपद्वासुदेवं चेदिराजो महाबलः
