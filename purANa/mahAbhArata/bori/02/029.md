BR0204029001	वैशम्पायन उवाच
BR0204029001a	नकुलस्य तु वक्ष्यामि कर्माणि विजयं तथा
BR0204029001c	वासुदेवजितामाशां यथासौ व्यजयत्प्रभुः
BR0204029002a	निर्याय खाण्डवप्रस्थात्प्रतीचीमभितो दिशम्
BR0204029002c	उद्दिश्य मतिमान्प्रायान्महत्या सेनया सह
BR0204029003a	सिंहनादेन महता योधानां गर्जितेन च
BR0204029003c	रथनेमिनिनादैश्च कम्पयन्वसुधामिमाम्
BR0204029004a	ततो बहुधनं रम्यं गवाश्वधनधान्यवत्
BR0204029004c	कार्त्तिकेयस्य दयितं रोहीतकमुपाद्रवत्
BR0204029005a	तत्र युद्धं महद्वृत्तं शूरैर्मत्तमयूरकैः
BR0204029005c	मरुभूमिं च कार्त्स्न्येन तथैव बहुधान्यकम्
BR0204029006a	शैरीषकं महेच्छं च वशे चक्रे महाद्युतिः
BR0204029006c	शिबींस्त्रिगर्तानम्बष्ठान्मालवान्पञ्चकर्पटान्
BR0204029007a	तथा मध्यमिकायांश्च वाटधानान्द्विजानथ
BR0204029007c	पुनश्च परिवृत्याथ पुष्करारण्यवासिनः
BR0204029008a	गणानुत्सवसङ्केतान्व्यजयत्पुरुषर्षभः
BR0204029008c	सिन्धुकूलाश्रिता ये च ग्रामणेया महाबलाः
BR0204029009a	शूद्राभीरगणाश्चैव ये चाश्रित्य सरस्वतीम्
BR0204029009c	वर्तयन्ति च ये मत्स्यैर्ये च पर्वतवासिनः
BR0204029010a	कृत्स्नं पञ्चनदं चैव तथैवापरपर्यटम्
BR0204029010c	उत्तरज्योतिकं चैव तथा वृन्दाटकं पुरम्
BR0204029010e	द्वारपालं च तरसा वशे चक्रे महाद्युतिः
BR0204029011a	रमठान्हारहूणांश्च प्रतीच्याश्चैव ये नृपाः
BR0204029011c	तान्सर्वान्स वशे चक्रे शासनादेव पाण्डवः
BR0204029012a	तत्रस्थः प्रेषयामास वासुदेवाय चाभिभुः
BR0204029012c	स चास्य दशभी राज्यैः प्रतिजग्राह शासनम्
BR0204029013a	ततः शाकलमभ्येत्य मद्राणां पुटभेदनम्
BR0204029013c	मातुलं प्रीतिपूर्वेण शल्यं चक्रे वशे बली
BR0204029014a	स तस्मिन्सत्कृतो राज्ञा सत्कारार्हो विशां पते
BR0204029014c	रत्नानि भूरीण्यादाय सम्प्रतस्थे युधां पतिः
BR0204029015a	ततः सागरकुक्षिस्थान्म्लेच्छान्परमदारुणान्
BR0204029015c	पह्लवान्बर्बरांश्चैव तान्सर्वाननयद्वशम्
BR0204029016a	ततो रत्नान्युपादाय वशे कृत्वा च पार्थिवान्
BR0204029016c	न्यवर्तत नरश्रेष्ठो नकुलश्चित्रमार्गवित्
BR0204029017a	करभाणां सहस्राणि कोशं तस्य महात्मनः
BR0204029017c	ऊहुर्दश महाराज कृच्छ्रादिव महाधनम्
BR0204029018a	इन्द्रप्रस्थगतं वीरमभ्येत्य स युधिष्ठिरम्
BR0204029018c	ततो माद्रीसुतः श्रीमान्धनं तस्मै न्यवेदयत्
BR0204029019a	एवं प्रतीचीं नकुलो दिशं वरुणपालिताम्
BR0204029019c	विजिग्ये वासुदेवेन निर्जितां भरतर्षभः
