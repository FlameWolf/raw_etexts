001	वैशम्पायन उवाच
001a	तं विजित्य महाबाहुः कुन्तीपुत्रो धनञ्जयः
001c	प्रययावुत्तरां तस्माद्दिशं धनदपालिताम्
002a	अन्तर्गिरिं च कौन्तेयस्तथैव च बहिर्गिरिम्
002c	तथोपरिगिरिं चैव विजिग्ये पुरुषर्षभः
003a	विजित्य पर्वतान्सर्वान्ये च तत्र नराधिपाः
003c	तान्वशे स्थापयित्वा स रत्नान्यादाय सर्वशः
004a	तैरेव सहितः सर्वैरनुरज्य च तान्नृपान्
004c	कुलूतवासिनं राजन्बृहन्तमुपजग्मिवान्
005a	मृदङ्गवरनादेन रथनेमिस्वनेन च
005c	हस्तिनां च निनादेन कम्पयन्वसुधामिमाम्
006a	ततो बृहन्तस्तरुणो बलेन चतुरङ्गिणा
006c	निष्क्रम्य नगरात्तस्माद्योधयामास पाण्डवम्
007a	सुमहान्सन्निपातोऽभूद्धनञ्जयबृहन्तयोः
007c	न शशाक बृहन्तस्तु सोढुं पाण्डवविक्रमम्
008a	सोऽविषह्यतमं ज्ञात्वा कौन्तेयं पर्वतेश्वरः
008c	उपावर्तत दुर्मेधा रत्नान्यादाय सर्वशः
009a	स तद्राज्यमवस्थाप्य कुलूतसहितो ययौ
009c	सेनाबिन्दुमथो राजन्राज्यादाशु समाक्षिपत्
010a	मोदापुरं वामदेवं सुदामानं सुसङ्कुलम्
010c	कुलूतानुत्तरांश्चैव तांश्च राज्ञः समानयत्
011a	तत्रस्थः पुरुषैरेव धर्मराजस्य शासनात्
011c	व्यजयद्धनञ्जयो राजन्देशान्पञ्च प्रमाणतः
012a	स दिवःप्रस्थमासाद्य सेनाबिन्दोः पुरं महत्
012c	बलेन चतुरङ्गेण निवेशमकरोत्प्रभुः
013a	स तैः परिवृतः सर्वैर्विष्वगश्वं नराधिपम्
013c	अभ्यगच्छन्महातेजाः पौरवं पुरुषर्षभः
014a	विजित्य चाहवे शूरान्पार्वतीयान्महारथान्
014c	ध्वजिन्या व्यजयद्राजन्पुरं पौरवरक्षितम्
015a	पौरवं तु विनिर्जित्य दस्यून्पर्वतवासिनः
015c	गणानुत्सवसङ्केतानजयत्सप्त पाण्डवः
016a	ततः काश्मीरकान्वीरान्क्षत्रियान्क्षत्रियर्षभः
016c	व्यजयल्लोहितं चैव मण्डलैर्दशभिः सह
017a	ततस्त्रिगर्तान्कौन्तेयो दार्वान्कोकनदाश्च ये
017c	क्षत्रिया बहवो राजन्नुपावर्तन्त सर्वशः
018a	अभिसारीं ततो रम्यां विजिग्ये कुरुनन्दनः
018c	उरशावासिनं चैव रोचमानं रणेऽजयत्
019a	ततः सिंहपुरं रम्यं चित्रायुधसुरक्षितम्
019c	प्रामथद्बलमास्थाय पाकशासनिराहवे
020a	ततः सुह्मांश्च चोलांश्च किरीटी पाण्डवर्षभः
020c	सहितः सर्वसैन्येन प्रामथत्कुरुनन्दनः
021a	ततः परमविक्रान्तो बाह्लीकान्कुरुनन्दनः
021c	महता परिमर्देन वशे चक्रे दुरासदान्
022a	गृहीत्वा तु बलं सारं फल्गु चोत्सृज्य पाण्डवः
022c	दरदान्सह काम्बोजैरजयत्पाकशासनिः
023a	प्रागुत्तरां दिशं ये च वसन्त्याश्रित्य दस्यवः
023c	निवसन्ति वने ये च तान्सर्वानजयत्प्रभुः
024a	लोहान्परमकाम्बोजानृषिकानुत्तरानपि
024c	सहितांस्तान्महाराज व्यजयत्पाकशासनिः
025a	ऋषिकेषु तु सङ्ग्रामो बभूवातिभयङ्करः
025c	तारकामयसङ्काशः परमर्षिकपार्थयोः
026a	स विजित्य ततो राजन्नृषिकान्रणमूर्धनि
026c	शुकोदरसमप्रख्यान्हयानष्टौ समानयत्
026e	मयूरसदृशानन्यानुभयानेव चापरान्
027a	स विनिर्जित्य सङ्ग्रामे हिमवन्तं सनिष्कुटम्
027c	श्वेतपर्वतमासाद्य न्यवसत्पुरुषर्षभः
