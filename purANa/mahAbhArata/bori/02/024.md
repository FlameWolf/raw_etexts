BR0204024001	वैशम्पायन उवाच
BR0204024001a	तं विजित्य महाबाहुः कुन्तीपुत्रो धनञ्जयः
BR0204024001c	प्रययावुत्तरां तस्माद्दिशं धनदपालिताम्
BR0204024002a	अन्तर्गिरिं च कौन्तेयस्तथैव च बहिर्गिरिम्
BR0204024002c	तथोपरिगिरिं चैव विजिग्ये पुरुषर्षभः
BR0204024003a	विजित्य पर्वतान्सर्वान्ये च तत्र नराधिपाः
BR0204024003c	तान्वशे स्थापयित्वा स रत्नान्यादाय सर्वशः
BR0204024004a	तैरेव सहितः सर्वैरनुरज्य च तान्नृपान्
BR0204024004c	कुलूतवासिनं राजन्बृहन्तमुपजग्मिवान्
BR0204024005a	मृदङ्गवरनादेन रथनेमिस्वनेन च
BR0204024005c	हस्तिनां च निनादेन कम्पयन्वसुधामिमाम्
BR0204024006a	ततो बृहन्तस्तरुणो बलेन चतुरङ्गिणा
BR0204024006c	निष्क्रम्य नगरात्तस्माद्योधयामास पाण्डवम्
BR0204024007a	सुमहान्सन्निपातोऽभूद्धनञ्जयबृहन्तयोः
BR0204024007c	न शशाक बृहन्तस्तु सोढुं पाण्डवविक्रमम्
BR0204024008a	सोऽविषह्यतमं ज्ञात्वा कौन्तेयं पर्वतेश्वरः
BR0204024008c	उपावर्तत दुर्मेधा रत्नान्यादाय सर्वशः
BR0204024009a	स तद्राज्यमवस्थाप्य कुलूतसहितो ययौ
BR0204024009c	सेनाबिन्दुमथो राजन्राज्यादाशु समाक्षिपत्
BR0204024010a	मोदापुरं वामदेवं सुदामानं सुसङ्कुलम्
BR0204024010c	कुलूतानुत्तरांश्चैव तांश्च राज्ञः समानयत्
BR0204024011a	तत्रस्थः पुरुषैरेव धर्मराजस्य शासनात्
BR0204024011c	व्यजयद्धनञ्जयो राजन्देशान्पञ्च प्रमाणतः
BR0204024012a	स दिवःप्रस्थमासाद्य सेनाबिन्दोः पुरं महत्
BR0204024012c	बलेन चतुरङ्गेण निवेशमकरोत्प्रभुः
BR0204024013a	स तैः परिवृतः सर्वैर्विष्वगश्वं नराधिपम्
BR0204024013c	अभ्यगच्छन्महातेजाः पौरवं पुरुषर्षभः
BR0204024014a	विजित्य चाहवे शूरान्पार्वतीयान्महारथान्
BR0204024014c	ध्वजिन्या व्यजयद्राजन्पुरं पौरवरक्षितम्
BR0204024015a	पौरवं तु विनिर्जित्य दस्यून्पर्वतवासिनः
BR0204024015c	गणानुत्सवसङ्केतानजयत्सप्त पाण्डवः
BR0204024016a	ततः काश्मीरकान्वीरान्क्षत्रियान्क्षत्रियर्षभः
BR0204024016c	व्यजयल्लोहितं चैव मण्डलैर्दशभिः सह
BR0204024017a	ततस्त्रिगर्तान्कौन्तेयो दार्वान्कोकनदाश्च ये
BR0204024017c	क्षत्रिया बहवो राजन्नुपावर्तन्त सर्वशः
BR0204024018a	अभिसारीं ततो रम्यां विजिग्ये कुरुनन्दनः
BR0204024018c	उरशावासिनं चैव रोचमानं रणेऽजयत्
BR0204024019a	ततः सिंहपुरं रम्यं चित्रायुधसुरक्षितम्
BR0204024019c	प्रामथद्बलमास्थाय पाकशासनिराहवे
BR0204024020a	ततः सुह्मांश्च चोलांश्च किरीटी पाण्डवर्षभः
BR0204024020c	सहितः सर्वसैन्येन प्रामथत्कुरुनन्दनः
BR0204024021a	ततः परमविक्रान्तो बाह्लीकान्कुरुनन्दनः
BR0204024021c	महता परिमर्देन वशे चक्रे दुरासदान्
BR0204024022a	गृहीत्वा तु बलं सारं फल्गु चोत्सृज्य पाण्डवः
BR0204024022c	दरदान्सह काम्बोजैरजयत्पाकशासनिः
BR0204024023a	प्रागुत्तरां दिशं ये च वसन्त्याश्रित्य दस्यवः
BR0204024023c	निवसन्ति वने ये च तान्सर्वानजयत्प्रभुः
BR0204024024a	लोहान्परमकाम्बोजानृषिकानुत्तरानपि
BR0204024024c	सहितांस्तान्महाराज व्यजयत्पाकशासनिः
BR0204024025a	ऋषिकेषु तु सङ्ग्रामो बभूवातिभयङ्करः
BR0204024025c	तारकामयसङ्काशः परमर्षिकपार्थयोः
BR0204024026a	स विजित्य ततो राजन्नृषिकान्रणमूर्धनि
BR0204024026c	शुकोदरसमप्रख्यान्हयानष्टौ समानयत्
BR0204024026e	मयूरसदृशानन्यानुभयानेव चापरान्
BR0204024027a	स विनिर्जित्य सङ्ग्रामे हिमवन्तं सनिष्कुटम्
BR0204024027c	श्वेतपर्वतमासाद्य न्यवसत्पुरुषर्षभः
