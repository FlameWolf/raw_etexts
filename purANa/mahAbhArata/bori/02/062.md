BR0208062001	द्रौपद्युवाच
BR0208062001a	पुरस्तात्करणीयं मे न कृतं कार्यमुत्तरम्
BR0208062001c	विह्वलास्मि कृतानेन कर्षता बलिना बलात्
BR0208062002a	अभिवादं करोम्येषां गुरूणां कुरुसंसदि
BR0208062002c	न मे स्यादपराधोऽयं यदिदं न कृतं मया
BR0208062003	वैशम्पायन उवाच
BR0208062003a	सा तेन च समुद्धूता दुःखेन च तपस्विनी
BR0208062003c	पतिता विललापेदं सभायामतथोचिता
BR0208062004	द्रौपद्युवाच
BR0208062004a	स्वयंवरे यास्मि नृपैर्दृष्टा रङ्गे समागतैः
BR0208062004c	न दृष्टपूर्वा चान्यत्र साहमद्य सभां गता
BR0208062005a	यां न वायुर्न चादित्यो दृष्टवन्तौ पुरा गृहे
BR0208062005c	साहमद्य सभामध्ये दृश्यामि कुरुसंसदि
BR0208062006a	यां न मृष्यन्ति वातेन स्पृश्यमानां पुरा गृहे
BR0208062006c	स्पृश्यमानां सहन्तेऽद्य पाण्डवास्तां दुरात्मना
BR0208062007a	मृष्यन्ते कुरवश्चेमे मन्ये कालस्य पर्ययम्
BR0208062007c	स्नुषां दुहितरं चैव क्लिश्यमानामनर्हतीम्
BR0208062008a	किं त्वतः कृपणं भूयो यदहं स्त्री सती शुभा
BR0208062008c	सभामध्यं विगाहेऽद्य क्व नु धर्मो महीक्षिताम्
BR0208062009a	धर्म्याः स्त्रियः सभां पूर्वं न नयन्तीति नः श्रुतम्
BR0208062009c	स नष्टः कौरवेयेषु पूर्वो धर्मः सनातनः
BR0208062010a	कथं हि भार्या पाण्डूनां पार्षतस्य स्वसा सती
BR0208062010c	वासुदेवस्य च सखी पार्थिवानां सभामियाम्
BR0208062011a	तामिमां धर्मराजस्य भार्यां सदृशवर्णजाम्
BR0208062011c	ब्रूत दासीमदासीं वा तत्करिष्यामि कौरवाः
BR0208062012a	अयं हि मां दृढं क्षुद्रः कौरवाणां यशोहरः
BR0208062012c	क्लिश्नाति नाहं तत्सोढुं चिरं शक्ष्यामि कौरवाः
BR0208062013a	जितां वाप्यजितां वापि मन्यध्वं वा यथा नृपाः
BR0208062013c	तथा प्रत्युक्तमिच्छामि तत्करिष्यामि कौरवाः
BR0208062014	भीष्म उवाच
BR0208062014a	उक्तवानस्मि कल्याणि धर्मस्य तु परां गतिम्
BR0208062014c	लोके न शक्यते गन्तुमपि विप्रैर्महात्मभिः
BR0208062015a	बलवांस्तु यथा धर्मं लोके पश्यति पूरुषः
BR0208062015c	स धर्मो धर्मवेलायां भवत्यभिहितः परैः
BR0208062016a	न विवेक्तुं च ते प्रश्नमेतं शक्नोमि निश्चयात्
BR0208062016c	सूक्ष्मत्वाद्गहनत्वाच्च कार्यस्यास्य च गौरवात्
BR0208062017a	नूनमन्तः कुलस्यास्य भविता नचिरादिव
BR0208062017c	तथा हि कुरवः सर्वे लोभमोहपरायणाः
BR0208062018a	कुलेषु जाताः कल्याणि व्यसनाभ्याहता भृशम्
BR0208062018c	धर्म्यान्मार्गान्न च्यवन्ते यथा नस्त्वं वधूः स्थिता
BR0208062019a	उपपन्नं च पाञ्चालि तवेदं वृत्तमीदृशम्
BR0208062019c	यत्कृच्छ्रमपि सम्प्राप्ता धर्ममेवान्ववेक्षसे
BR0208062020a	एते द्रोणादयश्चैव वृद्धा धर्मविदो जनाः
BR0208062020c	शून्यैः शरीरैस्तिष्ठन्ति गतासव इवानताः
BR0208062021a	युधिष्ठिरस्तु प्रश्नेऽस्मिन्प्रमाणमिति मे मतिः
BR0208062021c	अजितां वा जितां वापि स्वयं व्याहर्तुमर्हति
BR0208062022	वैशम्पायन उवाच
BR0208062022a	तथा तु दृष्ट्वा बहु तत्तदेवं रोरूयमाणां कुररीमिवार्ताम्
BR0208062022c	नोचुर्वचः साध्वथ वाप्यसाधु महीक्षितो धार्तराष्ट्रस्य भीताः
BR0208062023a	दृष्ट्वा तु तान्पार्थिवपुत्रपौत्रांस्तूष्णींभूतान्धृतराष्ट्रस्य पुत्रः
BR0208062023c	स्मयन्निवेदं वचनं बभाषे पाञ्चालराजस्य सुतां तदानीम्
BR0208062024a	तिष्ठत्वयं प्रश्न उदारसत्त्वे भीमेऽर्जुने सहदेवे तथैव
BR0208062024c	पत्यौ च ते नकुले याज्ञसेनि वदन्त्वेते वचनं त्वत्प्रसूतम्
BR0208062025a	अनीश्वरं विब्रुवन्त्वार्यमध्ये युधिष्ठिरं तव पाञ्चालि हेतोः
BR0208062025c	कुर्वन्तु सर्वे चानृतं धर्मराजं पाञ्चालि त्वं मोक्ष्यसे दासभावात्
BR0208062026a	धर्मे स्थितो धर्मराजो महात्मा स्वयं चेदं कथयत्विन्द्रकल्पः
BR0208062026c	ईशो वा ते यद्यनीशोऽथ वैष वाक्यादस्य क्षिप्रमेकं भजस्व
BR0208062027a	सर्वे हीमे कौरवेयाः सभायां दुःखान्तरे वर्तमानास्तवैव
BR0208062027c	न विब्रुवन्त्यार्यसत्त्वा यथावत्पतींश्च ते समवेक्ष्याल्पभाग्यान्
BR0208062028a	ततः सभ्याः कुरुराजस्य तत्र वाक्यं सर्वे प्रशशंसुस्तदोच्चैः
BR0208062028c	चेलावेधांश्चापि चक्रुर्नदन्तो हा हेत्यासीदपि चैवात्र नादः
BR0208062028e	सर्वे चासन्पार्थिवाः प्रीतिमन्तः कुरुश्रेष्ठं धार्मिकं पूजयन्तः
BR0208062029a	युधिष्ठिरं च ते सर्वे समुदैक्षन्त पार्थिवाः
BR0208062029c	किं नु वक्ष्यति धर्मज्ञ इति साचीकृताननाः
BR0208062030a	किं नु वक्ष्यति बीभत्सुरजितो युधि पाण्डवः
BR0208062030c	भीमसेनो यमौ चेति भृशं कौतूहलान्विताः
BR0208062031a	तस्मिन्नुपरते शब्दे भीमसेनोऽब्रवीदिदम्
BR0208062031c	प्रगृह्य विपुलं वृत्तं भुजं चन्दनरूषितम्
BR0208062032a	यद्येष गुरुरस्माकं धर्मराजो युधिष्ठिरः
BR0208062032c	न प्रभुः स्यात्कुलस्यास्य न वयं मर्षयेमहि
BR0208062033a	ईशो नः पुण्यतपसां प्राणानामपि चेश्वरः
BR0208062033c	मन्यते जितमात्मानं यद्येष विजिता वयम्
BR0208062034a	न हि मुच्येत जीवन्मे पदा भूमिमुपस्पृशन्
BR0208062034c	मर्त्यधर्मा परामृश्य पाञ्चाल्या मूर्धजानिमान्
BR0208062035a	पश्यध्वमायतौ वृत्तौ भुजौ मे परिघाविव
BR0208062035c	नैतयोरन्तरं प्राप्य मुच्येतापि शतक्रतुः
BR0208062036a	धर्मपाशसितस्त्वेवं नाधिगच्छामि सङ्कटम्
BR0208062036c	गौरवेण निरुद्धश्च निग्रहादर्जुनस्य च
BR0208062037a	धर्मराजनिसृष्टस्तु सिंहः क्षुद्रमृगानिव
BR0208062037c	धार्तराष्ट्रानिमान्पापान्निष्पिषेयं तलासिभिः
BR0208062038a	तमुवाच तदा भीष्मो द्रोणो विदुर एव च
BR0208062038c	क्षम्यतामेवमित्येवं सर्वं सम्भवति त्वयि
