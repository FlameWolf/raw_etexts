001	द्रौपद्युवाच
001a	पुरस्तात्करणीयं मे न कृतं कार्यमुत्तरम्
001c	विह्वलास्मि कृतानेन कर्षता बलिना बलात्
002a	अभिवादं करोम्येषां गुरूणां कुरुसंसदि
002c	न मे स्यादपराधोऽयं यदिदं न कृतं मया
003	वैशम्पायन उवाच
003a	सा तेन च समुद्धूता दुःखेन च तपस्विनी
003c	पतिता विललापेदं सभायामतथोचिता
004	द्रौपद्युवाच
004a	स्वयंवरे यास्मि नृपैर्दृष्टा रङ्गे समागतैः
004c	न दृष्टपूर्वा चान्यत्र साहमद्य सभां गता
005a	यां न वायुर्न चादित्यो दृष्टवन्तौ पुरा गृहे
005c	साहमद्य सभामध्ये दृश्यामि कुरुसंसदि
006a	यां न मृष्यन्ति वातेन स्पृश्यमानां पुरा गृहे
006c	स्पृश्यमानां सहन्तेऽद्य पाण्डवास्तां दुरात्मना
007a	मृष्यन्ते कुरवश्चेमे मन्ये कालस्य पर्ययम्
007c	स्नुषां दुहितरं चैव क्लिश्यमानामनर्हतीम्
008a	किं त्वतः कृपणं भूयो यदहं स्त्री सती शुभा
008c	सभामध्यं विगाहेऽद्य क्व नु धर्मो महीक्षिताम्
009a	धर्म्याः स्त्रियः सभां पूर्वं न नयन्तीति नः श्रुतम्
009c	स नष्टः कौरवेयेषु पूर्वो धर्मः सनातनः
010a	कथं हि भार्या पाण्डूनां पार्षतस्य स्वसा सती
010c	वासुदेवस्य च सखी पार्थिवानां सभामियाम्
011a	तामिमां धर्मराजस्य भार्यां सदृशवर्णजाम्
011c	ब्रूत दासीमदासीं वा तत्करिष्यामि कौरवाः
012a	अयं हि मां दृढं क्षुद्रः कौरवाणां यशोहरः
012c	क्लिश्नाति नाहं तत्सोढुं चिरं शक्ष्यामि कौरवाः
013a	जितां वाप्यजितां वापि मन्यध्वं वा यथा नृपाः
013c	तथा प्रत्युक्तमिच्छामि तत्करिष्यामि कौरवाः
014	भीष्म उवाच
014a	उक्तवानस्मि कल्याणि धर्मस्य तु परां गतिम्
014c	लोके न शक्यते गन्तुमपि विप्रैर्महात्मभिः
015a	बलवांस्तु यथा धर्मं लोके पश्यति पूरुषः
015c	स धर्मो धर्मवेलायां भवत्यभिहितः परैः
016a	न विवेक्तुं च ते प्रश्नमेतं शक्नोमि निश्चयात्
016c	सूक्ष्मत्वाद्गहनत्वाच्च कार्यस्यास्य च गौरवात्
017a	नूनमन्तः कुलस्यास्य भविता नचिरादिव
017c	तथा हि कुरवः सर्वे लोभमोहपरायणाः
018a	कुलेषु जाताः कल्याणि व्यसनाभ्याहता भृशम्
018c	धर्म्यान्मार्गान्न च्यवन्ते यथा नस्त्वं वधूः स्थिता
019a	उपपन्नं च पाञ्चालि तवेदं वृत्तमीदृशम्
019c	यत्कृच्छ्रमपि सम्प्राप्ता धर्ममेवान्ववेक्षसे
020a	एते द्रोणादयश्चैव वृद्धा धर्मविदो जनाः
020c	शून्यैः शरीरैस्तिष्ठन्ति गतासव इवानताः
021a	युधिष्ठिरस्तु प्रश्नेऽस्मिन्प्रमाणमिति मे मतिः
021c	अजितां वा जितां वापि स्वयं व्याहर्तुमर्हति
022	वैशम्पायन उवाच
022a	तथा तु दृष्ट्वा बहु तत्तदेवं रोरूयमाणां कुररीमिवार्ताम्
022c	नोचुर्वचः साध्वथ वाप्यसाधु महीक्षितो धार्तराष्ट्रस्य भीताः
023a	दृष्ट्वा तु तान्पार्थिवपुत्रपौत्रांस्तूष्णींभूतान्धृतराष्ट्रस्य पुत्रः
023c	स्मयन्निवेदं वचनं बभाषे पाञ्चालराजस्य सुतां तदानीम्
024a	तिष्ठत्वयं प्रश्न उदारसत्त्वे भीमेऽर्जुने सहदेवे तथैव
024c	पत्यौ च ते नकुले याज्ञसेनि वदन्त्वेते वचनं त्वत्प्रसूतम्
025a	अनीश्वरं विब्रुवन्त्वार्यमध्ये युधिष्ठिरं तव पाञ्चालि हेतोः
025c	कुर्वन्तु सर्वे चानृतं धर्मराजं पाञ्चालि त्वं मोक्ष्यसे दासभावात्
026a	धर्मे स्थितो धर्मराजो महात्मा स्वयं चेदं कथयत्विन्द्रकल्पः
026c	ईशो वा ते यद्यनीशोऽथ वैष वाक्यादस्य क्षिप्रमेकं भजस्व
027a	सर्वे हीमे कौरवेयाः सभायां दुःखान्तरे वर्तमानास्तवैव
027c	न विब्रुवन्त्यार्यसत्त्वा यथावत्पतींश्च ते समवेक्ष्याल्पभाग्यान्
028a	ततः सभ्याः कुरुराजस्य तत्र वाक्यं सर्वे प्रशशंसुस्तदोच्चैः
028c	चेलावेधांश्चापि चक्रुर्नदन्तो हा हेत्यासीदपि चैवात्र नादः
028e	सर्वे चासन्पार्थिवाः प्रीतिमन्तः कुरुश्रेष्ठं धार्मिकं पूजयन्तः
029a	युधिष्ठिरं च ते सर्वे समुदैक्षन्त पार्थिवाः
029c	किं नु वक्ष्यति धर्मज्ञ इति साचीकृताननाः
030a	किं नु वक्ष्यति बीभत्सुरजितो युधि पाण्डवः
030c	भीमसेनो यमौ चेति भृशं कौतूहलान्विताः
031a	तस्मिन्नुपरते शब्दे भीमसेनोऽब्रवीदिदम्
031c	प्रगृह्य विपुलं वृत्तं भुजं चन्दनरूषितम्
032a	यद्येष गुरुरस्माकं धर्मराजो युधिष्ठिरः
032c	न प्रभुः स्यात्कुलस्यास्य न वयं मर्षयेमहि
033a	ईशो नः पुण्यतपसां प्राणानामपि चेश्वरः
033c	मन्यते जितमात्मानं यद्येष विजिता वयम्
034a	न हि मुच्येत जीवन्मे पदा भूमिमुपस्पृशन्
034c	मर्त्यधर्मा परामृश्य पाञ्चाल्या मूर्धजानिमान्
035a	पश्यध्वमायतौ वृत्तौ भुजौ मे परिघाविव
035c	नैतयोरन्तरं प्राप्य मुच्येतापि शतक्रतुः
036a	धर्मपाशसितस्त्वेवं नाधिगच्छामि सङ्कटम्
036c	गौरवेण निरुद्धश्च निग्रहादर्जुनस्य च
037a	धर्मराजनिसृष्टस्तु सिंहः क्षुद्रमृगानिव
037c	धार्तराष्ट्रानिमान्पापान्निष्पिषेयं तलासिभिः
038a	तमुवाच तदा भीष्मो द्रोणो विदुर एव च
038c	क्षम्यतामेवमित्येवं सर्वं सम्भवति त्वयि
