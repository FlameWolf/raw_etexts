BR0201011001	नारद उवाच
BR0201011001a	पुरा देवयुगे राजन्नादित्यो भगवान्दिवः
BR0201011001c	आगच्छन्मानुषं लोकं दिदृक्षुर्विगतक्लमः
BR0201011002a	चरन्मानुषरूपेण सभां दृष्ट्वा स्वयम्भुवः
BR0201011002c	सभामकथयन्मह्यं ब्राह्मीं तत्त्वेन पाण्डव
BR0201011003a	अप्रमेयप्रभां दिव्यां मानसीं भरतर्षभ
BR0201011003c	अनिर्देश्यां प्रभावेन सर्वभूतमनोरमाम्
BR0201011004a	श्रुत्वा गुणानहं तस्याः सभायाः पाण्डुनन्दन
BR0201011004c	दर्शनेप्सुस्तथा राजन्नादित्यमहमब्रुवम्
BR0201011005a	भगवन्द्रष्टुमिच्छामि पितामहसभामहम्
BR0201011005c	येन सा तपसा शक्या कर्मणा वापि गोपते
BR0201011006a	औषधैर्वा तथा युक्तैरुत वा मायया यया
BR0201011006c	तन्ममाचक्ष्व भगवन्पश्येयं तां सभां कथम्
BR0201011007a	ततः स भगवान्सूर्यो मामुपादाय वीर्यवान्
BR0201011007c	अगच्छत्तां सभां ब्राह्मीं विपापां विगतक्लमाम्
BR0201011008a	एवंरूपेति सा शक्या न निर्देष्टुं जनाधिप
BR0201011008c	क्षणेन हि बिभर्त्यन्यदनिर्देश्यं वपुस्तथा
BR0201011009a	न वेद परिमाणं वा संस्थानं वापि भारत
BR0201011009c	न च रूपं मया तादृग्दृष्टपूर्वं कदाचन
BR0201011010a	सुसुखा सा सभा राजन्न शीता न च घर्मदा
BR0201011010c	न क्षुत्पिपासे न ग्लानिं प्राप्य तां प्राप्नुवन्त्युत
BR0201011011a	नानारूपैरिव कृता सुविचित्रैः सुभास्वरैः
BR0201011011c	स्तम्भैर्न च धृता सा तु शाश्वती न च सा क्षरा
BR0201011012a	अति चन्द्रं च सूर्यं च शिखिनं च स्वयम्प्रभा
BR0201011012c	दीप्यते नाकपृष्ठस्था भासयन्तीव भास्करम्
BR0201011013a	तस्यां स भगवानास्ते विदधद्देवमायया
BR0201011013c	स्वयमेकोऽनिशं राजँल्लोकाँल्लोकपितामहः
BR0201011014a	उपतिष्ठन्ति चाप्येनं प्रजानां पतयः प्रभुम्
BR0201011014c	दक्षः प्रचेताः पुलहो मरीचिः कश्यपस्तथा
BR0201011015a	भृगुरत्रिर्वसिष्ठश्च गौतमश्च तथाङ्गिराः
BR0201011015c	मनोऽन्तरिक्षं विद्याश्च वायुस्तेजो जलं मही
BR0201011016a	शब्दः स्पर्शस्तथा रूपं रसो गन्धश्च भारत
BR0201011016c	प्रकृतिश्च विकारश्च यच्चान्यत्कारणं भुवः
BR0201011017a	चन्द्रमाः सह नक्षत्रैरादित्यश्च गभस्तिमान्
BR0201011017c	वायवः क्रतवश्चैव सङ्कल्पः प्राण एव च
BR0201011018a	एते चान्ये च बहवः स्वयम्भुवमुपस्थिताः
BR0201011018c	अर्थो धर्मश्च कामश्च हर्षो द्वेषस्तपो दमः
BR0201011019a	आयान्ति तस्यां सहिता गन्धर्वाप्सरसस्तथा
BR0201011019c	विंशतिः सप्त चैवान्ये लोकपालाश्च सर्वशः
BR0201011020a	शुक्रो बृहस्पतिश्चैव बुधोऽङ्गारक एव च
BR0201011020c	शनैश्चरश्च राहुश्च ग्रहाः सर्वे तथैव च
BR0201011021a	मन्त्रो रथन्तरश्चैव हरिमान्वसुमानपि
BR0201011021c	आदित्याः साधिराजानो नानाद्वन्द्वैरुदाहृताः
BR0201011022a	मरुतो विश्वकर्मा च वसवश्चैव भारत
BR0201011022c	तथा पितृगणाः सर्वे सर्वाणि च हवींष्यथ
BR0201011023a	ऋग्वेदः सामवेदश्च यजुर्वेदश्च पाण्डव
BR0201011023c	अथर्ववेदश्च तथा पर्वाणि च विशां पते
BR0201011024a	इतिहासोपवेदाश्च वेदाङ्गानि च सर्वशः
BR0201011024c	ग्रहा यज्ञाश्च सोमश्च दैवतानि च सर्वशः
BR0201011025a	सावित्री दुर्गतरणी वाणी सप्तविधा तथा
BR0201011025c	मेधा धृतिः श्रुतिश्चैव प्रज्ञा बुद्धिर्यशः क्षमा
BR0201011026a	सामानि स्तुतिशस्त्राणि गाथाश्च विविधास्तथा
BR0201011026c	भाष्याणि तर्कयुक्तानि देहवन्ति विशां पते
BR0201011027a	क्षणा लवा मुहूर्ताश्च दिवा रात्रिस्तथैव च
BR0201011027c	अर्धमासाश्च मासाश्च ऋतवः षट्च भारत
BR0201011028a	संवत्सराः पञ्चयुगमहोरात्राश्चतुर्विधाः
BR0201011028c	कालचक्रं च यद्दिव्यं नित्यमक्षयमव्ययम्
BR0201011029a	अदितिर्दितिर्दनुश्चैव सुरसा विनता इरा
BR0201011029c	कालका सुरभिर्देवी सरमा चाथ गौतमी
BR0201011030a	आदित्या वसवो रुद्रा मरुतश्चाश्विनावपि
BR0201011030c	विश्वेदेवाश्च साध्याश्च पितरश्च मनोजवाः
BR0201011031a	राक्षसाश्च पिशाचाश्च दानवा गुह्यकास्तथा
BR0201011031c	सुपर्णनागपशवः पितामहमुपासते
BR0201011032a	देवो नारायणस्तस्यां तथा देवर्षयश्च ये
BR0201011032c	ऋषयो वालखिल्याश्च योनिजायोनिजास्तथा
BR0201011033a	यच्च किञ्चित्त्रिलोकेऽस्मिन्दृश्यते स्थाणुजङ्गमम्
BR0201011033c	सर्वं तस्यां मया दृष्टं तद्विद्धि मनुजाधिप
BR0201011034a	अष्टाशीतिसहस्राणि यतीनामूर्ध्वरेतसाम्
BR0201011034c	प्रजावतां च पञ्चाशदृषीणामपि पाण्डव
BR0201011035a	ते स्म तत्र यथाकामं दृष्ट्वा सर्वे दिवौकसः
BR0201011035c	प्रणम्य शिरसा तस्मै प्रतियान्ति यथागतम्
BR0201011036a	अतिथीनागतान्देवान्दैत्यान्नागान्मुनींस्तथा
BR0201011036c	यक्षान्सुपर्णान्कालेयान्गन्धर्वाप्सरसस्तथा
BR0201011037a	महाभागानमितधीर्ब्रह्मा लोकपितामहः
BR0201011037c	दयावान्सर्वभूतेषु यथार्हं प्रतिपद्यते
BR0201011038a	प्रतिगृह्य च विश्वात्मा स्वयम्भूरमितप्रभः
BR0201011038c	सान्त्वमानार्थसम्भोगैर्युनक्ति मनुजाधिप
BR0201011039a	तथा तैरुपयातैश्च प्रतियातैश्च भारत
BR0201011039c	आकुला सा सभा तात भवति स्म सुखप्रदा
BR0201011040a	सर्वतेजोमयी दिव्या ब्रह्मर्षिगणसेविता
BR0201011040c	ब्राह्म्या श्रिया दीप्यमाना शुशुभे विगतक्लमा
BR0201011041a	सा सभा तादृशी दृष्टा सर्वलोकेषु दुर्लभा
BR0201011041c	सभेयं राजशार्दूल मनुष्येषु यथा तव
BR0201011042a	एता मया दृष्टपूर्वाः सभा देवेषु पाण्डव
BR0201011042c	तवेयं मानुषे लोके सर्वश्रेष्ठतमा सभा
BR0201011043    युधिष्ठिर उवाच
BR0201011043a	प्रायशो राजलोकस्ते कथितो वदतां वर
BR0201011043c	वैवस्वतसभायां तु यथा वदसि वै प्रभो
BR0201011044a	वरुणस्य सभायां तु नागास्ते कथिता विभो
BR0201011044c	दैत्येन्द्राश्चैव भूयिष्ठाः सरितः सागरास्तथा
BR0201011045a	तथा धनपतेर्यक्षा गुह्यका राक्षसास्तथा
BR0201011045c	गन्धर्वाप्सरसश्चैव भगवांश्च वृषध्वजः
BR0201011046a	पितामहसभायां तु कथितास्ते महर्षयः
BR0201011046c	सर्वदेवनिकायाश्च सर्वशास्त्राणि चैव हि
BR0201011047a	शतक्रतुसभायां तु देवाः सङ्कीर्तिता मुने
BR0201011047c	उद्देशतश्च गन्धर्वा विविधाश्च महर्षयः
BR0201011048a	एक एव तु राजर्षिर्हरिश्चन्द्रो महामुने
BR0201011048c	कथितस्ते सभानित्यो देवेन्द्रस्य महात्मनः
BR0201011049a	किं कर्म तेनाचरितं तपो वा नियतव्रतम्
BR0201011049c	येनासौ सह शक्रेण स्पर्धते स्म महायशाः
BR0201011050a	पितृलोकगतश्चापि त्वया विप्र पिता मम
BR0201011050c	दृष्टः पाण्डुर्महाभागः कथं चासि समागतः
BR0201011051a	किमुक्तवांश्च भगवन्नेतदिच्छामि वेदितुम्
BR0201011051c	त्वत्तः श्रोतुमहं सर्वं परं कौतूहलं हि मे
BR0201011052    नारद उवाच
BR0201011052a	यन्मां पृच्छसि राजेन्द्र हरिश्चन्द्रं प्रति प्रभो
BR0201011052c	तत्तेऽहं सम्प्रवक्ष्यामि माहात्म्यं तस्य धीमतः
BR0201011053a	स राजा बलवानासीत्सम्राट्सर्वमहीक्षिताम्
BR0201011053c	तस्य सर्वे महीपालाः शासनावनताः स्थिताः
BR0201011054a	तेनैकं रथमास्थाय जैत्रं हेमविभूषितम्
BR0201011054c	शस्त्रप्रतापेन जिता द्वीपाः सप्त नरेश्वर
BR0201011055a	स विजित्य महीं सर्वां सशैलवनकाननाम्
BR0201011055c	आजहार महाराज राजसूयं महाक्रतुम्
BR0201011056a	तस्य सर्वे महीपाला धनान्याजह्रुराज्ञया
BR0201011056c	द्विजानां परिवेष्टारस्तस्मिन्यज्ञे च तेऽभवन्
BR0201011057a	प्रादाच्च द्रविणं प्रीत्या याजकानां नरेश्वरः
BR0201011057c	यथोक्तं तत्र तैस्तस्मिंस्ततः पञ्चगुणाधिकम्
BR0201011058a	अतर्पयच्च विविधैर्वसुभिर्ब्राह्मणांस्तथा
BR0201011058c	प्रासर्पकाले सम्प्राप्ते नानादिग्भ्यः समागतान्
BR0201011059a	भक्ष्यैर्भोज्यैश्च विविधैर्यथाकामपुरस्कृतैः
BR0201011059c	रत्नौघतर्पितैस्तुष्टैर्द्विजैश्च समुदाहृतम्
BR0201011059e   तेजस्वी च यशस्वी च नृपेभ्योऽभ्यधिकोऽभवत्
BR0201011060a	एतस्मात्कारणात्पार्थ हरिश्चन्द्रो विराजते
BR0201011060c	तेभ्यो राजसहस्रेभ्यस्तद्विद्धि भरतर्षभ
BR0201011061a	समाप्य च हरिश्चन्द्रो महायज्ञं प्रतापवान्
BR0201011061c	अभिषिक्तः स शुशुभे साम्राज्येन नराधिप
BR0201011062a	ये चान्येऽपि महीपाला राजसूयं महाक्रतुम्
BR0201011062c	यजन्ते ते महेन्द्रेण मोदन्ते सह भारत
BR0201011063a	ये चापि निधनं प्राप्ताः सङ्ग्रामेष्वपलायिनः
BR0201011063c	ते तत्सदः समासाद्य मोदन्ते भरतर्षभ
BR0201011064a	तपसा ये च तीव्रेण त्यजन्तीह कलेवरम्
BR0201011064c	तेऽपि तत्स्थानमासाद्य श्रीमन्तो भान्ति नित्यशः
BR0201011065a	पिता च त्वाह कौन्तेय पाण्डुः कौरवनन्दनः
BR0201011065c	हरिश्चन्द्रे श्रियं दृष्ट्वा नृपतौ जातविस्मयः
BR0201011066a	समर्थोऽसि महीं जेतुं भ्रातरस्ते वशे स्थिताः
BR0201011066c	राजसूयं क्रतुश्रेष्ठमाहरस्वेति भारत
BR0201011067a	तस्य त्वं पुरुषव्याघ्र सङ्कल्पं कुरु पाण्डव
BR0201011067c	गन्तारस्ते महेन्द्रस्य पूर्वैः सह सलोकताम्
BR0201011068a	बहुविघ्नश्च नृपते क्रतुरेष स्मृतो महान्
BR0201011068c	छिद्राण्यत्र हि वाञ्छन्ति यज्ञघ्ना ब्रह्मराक्षसाः
BR0201011069a	युद्धं च पृष्ठगमनं पृथिवीक्षयकारकम्
BR0201011069c	किञ्चिदेव निमित्तं च भवत्यत्र क्षयावहम्
BR0201011070a	एतत्सञ्चिन्त्य राजेन्द्र यत्क्षमं तत्समाचर
BR0201011070c	अप्रमत्तोत्थितो नित्यं चातुर्वर्ण्यस्य रक्षणे
BR0201011070e   भव एधस्व मोदस्व दानैस्तर्पय च द्विजान्
BR0201011071a	एतत्ते विस्तरेणोक्तं यन्मां त्वं परिपृच्छसि
BR0201011071c	आपृच्छे त्वां गमिष्यामि दाशार्हनगरीं प्रति
BR0201011072    वैशम्पायन उवाच
BR0201011072a	एवमाख्याय पार्थेभ्यो नारदो जनमेजय
BR0201011072c	जगाम तैर्वृतो राजन्नृषिभिर्यैः समागतः
BR0201011073a	गते तु नारदे पार्थो भ्रातृभिः सह कौरव
BR0201011073c	राजसूयं क्रतुश्रेष्ठं चिन्तयामास भारत
