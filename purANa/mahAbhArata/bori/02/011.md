001	नारद उवाच
001a	पुरा देवयुगे राजन्नादित्यो भगवान्दिवः
001c	आगच्छन्मानुषं लोकं दिदृक्षुर्विगतक्लमः
002a	चरन्मानुषरूपेण सभां दृष्ट्वा स्वयम्भुवः
002c	सभामकथयन्मह्यं ब्राह्मीं तत्त्वेन पाण्डव
003a	अप्रमेयप्रभां दिव्यां मानसीं भरतर्षभ
003c	अनिर्देश्यां प्रभावेन सर्वभूतमनोरमाम्
004a	श्रुत्वा गुणानहं तस्याः सभायाः पाण्डुनन्दन
004c	दर्शनेप्सुस्तथा राजन्नादित्यमहमब्रुवम्
005a	भगवन्द्रष्टुमिच्छामि पितामहसभामहम्
005c	येन सा तपसा शक्या कर्मणा वापि गोपते
006a	औषधैर्वा तथा युक्तैरुत वा मायया यया
006c	तन्ममाचक्ष्व भगवन्पश्येयं तां सभां कथम्
007a	ततः स भगवान्सूर्यो मामुपादाय वीर्यवान्
007c	अगच्छत्तां सभां ब्राह्मीं विपापां विगतक्लमाम्
008a	एवंरूपेति सा शक्या न निर्देष्टुं जनाधिप
008c	क्षणेन हि बिभर्त्यन्यदनिर्देश्यं वपुस्तथा
009a	न वेद परिमाणं वा संस्थानं वापि भारत
009c	न च रूपं मया तादृग्दृष्टपूर्वं कदाचन
010a	सुसुखा सा सभा राजन्न शीता न च घर्मदा
010c	न क्षुत्पिपासे न ग्लानिं प्राप्य तां प्राप्नुवन्त्युत
011a	नानारूपैरिव कृता सुविचित्रैः सुभास्वरैः
011c	स्तम्भैर्न च धृता सा तु शाश्वती न च सा क्षरा
012a	अति चन्द्रं च सूर्यं च शिखिनं च स्वयम्प्रभा
012c	दीप्यते नाकपृष्ठस्था भासयन्तीव भास्करम्
013a	तस्यां स भगवानास्ते विदधद्देवमायया
013c	स्वयमेकोऽनिशं राजँल्लोकाँल्लोकपितामहः
014a	उपतिष्ठन्ति चाप्येनं प्रजानां पतयः प्रभुम्
014c	दक्षः प्रचेताः पुलहो मरीचिः कश्यपस्तथा
015a	भृगुरत्रिर्वसिष्ठश्च गौतमश्च तथाङ्गिराः
015c	मनोऽन्तरिक्षं विद्याश्च वायुस्तेजो जलं मही
016a	शब्दः स्पर्शस्तथा रूपं रसो गन्धश्च भारत
016c	प्रकृतिश्च विकारश्च यच्चान्यत्कारणं भुवः
017a	चन्द्रमाः सह नक्षत्रैरादित्यश्च गभस्तिमान्
017c	वायवः क्रतवश्चैव सङ्कल्पः प्राण एव च
018a	एते चान्ये च बहवः स्वयम्भुवमुपस्थिताः
018c	अर्थो धर्मश्च कामश्च हर्षो द्वेषस्तपो दमः
019a	आयान्ति तस्यां सहिता गन्धर्वाप्सरसस्तथा
019c	विंशतिः सप्त चैवान्ये लोकपालाश्च सर्वशः
020a	शुक्रो बृहस्पतिश्चैव बुधोऽङ्गारक एव च
020c	शनैश्चरश्च राहुश्च ग्रहाः सर्वे तथैव च
021a	मन्त्रो रथन्तरश्चैव हरिमान्वसुमानपि
021c	आदित्याः साधिराजानो नानाद्वन्द्वैरुदाहृताः
022a	मरुतो विश्वकर्मा च वसवश्चैव भारत
022c	तथा पितृगणाः सर्वे सर्वाणि च हवींष्यथ
023a	ऋग्वेदः सामवेदश्च यजुर्वेदश्च पाण्डव
023c	अथर्ववेदश्च तथा पर्वाणि च विशां पते
024a	इतिहासोपवेदाश्च वेदाङ्गानि च सर्वशः
024c	ग्रहा यज्ञाश्च सोमश्च दैवतानि च सर्वशः
025a	सावित्री दुर्गतरणी वाणी सप्तविधा तथा
025c	मेधा धृतिः श्रुतिश्चैव प्रज्ञा बुद्धिर्यशः क्षमा
026a	सामानि स्तुतिशस्त्राणि गाथाश्च विविधास्तथा
026c	भाष्याणि तर्कयुक्तानि देहवन्ति विशां पते
027a	क्षणा लवा मुहूर्ताश्च दिवा रात्रिस्तथैव च
027c	अर्धमासाश्च मासाश्च ऋतवः षट्च भारत
028a	संवत्सराः पञ्चयुगमहोरात्राश्चतुर्विधाः
028c	कालचक्रं च यद्दिव्यं नित्यमक्षयमव्ययम्
029a	अदितिर्दितिर्दनुश्चैव सुरसा विनता इरा
029c	कालका सुरभिर्देवी सरमा चाथ गौतमी
030a	आदित्या वसवो रुद्रा मरुतश्चाश्विनावपि
030c	विश्वेदेवाश्च साध्याश्च पितरश्च मनोजवाः
031a	राक्षसाश्च पिशाचाश्च दानवा गुह्यकास्तथा
031c	सुपर्णनागपशवः पितामहमुपासते
032a	देवो नारायणस्तस्यां तथा देवर्षयश्च ये
032c	ऋषयो वालखिल्याश्च योनिजायोनिजास्तथा
033a	यच्च किञ्चित्त्रिलोकेऽस्मिन्दृश्यते स्थाणुजङ्गमम्
033c	सर्वं तस्यां मया दृष्टं तद्विद्धि मनुजाधिप
034a	अष्टाशीतिसहस्राणि यतीनामूर्ध्वरेतसाम्
034c	प्रजावतां च पञ्चाशदृषीणामपि पाण्डव
035a	ते स्म तत्र यथाकामं दृष्ट्वा सर्वे दिवौकसः
035c	प्रणम्य शिरसा तस्मै प्रतियान्ति यथागतम्
036a	अतिथीनागतान्देवान्दैत्यान्नागान्मुनींस्तथा
036c	यक्षान्सुपर्णान्कालेयान्गन्धर्वाप्सरसस्तथा
037a	महाभागानमितधीर्ब्रह्मा लोकपितामहः
037c	दयावान्सर्वभूतेषु यथार्हं प्रतिपद्यते
038a	प्रतिगृह्य च विश्वात्मा स्वयम्भूरमितप्रभः
038c	सान्त्वमानार्थसम्भोगैर्युनक्ति मनुजाधिप
039a	तथा तैरुपयातैश्च प्रतियातैश्च भारत
039c	आकुला सा सभा तात भवति स्म सुखप्रदा
040a	सर्वतेजोमयी दिव्या ब्रह्मर्षिगणसेविता
040c	ब्राह्म्या श्रिया दीप्यमाना शुशुभे विगतक्लमा
041a	सा सभा तादृशी दृष्टा सर्वलोकेषु दुर्लभा
041c	सभेयं राजशार्दूल मनुष्येषु यथा तव
042a	एता मया दृष्टपूर्वाः सभा देवेषु पाण्डव
042c	तवेयं मानुषे लोके सर्वश्रेष्ठतमा सभा
043    युधिष्ठिर उवाच
043a	प्रायशो राजलोकस्ते कथितो वदतां वर
043c	वैवस्वतसभायां तु यथा वदसि वै प्रभो
044a	वरुणस्य सभायां तु नागास्ते कथिता विभो
044c	दैत्येन्द्राश्चैव भूयिष्ठाः सरितः सागरास्तथा
045a	तथा धनपतेर्यक्षा गुह्यका राक्षसास्तथा
045c	गन्धर्वाप्सरसश्चैव भगवांश्च वृषध्वजः
046a	पितामहसभायां तु कथितास्ते महर्षयः
046c	सर्वदेवनिकायाश्च सर्वशास्त्राणि चैव हि
047a	शतक्रतुसभायां तु देवाः सङ्कीर्तिता मुने
047c	उद्देशतश्च गन्धर्वा विविधाश्च महर्षयः
048a	एक एव तु राजर्षिर्हरिश्चन्द्रो महामुने
048c	कथितस्ते सभानित्यो देवेन्द्रस्य महात्मनः
049a	किं कर्म तेनाचरितं तपो वा नियतव्रतम्
049c	येनासौ सह शक्रेण स्पर्धते स्म महायशाः
050a	पितृलोकगतश्चापि त्वया विप्र पिता मम
050c	दृष्टः पाण्डुर्महाभागः कथं चासि समागतः
051a	किमुक्तवांश्च भगवन्नेतदिच्छामि वेदितुम्
051c	त्वत्तः श्रोतुमहं सर्वं परं कौतूहलं हि मे
052    नारद उवाच
052a	यन्मां पृच्छसि राजेन्द्र हरिश्चन्द्रं प्रति प्रभो
052c	तत्तेऽहं सम्प्रवक्ष्यामि माहात्म्यं तस्य धीमतः
053a	स राजा बलवानासीत्सम्राट्सर्वमहीक्षिताम्
053c	तस्य सर्वे महीपालाः शासनावनताः स्थिताः
054a	तेनैकं रथमास्थाय जैत्रं हेमविभूषितम्
054c	शस्त्रप्रतापेन जिता द्वीपाः सप्त नरेश्वर
055a	स विजित्य महीं सर्वां सशैलवनकाननाम्
055c	आजहार महाराज राजसूयं महाक्रतुम्
056a	तस्य सर्वे महीपाला धनान्याजह्रुराज्ञया
056c	द्विजानां परिवेष्टारस्तस्मिन्यज्ञे च तेऽभवन्
057a	प्रादाच्च द्रविणं प्रीत्या याजकानां नरेश्वरः
057c	यथोक्तं तत्र तैस्तस्मिंस्ततः पञ्चगुणाधिकम्
058a	अतर्पयच्च विविधैर्वसुभिर्ब्राह्मणांस्तथा
058c	प्रासर्पकाले सम्प्राप्ते नानादिग्भ्यः समागतान्
059a	भक्ष्यैर्भोज्यैश्च विविधैर्यथाकामपुरस्कृतैः
059c	रत्नौघतर्पितैस्तुष्टैर्द्विजैश्च समुदाहृतम्
059e   तेजस्वी च यशस्वी च नृपेभ्योऽभ्यधिकोऽभवत्
060a	एतस्मात्कारणात्पार्थ हरिश्चन्द्रो विराजते
060c	तेभ्यो राजसहस्रेभ्यस्तद्विद्धि भरतर्षभ
061a	समाप्य च हरिश्चन्द्रो महायज्ञं प्रतापवान्
061c	अभिषिक्तः स शुशुभे साम्राज्येन नराधिप
062a	ये चान्येऽपि महीपाला राजसूयं महाक्रतुम्
062c	यजन्ते ते महेन्द्रेण मोदन्ते सह भारत
063a	ये चापि निधनं प्राप्ताः सङ्ग्रामेष्वपलायिनः
063c	ते तत्सदः समासाद्य मोदन्ते भरतर्षभ
064a	तपसा ये च तीव्रेण त्यजन्तीह कलेवरम्
064c	तेऽपि तत्स्थानमासाद्य श्रीमन्तो भान्ति नित्यशः
065a	पिता च त्वाह कौन्तेय पाण्डुः कौरवनन्दनः
065c	हरिश्चन्द्रे श्रियं दृष्ट्वा नृपतौ जातविस्मयः
066a	समर्थोऽसि महीं जेतुं भ्रातरस्ते वशे स्थिताः
066c	राजसूयं क्रतुश्रेष्ठमाहरस्वेति भारत
067a	तस्य त्वं पुरुषव्याघ्र सङ्कल्पं कुरु पाण्डव
067c	गन्तारस्ते महेन्द्रस्य पूर्वैः सह सलोकताम्
068a	बहुविघ्नश्च नृपते क्रतुरेष स्मृतो महान्
068c	छिद्राण्यत्र हि वाञ्छन्ति यज्ञघ्ना ब्रह्मराक्षसाः
069a	युद्धं च पृष्ठगमनं पृथिवीक्षयकारकम्
069c	किञ्चिदेव निमित्तं च भवत्यत्र क्षयावहम्
070a	एतत्सञ्चिन्त्य राजेन्द्र यत्क्षमं तत्समाचर
070c	अप्रमत्तोत्थितो नित्यं चातुर्वर्ण्यस्य रक्षणे
070e   भव एधस्व मोदस्व दानैस्तर्पय च द्विजान्
071a	एतत्ते विस्तरेणोक्तं यन्मां त्वं परिपृच्छसि
071c	आपृच्छे त्वां गमिष्यामि दाशार्हनगरीं प्रति
072    वैशम्पायन उवाच
072a	एवमाख्याय पार्थेभ्यो नारदो जनमेजय
072c	जगाम तैर्वृतो राजन्नृषिभिर्यैः समागतः
073a	गते तु नारदे पार्थो भ्रातृभिः सह कौरव
073c	राजसूयं क्रतुश्रेष्ठं चिन्तयामास भारत
