001	वासुदेव उवाच
001a	पतितौ हंसडिभकौ कंसामात्यौ निपातितौ
001c	जरासन्धस्य निधने कालोऽयं समुपागतः
002a	न स शक्यो रणे जेतुं सर्वैरपि सुरासुरैः
002c	प्राणयुद्धेन जेतव्यः स इत्युपलभामहे
003a	मयि नीतिर्बलं भीमे रक्षिता चावयोर्जुनः
003c	साधयिष्याम तं राजन्वयं त्रय इवाग्नयः
004a	त्रिभिरासादितोऽस्माभिर्विजने स नराधिपः
004c	न सन्देहो यथा युद्धमेकेनाभ्युपयास्यति
005a	अवमानाच्च लोकस्य व्यायतत्वाच्च धर्षितः
005c	भीमसेनेन युद्धाय ध्रुवमभ्युपयास्यति
006a	अलं तस्य महाबाहुर्भीमसेनो महाबलः
006c	लोकस्य समुदीर्णस्य निधनायान्तको यथा
007a	यदि ते हृदयं वेत्ति यदि ते प्रत्ययो मयि
007c	भीमसेनार्जुनौ शीघ्रं न्यासभूतौ प्रयच्छ मे
008    वैशम्पायन उवाच
008a	एवमुक्तो भगवता प्रत्युवाच युधिष्ठिरः
008c	भीमपार्थौ समालोक्य सम्प्रहृष्टमुखौ स्थितौ
009a	अच्युताच्युत मा मैवं व्याहरामित्रकर्षण
009c	पाण्डवानां भवान्नाथो भवन्तं चाश्रिता वयम्
010a	यथा वदसि गोविन्द सर्वं तदुपपद्यते
010c	न हि त्वमग्रतस्तेषां येषां लक्ष्मीः पराङ्मुखी
011a	निहतश्च जरासन्धो मोक्षिताश्च महीक्षितः
011c	राजसूयश्च मे लब्धो निदेशे तव तिष्ठतः
012a	क्षिप्रकारिन्यथा त्वेतत्कार्यं समुपपद्यते
012c	मम कार्यं जगत्कार्यं तथा कुरु नरोत्तम
013a	त्रिभिर्भवद्भिर्हि विना नाहं जीवितुमुत्सहे
013c	धर्मकामार्थरहितो रोगार्त इव दुर्गतः
014a	न शौरिणा विना पार्थो न शौरिः पाण्डवं विना
014c	नाजेयोऽस्त्यनयोर्लोके कृष्णयोरिति मे मतिः
015a	अयं च बलिनां श्रेष्ठः श्रीमानपि वृकोदरः
015c	युवाभ्यां सहितो वीरः किं न कुर्यान्महायशाः
016a	सुप्रणीतो बलौघो हि कुरुते कार्यमुत्तमम्
016c	अन्धं जडं बलं प्राहुः प्रणेतव्यं विचक्षणैः
017a	यतो हि निम्नं भवति नयन्तीह ततो जलम्
017c	यतश्छिद्रं ततश्चापि नयन्ते धीधना बलम्
018a	तस्मान्नयविधानज्ञं पुरुषं लोकविश्रुतम्
018c	वयमाश्रित्य गोविन्दं यतामः कार्यसिद्धये
019a	एवं प्रज्ञानयबलं क्रियोपायसमन्वितम्
019c	पुरस्कुर्वीत कार्येषु कृष्ण कार्यार्थसिद्धये
020a	एवमेव यदुश्रेष्ठं पार्थः कार्यार्थसिद्धये
020c	अर्जुनः कृष्णमन्वेतु भीमोऽन्वेतु धनञ्जयम्
020e	नयो जयो बलं चैव विक्रमे सिद्धिमेष्यति
021a	एवमुक्तास्ततः सर्वे भ्रातरो विपुलौजसः
021c	वार्ष्णेयः पाण्डवेयौ च प्रतस्थुर्मागधं प्रति
022a	वर्चस्विनां ब्राह्मणानां स्नातकानां परिच्छदान्
022c	आच्छाद्य सुहृदां वाक्यैर्मनोज्ञैरभिनन्दिताः
023a	अमर्षादभितप्तानां ज्ञात्यर्थं मुख्यवाससाम्
023c	रविसोमाग्निवपुषां भीममासीत्तदा वपुः
024a	हतं मेने जरासन्धं दृष्ट्वा भीमपुरोगमौ
024c	एककार्यसमुद्युक्तौ कृष्णौ युद्धेऽपराजितौ
025a	ईशौ हि तौ महात्मानौ सर्वकार्यप्रवर्तने
025c	धर्मार्थकामकार्याणां कार्याणामिव निग्रहे
026a	कुरुभ्यः प्रस्थितास्ते तु मध्येन कुरुजाङ्गलम्
026c	रम्यं पद्मसरो गत्वा कालकूटमतीत्य च
027a	गण्डकीयां तथा शोणं सदानीरां तथैव च
027c	एकपर्वतके नद्यः क्रमेणैत्य व्रजन्ति ते
028a	सन्तीर्य सरयूं रम्यां दृष्ट्वा पूर्वांश्च कोसलान्
028c	अतीत्य जग्मुर्मिथिलां मालां चर्मण्वतीं नदीम्
029a	उत्तीर्य गङ्गां शोणं च सर्वे ते प्राङ्मुखास्त्रयः
029c	कुरवोरश्छदं जग्मुर्मागधं क्षेत्रमच्युताः
030a	ते शश्वद्गोधनाकीर्णमम्बुमन्तं शुभद्रुमम्
030c	गोरथं गिरिमासाद्य ददृशुर्मागधं पुरम्
