BR0203018001	वासुदेव उवाच
BR0203018001a	पतितौ हंसडिभकौ कंसामात्यौ निपातितौ
BR0203018001c	जरासन्धस्य निधने कालोऽयं समुपागतः
BR0203018002a	न स शक्यो रणे जेतुं सर्वैरपि सुरासुरैः
BR0203018002c	प्राणयुद्धेन जेतव्यः स इत्युपलभामहे
BR0203018003a	मयि नीतिर्बलं भीमे रक्षिता चावयोर्जुनः
BR0203018003c	साधयिष्याम तं राजन्वयं त्रय इवाग्नयः
BR0203018004a	त्रिभिरासादितोऽस्माभिर्विजने स नराधिपः
BR0203018004c	न सन्देहो यथा युद्धमेकेनाभ्युपयास्यति
BR0203018005a	अवमानाच्च लोकस्य व्यायतत्वाच्च धर्षितः
BR0203018005c	भीमसेनेन युद्धाय ध्रुवमभ्युपयास्यति
BR0203018006a	अलं तस्य महाबाहुर्भीमसेनो महाबलः
BR0203018006c	लोकस्य समुदीर्णस्य निधनायान्तको यथा
BR0203018007a	यदि ते हृदयं वेत्ति यदि ते प्रत्ययो मयि
BR0203018007c	भीमसेनार्जुनौ शीघ्रं न्यासभूतौ प्रयच्छ मे
BR0203018008    वैशम्पायन उवाच
BR0203018008a	एवमुक्तो भगवता प्रत्युवाच युधिष्ठिरः
BR0203018008c	भीमपार्थौ समालोक्य सम्प्रहृष्टमुखौ स्थितौ
BR0203018009a	अच्युताच्युत मा मैवं व्याहरामित्रकर्षण
BR0203018009c	पाण्डवानां भवान्नाथो भवन्तं चाश्रिता वयम्
BR0203018010a	यथा वदसि गोविन्द सर्वं तदुपपद्यते
BR0203018010c	न हि त्वमग्रतस्तेषां येषां लक्ष्मीः पराङ्मुखी
BR0203018011a	निहतश्च जरासन्धो मोक्षिताश्च महीक्षितः
BR0203018011c	राजसूयश्च मे लब्धो निदेशे तव तिष्ठतः
BR0203018012a	क्षिप्रकारिन्यथा त्वेतत्कार्यं समुपपद्यते
BR0203018012c	मम कार्यं जगत्कार्यं तथा कुरु नरोत्तम
BR0203018013a	त्रिभिर्भवद्भिर्हि विना नाहं जीवितुमुत्सहे
BR0203018013c	धर्मकामार्थरहितो रोगार्त इव दुर्गतः
BR0203018014a	न शौरिणा विना पार्थो न शौरिः पाण्डवं विना
BR0203018014c	नाजेयोऽस्त्यनयोर्लोके कृष्णयोरिति मे मतिः
BR0203018015a	अयं च बलिनां श्रेष्ठः श्रीमानपि वृकोदरः
BR0203018015c	युवाभ्यां सहितो वीरः किं न कुर्यान्महायशाः
BR0203018016a	सुप्रणीतो बलौघो हि कुरुते कार्यमुत्तमम्
BR0203018016c	अन्धं जडं बलं प्राहुः प्रणेतव्यं विचक्षणैः
BR0203018017a	यतो हि निम्नं भवति नयन्तीह ततो जलम्
BR0203018017c	यतश्छिद्रं ततश्चापि नयन्ते धीधना बलम्
BR0203018018a	तस्मान्नयविधानज्ञं पुरुषं लोकविश्रुतम्
BR0203018018c	वयमाश्रित्य गोविन्दं यतामः कार्यसिद्धये
BR0203018019a	एवं प्रज्ञानयबलं क्रियोपायसमन्वितम्
BR0203018019c	पुरस्कुर्वीत कार्येषु कृष्ण कार्यार्थसिद्धये
BR0203018020a	एवमेव यदुश्रेष्ठं पार्थः कार्यार्थसिद्धये
BR0203018020c	अर्जुनः कृष्णमन्वेतु भीमोऽन्वेतु धनञ्जयम्
BR0203018020e	नयो जयो बलं चैव विक्रमे सिद्धिमेष्यति
BR0203018021a	एवमुक्तास्ततः सर्वे भ्रातरो विपुलौजसः
BR0203018021c	वार्ष्णेयः पाण्डवेयौ च प्रतस्थुर्मागधं प्रति
BR0203018022a	वर्चस्विनां ब्राह्मणानां स्नातकानां परिच्छदान्
BR0203018022c	आच्छाद्य सुहृदां वाक्यैर्मनोज्ञैरभिनन्दिताः
BR0203018023a	अमर्षादभितप्तानां ज्ञात्यर्थं मुख्यवाससाम्
BR0203018023c	रविसोमाग्निवपुषां भीममासीत्तदा वपुः
BR0203018024a	हतं मेने जरासन्धं दृष्ट्वा भीमपुरोगमौ
BR0203018024c	एककार्यसमुद्युक्तौ कृष्णौ युद्धेऽपराजितौ
BR0203018025a	ईशौ हि तौ महात्मानौ सर्वकार्यप्रवर्तने
BR0203018025c	धर्मार्थकामकार्याणां कार्याणामिव निग्रहे
BR0203018026a	कुरुभ्यः प्रस्थितास्ते तु मध्येन कुरुजाङ्गलम्
BR0203018026c	रम्यं पद्मसरो गत्वा कालकूटमतीत्य च
BR0203018027a	गण्डकीयां तथा शोणं सदानीरां तथैव च
BR0203018027c	एकपर्वतके नद्यः क्रमेणैत्य व्रजन्ति ते
BR0203018028a	सन्तीर्य सरयूं रम्यां दृष्ट्वा पूर्वांश्च कोसलान्
BR0203018028c	अतीत्य जग्मुर्मिथिलां मालां चर्मण्वतीं नदीम्
BR0203018029a	उत्तीर्य गङ्गां शोणं च सर्वे ते प्राङ्मुखास्त्रयः
BR0203018029c	कुरवोरश्छदं जग्मुर्मागधं क्षेत्रमच्युताः
BR0203018030a	ते शश्वद्गोधनाकीर्णमम्बुमन्तं शुभद्रुमम्
BR0203018030c	गोरथं गिरिमासाद्य ददृशुर्मागधं पुरम्
