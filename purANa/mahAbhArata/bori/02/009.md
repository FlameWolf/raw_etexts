BR0201009001	नारद उवाच
BR0201009001a	युधिष्ठिर सभा दिव्या वरुणस्य सितप्रभा
BR0201009001c	प्रमाणेन यथा याम्या शुभप्राकारतोरणा
BR0201009002a	अन्तःसलिलमास्थाय विहिता विश्वकर्मणा
BR0201009002c	दिव्यरत्नमयैर्वृक्षैः फलपुष्पप्रदैर्युता
BR0201009003a	नीलपीतासितश्यामैः सितैर्लोहितकैरपि
BR0201009003c	अवतानैस्तथा गुल्मैः पुष्पमञ्जरिधारिभिः
BR0201009004a	तथा शकुनयस्तस्यां नानारूपा मृदुस्वराः
BR0201009004c	अनिर्देश्या वपुष्मन्तः शतशोऽथ सहस्रशः
BR0201009005a	सा सभा सुखसंस्पर्शा न शीता न च घर्मदा
BR0201009005c	वेश्मासनवती रम्या सिता वरुणपालिता
BR0201009006a	यस्यामास्ते स वरुणो वारुण्या सह भारत
BR0201009006c	दिव्यरत्नाम्बरधरो भूषणैरुपशोभितः
BR0201009007a	स्रग्विणो भूषिताश्चापि दिव्यमाल्यानुकर्षिणः
BR0201009007c	आदित्यास्तत्र वरुणं जलेश्वरमुपासते
BR0201009008a	वासुकिस्तक्षकश्चैव नागश्चैरावतस्तथा
BR0201009008c	कृष्णश्च लोहितश्चैव पद्मश्चित्रश्च वीर्यवान्
BR0201009009a	कम्बलाश्वतरौ नागौ धृतराष्ट्रबलाहकौ
BR0201009009c	मणिमान्कुण्डलधरः कर्कोटकधनञ्जयौ
BR0201009010a	प्रह्लादो मूषिकादश्च तथैव जनमेजयः
BR0201009010c	पताकिनो मण्डलिनः फणवन्तश्च सर्वशः
BR0201009011a	एते चान्ये च बहवः सर्पास्तस्यां युधिष्ठिर
BR0201009011c	उपासते महात्मानं वरुणं विगतक्लमाः
BR0201009012a	बलिर्वैरोचनो राजा नरकः पृथिवीञ्जयः
BR0201009012c	प्रह्लादो विप्रचित्तिश्च कालखञ्जाश्च सर्वशः
BR0201009013a	सुहनुर्दुर्मुखः शङ्खः सुमनाः सुमतिः स्वनः
BR0201009013c	घटोदरो महापार्श्वः क्रथनः पिठरस्तथा
BR0201009014a	विश्वरूपः सुरूपश्च विरूपोऽथ महाशिराः
BR0201009014c	दशग्रीवश्च वाली च मेघवासा दशावरः
BR0201009015a	कैटभो विटटूतश्च संह्रादश्चेन्द्रतापनः
BR0201009015c	दैत्यदानवसङ्घाश्च सर्वे रुचिरकुण्डलाः
BR0201009016a	स्रग्विणो मौलिनः सर्वे तथा दिव्यपरिच्छदाः
BR0201009016c	सर्वे लब्धवराः शूराः सर्वे विगतमृत्यवः
BR0201009017a	ते तस्यां वरुणं देवं धर्मपाशस्थिताः सदा
BR0201009017c	उपासते महात्मानं सर्वे सुचरितव्रताः
BR0201009018a	तथा समुद्राश्चत्वारो नदी भागीरथी च या
BR0201009018c	कालिन्दी विदिशा वेण्णा नर्मदा वेगवाहिनी
BR0201009019a	विपाशा च शतद्रुश्च चन्द्रभागा सरस्वती
BR0201009019c	इरावती वितस्ता च सिन्धुर्देवनदस्तथा
BR0201009020a	गोदावरी कृष्णवेण्णा कावेरी च सरिद्वरा
BR0201009020c	एताश्चान्याश्च सरितस्तीर्थानि च सरांसि च
BR0201009021a	कूपाश्च सप्रस्रवणा देहवन्तो युधिष्ठिर
BR0201009021c	पल्वलानि तडागानि देहवन्त्यथ भारत
BR0201009022a	दिशस्तथा मही चैव तथा सर्वे महीधराः
BR0201009022c	उपासते महात्मानं सर्वे जलचरास्तथा
BR0201009023a	गीतवादित्रवन्तश्च गन्धर्वाप्सरसां गणाः
BR0201009023c	स्तुवन्तो वरुणं तस्यां सर्व एव समासते
BR0201009024a	महीधरा रत्नवन्तो रसा येषु प्रतिष्ठिताः
BR0201009024c	सर्वे विग्रहवन्तस्ते तमीश्वरमुपासते
BR0201009025a	एषा मया सम्पतता वारुणी भरतर्षभ
BR0201009025c	दृष्टपूर्वा सभा रम्या कुबेरस्य सभां शृणु
