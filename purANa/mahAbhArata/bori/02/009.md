001	नारद उवाच
001a	युधिष्ठिर सभा दिव्या वरुणस्य सितप्रभा
001c	प्रमाणेन यथा याम्या शुभप्राकारतोरणा
002a	अन्तःसलिलमास्थाय विहिता विश्वकर्मणा
002c	दिव्यरत्नमयैर्वृक्षैः फलपुष्पप्रदैर्युता
003a	नीलपीतासितश्यामैः सितैर्लोहितकैरपि
003c	अवतानैस्तथा गुल्मैः पुष्पमञ्जरिधारिभिः
004a	तथा शकुनयस्तस्यां नानारूपा मृदुस्वराः
004c	अनिर्देश्या वपुष्मन्तः शतशोऽथ सहस्रशः
005a	सा सभा सुखसंस्पर्शा न शीता न च घर्मदा
005c	वेश्मासनवती रम्या सिता वरुणपालिता
006a	यस्यामास्ते स वरुणो वारुण्या सह भारत
006c	दिव्यरत्नाम्बरधरो भूषणैरुपशोभितः
007a	स्रग्विणो भूषिताश्चापि दिव्यमाल्यानुकर्षिणः
007c	आदित्यास्तत्र वरुणं जलेश्वरमुपासते
008a	वासुकिस्तक्षकश्चैव नागश्चैरावतस्तथा
008c	कृष्णश्च लोहितश्चैव पद्मश्चित्रश्च वीर्यवान्
009a	कम्बलाश्वतरौ नागौ धृतराष्ट्रबलाहकौ
009c	मणिमान्कुण्डलधरः कर्कोटकधनञ्जयौ
010a	प्रह्लादो मूषिकादश्च तथैव जनमेजयः
010c	पताकिनो मण्डलिनः फणवन्तश्च सर्वशः
011a	एते चान्ये च बहवः सर्पास्तस्यां युधिष्ठिर
011c	उपासते महात्मानं वरुणं विगतक्लमाः
012a	बलिर्वैरोचनो राजा नरकः पृथिवीञ्जयः
012c	प्रह्लादो विप्रचित्तिश्च कालखञ्जाश्च सर्वशः
013a	सुहनुर्दुर्मुखः शङ्खः सुमनाः सुमतिः स्वनः
013c	घटोदरो महापार्श्वः क्रथनः पिठरस्तथा
014a	विश्वरूपः सुरूपश्च विरूपोऽथ महाशिराः
014c	दशग्रीवश्च वाली च मेघवासा दशावरः
015a	कैटभो विटटूतश्च संह्रादश्चेन्द्रतापनः
015c	दैत्यदानवसङ्घाश्च सर्वे रुचिरकुण्डलाः
016a	स्रग्विणो मौलिनः सर्वे तथा दिव्यपरिच्छदाः
016c	सर्वे लब्धवराः शूराः सर्वे विगतमृत्यवः
017a	ते तस्यां वरुणं देवं धर्मपाशस्थिताः सदा
017c	उपासते महात्मानं सर्वे सुचरितव्रताः
018a	तथा समुद्राश्चत्वारो नदी भागीरथी च या
018c	कालिन्दी विदिशा वेण्णा नर्मदा वेगवाहिनी
019a	विपाशा च शतद्रुश्च चन्द्रभागा सरस्वती
019c	इरावती वितस्ता च सिन्धुर्देवनदस्तथा
020a	गोदावरी कृष्णवेण्णा कावेरी च सरिद्वरा
020c	एताश्चान्याश्च सरितस्तीर्थानि च सरांसि च
021a	कूपाश्च सप्रस्रवणा देहवन्तो युधिष्ठिर
021c	पल्वलानि तडागानि देहवन्त्यथ भारत
022a	दिशस्तथा मही चैव तथा सर्वे महीधराः
022c	उपासते महात्मानं सर्वे जलचरास्तथा
023a	गीतवादित्रवन्तश्च गन्धर्वाप्सरसां गणाः
023c	स्तुवन्तो वरुणं तस्यां सर्व एव समासते
024a	महीधरा रत्नवन्तो रसा येषु प्रतिष्ठिताः
024c	सर्वे विग्रहवन्तस्ते तमीश्वरमुपासते
025a	एषा मया सम्पतता वारुणी भरतर्षभ
025c	दृष्टपूर्वा सभा रम्या कुबेरस्य सभां शृणु
