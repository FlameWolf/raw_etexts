001	वैशम्पायन उवाच
001a	उषित्वा खाण्डवप्रस्थे सुखवासं जनार्दनः
001c	पार्थैः प्रीतिसमायुक्तैः पूजनार्होऽभिपूजितः
002a	गमनाय मतिं चक्रे पितुर्दर्शनलालसः
002c	धर्मराजमथामन्त्र्य पृथां च पृथुलोचनः
003a	ववन्दे चरणौ मूर्ध्ना जगद्वन्द्यः पितृष्वसुः
003c	स तया मूर्ध्न्युपाघ्रातः परिष्वक्तश्च केशवः
004a	ददर्शानन्तरं कृष्णो भगिनीं स्वां महायशाः
004c	तामुपेत्य हृषीकेशः प्रीत्या बाष्पसमन्वितः
005a	अर्थ्यं तथ्यं हितं वाक्यं लघु युक्तमनुत्तमम्
005c	उवाच भगवान्भद्रां सुभद्रां भद्रभाषिणीम्
006a	तया स्वजनगामीनि श्रावितो वचनानि सः
006c	सम्पूजितश्चाप्यसकृच्छिरसा चाभिवादितः
007a	तामनुज्ञाप्य वार्ष्णेयः प्रतिनन्द्य च भामिनीम्
007c	ददर्शानन्तरं कृष्णां धौम्यं चापि जनार्दनः
008a	ववन्दे च यथान्यायं धौम्यं पुरुषसत्तमः
008c	द्रौपदीं सान्त्वयित्वा च आमन्त्र्य च जनार्दनः
009a	भ्रातॄनभ्यगमद्धीमान्पार्थेन सहितो बली
009c	भ्रातृभिः पञ्चभिः कृष्णो वृतः शक्र इवामरैः
010a	अर्चयामास देवांश्च द्विजांश्च यदुपुङ्गवः
010c	माल्यजप्यनमस्कारैर्गन्धैरुच्चावचैरपि
010e	स कृत्वा सर्वकार्याणि प्रतस्थे तस्थुषां वरः
011a	स्वस्ति वाच्यार्हतो विप्रान्दधिपात्रफलाक्षतैः
011c	वसु प्रदाय च ततः प्रदक्षिणमवर्तत
012a	काञ्चनं रथमास्थाय तार्क्ष्यकेतनमाशुगम्
012c	गदाचक्रासिशार्ङ्गाद्यैरायुधैश्च समन्वितम्
013a	तिथावथ च नक्षत्रे मुहूर्ते च गुणान्विते
013c	प्रययौ पुण्डरीकाक्षः सैन्यसुग्रीववाहनः
014a	अन्वारुरोह चाप्येनं प्रेम्णा राजा युधिष्ठिरः
014c	अपास्य चास्य यन्तारं दारुकं यन्तृसत्तमम्
014e	अभीषून्सम्प्रजग्राह स्वयं कुरुपतिस्तदा
015a	उपारुह्यार्जुनश्चापि चामरव्यजनं सितम्
015c	रुक्मदण्डं बृहन्मूर्ध्नि दुधावाभिप्रदक्षिणम्
016a	तथैव भीमसेनोऽपि यमाभ्यां सहितो वशी
016c	पृष्ठतोऽनुययौ कृष्णमृत्विक्पौरजनैर्वृतः
017a	स तथा भ्रातृभिः सार्धं केशवः परवीरहा
017c	अनुगम्यमानः शुशुभे शिष्यैरिव गुरुः प्रियैः
018a	पार्थमामन्त्र्य गोविन्दः परिष्वज्य च पीडितम्
018c	युधिष्ठिरं पूजयित्वा भीमसेनं यमौ तथा
019a	परिष्वक्तो भृशं ताभ्यां यमाभ्यामभिवादितः
019c	ततस्तैः संविदं कृत्वा यथावन्मधुसूदनः
020a	निवर्तयित्वा च तदा पाण्डवान्सपदानुगान्
020c	स्वां पुरीं प्रययौ कृष्णः पुरन्दर इवापरः
021a	लोचनैरनुजग्मुस्ते तमा दृष्टिपथात्तदा
021c	मनोभिरनुजग्मुस्ते कृष्णं प्रीतिसमन्वयात्
022a	अतृप्तमनसामेव तेषां केशवदर्शने
022c	क्षिप्रमन्तर्दधे शौरिश्चक्षुषां प्रियदर्शनः
023a	अकामा इव पार्थास्ते गोविन्दगतमानसाः
023c	निवृत्योपययुः सर्वे स्वपुरं पुरुषर्षभाः
023e	स्यन्दनेनाथ कृष्णोऽपि समये द्वारकामगात्
