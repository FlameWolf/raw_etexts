BR0209072001	वैशम्पायन उवाच
BR0209072001a	वनं गतेषु पार्थेषु निर्जितेषु दुरोदरे
BR0209072001c	धृतराष्ट्रं महाराज तदा चिन्ता समाविशत्
BR0209072002a	तं चिन्तयानमासीनं धृतराष्ट्रं जनेश्वरम्
BR0209072002c	निःश्वसन्तमनेकाग्रमिति होवाच सञ्जयः
BR0209072003a	अवाप्य वसुसम्पूर्णां वसुधां वसुधाधिप
BR0209072003c	प्रव्राज्य पाण्डवान्राज्याद्राजन्किमनुशोचसि
BR0209072004	धृतराष्ट्र उवाच
BR0209072004a	अशोच्यं तु कुतस्तेषां येषां वैरं भविष्यति
BR0209072004c	पाण्डवैर्युद्धशौण्डैर्हि मित्रवद्भिर्महारथैः
BR0209072005	सञ्जय उवाच
BR0209072005a	तवेदं सुकृतं राजन्महद्वैरं भविष्यति
BR0209072005c	विनाशः सर्वलोकस्य सानुबन्धो भविष्यति
BR0209072006a	वार्यमाणोऽपि भीष्मेण द्रोणेन विदुरेण च
BR0209072006c	पाण्डवानां प्रियां भार्यां द्रौपदीं धर्मचारिणीम्
BR0209072007a	प्राहिणोदानयेहेति पुत्रो दुर्योधनस्तव
BR0209072007c	सूतपुत्रं सुमन्दात्मा निर्लज्जः प्रातिकामिनम्
BR0209072008	धृतराष्ट्र उवाच
BR0209072008a	यस्मै देवाः प्रयच्छन्ति पुरुषाय पराभवम्
BR0209072008c	बुद्धिं तस्यापकर्षन्ति सोऽपाचीनानि पश्यति
BR0209072009a	बुद्धौ कलुषभूतायां विनाशे प्रत्युपस्थिते
BR0209072009c	अनयो नयसङ्काशो हृदयान्नापसर्पति
BR0209072010a	अनर्थाश्चार्थरूपेण अर्थाश्चानर्थरूपिणः
BR0209072010c	उत्तिष्ठन्ति विनाशान्ते नरं तच्चास्य रोचते
BR0209072011a	न कालो दण्डमुद्यम्य शिरः कृन्तति कस्यचित्
BR0209072011c	कालस्य बलमेतावद्विपरीतार्थदर्शनम्
BR0209072012a	आसादितमिदं घोरं तुमुलं लोमहर्षणम्
BR0209072012c	पाञ्चालीमपकर्षद्भिः सभामध्ये तपस्विनीम्
BR0209072013a	अयोनिजां रूपवतीं कुले जातां विभावरीम्
BR0209072013c	को नु तां सर्वधर्मज्ञां परिभूय यशस्विनीम्
BR0209072014a	पर्यानयेत्सभामध्यमृते दुर्द्यूतदेविनम्
BR0209072014c	स्त्रीधर्मिणीं वरारोहां शोणितेन समुक्षिताम्
BR0209072015a	एकवस्त्रां च पाञ्चालीं पाण्डवानभ्यवेक्षतीम्
BR0209072015c	हृतस्वान्भ्रष्टचित्तांस्तान्हृतदारान्हृतश्रियः
BR0209072016a	विहीनान्सर्वकामेभ्यो दासभाववशं गतान्
BR0209072016c	धर्मपाशपरिक्षिप्तानशक्तानिव विक्रमे
BR0209072017a	क्रुद्धाममर्षितां कृष्णां दुःखितां कुरुसंसदि
BR0209072017c	दुर्योधनश्च कर्णश्च कटुकान्यभ्यभाषताम्
BR0209072018a	तस्याः कृपणचक्षुर्भ्यां प्रदह्येतापि मेदिनी
BR0209072018c	अपि शेषं भवेदद्य पुत्राणां मम सञ्जय
BR0209072019a	भारतानां स्त्रियः सर्वा गान्धार्या सह सङ्गताः
BR0209072019c	प्राक्रोशन्भैरवं तत्र दृष्ट्वा कृष्णां सभागताम्
BR0209072020a	अग्निहोत्राणि सायाह्ने न चाहूयन्त सर्वशः
BR0209072020c	ब्राह्मणाः कुपिताश्चासन्द्रौपद्याः परिकर्षणे
BR0209072021a	आसीन्निष्टानको घोरो निर्घातश्च महानभूत्
BR0209072021c	दिवोल्काश्चापतन्घोरा राहुश्चार्कमुपाग्रसत्
BR0209072021e	अपर्वणि महाघोरं प्रजानां जनयन्भयम्
BR0209072022a	तथैव रथशालासु प्रादुरासीद्धुताशनः
BR0209072022c	ध्वजाश्च व्यवशीर्यन्त भरतानामभूतये
BR0209072023a	दुर्योधनस्याग्निहोत्रे प्राक्रोशन्भैरवं शिवाः
BR0209072023c	तास्तदा प्रत्यभाषन्त रासभाः सर्वतोदिशम्
BR0209072024a	प्रातिष्ठत ततो भीष्मो द्रोणेन सह सञ्जय
BR0209072024c	कृपश्च सोमदत्तश्च बाह्लीकश्च महारथः
BR0209072025a	ततोऽहमब्रुवं तत्र विदुरेण प्रचोदितः
BR0209072025c	वरं ददानि कृष्णायै काङ्क्षितं यद्यदिच्छति
BR0209072026a	अवृणोत्तत्र पाञ्चाली पाण्डवानमितौजसः
BR0209072026c	सरथान्सधनुष्कांश्चाप्यनुज्ञासिषमप्यहम्
BR0209072027a	अथाब्रवीन्महाप्राज्ञो विदुरः सर्वधर्मवित्
BR0209072027c	एतदन्ताः स्थ भरता यद्वः कृष्णा सभां गता
BR0209072028a	एषा पाञ्चालराजस्य सुतैषा श्रीरनुत्तमा
BR0209072028c	पाञ्चाली पाण्डवानेतान्दैवसृष्टोपसर्पति
BR0209072029a	तस्याः पार्थाः परिक्लेशं न क्षंस्यन्तेऽत्यमर्षणाः
BR0209072029c	वृष्णयो वा महेष्वासाः पाञ्चाला वा महौजसः
BR0209072030a	तेन सत्याभिसन्धेन वासुदेवेन रक्षिताः
BR0209072030c	आगमिष्यति बीभत्सुः पाञ्चालैरभिरक्षितः
BR0209072031a	तेषां मध्ये महेष्वासो भीमसेनो महाबलः
BR0209072031c	आगमिष्यति धुन्वानो गदां दण्डमिवान्तकः
BR0209072032a	ततो गाण्डीवनिर्घोषं श्रुत्वा पार्थस्य धीमतः
BR0209072032c	गदावेगं च भीमस्य नालं सोढुं नराधिपाः
BR0209072033a	तत्र मे रोचते नित्यं पार्थैः सार्धं न विग्रहः
BR0209072033c	कुरुभ्यो हि सदा मन्ये पाण्डवाञ्शक्तिमत्तरान्
BR0209072034a	तथा हि बलवान्राजा जरासन्धो महाद्युतिः
BR0209072034c	बाहुप्रहरणेनैव भीमेन निहतो युधि
BR0209072035a	तस्य ते शम एवास्तु पाण्डवैर्भरतर्षभ
BR0209072035c	उभयोः पक्षयोर्युक्तं क्रियतामविशङ्कया
BR0209072036a	एवं गावल्गणे क्षत्ता धर्मार्थसहितं वचः
BR0209072036c	उक्तवान्न गृहीतं च मया पुत्रहितेप्सया
