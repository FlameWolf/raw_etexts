001	वैशम्पायन उवाच
001a	वनं गतेषु पार्थेषु निर्जितेषु दुरोदरे
001c	धृतराष्ट्रं महाराज तदा चिन्ता समाविशत्
002a	तं चिन्तयानमासीनं धृतराष्ट्रं जनेश्वरम्
002c	निःश्वसन्तमनेकाग्रमिति होवाच सञ्जयः
003a	अवाप्य वसुसम्पूर्णां वसुधां वसुधाधिप
003c	प्रव्राज्य पाण्डवान्राज्याद्राजन्किमनुशोचसि
004	धृतराष्ट्र उवाच
004a	अशोच्यं तु कुतस्तेषां येषां वैरं भविष्यति
004c	पाण्डवैर्युद्धशौण्डैर्हि मित्रवद्भिर्महारथैः
005	सञ्जय उवाच
005a	तवेदं सुकृतं राजन्महद्वैरं भविष्यति
005c	विनाशः सर्वलोकस्य सानुबन्धो भविष्यति
006a	वार्यमाणोऽपि भीष्मेण द्रोणेन विदुरेण च
006c	पाण्डवानां प्रियां भार्यां द्रौपदीं धर्मचारिणीम्
007a	प्राहिणोदानयेहेति पुत्रो दुर्योधनस्तव
007c	सूतपुत्रं सुमन्दात्मा निर्लज्जः प्रातिकामिनम्
008	धृतराष्ट्र उवाच
008a	यस्मै देवाः प्रयच्छन्ति पुरुषाय पराभवम्
008c	बुद्धिं तस्यापकर्षन्ति सोऽपाचीनानि पश्यति
009a	बुद्धौ कलुषभूतायां विनाशे प्रत्युपस्थिते
009c	अनयो नयसङ्काशो हृदयान्नापसर्पति
010a	अनर्थाश्चार्थरूपेण अर्थाश्चानर्थरूपिणः
010c	उत्तिष्ठन्ति विनाशान्ते नरं तच्चास्य रोचते
011a	न कालो दण्डमुद्यम्य शिरः कृन्तति कस्यचित्
011c	कालस्य बलमेतावद्विपरीतार्थदर्शनम्
012a	आसादितमिदं घोरं तुमुलं लोमहर्षणम्
012c	पाञ्चालीमपकर्षद्भिः सभामध्ये तपस्विनीम्
013a	अयोनिजां रूपवतीं कुले जातां विभावरीम्
013c	को नु तां सर्वधर्मज्ञां परिभूय यशस्विनीम्
014a	पर्यानयेत्सभामध्यमृते दुर्द्यूतदेविनम्
014c	स्त्रीधर्मिणीं वरारोहां शोणितेन समुक्षिताम्
015a	एकवस्त्रां च पाञ्चालीं पाण्डवानभ्यवेक्षतीम्
015c	हृतस्वान्भ्रष्टचित्तांस्तान्हृतदारान्हृतश्रियः
016a	विहीनान्सर्वकामेभ्यो दासभाववशं गतान्
016c	धर्मपाशपरिक्षिप्तानशक्तानिव विक्रमे
017a	क्रुद्धाममर्षितां कृष्णां दुःखितां कुरुसंसदि
017c	दुर्योधनश्च कर्णश्च कटुकान्यभ्यभाषताम्
018a	तस्याः कृपणचक्षुर्भ्यां प्रदह्येतापि मेदिनी
018c	अपि शेषं भवेदद्य पुत्राणां मम सञ्जय
019a	भारतानां स्त्रियः सर्वा गान्धार्या सह सङ्गताः
019c	प्राक्रोशन्भैरवं तत्र दृष्ट्वा कृष्णां सभागताम्
020a	अग्निहोत्राणि सायाह्ने न चाहूयन्त सर्वशः
020c	ब्राह्मणाः कुपिताश्चासन्द्रौपद्याः परिकर्षणे
021a	आसीन्निष्टानको घोरो निर्घातश्च महानभूत्
021c	दिवोल्काश्चापतन्घोरा राहुश्चार्कमुपाग्रसत्
021e	अपर्वणि महाघोरं प्रजानां जनयन्भयम्
022a	तथैव रथशालासु प्रादुरासीद्धुताशनः
022c	ध्वजाश्च व्यवशीर्यन्त भरतानामभूतये
023a	दुर्योधनस्याग्निहोत्रे प्राक्रोशन्भैरवं शिवाः
023c	तास्तदा प्रत्यभाषन्त रासभाः सर्वतोदिशम्
024a	प्रातिष्ठत ततो भीष्मो द्रोणेन सह सञ्जय
024c	कृपश्च सोमदत्तश्च बाह्लीकश्च महारथः
025a	ततोऽहमब्रुवं तत्र विदुरेण प्रचोदितः
025c	वरं ददानि कृष्णायै काङ्क्षितं यद्यदिच्छति
026a	अवृणोत्तत्र पाञ्चाली पाण्डवानमितौजसः
026c	सरथान्सधनुष्कांश्चाप्यनुज्ञासिषमप्यहम्
027a	अथाब्रवीन्महाप्राज्ञो विदुरः सर्वधर्मवित्
027c	एतदन्ताः स्थ भरता यद्वः कृष्णा सभां गता
028a	एषा पाञ्चालराजस्य सुतैषा श्रीरनुत्तमा
028c	पाञ्चाली पाण्डवानेतान्दैवसृष्टोपसर्पति
029a	तस्याः पार्थाः परिक्लेशं न क्षंस्यन्तेऽत्यमर्षणाः
029c	वृष्णयो वा महेष्वासाः पाञ्चाला वा महौजसः
030a	तेन सत्याभिसन्धेन वासुदेवेन रक्षिताः
030c	आगमिष्यति बीभत्सुः पाञ्चालैरभिरक्षितः
031a	तेषां मध्ये महेष्वासो भीमसेनो महाबलः
031c	आगमिष्यति धुन्वानो गदां दण्डमिवान्तकः
032a	ततो गाण्डीवनिर्घोषं श्रुत्वा पार्थस्य धीमतः
032c	गदावेगं च भीमस्य नालं सोढुं नराधिपाः
033a	तत्र मे रोचते नित्यं पार्थैः सार्धं न विग्रहः
033c	कुरुभ्यो हि सदा मन्ये पाण्डवाञ्शक्तिमत्तरान्
034a	तथा हि बलवान्राजा जरासन्धो महाद्युतिः
034c	बाहुप्रहरणेनैव भीमेन निहतो युधि
035a	तस्य ते शम एवास्तु पाण्डवैर्भरतर्षभ
035c	उभयोः पक्षयोर्युक्तं क्रियतामविशङ्कया
036a	एवं गावल्गणे क्षत्ता धर्मार्थसहितं वचः
036c	उक्तवान्न गृहीतं च मया पुत्रहितेप्सया
