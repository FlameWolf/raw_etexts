001	वैशम्पायन उवाच
001a	अथाब्रवीन्मयः पार्थमर्जुनं जयतां वरम्
001c	आपृच्छे त्वां गमिष्यामि क्षिप्रमेष्यामि चाप्यहम्
002a	उत्तरेण तु कैलासं मैनाकं पर्वतं प्रति
002c	यक्ष्यमाणेषु सर्वेषु दानवेषु तदा मया
002e	कृतं मणिमयं भाण्डं रम्यं बिन्दुसरः प्रति
003a	सभायां सत्यसन्धस्य यदासीद्वृषपर्वणः
003c	आगमिष्यामि तद्गृह्य यदि तिष्ठति भारत
004a	ततः सभां करिष्यामि पाण्डवाय यशस्विने
004c	मनःप्रह्लादिनीं चित्रां सर्वरत्नविभूषिताम्
005a	अस्ति बिन्दुसरस्येव गदा श्रेष्ठा कुरूद्वह
005c	निहिता यौवनाश्वेन राज्ञा हत्वा रणे रिपून्
005e	सुवर्णबिन्दुभिश्चित्रा गुर्वी भारसहा दृढा
006a	सा वै शतसहस्रस्य सम्मिता सर्वघातिनी
006c	अनुरूपा च भीमस्य गाण्डीवं भवतो यथा
007a	वारुणश्च महाशङ्खो देवदत्तः सुघोषवान्
007c	सर्वमेतत्प्रदास्यामि भवते नात्र संशयः
007e	इत्युक्त्वा सोऽसुरः पार्थं प्रागुदीचीमगाद्दिशम्
008a	उत्तरेण तु कैलासं मैनाकं पर्वतं प्रति
008c	हिरण्यशृङ्गो भगवान्महामणिमयो गिरिः
009a	रम्यं बिन्दुसरो नाम यत्र राजा भगीरथः
009c	दृष्ट्वा भागीरथीं गङ्गामुवास बहुलाः समाः
010a	यत्रेष्ट्वा सर्वभूतानामीश्वरेण महात्मना
010c	आहृताः क्रतवो मुख्याः शतं भरतसत्तम
011a	यत्र यूपा मणिमयाश्चित्याश्चापि हिरण्मयाः
011c	शोभार्थं विहितास्तत्र न तु दृष्टान्ततः कृताः
012a	यत्रेष्ट्वा स गतः सिद्धिं सहस्राक्षः शचीपतिः
012c	यत्र भूतपतिः सृष्ट्वा सर्वलोकान्सनातनः
012e	उपास्यते तिग्मतेजा वृतो भूतैः सहस्रशः
013a	नरनारायणौ ब्रह्मा यमः स्थाणुश्च पञ्चमः
013c	उपासते यत्र सत्रं सहस्रयुगपर्यये
014a	यत्रेष्टं वासुदेवेन सत्रैर्वर्षसहस्रकैः
014c	श्रद्दधानेन सततं शिष्टसम्प्रतिपत्तये
015a	सुवर्णमालिनो यूपाश्चित्याश्चाप्यतिभास्वराः
015c	ददौ यत्र सहस्राणि प्रयुतानि च केशवः
016a	तत्र गत्वा स जग्राह गदां शङ्खं च भारत
016c	स्फाटिकं च सभाद्रव्यं यदासीद्वृषपर्वणः
016e	किङ्करैः सह रक्षोभिरगृह्णात्सर्वमेव तत्
017a	तदाहृत्य तु तां चक्रे सोऽसुरोऽप्रतिमां सभाम्
017c	विश्रुतां त्रिषु लोकेषु दिव्यां मणिमयीं शुभाम्
018a	गदां च भीमसेनाय प्रवरां प्रददौ तदा
018c	देवदत्तं च पार्थाय ददौ शङ्खमनुत्तमम्
019a	सभा तु सा महाराज शातकुम्भमयद्रुमा
019c	दश किष्कुसहस्राणि समन्तादायताभवत्
020a	यथा वह्नेर्यथार्कस्य सोमस्य च यथैव सा
020c	भ्राजमाना तथा दिव्या बभार परमं वपुः
021a	प्रतिघ्नतीव प्रभया प्रभामर्कस्य भास्वराम्
021c	प्रबभौ ज्वलमानेव दिव्या दिव्येन वर्चसा
022a	नगमेघप्रतीकाशा दिवमावृत्य विष्ठिता
022c	आयता विपुला श्लक्ष्णा विपाप्मा विगतक्लमा
023a	उत्तमद्रव्यसम्पन्ना मणिप्राकारमालिनी
023c	बहुरत्ना बहुधना सुकृता विश्वकर्मणा
024a	न दाशार्ही सुधर्मा वा ब्रह्मणो वापि तादृशी
024c	आसीद्रूपेण सम्पन्ना यां चक्रेऽप्रतिमां मयः
025a	तां स्म तत्र मयेनोक्ता रक्षन्ति च वहन्ति च
025c	सभामष्टौ सहस्राणि किङ्करा नाम राक्षसाः
026a	अन्तरिक्षचरा घोरा महाकाया महाबलाः
026c	रक्ताक्षाः पिङ्गलाक्षाश्च शुक्तिकर्णाः प्रहारिणः
027a	तस्यां सभायां नलिनीं चकाराप्रतिमां मयः
027c	वैडूर्यपत्रविततां मणिनालमयाम्बुजाम्
028a	पद्मसौगन्धिकवतीं नानाद्विजगणायुताम्
028c	पुष्पितैः पङ्कजैश्चित्रां कूर्ममत्स्यैश्च शोभिताम्
029a	सूपतीर्थामकलुषां सर्वर्तुसलिलां शुभाम्
029c	मारुतेनैव चोद्धूतैर्मुक्ताबिन्दुभिराचिताम्
030a	मणिरत्नचितां तां तु केचिदभ्येत्य पार्थिवाः
030c	दृष्ट्वापि नाभ्यजानन्त तेऽज्ञानात्प्रपतन्त्युत
031a	तां सभामभितो नित्यं पुष्पवन्तो महाद्रुमाः
031c	आसन्नानाविधा नीलाः शीतच्छाया मनोरमाः
032a	काननानि सुगन्धीनि पुष्करिण्यश्च सर्वशः
032c	हंसकारण्डवयुताश्चक्रवाकोपशोभिताः
033a	जलजानां च माल्यानां स्थलजानां च सर्वशः
033c	मारुतो गन्धमादाय पाण्डवान्स्म निषेवते
034a	ईदृशीं तां सभां कृत्वा मासैः परिचतुर्दशैः
034c	निष्ठितां धर्मराजाय मयो राज्ञे न्यवेदयत्
