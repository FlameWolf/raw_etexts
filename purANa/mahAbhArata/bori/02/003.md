BR0201003001	वैशम्पायन उवाच
BR0201003001a	अथाब्रवीन्मयः पार्थमर्जुनं जयतां वरम्
BR0201003001c	आपृच्छे त्वां गमिष्यामि क्षिप्रमेष्यामि चाप्यहम्
BR0201003002a	उत्तरेण तु कैलासं मैनाकं पर्वतं प्रति
BR0201003002c	यक्ष्यमाणेषु सर्वेषु दानवेषु तदा मया
BR0201003002e	कृतं मणिमयं भाण्डं रम्यं बिन्दुसरः प्रति
BR0201003003a	सभायां सत्यसन्धस्य यदासीद्वृषपर्वणः
BR0201003003c	आगमिष्यामि तद्गृह्य यदि तिष्ठति भारत
BR0201003004a	ततः सभां करिष्यामि पाण्डवाय यशस्विने
BR0201003004c	मनःप्रह्लादिनीं चित्रां सर्वरत्नविभूषिताम्
BR0201003005a	अस्ति बिन्दुसरस्येव गदा श्रेष्ठा कुरूद्वह
BR0201003005c	निहिता यौवनाश्वेन राज्ञा हत्वा रणे रिपून्
BR0201003005e	सुवर्णबिन्दुभिश्चित्रा गुर्वी भारसहा दृढा
BR0201003006a	सा वै शतसहस्रस्य सम्मिता सर्वघातिनी
BR0201003006c	अनुरूपा च भीमस्य गाण्डीवं भवतो यथा
BR0201003007a	वारुणश्च महाशङ्खो देवदत्तः सुघोषवान्
BR0201003007c	सर्वमेतत्प्रदास्यामि भवते नात्र संशयः
BR0201003007e	इत्युक्त्वा सोऽसुरः पार्थं प्रागुदीचीमगाद्दिशम्
BR0201003008a	उत्तरेण तु कैलासं मैनाकं पर्वतं प्रति
BR0201003008c	हिरण्यशृङ्गो भगवान्महामणिमयो गिरिः
BR0201003009a	रम्यं बिन्दुसरो नाम यत्र राजा भगीरथः
BR0201003009c	दृष्ट्वा भागीरथीं गङ्गामुवास बहुलाः समाः
BR0201003010a	यत्रेष्ट्वा सर्वभूतानामीश्वरेण महात्मना
BR0201003010c	आहृताः क्रतवो मुख्याः शतं भरतसत्तम
BR0201003011a	यत्र यूपा मणिमयाश्चित्याश्चापि हिरण्मयाः
BR0201003011c	शोभार्थं विहितास्तत्र न तु दृष्टान्ततः कृताः
BR0201003012a	यत्रेष्ट्वा स गतः सिद्धिं सहस्राक्षः शचीपतिः
BR0201003012c	यत्र भूतपतिः सृष्ट्वा सर्वलोकान्सनातनः
BR0201003012e	उपास्यते तिग्मतेजा वृतो भूतैः सहस्रशः
BR0201003013a	नरनारायणौ ब्रह्मा यमः स्थाणुश्च पञ्चमः
BR0201003013c	उपासते यत्र सत्रं सहस्रयुगपर्यये
BR0201003014a	यत्रेष्टं वासुदेवेन सत्रैर्वर्षसहस्रकैः
BR0201003014c	श्रद्दधानेन सततं शिष्टसम्प्रतिपत्तये
BR0201003015a	सुवर्णमालिनो यूपाश्चित्याश्चाप्यतिभास्वराः
BR0201003015c	ददौ यत्र सहस्राणि प्रयुतानि च केशवः
BR0201003016a	तत्र गत्वा स जग्राह गदां शङ्खं च भारत
BR0201003016c	स्फाटिकं च सभाद्रव्यं यदासीद्वृषपर्वणः
BR0201003016e	किङ्करैः सह रक्षोभिरगृह्णात्सर्वमेव तत्
BR0201003017a	तदाहृत्य तु तां चक्रे सोऽसुरोऽप्रतिमां सभाम्
BR0201003017c	विश्रुतां त्रिषु लोकेषु दिव्यां मणिमयीं शुभाम्
BR0201003018a	गदां च भीमसेनाय प्रवरां प्रददौ तदा
BR0201003018c	देवदत्तं च पार्थाय ददौ शङ्खमनुत्तमम्
BR0201003019a	सभा तु सा महाराज शातकुम्भमयद्रुमा
BR0201003019c	दश किष्कुसहस्राणि समन्तादायताभवत्
BR0201003020a	यथा वह्नेर्यथार्कस्य सोमस्य च यथैव सा
BR0201003020c	भ्राजमाना तथा दिव्या बभार परमं वपुः
BR0201003021a	प्रतिघ्नतीव प्रभया प्रभामर्कस्य भास्वराम्
BR0201003021c	प्रबभौ ज्वलमानेव दिव्या दिव्येन वर्चसा
BR0201003022a	नगमेघप्रतीकाशा दिवमावृत्य विष्ठिता
BR0201003022c	आयता विपुला श्लक्ष्णा विपाप्मा विगतक्लमा
BR0201003023a	उत्तमद्रव्यसम्पन्ना मणिप्राकारमालिनी
BR0201003023c	बहुरत्ना बहुधना सुकृता विश्वकर्मणा
BR0201003024a	न दाशार्ही सुधर्मा वा ब्रह्मणो वापि तादृशी
BR0201003024c	आसीद्रूपेण सम्पन्ना यां चक्रेऽप्रतिमां मयः
BR0201003025a	तां स्म तत्र मयेनोक्ता रक्षन्ति च वहन्ति च
BR0201003025c	सभामष्टौ सहस्राणि किङ्करा नाम राक्षसाः
BR0201003026a	अन्तरिक्षचरा घोरा महाकाया महाबलाः
BR0201003026c	रक्ताक्षाः पिङ्गलाक्षाश्च शुक्तिकर्णाः प्रहारिणः
BR0201003027a	तस्यां सभायां नलिनीं चकाराप्रतिमां मयः
BR0201003027c	वैडूर्यपत्रविततां मणिनालमयाम्बुजाम्
BR0201003028a	पद्मसौगन्धिकवतीं नानाद्विजगणायुताम्
BR0201003028c	पुष्पितैः पङ्कजैश्चित्रां कूर्ममत्स्यैश्च शोभिताम्
BR0201003029a	सूपतीर्थामकलुषां सर्वर्तुसलिलां शुभाम्
BR0201003029c	मारुतेनैव चोद्धूतैर्मुक्ताबिन्दुभिराचिताम्
BR0201003030a	मणिरत्नचितां तां तु केचिदभ्येत्य पार्थिवाः
BR0201003030c	दृष्ट्वापि नाभ्यजानन्त तेऽज्ञानात्प्रपतन्त्युत
BR0201003031a	तां सभामभितो नित्यं पुष्पवन्तो महाद्रुमाः
BR0201003031c	आसन्नानाविधा नीलाः शीतच्छाया मनोरमाः
BR0201003032a	काननानि सुगन्धीनि पुष्करिण्यश्च सर्वशः
BR0201003032c	हंसकारण्डवयुताश्चक्रवाकोपशोभिताः
BR0201003033a	जलजानां च माल्यानां स्थलजानां च सर्वशः
BR0201003033c	मारुतो गन्धमादाय पाण्डवान्स्म निषेवते
BR0201003034a	ईदृशीं तां सभां कृत्वा मासैः परिचतुर्दशैः
BR0201003034c	निष्ठितां धर्मराजाय मयो राज्ञे न्यवेदयत्
