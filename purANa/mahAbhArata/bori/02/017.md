001	राक्षस्युवाच
001a	जरा नामास्मि भद्रं ते राक्षसी कामरूपिणी
001c	तव वेश्मनि राजेन्द्र पूजिता न्यवसं सुखम्
002a	साहं प्रत्युपकारार्थं चिन्तयन्त्यनिशं नृप
002c	तवेमे पुत्रशकले दृष्टवत्यस्मि धार्मिक
003a	संश्लेषिते मया दैवात्कुमारः समपद्यत
003c	तव भाग्यैर्महाराज हेतुमात्रमहं त्विह
004    कृष्ण उवाच
004a	एवमुक्त्वा तु सा राजंस्तत्रैवान्तरधीयत
004c	स गृह्य च कुमारं तं प्राविशत्स्वगृहं नृपः
005a	तस्य बालस्य यत्कृत्यं तच्चकार नृपस्तदा
005c	आज्ञापयच्च राक्षस्या मागधेषु महोत्सवम्
006a	तस्य नामाकरोत्तत्र प्रजापतिसमः पिता
006c	जरया सन्धितो यस्माज्जरासन्धस्ततोऽभवत्
007a	सोऽवर्धत महातेजा मगधाधिपतेः सुतः
007c	प्रमाणबलसम्पन्नो हुताहुतिरिवानलः
008a	कस्यचित्त्वथ कालस्य पुनरेव महातपाः
008c	मगधानुपचक्राम भगवांश्चण्डकौशिकः
009a	तस्यागमनसंहृष्टः सामात्यः सपुरःसरः
009c	सभार्यः सह पुत्रेण निर्जगाम बृहद्रथः
010a	पाद्यार्घ्याचमनीयैस्तमर्चयामास भारत
010c	स नृपो राज्यसहितं पुत्रं चास्मै न्यवेदयत्
011a	प्रतिगृह्य तु तां पूजां पार्थिवाद्भगवानृषिः
011c	उवाच मागधं राजन्प्रहृष्टेनान्तरात्मना
012a	सर्वमेतन्मया राजन्विज्ञातं ज्ञानचक्षुषा
012c	पुत्रस्तु शृणु राजेन्द्र यादृशोऽयं भविष्यति
013a	अस्य वीर्यवतो वीर्यं नानुयास्यन्ति पार्थिवाः
013c	देवैरपि विसृष्टानि शस्त्राण्यस्य महीपते
013e	न रुजं जनयिष्यन्ति गिरेरिव नदीरयाः
014a	सर्वमूर्धाभिषिक्तानामेष मूर्ध्नि ज्वलिष्यति
014c	सर्वेषां निष्प्रभकरो ज्योतिषामिव भास्करः
015a	एनमासाद्य राजानः समृद्धबलवाहनाः
015c	विनाशमुपयास्यन्ति शलभा इव पावकम्
016a	एष श्रियं समुदितां सर्वराज्ञां ग्रहीष्यति
016c	वर्षास्विवोद्धतजला नदीर्नदनदीपतिः
017a	एष धारयिता सम्यक्चातुर्वर्ण्यं महाबलः
017c	शुभाशुभमिव स्फीता सर्वसस्यधरा धरा
018a	अस्याज्ञावशगाः सर्वे भविष्यन्ति नराधिपाः
018c	सर्वभूतात्मभूतस्य वायोरिव शरीरिणः
019a	एष रुद्रं महादेवं त्रिपुरान्तकरं हरम्
019c	सर्वलोकेष्वतिबलः स्वयं द्रक्ष्यति मागधः
020a	एवं ब्रुवन्नेव मुनिः स्वकार्यार्थं विचिन्तयन्
020c	विसर्जयामास नृपं बृहद्रथमथारिहन्
021a	प्रविश्य नगरं चैव ज्ञातिसम्बन्धिभिर्वृतः
021c	अभिषिच्य जरासन्धं मगधाधिपतिस्तदा
021e	बृहद्रथो नरपतिः परां निर्वृतिमाययौ
022a	अभिषिक्ते जरासन्धे तदा राजा बृहद्रथः
022c	पत्नीद्वयेनानुगतस्तपोवनरतोऽभवत्
023a	तपोवनस्थे पितरि मातृभ्यां सह भारत
023c	जरासन्धः स्ववीर्येण पार्थिवानकरोद्वशे
024a	अथ दीर्घस्य कालस्य तपोवनगतो नृपः
024c	सभार्यः स्वर्गमगमत्तपस्तप्त्वा बृहद्रथः
025a	तस्यास्तां हंसडिभकावशस्त्रनिधनावुभौ
025c	मन्त्रे मतिमतां श्रेष्ठौ युद्धशास्त्रविशारदौ
026a	यौ तौ मया ते कथितौ पूर्वमेव महाबलौ
026c	त्रयस्त्रयाणां लोकानां पर्याप्ता इति मे मतिः
027a	एवमेष तदा वीर बलिभिः कुकुरान्धकैः
027c	वृष्णिभिश्च महाराज नीतिहेतोरुपेक्षितः
