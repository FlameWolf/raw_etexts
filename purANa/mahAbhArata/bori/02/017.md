BR0202017001	राक्षस्युवाच
BR0202017001a	जरा नामास्मि भद्रं ते राक्षसी कामरूपिणी
BR0202017001c	तव वेश्मनि राजेन्द्र पूजिता न्यवसं सुखम्
BR0202017002a	साहं प्रत्युपकारार्थं चिन्तयन्त्यनिशं नृप
BR0202017002c	तवेमे पुत्रशकले दृष्टवत्यस्मि धार्मिक
BR0202017003a	संश्लेषिते मया दैवात्कुमारः समपद्यत
BR0202017003c	तव भाग्यैर्महाराज हेतुमात्रमहं त्विह
BR0202017004    कृष्ण उवाच
BR0202017004a	एवमुक्त्वा तु सा राजंस्तत्रैवान्तरधीयत
BR0202017004c	स गृह्य च कुमारं तं प्राविशत्स्वगृहं नृपः
BR0202017005a	तस्य बालस्य यत्कृत्यं तच्चकार नृपस्तदा
BR0202017005c	आज्ञापयच्च राक्षस्या मागधेषु महोत्सवम्
BR0202017006a	तस्य नामाकरोत्तत्र प्रजापतिसमः पिता
BR0202017006c	जरया सन्धितो यस्माज्जरासन्धस्ततोऽभवत्
BR0202017007a	सोऽवर्धत महातेजा मगधाधिपतेः सुतः
BR0202017007c	प्रमाणबलसम्पन्नो हुताहुतिरिवानलः
BR0202017008a	कस्यचित्त्वथ कालस्य पुनरेव महातपाः
BR0202017008c	मगधानुपचक्राम भगवांश्चण्डकौशिकः
BR0202017009a	तस्यागमनसंहृष्टः सामात्यः सपुरःसरः
BR0202017009c	सभार्यः सह पुत्रेण निर्जगाम बृहद्रथः
BR0202017010a	पाद्यार्घ्याचमनीयैस्तमर्चयामास भारत
BR0202017010c	स नृपो राज्यसहितं पुत्रं चास्मै न्यवेदयत्
BR0202017011a	प्रतिगृह्य तु तां पूजां पार्थिवाद्भगवानृषिः
BR0202017011c	उवाच मागधं राजन्प्रहृष्टेनान्तरात्मना
BR0202017012a	सर्वमेतन्मया राजन्विज्ञातं ज्ञानचक्षुषा
BR0202017012c	पुत्रस्तु शृणु राजेन्द्र यादृशोऽयं भविष्यति
BR0202017013a	अस्य वीर्यवतो वीर्यं नानुयास्यन्ति पार्थिवाः
BR0202017013c	देवैरपि विसृष्टानि शस्त्राण्यस्य महीपते
BR0202017013e	न रुजं जनयिष्यन्ति गिरेरिव नदीरयाः
BR0202017014a	सर्वमूर्धाभिषिक्तानामेष मूर्ध्नि ज्वलिष्यति
BR0202017014c	सर्वेषां निष्प्रभकरो ज्योतिषामिव भास्करः
BR0202017015a	एनमासाद्य राजानः समृद्धबलवाहनाः
BR0202017015c	विनाशमुपयास्यन्ति शलभा इव पावकम्
BR0202017016a	एष श्रियं समुदितां सर्वराज्ञां ग्रहीष्यति
BR0202017016c	वर्षास्विवोद्धतजला नदीर्नदनदीपतिः
BR0202017017a	एष धारयिता सम्यक्चातुर्वर्ण्यं महाबलः
BR0202017017c	शुभाशुभमिव स्फीता सर्वसस्यधरा धरा
BR0202017018a	अस्याज्ञावशगाः सर्वे भविष्यन्ति नराधिपाः
BR0202017018c	सर्वभूतात्मभूतस्य वायोरिव शरीरिणः
BR0202017019a	एष रुद्रं महादेवं त्रिपुरान्तकरं हरम्
BR0202017019c	सर्वलोकेष्वतिबलः स्वयं द्रक्ष्यति मागधः
BR0202017020a	एवं ब्रुवन्नेव मुनिः स्वकार्यार्थं विचिन्तयन्
BR0202017020c	विसर्जयामास नृपं बृहद्रथमथारिहन्
BR0202017021a	प्रविश्य नगरं चैव ज्ञातिसम्बन्धिभिर्वृतः
BR0202017021c	अभिषिच्य जरासन्धं मगधाधिपतिस्तदा
BR0202017021e	बृहद्रथो नरपतिः परां निर्वृतिमाययौ
BR0202017022a	अभिषिक्ते जरासन्धे तदा राजा बृहद्रथः
BR0202017022c	पत्नीद्वयेनानुगतस्तपोवनरतोऽभवत्
BR0202017023a	तपोवनस्थे पितरि मातृभ्यां सह भारत
BR0202017023c	जरासन्धः स्ववीर्येण पार्थिवानकरोद्वशे
BR0202017024a	अथ दीर्घस्य कालस्य तपोवनगतो नृपः
BR0202017024c	सभार्यः स्वर्गमगमत्तपस्तप्त्वा बृहद्रथः
BR0202017025a	तस्यास्तां हंसडिभकावशस्त्रनिधनावुभौ
BR0202017025c	मन्त्रे मतिमतां श्रेष्ठौ युद्धशास्त्रविशारदौ
BR0202017026a	यौ तौ मया ते कथितौ पूर्वमेव महाबलौ
BR0202017026c	त्रयस्त्रयाणां लोकानां पर्याप्ता इति मे मतिः
BR0202017027a	एवमेष तदा वीर बलिभिः कुकुरान्धकैः
BR0202017027c	वृष्णिभिश्च महाराज नीतिहेतोरुपेक्षितः
