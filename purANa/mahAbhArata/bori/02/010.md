BR0201010001	नारद उवाच
BR0201010001a	सभा वैश्रवणी राजञ्शतयोजनमायता
BR0201010001c	विस्तीर्णा सप्ततिश्चैव योजनानि सितप्रभा
BR0201010002a	तपसा निर्मिता राजन्स्वयं वैश्रवणेन सा
BR0201010002c	शशिप्रभा खेचरीणां कैलासशिखरोपमा
BR0201010003a	गुह्यकैरुह्यमाना सा खे विषक्तेव दृश्यते
BR0201010003c	दिव्या हेममयैरुच्चैः पादपैरुपशोभिता
BR0201010004a	रश्मिवती भास्वरा च दिव्यगन्धा मनोरमा
BR0201010004c	सिताभ्रशिखराकारा प्लवमानेव दृश्यते
BR0201010005a	तस्यां वैश्रवणो राजा विचित्राभरणाम्बरः
BR0201010005c	स्त्रीसहस्रावृतः श्रीमानास्ते ज्वलितकुण्डलः
BR0201010006a	दिवाकरनिभे पुण्ये दिव्यास्तरणसंवृते
BR0201010006c	दिव्यपादोपधाने च निषण्णः परमासने
BR0201010007a	मन्दाराणामुदाराणां वनानि सुरभीणि च
BR0201010007c	सौगन्धिकानां चादाय गन्धान्गन्धवहः शुचिः
BR0201010008a	नलिन्याश्चालकाख्यायाश्चन्दनानां वनस्य च
BR0201010008c	मनोहृदयसंह्लादी वायुस्तमुपसेवते
BR0201010009a	तत्र देवाः सगन्धर्वा गणैरप्सरसां वृताः
BR0201010009c	दिव्यतानेन गीतानि गान्ति दिव्यानि भारत
BR0201010010a	मिश्रकेशी च रम्भा च चित्रसेना शुचिस्मिता
BR0201010010c	चारुनेत्रा घृताची च मेनका पुञ्जिकस्थला
BR0201010011a	विश्वाची सहजन्या च प्रम्लोचा उर्वशी इरा
BR0201010011c	वर्गा च सौरभेयी च समीची बुद्बुदा लता
BR0201010012a	एताः सहस्रशश्चान्या नृत्तगीतविशारदाः
BR0201010012c	उपतिष्ठन्ति धनदं पाण्डवाप्सरसां गणाः
BR0201010013a	अनिशं दिव्यवादित्रैर्नृत्तैर्गीतैश्च सा सभा
BR0201010013c	अशून्या रुचिरा भाति गन्धर्वाप्सरसां गणैः
BR0201010014a	किन्नरा नाम गन्धर्वा नरा नाम तथापरे
BR0201010014c	मणिभद्रोऽथ धनदः श्वेतभद्रश्च गुह्यकः
BR0201010015a	कशेरको गण्डकण्डुः प्रद्योतश्च महाबलः
BR0201010015c	कुस्तुम्बुरुः पिशाचश्च गजकर्णो विशालकः
BR0201010016a	वराहकर्णः सान्द्रोष्ठः फलभक्षः फलोदकः
BR0201010016c	अङ्गचूडः शिखावर्तो हेमनेत्रो विभीषणः
BR0201010017a	पुष्पाननः पिङ्गलकः शोणितोदः प्रवालकः
BR0201010017c	वृक्षवास्यनिकेतश्च चीरवासाश्च भारत
BR0201010018a	एते चान्ये च बहवो यक्षाः शतसहस्रशः
BR0201010018c	सदा भगवती च श्रीस्तथैव नलकूबरः
BR0201010019a	अहं च बहुशस्तस्यां भवन्त्यन्ये च मद्विधाः
BR0201010019c	आचार्याश्चाभवंस्तत्र तथा देवर्षयोऽपरे
BR0201010020a	भगवान्भूतसङ्घैश्च वृतः शतसहस्रशः
BR0201010020c	उमापतिः पशुपतिः शूलधृग्भगनेत्रहा
BR0201010021a	त्र्यम्बको राजशार्दूल देवी च विगतक्लमा
BR0201010021c	वामनैर्विकटैः कुब्जैः क्षतजाक्षैर्मनोजवैः
BR0201010022a	मांसमेदोवसाहारैरुग्रश्रवणदर्शनैः
BR0201010022c	नानाप्रहरणैर्घोरैर्वातैरिव महाजवैः
BR0201010022e	वृतः सखायमन्वास्ते सदैव धनदं नृप
BR0201010023a	सा सभा तादृशी राजन्मया दृष्टान्तरिक्षगा
BR0201010023c	पितामहसभां राजन्कथयिष्ये गतक्लमाम्
