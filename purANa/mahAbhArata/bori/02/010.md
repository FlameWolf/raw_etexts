001	नारद उवाच
001a	सभा वैश्रवणी राजञ्शतयोजनमायता
001c	विस्तीर्णा सप्ततिश्चैव योजनानि सितप्रभा
002a	तपसा निर्मिता राजन्स्वयं वैश्रवणेन सा
002c	शशिप्रभा खेचरीणां कैलासशिखरोपमा
003a	गुह्यकैरुह्यमाना सा खे विषक्तेव दृश्यते
003c	दिव्या हेममयैरुच्चैः पादपैरुपशोभिता
004a	रश्मिवती भास्वरा च दिव्यगन्धा मनोरमा
004c	सिताभ्रशिखराकारा प्लवमानेव दृश्यते
005a	तस्यां वैश्रवणो राजा विचित्राभरणाम्बरः
005c	स्त्रीसहस्रावृतः श्रीमानास्ते ज्वलितकुण्डलः
006a	दिवाकरनिभे पुण्ये दिव्यास्तरणसंवृते
006c	दिव्यपादोपधाने च निषण्णः परमासने
007a	मन्दाराणामुदाराणां वनानि सुरभीणि च
007c	सौगन्धिकानां चादाय गन्धान्गन्धवहः शुचिः
008a	नलिन्याश्चालकाख्यायाश्चन्दनानां वनस्य च
008c	मनोहृदयसंह्लादी वायुस्तमुपसेवते
009a	तत्र देवाः सगन्धर्वा गणैरप्सरसां वृताः
009c	दिव्यतानेन गीतानि गान्ति दिव्यानि भारत
010a	मिश्रकेशी च रम्भा च चित्रसेना शुचिस्मिता
010c	चारुनेत्रा घृताची च मेनका पुञ्जिकस्थला
011a	विश्वाची सहजन्या च प्रम्लोचा उर्वशी इरा
011c	वर्गा च सौरभेयी च समीची बुद्बुदा लता
012a	एताः सहस्रशश्चान्या नृत्तगीतविशारदाः
012c	उपतिष्ठन्ति धनदं पाण्डवाप्सरसां गणाः
013a	अनिशं दिव्यवादित्रैर्नृत्तैर्गीतैश्च सा सभा
013c	अशून्या रुचिरा भाति गन्धर्वाप्सरसां गणैः
014a	किन्नरा नाम गन्धर्वा नरा नाम तथापरे
014c	मणिभद्रोऽथ धनदः श्वेतभद्रश्च गुह्यकः
015a	कशेरको गण्डकण्डुः प्रद्योतश्च महाबलः
015c	कुस्तुम्बुरुः पिशाचश्च गजकर्णो विशालकः
016a	वराहकर्णः सान्द्रोष्ठः फलभक्षः फलोदकः
016c	अङ्गचूडः शिखावर्तो हेमनेत्रो विभीषणः
017a	पुष्पाननः पिङ्गलकः शोणितोदः प्रवालकः
017c	वृक्षवास्यनिकेतश्च चीरवासाश्च भारत
018a	एते चान्ये च बहवो यक्षाः शतसहस्रशः
018c	सदा भगवती च श्रीस्तथैव नलकूबरः
019a	अहं च बहुशस्तस्यां भवन्त्यन्ये च मद्विधाः
019c	आचार्याश्चाभवंस्तत्र तथा देवर्षयोऽपरे
020a	भगवान्भूतसङ्घैश्च वृतः शतसहस्रशः
020c	उमापतिः पशुपतिः शूलधृग्भगनेत्रहा
021a	त्र्यम्बको राजशार्दूल देवी च विगतक्लमा
021c	वामनैर्विकटैः कुब्जैः क्षतजाक्षैर्मनोजवैः
022a	मांसमेदोवसाहारैरुग्रश्रवणदर्शनैः
022c	नानाप्रहरणैर्घोरैर्वातैरिव महाजवैः
022e	वृतः सखायमन्वास्ते सदैव धनदं नृप
023a	सा सभा तादृशी राजन्मया दृष्टान्तरिक्षगा
023c	पितामहसभां राजन्कथयिष्ये गतक्लमाम्
