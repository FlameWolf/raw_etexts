BR0207037001	वैशम्पायन उवाच
BR0207037001a	ततः सागरसङ्काशं दृष्ट्वा नृपतिसागरम्
BR0207037001c	रोषात्प्रचलितं सर्वमिदमाह युधिष्ठिरः
BR0207037002a	भीष्मं मतिमतां श्रेष्ठं वृद्धं कुरुपितामहम्
BR0207037002c	बृहस्पतिं बृहत्तेजाः पुरुहूत इवारिहा
BR0207037003a	असौ रोषात्प्रचलितो महान्नृपतिसागरः
BR0207037003c	अत्र यत्प्रतिपत्तव्यं तन्मे ब्रूहि पितामह
BR0207037004a	यज्ञस्य च न विघ्नः स्यात्प्रजानां च शिवं भवेत्
BR0207037004c	यथा सर्वत्र तत्सर्वं ब्रूहि मेऽद्य पितामह
BR0207037005a	इत्युक्तवति धर्मज्ञे धर्मराजे युधिष्ठिरे
BR0207037005c	उवाचेदं वचो भीष्मस्ततः कुरुपितामहः
BR0207037006a	मा भैस्त्वं कुरुशार्दूल श्वा सिंहं हन्तुमर्हति
BR0207037006c	शिवः पन्थाः सुनीतोऽत्र मया पूर्वतरं वृतः
BR0207037007a	प्रसुप्ते हि यथा सिंहे श्वानस्तत्र समागताः
BR0207037007c	भषेयुः सहिताः सर्वे तथेमे वसुधाधिपाः
BR0207037008a	वृष्णिसिंहस्य सुप्तस्य तथेमे प्रमुखे स्थिताः
BR0207037008c	भषन्ते तात सङ्क्रुद्धाः श्वानः सिंहस्य सन्निधौ
BR0207037009a	न हि सम्बुध्यते तावत्सुप्तः सिंह इवाच्युतः
BR0207037009c	तेन सिंहीकरोत्येतान्नृसिंहश्चेदिपुङ्गवः
BR0207037010a	पार्थिवान्पार्थिवश्रेष्ठ शिशुपालोऽल्पचेतनः
BR0207037010c	सर्वान्सर्वात्मना तात नेतुकामो यमक्षयम्
BR0207037011a	नूनमेतत्समादातुं पुनरिच्छत्यधोक्षजः
BR0207037011c	यदस्य शिशुपालस्थं तेजस्तिष्ठति भारत
BR0207037012a	विप्लुता चास्य भद्रं ते बुद्धिर्बुद्धिमतां वर
BR0207037012c	चेदिराजस्य कौन्तेय सर्वेषां च महीक्षिताम्
BR0207037013a	आदातुं हि नरव्याघ्रो यं यमिच्छत्ययं यदा
BR0207037013c	तस्य विप्लवते बुद्धिरेवं चेदिपतेर्यथा
BR0207037014a	चतुर्विधानां भूतानां त्रिषु लोकेषु माधवः
BR0207037014c	प्रभवश्चैव सर्वेषां निधनं च युधिष्ठिर
BR0207037015a	इति तस्य वचः श्रुत्वा ततश्चेदिपतिर्नृपः
BR0207037015c	भीष्मं रूक्षाक्षरा वाचः श्रावयामास भारत
