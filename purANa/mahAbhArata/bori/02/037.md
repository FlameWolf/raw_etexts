001	वैशम्पायन उवाच
001a	ततः सागरसङ्काशं दृष्ट्वा नृपतिसागरम्
001c	रोषात्प्रचलितं सर्वमिदमाह युधिष्ठिरः
002a	भीष्मं मतिमतां श्रेष्ठं वृद्धं कुरुपितामहम्
002c	बृहस्पतिं बृहत्तेजाः पुरुहूत इवारिहा
003a	असौ रोषात्प्रचलितो महान्नृपतिसागरः
003c	अत्र यत्प्रतिपत्तव्यं तन्मे ब्रूहि पितामह
004a	यज्ञस्य च न विघ्नः स्यात्प्रजानां च शिवं भवेत्
004c	यथा सर्वत्र तत्सर्वं ब्रूहि मेऽद्य पितामह
005a	इत्युक्तवति धर्मज्ञे धर्मराजे युधिष्ठिरे
005c	उवाचेदं वचो भीष्मस्ततः कुरुपितामहः
006a	मा भैस्त्वं कुरुशार्दूल श्वा सिंहं हन्तुमर्हति
006c	शिवः पन्थाः सुनीतोऽत्र मया पूर्वतरं वृतः
007a	प्रसुप्ते हि यथा सिंहे श्वानस्तत्र समागताः
007c	भषेयुः सहिताः सर्वे तथेमे वसुधाधिपाः
008a	वृष्णिसिंहस्य सुप्तस्य तथेमे प्रमुखे स्थिताः
008c	भषन्ते तात सङ्क्रुद्धाः श्वानः सिंहस्य सन्निधौ
009a	न हि सम्बुध्यते तावत्सुप्तः सिंह इवाच्युतः
009c	तेन सिंहीकरोत्येतान्नृसिंहश्चेदिपुङ्गवः
010a	पार्थिवान्पार्थिवश्रेष्ठ शिशुपालोऽल्पचेतनः
010c	सर्वान्सर्वात्मना तात नेतुकामो यमक्षयम्
011a	नूनमेतत्समादातुं पुनरिच्छत्यधोक्षजः
011c	यदस्य शिशुपालस्थं तेजस्तिष्ठति भारत
012a	विप्लुता चास्य भद्रं ते बुद्धिर्बुद्धिमतां वर
012c	चेदिराजस्य कौन्तेय सर्वेषां च महीक्षिताम्
013a	आदातुं हि नरव्याघ्रो यं यमिच्छत्ययं यदा
013c	तस्य विप्लवते बुद्धिरेवं चेदिपतेर्यथा
014a	चतुर्विधानां भूतानां त्रिषु लोकेषु माधवः
014c	प्रभवश्चैव सर्वेषां निधनं च युधिष्ठिर
015a	इति तस्य वचः श्रुत्वा ततश्चेदिपतिर्नृपः
015c	भीष्मं रूक्षाक्षरा वाचः श्रावयामास भारत
