BR0207041001	भीष्म उवाच
BR0207041001a	नैषा चेदिपतेर्बुद्धिर्यया त्वाह्वयतेऽच्युतम्
BR0207041001c	नूनमेष जगद्भर्तुः कृष्णस्यैव विनिश्चयः
BR0207041002a	को हि मां भीमसेनाद्य क्षितावर्हति पार्थिवः
BR0207041002c	क्षेप्तुं दैवपरीतात्मा यथैष कुलपांसनः
BR0207041003a	एष ह्यस्य महाबाहो तेजोंशश्च हरेर्ध्रुवम्
BR0207041003c	तमेव पुनरादातुमिच्छत्पृथुयशा हरिः
BR0207041004a	येनैष कुरुशार्दूल शार्दूल इव चेदिराट्
BR0207041004c	गर्जत्यतीव दुर्बुद्धिः सर्वानस्मानचिन्तयन्
BR0207041005	वैशम्पायन उवाच
BR0207041005a	ततो न ममृषे चैद्यस्तद्भीष्मवचनं तदा
BR0207041005c	उवाच चैनं सङ्क्रुद्धः पुनर्भीष्ममथोत्तरम्
BR0207041006	शिशुपाल उवाच
BR0207041006a	द्विषतां नोऽस्तु भीष्मैष प्रभावः केशवस्य यः
BR0207041006c	यस्य संस्तववक्ता त्वं बन्दिवत्सततोत्थितः
BR0207041007a	संस्तवाय मनो भीष्म परेषां रमते सदा
BR0207041007c	यदि संस्तौषि राज्ञस्त्वमिमं हित्वा जनार्दनम्
BR0207041008a	दरदं स्तुहि बाह्लीकमिमं पार्थिवसत्तमम्
BR0207041008c	जायमानेन येनेयमभवद्दारिता मही
BR0207041009a	वङ्गाङ्गविषयाध्यक्षं सहस्राक्षसमं बले
BR0207041009c	स्तुहि कर्णमिमं भीष्म महाचापविकर्षणम्
BR0207041010a	द्रोणं द्रौणिं च साधु त्वं पितापुत्रौ महारथौ
BR0207041010c	स्तुहि स्तुत्याविमौ भीष्म सततं द्विजसत्तमौ
BR0207041011a	ययोरन्यतरो भीष्म सङ्क्रुद्धः सचराचराम्
BR0207041011c	इमां वसुमतीं कुर्यादशेषामिति मे मतिः
BR0207041012a	द्रोणस्य हि समं युद्धे न पश्यामि नराधिपम्
BR0207041012c	अश्वत्थाम्नस्तथा भीष्म न चैतौ स्तोतुमिच्छसि
BR0207041013a	शल्यादीनपि कस्मात्त्वं न स्तौषि वसुधाधिपान्
BR0207041013c	स्तवाय यदि ते बुद्धिर्वर्तते भीष्म सर्वदा
BR0207041014a	किं हि शक्यं मया कर्तुं यद्वृद्धानां त्वया नृप
BR0207041014c	पुरा कथयतां नूनं न श्रुतं धर्मवादिनाम्
BR0207041015a	आत्मनिन्दात्मपूजा च परनिन्दा परस्तवः
BR0207041015c	अनाचरितमार्याणां वृत्तमेतच्चतुर्विधम्
BR0207041016a	यदस्तव्यमिमं शश्वन्मोहात्संस्तौषि भक्तितः
BR0207041016c	केशवं तच्च ते भीष्म न कश्चिदनुमन्यते
BR0207041017a	कथं भोजस्य पुरुषे वर्गपाले दुरात्मनि
BR0207041017c	समावेशयसे सर्वं जगत्केवलकाम्यया
BR0207041018a	अथ वैषा न ते भक्तिः पकृतिं याति भारत
BR0207041018c	मयैव कथितं पूर्वं भूलिङ्गशकुनिर्यथा
BR0207041019a	भूलिङ्गशकुनिर्नाम पार्श्वे हिमवतः परे
BR0207041019c	भीष्म तस्याः सदा वाचः श्रूयन्तेऽर्थविगर्हिताः
BR0207041020a	मा साहसमितीदं सा सततं वाशते किल
BR0207041020c	साहसं चात्मनातीव चरन्ती नावबुध्यते
BR0207041021a	सा हि मांसार्गलं भीष्म मुखात्सिंहस्य खादतः
BR0207041021c	दन्तान्तरविलग्नं यत्तदादत्तेऽल्पचेतना
BR0207041022a	इच्छतः सा हि सिंहस्य भीष्म जीवत्यसंशयम्
BR0207041022c	तद्वत्त्वमप्यधर्मज्ञ सदा वाचः प्रभाषसे
BR0207041023a	इच्छतां पार्थिवेन्द्राणां भीष्म जीवस्यसंशयम्
BR0207041023c	लोकविद्विष्टकर्मा हि नान्योऽस्ति भवता समः
BR0207041024	वैशम्पायन उवाच
BR0207041024a	ततश्चेदिपतेः श्रुत्वा भीष्मः स कटुकं वचः
BR0207041024c	उवाचेदं वचो राजंश्चेदिराजस्य शृण्वतः
BR0207041025a	इच्छतां किल नामाहं जीवाम्येषां महीक्षिताम्
BR0207041025c	योऽहं न गणयाम्येतांस्तृणानीव नराधिपान्
BR0207041026a	एवमुक्ते तु भीष्मेण ततः सञ्चुक्रुधुर्नृपाः
BR0207041026c	केचिज्जहृषिरे तत्र केचिद्भीष्मं जगर्हिरे
BR0207041027a	केचिदूचुर्महेष्वासाः श्रुत्वा भीष्मस्य तद्वचः
BR0207041027c	पापोऽवलिप्तो वृद्धश्च नायं भीष्मोऽर्हति क्षमाम्
BR0207041028a	हन्यतां दुर्मतिर्भीष्मः पशुवत्साध्वयं नृपैः
BR0207041028c	सर्वैः समेत्य संरब्धैर्दह्यतां वा कटाग्निना
BR0207041029a	इति तेषां वचः श्रुत्वा ततः कुरुपितामहः
BR0207041029c	उवाच मतिमान्भीष्मस्तानेव वसुधाधिपान्
BR0207041030a	उक्तस्योक्तस्य नेहान्तमहं समुपलक्षये
BR0207041030c	यत्तु वक्ष्यामि तत्सर्वं शृणुध्वं वसुधाधिपाः
BR0207041031a	पशुवद्घातनं वा मे दहनं वा कटाग्निना
BR0207041031c	क्रियतां मूर्ध्नि वो न्यस्तं मयेदं सकलं पदम्
BR0207041032a	एष तिष्ठति गोविन्दः पूजितोऽस्माभिरच्युतः
BR0207041032c	यस्य वस्त्वरते बुद्धिर्मरणाय स माधवम्
BR0207041033a	कृष्णमाह्वयतामद्य युद्धे शार्ङ्गगदाधरम्
BR0207041033c	यावदस्यैव देवस्य देहं विशतु पातितः
