001	भीष्म उवाच
001a	नैषा चेदिपतेर्बुद्धिर्यया त्वाह्वयतेऽच्युतम्
001c	नूनमेष जगद्भर्तुः कृष्णस्यैव विनिश्चयः
002a	को हि मां भीमसेनाद्य क्षितावर्हति पार्थिवः
002c	क्षेप्तुं दैवपरीतात्मा यथैष कुलपांसनः
003a	एष ह्यस्य महाबाहो तेजोंशश्च हरेर्ध्रुवम्
003c	तमेव पुनरादातुमिच्छत्पृथुयशा हरिः
004a	येनैष कुरुशार्दूल शार्दूल इव चेदिराट्
004c	गर्जत्यतीव दुर्बुद्धिः सर्वानस्मानचिन्तयन्
005	वैशम्पायन उवाच
005a	ततो न ममृषे चैद्यस्तद्भीष्मवचनं तदा
005c	उवाच चैनं सङ्क्रुद्धः पुनर्भीष्ममथोत्तरम्
006	शिशुपाल उवाच
006a	द्विषतां नोऽस्तु भीष्मैष प्रभावः केशवस्य यः
006c	यस्य संस्तववक्ता त्वं बन्दिवत्सततोत्थितः
007a	संस्तवाय मनो भीष्म परेषां रमते सदा
007c	यदि संस्तौषि राज्ञस्त्वमिमं हित्वा जनार्दनम्
008a	दरदं स्तुहि बाह्लीकमिमं पार्थिवसत्तमम्
008c	जायमानेन येनेयमभवद्दारिता मही
009a	वङ्गाङ्गविषयाध्यक्षं सहस्राक्षसमं बले
009c	स्तुहि कर्णमिमं भीष्म महाचापविकर्षणम्
010a	द्रोणं द्रौणिं च साधु त्वं पितापुत्रौ महारथौ
010c	स्तुहि स्तुत्याविमौ भीष्म सततं द्विजसत्तमौ
011a	ययोरन्यतरो भीष्म सङ्क्रुद्धः सचराचराम्
011c	इमां वसुमतीं कुर्यादशेषामिति मे मतिः
012a	द्रोणस्य हि समं युद्धे न पश्यामि नराधिपम्
012c	अश्वत्थाम्नस्तथा भीष्म न चैतौ स्तोतुमिच्छसि
013a	शल्यादीनपि कस्मात्त्वं न स्तौषि वसुधाधिपान्
013c	स्तवाय यदि ते बुद्धिर्वर्तते भीष्म सर्वदा
014a	किं हि शक्यं मया कर्तुं यद्वृद्धानां त्वया नृप
014c	पुरा कथयतां नूनं न श्रुतं धर्मवादिनाम्
015a	आत्मनिन्दात्मपूजा च परनिन्दा परस्तवः
015c	अनाचरितमार्याणां वृत्तमेतच्चतुर्विधम्
016a	यदस्तव्यमिमं शश्वन्मोहात्संस्तौषि भक्तितः
016c	केशवं तच्च ते भीष्म न कश्चिदनुमन्यते
017a	कथं भोजस्य पुरुषे वर्गपाले दुरात्मनि
017c	समावेशयसे सर्वं जगत्केवलकाम्यया
018a	अथ वैषा न ते भक्तिः पकृतिं याति भारत
018c	मयैव कथितं पूर्वं भूलिङ्गशकुनिर्यथा
019a	भूलिङ्गशकुनिर्नाम पार्श्वे हिमवतः परे
019c	भीष्म तस्याः सदा वाचः श्रूयन्तेऽर्थविगर्हिताः
020a	मा साहसमितीदं सा सततं वाशते किल
020c	साहसं चात्मनातीव चरन्ती नावबुध्यते
021a	सा हि मांसार्गलं भीष्म मुखात्सिंहस्य खादतः
021c	दन्तान्तरविलग्नं यत्तदादत्तेऽल्पचेतना
022a	इच्छतः सा हि सिंहस्य भीष्म जीवत्यसंशयम्
022c	तद्वत्त्वमप्यधर्मज्ञ सदा वाचः प्रभाषसे
023a	इच्छतां पार्थिवेन्द्राणां भीष्म जीवस्यसंशयम्
023c	लोकविद्विष्टकर्मा हि नान्योऽस्ति भवता समः
024	वैशम्पायन उवाच
024a	ततश्चेदिपतेः श्रुत्वा भीष्मः स कटुकं वचः
024c	उवाचेदं वचो राजंश्चेदिराजस्य शृण्वतः
025a	इच्छतां किल नामाहं जीवाम्येषां महीक्षिताम्
025c	योऽहं न गणयाम्येतांस्तृणानीव नराधिपान्
026a	एवमुक्ते तु भीष्मेण ततः सञ्चुक्रुधुर्नृपाः
026c	केचिज्जहृषिरे तत्र केचिद्भीष्मं जगर्हिरे
027a	केचिदूचुर्महेष्वासाः श्रुत्वा भीष्मस्य तद्वचः
027c	पापोऽवलिप्तो वृद्धश्च नायं भीष्मोऽर्हति क्षमाम्
028a	हन्यतां दुर्मतिर्भीष्मः पशुवत्साध्वयं नृपैः
028c	सर्वैः समेत्य संरब्धैर्दह्यतां वा कटाग्निना
029a	इति तेषां वचः श्रुत्वा ततः कुरुपितामहः
029c	उवाच मतिमान्भीष्मस्तानेव वसुधाधिपान्
030a	उक्तस्योक्तस्य नेहान्तमहं समुपलक्षये
030c	यत्तु वक्ष्यामि तत्सर्वं शृणुध्वं वसुधाधिपाः
031a	पशुवद्घातनं वा मे दहनं वा कटाग्निना
031c	क्रियतां मूर्ध्नि वो न्यस्तं मयेदं सकलं पदम्
032a	एष तिष्ठति गोविन्दः पूजितोऽस्माभिरच्युतः
032c	यस्य वस्त्वरते बुद्धिर्मरणाय स माधवम्
033a	कृष्णमाह्वयतामद्य युद्धे शार्ङ्गगदाधरम्
033c	यावदस्यैव देवस्य देहं विशतु पातितः
