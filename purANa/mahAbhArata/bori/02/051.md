001	शकुनिरुवाच
001a	यां त्वमेतां श्रियं दृष्ट्वा पाण्डुपुत्रे युधिष्ठिरे
001c	तप्यसे तां हरिष्यामि द्यूतेनाहूयतां परः
002a	अगत्वा संशयमहमयुद्ध्वा च चमूमुखे
002c	अक्षान्क्षिपन्नक्षतः सन्विद्वानविदुषो जये
003a	ग्लहान्धनूंषि मे विद्धि शरानक्षांश्च भारत
003c	अक्षाणां हृदयं मे ज्यां रथं विद्धि ममास्तरम्
004	दुर्योधन उवाच
004a	अयमुत्सहते राजञ्श्रियमाहर्तुमक्षवित्
004c	द्यूतेन पाण्डुपुत्रेभ्यस्तत्तुभ्यं तात रोचताम्
005	धृतराष्ट्र उवाच
005a	स्थितोऽस्मि शासने भ्रातुर्विदुरस्य महात्मनः
005c	तेन सङ्गम्य वेत्स्यामि कार्यस्यास्य विनिश्चयम्
006	दुर्योधन उवाच
006a	विहनिष्यति ते बुद्धिं विदुरो मुक्तसंशयः
006c	पाण्डवानां हिते युक्तो न तथा मम कौरव
007a	नारभेत्परसामर्थ्यात्पुरुषः कार्यमात्मनः
007c	मतिसाम्यं द्वयोर्नास्ति कार्येषु कुरुनन्दन
008a	भयं परिहरन्मन्द आत्मानं परिपालयन्
008c	वर्षासु क्लिन्नकटवत्तिष्ठन्नेवावसीदति
009a	न व्याधयो नापि यमः श्रेयःप्राप्तिं प्रतीक्षते
009c	यावदेव भवेत्कल्पस्तावच्छ्रेयः समाचरेत्
010	धृतराष्ट्र उवाच
010a	सर्वथा पुत्र बलिभिर्विग्रहं ते न रोचये
010c	वैरं विकारं सृजति तद्वै शस्त्रमनायसम्
011a	अनर्थमर्थं मन्यसे राजपुत्र सङ्ग्रन्थनं कलहस्यातिघोरम्
011c	तद्वै प्रवृत्तं तु यथा कथञ्चिद्विमोक्षयेच्चाप्यसिसायकांश्च
012	दुर्योधन उवाच
012a	द्यूते पुराणैर्व्यवहारः प्रणीतस्तत्रात्ययो नास्ति न सम्प्रहारः
012c	तद्रोचतां शकुनेर्वाक्यमद्य सभां क्षिप्रं त्वमिहाज्ञापयस्व
013a	स्वर्गद्वारं दीव्यतां नो विशिष्टं तद्वर्तिनां चापि तथैव युक्तम्
013c	भवेदेवं ह्यात्मना तुल्यमेव दुरोदरं पाण्डवैस्त्वं कुरुष्व
014	धृतराष्ट्र उवाच
014a	वाक्यं न मे रोचते यत्त्वयोक्तं यत्ते प्रियं तत्क्रियतां नरेन्द्र
014c	पश्चात्तप्स्यसे तदुपाक्रम्य वाक्यं न हीदृशं भावि वचो हि धर्म्यम्
015a	दृष्टं ह्येतद्विदुरेणैवमेव सर्वं पूर्वं बुद्धिविद्यानुगेन
015c	तदेवैतदवशस्याभ्युपैति महद्भयं क्षत्रियबीजघाति
016	वैशम्पायन उवाच
016a	एवमुक्त्वा धृतराष्ट्रो मनीषी दैवं मत्वा परमं दुस्तरं च
016c	शशासोच्चैः पुरुषान्पुत्रवाक्ये स्थितो राजा दैवसम्मूढचेताः
017a	सहस्रस्तम्भां हेमवैडूर्यचित्रां शतद्वारां तोरणस्फाटिशृङ्गाम्
017c	सभामग्र्यां क्रोशमात्रायतां मे तद्विस्तारामाशु कुर्वन्तु युक्ताः
018a	श्रुत्वा तस्य त्वरिता निर्विशङ्काः प्राज्ञा दक्षास्तां तथा चक्रुराशु
018c	सर्वद्रव्याण्युपजह्रुः सभायां सहस्रशः शिल्पिनश्चापि युक्ताः
019a	कालेनाल्पेनाथ निष्ठां गतां तां सभां रम्यां बहुरत्नां विचित्राम्
019c	चित्रैर्हैमैरासनैरभ्युपेतामाचख्युस्ते तस्य राज्ञः प्रतीताः
020a	ततो विद्वान्विदुरं मन्त्रिमुख्यमुवाचेदं धृतराष्ट्रो नरेन्द्रः
020c	युधिष्ठिरं राजपुत्रं हि गत्वा मद्वाक्येन क्षिप्रमिहानयस्व
021a	सभेयं मे बहुरत्ना विचित्रा शय्यासनैरुपपन्ना महार्हैः
021c	सा दृश्यतां भ्रातृभिः सार्धमेत्य सुहृद्द्यूतं वर्ततामत्र चेति
022a	मतमाज्ञाय पुत्रस्य धृतराष्ट्रो नराधिपः
022c	मत्वा च दुस्तरं दैवमेतद्राजा चकार ह
023a	अन्यायेन तथोक्तस्तु विदुरो विदुषां वरः
023c	नाभ्यनन्दद्वचो भ्रातुर्वचनं चेदमब्रवीत्
024a	नाभिनन्दामि नृपते प्रैषमेतं मैवं कृथाः कुलनाशाद्बिभेमि
024c	पुत्रैर्भिन्नैः कलहस्ते ध्रुवं स्यादेतच्छङ्के द्यूतकृते नरेन्द्र
025	धृतराष्ट्र उवाच
025a	नेह क्षत्तः कलहस्तप्स्यते मां न चेद्दैवं प्रतिलोमं भविष्यत्
025c	धात्रा तु दिष्टस्य वशे किलेदं सर्वं जगच्चेष्टति न स्वतन्त्रम्
026a	तदद्य विदुर प्राप्य राजानं मम शासनात्
026c	क्षिप्रमानय दुर्धर्षं कुन्तीपुत्रं युधिष्ठिरम्
