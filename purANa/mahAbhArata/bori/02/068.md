001	वैशम्पायन उवाच
001a	वनवासाय चक्रुस्ते मतिं पार्थाः पराजिताः
001c	अजिनान्युत्तरीयाणि जगृहुश्च यथाक्रमम्
002a	अजिनैः संवृतान्दृष्ट्वा हृतराज्यानरिन्दमान्
002c	प्रस्थितान्वनवासाय ततो दुःशासनोऽब्रवीत्
003a	प्रवृत्तं धार्तराष्ट्रस्य चक्रं राज्ञो महात्मनः
003c	पराभूताः पाण्डुपुत्रा विपत्तिं परमां गताः
004a	अद्य देवाः सम्प्रयाताः समैर्वर्त्मभिरस्थलैः
004c	गुणज्येष्ठास्तथा ज्येष्ठा भूयांसो यद्वयं परैः
005a	नरकं पातिताः पार्था दीर्घकालमनन्तकम्
005c	सुखाच्च हीना राज्याच्च विनष्टाः शाश्वतीः समाः
006a	बलेन मत्ता ये ते स्म धार्तराष्ट्रान्प्रहासिषुः
006c	ते निर्जिता हृतधना वनमेष्यन्ति पाण्डवाः
007a	चित्रान्संनाहानवमुञ्चन्तु चैषां वासांसि दिव्यानि च भानुमन्ति
007c	निवास्यन्तां रुरुचर्माणि सर्वे यथा ग्लहं सौबलस्याभ्युपेताः
008a	न सन्ति लोकेषु पुमांस ईदृशा इत्येव ये भावितबुद्धयः सदा
008c	ज्ञास्यन्ति तेऽऽत्मानमिमेऽद्य पाण्डवा विपर्यये षण्ढतिला इवाफलाः
009a	अयं हि वासोदय ईदृशानां मनस्विनां कौरव मा भवेद्वः
009c	अदीक्षितानामजिनानि यद्वद्बलीयसां पश्यत पाण्डवानाम्
010a	महाप्राज्ञः सोमको यज्ञसेनः कन्यां पाञ्चालीं पाण्डवेभ्यः प्रदाय
010c	अकार्षीद्वै दुष्कृतं नेह सन्ति क्लीबाः पार्थाः पतयो याज्ञसेन्याः
011a	सूक्ष्मान्प्रावारानजिनानि चोदितान्दृष्ट्वारण्ये निर्धनानप्रतिष्ठान्
011c	कां त्वं प्रीतिं लप्स्यसे याज्ञसेनि पतिं वृणीष्व यमिहान्यमिच्छसि
012a	एते हि सर्वे कुरवः समेताः क्षान्ता दान्ताः सुद्रविणोपपन्नाः
012c	एषां वृणीष्वैकतमं पतित्वे न त्वां तपेत्कालविपर्ययोऽयम्
013a	यथाफलाः षण्ढतिला यथा चर्ममया मृगाः
013c	तथैव पाण्डवाः सर्वे यथा काकयवा अपि
014a	किं पाण्डवांस्त्वं पतितानुपास्से मोघः श्रमः षण्ढतिलानुपास्य
014c	एवं नृशंसः परुषाणि पार्थानश्रावयद्धृतराष्ट्रस्य पुत्रः
015a	तद्वै श्रुत्वा भीमसेनोऽत्यमर्षी निर्भर्त्स्योच्चैस्तं निगृह्यैव रोषात्
015c	उवाचेदं सहसैवोपगम्य सिंहो यथा हैमवतः शृगालम्
016	भीमसेन उवाच
016a	क्रूर पापजनैर्जुष्टमकृतार्थं प्रभाषसे
016c	गान्धारविद्यया हि त्वं राजमध्ये विकत्थसे
017a	यथा तुदसि मर्माणि वाक्शरैरिह नो भृशम्
017c	तथा स्मारयिता तेऽहं कृन्तन्मर्माणि संयुगे
018a	ये च त्वामनुवर्तन्ते कामलोभवशानुगाः
018c	गोप्तारः सानुबन्धांस्तान्नेष्यामि यमसादनम्
019	वैशम्पायन उवाच
019a	एवं ब्रुवाणमजिनैर्विवासितं दुःखाभिभूतं परिनृत्यति स्म
019c	मध्ये कुरूणां धर्मनिबद्धमार्गं गौर्गौरिति स्माह्वयन्मुक्तलज्जः
020	भीमसेन उवाच
020a	नृशंसं परुषं क्रूरं शक्यं दुःशासन त्वया
020c	निकृत्या हि धनं लब्ध्वा को विकत्थितुमर्हति
021a	मा ह स्म सुकृताँल्लोकान्गच्छेत्पार्थो वृकोदरः
021c	यदि वक्षसि भित्त्वा ते न पिबेच्छोणितं रणे
022a	धार्तराष्ट्रान्रणे हत्वा मिषतां सर्वधन्विनाम्
022c	शमं गन्तास्मि नचिरात्सत्यमेतद्ब्रवीमि वः
023	वैशम्पायन उवाच
023a	तस्य राजा सिंहगतेः सखेलं दुर्योधनो भीमसेनस्य हर्षात्
023c	गतिं स्वगत्यानुचकार मन्दो निर्गच्छतां पाण्डवानां सभायाः
024a	नैतावता कृतमित्यब्रवीत्तं वृकोदरः सन्निवृत्तार्धकायः
024c	शीघ्रं हि त्वा निहतं सानुबन्धं संस्मार्याहं प्रतिवक्ष्यामि मूढ
025a	एतत्समीक्ष्यात्मनि चावमानं नियम्य मन्युं बलवान्स मानी
025c	राजानुगः संसदि कौरवाणां विनिष्क्रमन्वाक्यमुवाच भीमः
026a	अहं दुर्योधनं हन्ता कर्णं हन्ता धनञ्जयः
026c	शकुनिं चाक्षकितवं सहदेवो हनिष्यति
027a	इदं च भूयो वक्ष्यामि सभामध्ये बृहद्वचः
027c	सत्यं देवाः करिष्यन्ति यन्नो युद्धं भविष्यति
028a	सुयोधनमिमं पापं हन्तास्मि गदया युधि
028c	शिरः पादेन चास्याहमधिष्ठास्यामि भूतले
029a	वाक्यशूरस्य चैवास्य परुषस्य दुरात्मनः
029c	दुःशासनस्य रुधिरं पातास्मि मृगराडिव
030	अर्जुन उवाच
030a	नैव वाचा व्यवसितं भीम विज्ञायते सताम्
030c	इतश्चतुर्दशे वर्षे द्रष्टारो यद्भविष्यति
031a	दुर्योधनस्य कर्णस्य शकुनेश्च दुरात्मनः
031c	दुःशासनचतुर्थानां भूमिः पास्यति शोणितम्
032a	असूयितारं वक्तारं प्रस्रष्टारं दुरात्मनाम्
032c	भीमसेन नियोगात्ते हन्ताहं कर्णमाहवे
033a	अर्जुनः प्रतिजानीते भीमस्य प्रियकाम्यया
033c	कर्णं कर्णानुगांश्चैव रणे हन्तास्मि पत्रिभिः
034a	ये चान्ये प्रतियोत्स्यन्ति बुद्धिमोहेन मां नृपाः
034c	तांश्च सर्वाञ्शितैर्बाणैर्नेतास्मि यमसादनम्
035a	चलेद्धि हिमवान्स्थानान्निष्प्रभः स्याद्दिवाकरः
035c	शैत्यं सोमात्प्रणश्येत मत्सत्यं विचलेद्यदि
036a	न प्रदास्यति चेद्राज्यमितो वर्षे चतुर्दशे
036c	दुर्योधनो हि सत्कृत्य सत्यमेतद्भविष्यति
037	वैशम्पायन उवाच
037a	इत्युक्तवति पार्थे तु श्रीमान्माद्रवतीसुतः
037c	प्रगृह्य विपुलं बाहुं सहदेवः प्रतापवान्
038a	सौबलस्य वधं प्रेप्सुरिदं वचनमब्रवीत्
038c	क्रोधसंरक्तनयनो निःश्वसन्निव पन्नगः
039a	अक्षान्यान्मन्यसे मूढ गान्धाराणां यशोहर
039c	नैतेऽक्षा निशिता बाणास्त्वयैते समरे वृताः
040a	यथा चैवोक्तवान्भीमस्त्वामुद्दिश्य सबान्धवम्
040c	कर्ताहं कर्मणस्तस्य कुरु कार्याणि सर्वशः
041a	हन्तास्मि तरसा युद्धे त्वां विक्रम्य सबान्धवम्
041c	यदि स्थास्यसि सङ्ग्रामे क्षत्रधर्मेण सौबल
042a	सहदेववचः श्रुत्वा नकुलोऽपि विशां पते
042c	दर्शनीयतमो नॄणामिदं वचनमब्रवीत्
043a	सुतेयं यज्ञसेनस्य द्यूतेऽस्मिन्धृतराष्ट्रजैः
043c	यैर्वाचः श्राविता रूक्षाः स्थितैर्दुर्योधनप्रिये
044a	तान्धार्तराष्ट्रान्दुर्वृत्तान्मुमूर्षून्कालचोदितान्
044c	दर्शयिष्यामि भूयिष्ठमहं वैवस्वतक्षयम्
045a	निदेशाद्धर्मराजस्य द्रौपद्याः पदवीं चरन्
045c	निर्धार्तराष्ट्रां पृथिवीं कर्तास्मि नचिरादिव
046a	एवं ते पुरुषव्याघ्राः सर्वे व्यायतबाहवः
046c	प्रतिज्ञा बहुलाः कृत्वा धृतराष्ट्रमुपागमन्
