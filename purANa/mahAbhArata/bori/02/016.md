BR0202016001	वासुदेव उवाच
BR0202016001a	जातस्य भारते वंशे तथा कुन्त्याः सुतस्य च
BR0202016001c	या वै युक्ता मतिः सेयमर्जुनेन प्रदर्शिता
BR0202016002a	न मृत्योः समयं विद्म रात्रौ वा यदि वा दिवा
BR0202016002c	न चापि कञ्चिदमरमयुद्धेनापि शुश्रुमः
BR0202016003a	एतावदेव पुरुषैः कार्यं हृदयतोषणम्
BR0202016003c	नयेन विधिदृष्टेन यदुपक्रमते परान्
BR0202016004a	सुनयस्यानपायस्य संयुगे परमः क्रमः
BR0202016004c	संशयो जायते साम्ये साम्यं च न भवेद्द्वयोः
BR0202016005a	ते वयं नयमास्थाय शत्रुदेहसमीपगाः
BR0202016005c	कथमन्तं न गच्छेम वृक्षस्येव नदीरयाः
BR0202016005e	पररन्ध्रे पराक्रान्ताः स्वरन्ध्रावरणे स्थिताः
BR0202016006a	व्यूढानीकैरनुबलैर्नोपेयाद्बलवत्तरम्
BR0202016006c	इति बुद्धिमतां नीतिस्तन्ममापीह रोचते
BR0202016007a	अनवद्या ह्यसम्बुद्धाः प्रविष्टाः शत्रुसद्म तत्
BR0202016007c	शत्रुदेहमुपाक्रम्य तं कामं प्राप्नुयामहे
BR0202016008a	एको ह्येव श्रियं नित्यं बिभर्ति पुरुषर्षभ
BR0202016008c	अन्तरात्मेव भूतानां तत्क्षये वै बलक्षयः
BR0202016009a	अथ चेत्तं निहत्याजौ शेषेणाभिसमागताः
BR0202016009c	प्राप्नुयाम ततः स्वर्गं ज्ञातित्राणपरायणाः
BR0202016010    युधिष्ठिर उवाच
BR0202016010a	कृष्ण कोऽयं जरासन्धः किंवीर्यः किम्पराक्रमः
BR0202016010c	यस्त्वां स्पृष्ट्वाग्निसदृशं न दग्धः शलभो यथा
BR0202016011    कृष्ण उवाच
BR0202016011a	शृणु राजञ्जरासन्धो यद्वीर्यो यत्पराक्रमः
BR0202016011c	यथा चोपेक्षितोऽस्माभिर्बहुशः कृतविप्रियः
BR0202016012a	अक्षौहिणीनां तिसृणामासीत्समरदर्पितः
BR0202016012c	राजा बृहद्रथो नाम मगधाधिपतिः पतिः
BR0202016013a	रूपवान्वीर्यसम्पन्नः श्रीमानतुलविक्रमः
BR0202016013c	नित्यं दीक्षाकृशतनुः शतक्रतुरिवापरः
BR0202016014a	तेजसा सूर्यसदृशः क्षमया पृथिवीसमः
BR0202016014c	यमान्तकसमः कोपे श्रिया वैश्रवणोपमः
BR0202016015a	तस्याभिजनसंयुक्तैर्गुणैर्भरतसत्तम
BR0202016015c	व्याप्तेयं पृथिवी सर्वा सूर्यस्येव गभस्तिभिः
BR0202016016a	स काशिराजस्य सुते यमजे भरतर्षभ
BR0202016016c	उपयेमे महावीर्यो रूपद्रविणसम्मते
BR0202016017a	तयोश्चकार समयं मिथः स पुरुषर्षभः
BR0202016017c	नातिवर्तिष्य इत्येवं पत्नीभ्यां सन्निधौ तदा
BR0202016018a	स ताभ्यां शुशुभे राजा पत्नीभ्यां मनुजाधिप
BR0202016018c	प्रियाभ्यामनुरूपाभ्यां करेणुभ्यामिव द्विपः
BR0202016019a	तयोर्मध्यगतश्चापि रराज वसुधाधिपः
BR0202016019c	गङ्गायमुनयोर्मध्ये मूर्तिमानिव सागरः
BR0202016020a	विषयेषु निमग्नस्य तस्य यौवनमत्यगात्
BR0202016020c	न च वंशकरः पुत्रस्तस्याजायत कश्चन
BR0202016021a	मङ्गलैर्बहुभिर्होमैः पुत्रकामाभिरिष्टिभिः
BR0202016021c	नाससाद नृपश्रेष्ठः पुत्रं कुलविवर्धनम्
BR0202016022a	अथ काक्षीवतः पुत्रं गौतमस्य महात्मनः
BR0202016022c	शुश्राव तपसि श्रान्तमुदारं चण्डकौशिकम्
BR0202016023a	यदृच्छयागतं तं तु वृक्षमूलमुपाश्रितम्
BR0202016023c	पत्नीभ्यां सहितो राजा सर्वरत्नैरतोषयत्
BR0202016024a	तमब्रवीत्सत्यधृतिः सत्यवागृषिसत्तमः
BR0202016024c	परितुष्टोऽस्मि ते राजन्वरं वरय सुव्रत
BR0202016025a	ततः सभार्यः प्रणतस्तमुवाच बृहद्रथः
BR0202016025c	पुत्रदर्शननैराश्याद्बाष्पगद्गदया गिरा
BR0202016026    बृहद्रथ उवाच
BR0202016026a	भगवन्राज्यमुत्सृज्य प्रस्थितस्य तपोवनम्
BR0202016026c	किं वरेणाल्पभाग्यस्य किं राज्येनाप्रजस्य मे
BR0202016027    कृष्ण उवाच
BR0202016027a	एतच्छ्रुत्वा मुनिर्ध्यानमगमत्क्षुभितेन्द्रियः
BR0202016027c	तस्यैव चाम्रवृक्षस्य छायायां समुपाविशत्
BR0202016028a	तस्योपविष्टस्य मुनेरुत्सङ्गे निपपात ह
BR0202016028c	अवातमशुकादष्टमेकमाम्रफलं किल
BR0202016029a	तत्प्रगृह्य मुनिश्रेष्ठो हृदयेनाभिमन्त्र्य च
BR0202016029c	राज्ञे ददावप्रतिमं पुत्रसम्प्राप्तिकारकम्
BR0202016030a	उवाच च महाप्राज्ञस्तं राजानं महामुनिः
BR0202016030c	गच्छ राजन्कृतार्थोऽसि निवर्त मनुजाधिप
BR0202016031a	यथासमयमाज्ञाय तदा स नृपसत्तमः
BR0202016031c	द्वाभ्यामेकं फलं प्रादात्पत्नीभ्यां भरतर्षभ
BR0202016032a	ते तदाम्रं द्विधा कृत्वा भक्षयामासतुः शुभे
BR0202016032c	भावित्वादपि चार्थस्य सत्यवाक्यात्तथा मुनेः
BR0202016033a	तयोः समभवद्गर्भः फलप्राशनसम्भवः
BR0202016033c	ते च दृष्ट्वा नरपतिः परां मुदमवाप ह
BR0202016034a	अथ काले महाप्राज्ञ यथासमयमागते
BR0202016034c	प्रजायेतामुभे राजञ्शरीरशकले तदा
BR0202016035a	एकाक्षिबाहुचरणे अर्धोदरमुखस्फिजे
BR0202016035c	दृष्ट्वा शरीरशकले प्रवेपाते उभे भृशम्
BR0202016036a	उद्विग्ने सह सम्मन्त्र्य ते भगिन्यौ तदाबले
BR0202016036c	सजीवे प्राणिशकले तत्यजाते सुदुःखिते
BR0202016037a	तयोर्धात्र्यौ सुसंवीते कृत्वा ते गर्भसम्प्लवे
BR0202016037c	निर्गम्यान्तःपुरद्वारात्समुत्सृज्याशु जग्मतुः
BR0202016038a	ते चतुष्पथनिक्षिप्ते जरा नामाथ राक्षसी
BR0202016038c	जग्राह मनुजव्याघ्र मांसशोणितभोजना
BR0202016039a	कर्तुकामा सुखवहे शकले सा तु राक्षसी
BR0202016039c	सङ्घट्टयामास तदा विधानबलचोदिता
BR0202016040a	ते समानीतमात्रे तु शकले पुरुषर्षभ
BR0202016040c	एकमूर्तिकृते वीरः कुमारः समपद्यत
BR0202016041a	ततः सा राक्षसी राजन्विस्मयोत्फुल्ललोचना
BR0202016041c	न शशाक समुद्वोढुं वज्रसारमयं शिशुम्
BR0202016042a	बालस्ताम्रतलं मुष्टिं कृत्वा चास्ये निधाय सः
BR0202016042c	प्राक्रोशदतिसंरम्भात्सतोय इव तोयदः
BR0202016043a	तेन शब्देन सम्भ्रान्तः सहसान्तःपुरे जनः
BR0202016043c	निर्जगाम नरव्याघ्र राज्ञा सह परन्तप
BR0202016044a	ते चाबले परिग्लाने पयःपूर्णपयोधरे
BR0202016044c	निराशे पुत्रलाभाय सहसैवाभ्यगच्छताम्
BR0202016045a	अथ दृष्ट्वा तथाभूते राजानं चेष्टसन्ततिम्
BR0202016045c	तं च बालं सुबलिनं चिन्तयामास राक्षसी
BR0202016046a	नार्हामि विषये राज्ञो वसन्ती पुत्रगृद्धिनः
BR0202016046c	बालं पुत्रमुपादातुं मेघलेखेव भास्करम्
BR0202016047a	सा कृत्वा मानुषं रूपमुवाच मनुजाधिपम्
BR0202016047c	बृहद्रथ सुतस्तेऽयं मद्दत्तः प्रतिगृह्यताम्
BR0202016048a	तव पत्नीद्वये जातो द्विजातिवरशासनात्
BR0202016048c	धात्रीजनपरित्यक्तो मयायं परिरक्षितः
BR0202016049a	ततस्ते भरतश्रेष्ठ काशिराजसुते शुभे
BR0202016049c	तं बालमभिपत्याशु प्रस्नवैरभिषिञ्चताम्
BR0202016050a	ततः स राजा संहृष्टः सर्वं तदुपलभ्य च
BR0202016050c	अपृच्छन्नवहेमाभां राक्षसीं तामराक्षसीम्
BR0202016051a	का त्वं कमलगर्भाभे मम पुत्रप्रदायिनी
BR0202016051c	कामया ब्रूहि कल्याणि देवता प्रतिभासि मे
