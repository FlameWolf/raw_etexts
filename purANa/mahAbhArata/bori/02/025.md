001	वैशम्पायन उवाच
001a	स श्वेतपर्वतं वीरः समतिक्रम्य भारत
001c	देशं किम्पुरुषावासं द्रुमपुत्रेण रक्षितम्
002a	महता सन्निपातेन क्षत्रियान्तकरेण ह
002c	व्यजयत्पाण्डवश्रेष्ठः करे चैव न्यवेशयत्
003a	तं जित्वा हाटकं नाम देशं गुह्यकरक्षितम्
003c	पाकशासनिरव्यग्रः सहसैन्यः समासदत्
004a	तांस्तु सान्त्वेन निर्जित्य मानसं सर उत्तमम्
004c	ऋषिकुल्याश्च ताः सर्वा ददर्श कुरुनन्दनः
005a	सरो मानसमासाद्य हाटकानभितः प्रभुः
005c	गन्धर्वरक्षितं देशं व्यजयत्पाण्डवस्ततः
006a	तत्र तित्तिरिकल्माषान्मण्डूकाक्षान्हयोत्तमान्
006c	लेभे स करमत्यन्तं गन्धर्वनगरात्तदा
007a	उत्तरं हरिवर्षं तु समासाद्य स पाण्डवः
007c	इयेष जेतुं तं देशं पाकशासननन्दनः
008a	तत एनं महाकाया महावीर्या महाबलाः
008c	द्वारपालाः समासाद्य हृष्टा वचनमब्रुवन्
009a	पार्थ नेदं त्वया शक्यं पुरं जेतुं कथञ्चन
009c	उपावर्तस्व कल्याण पर्याप्तमिदमच्युत
010a	इदं पुरं यः प्रविशेद्ध्रुवं स न भवेन्नरः
010c	प्रीयामहे त्वया वीर पर्याप्तो विजयस्तव
011a	न चापि किञ्चिज्जेतव्यमर्जुनात्र प्रदृश्यते
011c	उत्तराः कुरवो ह्येते नात्र युद्धं प्रवर्तते
012a	प्रविष्टश्चापि कौन्तेय नेह द्रक्ष्यसि किञ्चन
012c	न हि मानुषदेहेन शक्यमत्राभिवीक्षितुम्
013a	अथेह पुरुषव्याघ्र किञ्चिदन्यच्चिकीर्षसि
013c	तद्ब्रवीहि करिष्यामो वचनात्तव भारत
014a	ततस्तानब्रवीद्राजन्नर्जुनः पाकशासनिः
014c	पार्थिवत्वं चिकीर्षामि धर्मराजस्य धीमतः
015a	न प्रवेक्ष्यामि वो देशं बाध्यत्वं यदि मानुषैः
015c	युधिष्ठिराय यत्किञ्चित्करवन्नः प्रदीयताम्
016a	ततो दिव्यानि वस्त्राणि दिव्यान्याभरणानि च
016c	मोकाजिनानि दिव्यानि तस्मै ते प्रददुः करम्
017a	एवं स पुरुषव्याघ्रो विजिग्ये दिशमुत्तराम्
017c	सङ्ग्रामान्सुबहून्कृत्वा क्षत्रियैर्दस्युभिस्तथा
018a	स विनिर्जित्य राज्ञस्तान्करे च विनिवेश्य ह
018c	धनान्यादाय सर्वेभ्यो रत्नानि विविधानि च
019a	हयांस्तित्तिरिकल्माषाञ्शुकपत्रनिभानपि
019c	मयूरसदृशांश्चान्यान्सर्वाननिलरंहसः
020a	वृतः सुमहता राजन्बलेन चतुरङ्गिणा
020c	आजगाम पुनर्वीरः शक्रप्रस्थं पुरोत्तमम्
