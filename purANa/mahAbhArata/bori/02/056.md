BR0208056001	विदुर उवाच
BR0208056001a	द्यूतं मूलं कलहस्यानुपाति मिथोभेदाय महते वा रणाय
BR0208056001c	यदास्थितोऽयं धृतराष्ट्रस्य पुत्रो दुर्योधनः सृजते वैरमुग्रम्
BR0208056002a	प्रातिपीयाः शान्तनवा भैमसेनाः सबाह्लिकाः
BR0208056002c	दुर्योधनापराधेन कृच्छ्रं प्राप्स्यन्ति सर्वशः
BR0208056003a	दुर्योधनो मदेनैव क्षेमं राष्ट्रादपोहति
BR0208056003c	विषाणं गौरिव मदात्स्वयमारुजते बलात्
BR0208056004a	यश्चित्तमन्वेति परस्य राजन्वीरः कविः स्वामतिपत्य दृष्टिम्
BR0208056004c	नावं समुद्र इव बालनेत्रामारुह्य घोरे व्यसने निमज्जेत्
BR0208056005a	दुर्योधनो ग्लहते पाण्डवेन प्रियायसे त्वं जयतीति तच्च
BR0208056005c	अतिनर्माज्जायते सम्प्रहारो यतो विनाशः समुपैति पुंसाम्
BR0208056006a	आकर्षस्तेऽवाक्फलः कुप्रणीतो हृदि प्रौढो मन्त्रपदः समाधिः
BR0208056006c	युधिष्ठिरेण सफलः संस्तवोऽस्तु साम्नः सुरिक्तोऽरिमतेः सुधन्वा
BR0208056007a	प्रातिपीयाः शान्तनवाश्च राजन्काव्यां वाचं शृणुत मात्यगाद्वः
BR0208056007c	वैश्वानरं प्रज्वलितं सुघोरमयुद्धेन प्रशमयतोत्पतन्तम्
BR0208056008a	यदा मन्युं पाण्डवोऽजातशत्रुर्न संयच्छेदक्षमयाभिभूतः
BR0208056008c	वृकोदरः सव्यसाची यमौ च कोऽत्र द्वीपः स्यात्तुमुले वस्तदानीम्
BR0208056009a	महाराज प्रभवस्त्वं धनानां पुरा द्यूतान्मनसा यावदिच्छेः
BR0208056009c	बहु वित्तं पाण्डवांश्चेज्जयेस्त्वं किं तेन स्याद्वसु विन्देह पार्थान्
BR0208056010a	जानीमहे देवितं सौबलस्य वेद द्यूते निकृतिं पार्वतीयः
BR0208056010c	यतः प्राप्तः शकुनिस्तत्र यातु मायायोधी भारत पार्वतीयः
