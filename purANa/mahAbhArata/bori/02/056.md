001	विदुर उवाच
001a	द्यूतं मूलं कलहस्यानुपाति मिथोभेदाय महते वा रणाय
001c	यदास्थितोऽयं धृतराष्ट्रस्य पुत्रो दुर्योधनः सृजते वैरमुग्रम्
002a	प्रातिपीयाः शान्तनवा भैमसेनाः सबाह्लिकाः
002c	दुर्योधनापराधेन कृच्छ्रं प्राप्स्यन्ति सर्वशः
003a	दुर्योधनो मदेनैव क्षेमं राष्ट्रादपोहति
003c	विषाणं गौरिव मदात्स्वयमारुजते बलात्
004a	यश्चित्तमन्वेति परस्य राजन्वीरः कविः स्वामतिपत्य दृष्टिम्
004c	नावं समुद्र इव बालनेत्रामारुह्य घोरे व्यसने निमज्जेत्
005a	दुर्योधनो ग्लहते पाण्डवेन प्रियायसे त्वं जयतीति तच्च
005c	अतिनर्माज्जायते सम्प्रहारो यतो विनाशः समुपैति पुंसाम्
006a	आकर्षस्तेऽवाक्फलः कुप्रणीतो हृदि प्रौढो मन्त्रपदः समाधिः
006c	युधिष्ठिरेण सफलः संस्तवोऽस्तु साम्नः सुरिक्तोऽरिमतेः सुधन्वा
007a	प्रातिपीयाः शान्तनवाश्च राजन्काव्यां वाचं शृणुत मात्यगाद्वः
007c	वैश्वानरं प्रज्वलितं सुघोरमयुद्धेन प्रशमयतोत्पतन्तम्
008a	यदा मन्युं पाण्डवोऽजातशत्रुर्न संयच्छेदक्षमयाभिभूतः
008c	वृकोदरः सव्यसाची यमौ च कोऽत्र द्वीपः स्यात्तुमुले वस्तदानीम्
009a	महाराज प्रभवस्त्वं धनानां पुरा द्यूतान्मनसा यावदिच्छेः
009c	बहु वित्तं पाण्डवांश्चेज्जयेस्त्वं किं तेन स्याद्वसु विन्देह पार्थान्
010a	जानीमहे देवितं सौबलस्य वेद द्यूते निकृतिं पार्वतीयः
010c	यतः प्राप्तः शकुनिस्तत्र यातु मायायोधी भारत पार्वतीयः
