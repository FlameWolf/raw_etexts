BR0202014001	युधिष्ठिर उवाच
BR0202014001a	उक्तं त्वया बुद्धिमता यन्नान्यो वक्तुमर्हति
BR0202014001c	संशयानां हि निर्मोक्ता त्वन्नान्यो विद्यते भुवि
BR0202014002a	गृहे गृहे हि राजानः स्वस्य स्वस्य प्रियङ्कराः
BR0202014002c	न च साम्राज्यमाप्तास्ते सम्राट्शब्दो हि कृत्स्नभाक्
BR0202014003a	कथं परानुभावज्ञः स्वं प्रशंसितुमर्हति
BR0202014003c	परेण समवेतस्तु यः प्रशस्तः स पूज्यते
BR0202014004a	विशाला बहुला भूमिर्बहुरत्नसमाचिता
BR0202014004c	दूरं गत्वा विजानाति श्रेयो वृष्णिकुलोद्वह
BR0202014005a	शममेव परं मन्ये न तु मोक्षाद्भवेच्छमः
BR0202014005c	आरम्भे पारमेष्ठ्यं तु न प्राप्यमिति मे मतिः
BR0202014006a	एवमेवाभिजानन्ति कुले जाता मनस्विनः
BR0202014006c	कश्चित्कदाचिदेतेषां भवेच्छ्रेष्ठो जनार्दन
BR0202014007    भीम उवाच
BR0202014007a	अनारम्भपरो राजा वल्मीक इव सीदति
BR0202014007c	दुर्बलश्चानुपायेन बलिनं योऽधितिष्ठति
BR0202014008a	अतन्द्रितस्तु प्रायेण दुर्बलो बलिनं रिपुम्
BR0202014008c	जयेत्सम्यङ्नयो राजन्नीत्यार्थानात्मनो हितान्
BR0202014009a	कृष्णे नयो मयि बलं जयः पार्थे धनञ्जये
BR0202014009c	मागधं साधयिष्यामो वयं त्रय इवाग्नयः
BR0202014010    कृष्ण उवाच
BR0202014010a	आदत्तेऽर्थपरो बालो नानुबन्धमवेक्षते
BR0202014010c	तस्मादरिं न मृष्यन्ति बालमर्थपरायणम्
BR0202014011a	हित्वा करान्यौवनाश्वः पालनाच्च भगीरथः
BR0202014011c	कार्तवीर्यस्तपोयोगाद्बलात्तु भरतो विभुः
BR0202014011e	ऋद्ध्या मरुत्तस्तान्पञ्च सम्राज इति शुश्रुमः
BR0202014012a	निग्राह्यलक्षणं प्राप्तो धर्मार्थनयलक्षणैः
BR0202014012c	बार्हद्रथो जरासन्धस्तद्विद्धि भरतर्षभ
BR0202014013a	न चैनमनुरुध्यन्ते कुलान्येकशतं नृपाः
BR0202014013c	तस्मादेतद्बलादेव साम्राज्यं कुरुतेऽद्य सः
BR0202014014a	रत्नभाजो हि राजानो जरासन्धमुपासते
BR0202014014c	न च तुष्यति तेनापि बाल्यादनयमास्थितः
BR0202014015a	मूर्धाभिषिक्तं नृपतिं प्रधानपुरुषं बलात्
BR0202014015c	आदत्ते न च नो दृष्टोऽभागः पुरुषतः क्वचित्
BR0202014016a	एवं सर्वान्वशे चक्रे जरासन्धः शतावरान्
BR0202014016c	तं दुर्बलतरो राजा कथं पार्थ उपैष्यति
BR0202014017a	प्रोक्षितानां प्रमृष्टानां राज्ञां पशुपतेर्गृहे
BR0202014017c	पशूनामिव का प्रीतिर्जीविते भरतर्षभ
BR0202014018a	क्षत्रियः शस्त्रमरणो यदा भवति सत्कृतः
BR0202014018c	ननु स्म मागधं सर्वे प्रतिबाधेम यद्वयम्
BR0202014019a	षडशीतिः समानीताः शेषा राजंश्चतुर्दश
BR0202014019c	जरासन्धेन राजानस्ततः क्रूरं प्रपत्स्यते
BR0202014020a	प्राप्नुयात्स यशो दीप्तं तत्र यो विघ्नमाचरेत्
BR0202014020c	जयेद्यश्च जरासन्धं स सम्राण्नियतं भवेत्
