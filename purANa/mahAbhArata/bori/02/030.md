001	वैशम्पायन उवाच
001a	रक्षणाद्धर्मराजस्य सत्यस्य परिपालनात्
001c	शत्रूणां क्षपणाच्चैव स्वकर्मनिरताः प्रजाः
002a	बलीनां सम्यगादानाद्धर्मतश्चानुशासनात्
002c	निकामवर्षी पर्जन्यः स्फीतो जनपदोऽभवत्
003a	सर्वारम्भाः सुप्रवृत्ता गोरक्षं कर्षणं वणिक्
003c	विशेषात्सर्वमेवैतत्सञ्जज्ञे राजकर्मणः
004a	दस्युभ्यो वञ्चकेभ्यो वा राजन्प्रति परस्परम्
004c	राजवल्लभतश्चैव नाश्रूयन्त मृषा गिरः
005a	अवर्षं चातिवर्षं च व्याधिपावकमूर्छनम्
005c	सर्वमेतत्तदा नासीद्धर्मनित्ये युधिष्ठिरे
006a	प्रियं कर्तुमुपस्थातुं बलिकर्म स्वभावजम्
006c	अभिहर्तुं नृपा जग्मुर्नान्यैः कार्यैः पृथक्पृथक्
007a	धर्म्यैर्धनागमैस्तस्य ववृधे निचयो महान्
007c	कर्तुं यस्य न शक्येत क्षयो वर्षशतैरपि
008a	स्वकोशस्य परीमाणं कोष्ठस्य च महीपतिः
008c	विज्ञाय राजा कौन्तेयो यज्ञायैव मनो दधे
009a	सुहृदश्चैव तं सर्वे पृथक्च सह चाब्रुवन्
009c	यज्ञकालस्तव विभो क्रियतामत्र साम्प्रतम्
010a	अथैवं ब्रुवतामेव तेषामभ्याययौ हरिः
010c	ऋषिः पुराणो वेदात्मा दृश्यश्चापि विजानताम्
011a	जगतस्तस्थुषां श्रेष्ठः प्रभवश्चाप्ययश्च ह
011c	भूतभव्यभवन्नाथः केशवः केशिसूदनः
012a	प्राकारः सर्ववृष्णीनामापत्स्वभयदोऽरिहा
012c	बलाधिकारे निक्षिप्य संहत्यानकदुन्दुभिम्
013a	उच्चावचमुपादाय धर्मराजाय माधवः
013c	धनौघं पुरुषव्याघ्रो बलेन महता वृतः
014a	तं धनौघमपर्यन्तं रत्नसागरमक्षयम्
014c	नादयन्रथघोषेण प्रविवेश पुरोत्तमम्
015a	असूर्यमिव सूर्येण निवातमिव वायुना
015c	कृष्णेन समुपेतेन जहृषे भारतं पुरम्
016a	तं मुदाभिसमागम्य सत्कृत्य च यथाविधि
016c	सम्पृष्ट्वा कुशलं चैव सुखासीनं युधिष्ठिरः
017a	धौम्यद्वैपायनमुखैर्ऋत्विग्भिः पुरुषर्षभः
017c	भीमार्जुनयमैश्चापि सहितः कृष्णमब्रवीत्
018a	त्वत्कृते पृथिवी सर्वा मद्वशे कृष्ण वर्तते
018c	धनं च बहु वार्ष्णेय त्वत्प्रसादादुपार्जितम्
019a	सोऽहमिच्छामि तत्सर्वं विधिवद्देवकीसुत
019c	उपयोक्तुं द्विजाग्र्येषु हव्यवाहे च माधव
020a	तदहं यष्टुमिच्छामि दाशार्ह सहितस्त्वया
020c	अनुजैश्च महाबाहो तन्मानुज्ञातुमर्हसि
021a	स दीक्षापय गोविन्द त्वमात्मानं महाभुज
021c	त्वयीष्टवति दाशार्ह विपाप्मा भविता ह्यहम्
022a	मां वाप्यभ्यनुजानीहि सहैभिरनुजैर्विभो
022c	अनुज्ञातस्त्वया कृष्ण प्राप्नुयां क्रतुमुत्तमम्
023a	तं कृष्णः प्रत्युवाचेदं बहूक्त्वा गुणविस्तरम्
023c	त्वमेव राजशार्दूल सम्राडर्हो महाक्रतुम्
023e	सम्प्राप्नुहि त्वया प्राप्ते कृतकृत्यास्ततो वयम्
024a	यजस्वाभीप्सितं यज्ञं मयि श्रेयस्यवस्थिते
024c	नियुङ्क्ष्व चापि मां कृत्ये सर्वं कर्तास्मि ते वचः
025    युधिष्ठिर उवाच
025a	सफलः कृष्ण सङ्कल्पः सिद्धिश्च नियता मम
025c	यस्य मे त्वं हृषीकेश यथेप्सितमुपस्थितः
026    वैशम्पायन उवाच
026a	अनुज्ञातस्तु कृष्णेन पाण्डवो भ्रातृभिः सह
026c	ईहितुं राजसूयाय साधनान्युपचक्रमे
027a	तत आज्ञापयामास पाण्डवोऽरिनिबर्हणः
027c	सहदेवं युधां श्रेष्ठं मन्त्रिणश्चैव सर्वशः
028a	अस्मिन्क्रतौ यथोक्तानि यज्ञाङ्गानि द्विजातिभिः
028c	तथोपकरणं सर्वं मङ्गलानि च सर्वशः
029a	अधियज्ञांश्च सम्भारान्धौम्योक्तान्क्षिप्रमेव हि
029c	समानयन्तु पुरुषा यथायोगं यथाक्रमम्
030a	इन्द्रसेनो विशोकश्च पूरुश्चार्जुनसारथिः
030c	अन्नाद्याहरणे युक्ताः सन्तु मत्प्रियकाम्यया
031a	सर्वकामाश्च कार्यन्तां रसगन्धसमन्विताः
031c	मनोहराः प्रीतिकरा द्विजानां कुरुसत्तम
032a	तद्वाक्यसमकालं तु कृतं सर्वमवेदयत्
032c	सहदेवो युधां श्रेष्ठो धर्मराजे महात्मनि
033a	ततो द्वैपायनो राजन्नृत्विजः समुपानयत्
033c	वेदानिव महाभागान्साक्षान्मूर्तिमतो द्विजान्
034a	स्वयं ब्रह्मत्वमकरोत्तस्य सत्यवतीसुतः
034c	धनञ्जयानामृषभः सुसामा सामगोऽभवत्
035a	याज्ञवल्क्यो बभूवाथ ब्रह्मिष्ठोऽध्वर्युसत्तमः
035c	पैलो होता वसोः पुत्रो धौम्येन सहितोऽभवत्
036a	एतेषां शिष्यवर्गाश्च पुत्राश्च भरतर्षभ
036c	बभूवुर्होत्रगाः सर्वे वेदवेदाङ्गपारगाः
037a	ते वाचयित्वा पुण्याहमीहयित्वा च तं विधिम्
037c	शास्त्रोक्तं योजयामासुस्तद्देवयजनं महत्
038a	तत्र चक्रुरनुज्ञाताः शरणान्युत शिल्पिनः
038c	रत्नवन्ति विशालानि वेश्मानीव दिवौकसाम्
039a	तत आज्ञापयामास स राजा राजसत्तमः
039c	सहदेवं तदा सद्यो मन्त्रिणं कुरुसत्तमः
040a	आमन्त्रणार्थं दूतांस्त्वं प्रेषयस्वाशुगान्द्रुतम्
040c	उपश्रुत्य वचो राज्ञः स दूतान्प्राहिणोत्तदा
041a	आमन्त्रयध्वं राष्ट्रेषु ब्राह्मणान्भूमिपानपि
041c	विशश्च मान्याञ्शूद्रांश्च सर्वानानयतेति च
042a	ते सर्वान्पृथिवीपालान्पाण्डवेयस्य शासनात्
042c	आमन्त्रयाम्बभूवुश्च प्रेषयामास चापरान्
043a	ततस्ते तु यथाकालं कुन्तीपुत्रं युधिष्ठिरम्
043c	दीक्षयां चक्रिरे विप्रा राजसूयाय भारत
044a	दीक्षितः स तु धर्मात्मा धर्मराजो युधिष्ठिरः
044c	जगाम यज्ञायतनं वृतो विप्रैः सहस्रशः
045a	भ्रातृभिर्ज्ञातिभिश्चैव सुहृद्भिः सचिवैस्तथा
045c	क्षत्रियैश्च मनुष्येन्द्र नानादेशसमागतैः
045e	अमात्यैश्च नृपश्रेष्ठो धर्मो विग्रहवानिव
046a	आजग्मुर्ब्राह्मणास्तत्र विषयेभ्यस्ततस्ततः
046c	सर्वविद्यासु निष्णाता वेदवेदाङ्गपारगाः
047a	तेषामावसथांश्चक्रुर्धर्मराजस्य शासनात्
047c	बह्वन्नाञ्शयनैर्युक्तान्सगणानां पृथक्पृथक्
047e	सर्वर्तुगुणसम्पन्नाञ्शिल्पिनोऽथ सहस्रशः
048a	तेषु ते न्यवसन्राजन्ब्राह्मणा भृशसत्कृताः
048c	कथयन्तः कथा बह्वीः पश्यन्तो नटनर्तकान्
049a	भुञ्जतां चैव विप्राणां वदतां च महास्वनः
049c	अनिशं श्रूयते स्मात्र मुदितानां महात्मनाम्
050a	दीयतां दीयतामेषां भुज्यतां भुज्यतामिति
050c	एवम्प्रकाराः सञ्जल्पाः श्रूयन्ते स्मात्र नित्यशः
051a	गवां शतसहस्राणि शयनानां च भारत
051c	रुक्मस्य योषितां चैव धर्मराजः पृथग्ददौ
052a	प्रावर्ततैवं यज्ञः स पाण्डवस्य महात्मनः
052c	पृथिव्यामेकवीरस्य शक्रस्येव त्रिविष्टपे
053a	ततो युधिष्ठिरो राजा प्रेषयामास पाण्डवम्
053c	नकुलं हास्तिनपुरं भीष्माय भरतर्षभ
054a	द्रोणाय धृतराष्ट्राय विदुराय कृपाय च
054c	भ्रातॄणां चैव सर्वेषां येऽनुरक्ता युधिष्ठिरे
