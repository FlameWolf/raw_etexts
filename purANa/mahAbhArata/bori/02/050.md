BR0208050001	धृतराष्ट्र उवाच
BR0208050001a	त्वं वै ज्येष्ठो ज्यैष्ठिनेयः पुत्र मा पाण्डवान्द्विषः
BR0208050001c	द्वेष्टा ह्यसुखमादत्ते यथैव निधनं तथा
BR0208050002a	अव्युत्पन्नं समानार्थं तुल्यमित्रं युधिष्ठिरम्
BR0208050002c	अद्विषन्तं कथं द्विष्यात्त्वादृशो भरतर्षभ
BR0208050003a	तुल्याभिजनवीर्यश्च कथं भ्रातुः श्रियं नृप
BR0208050003c	पुत्र कामयसे मोहान्मैवं भूः शाम्य साध्विह
BR0208050004a	अथ यज्ञविभूतिं तां काङ्क्षसे भरतर्षभ
BR0208050004c	ऋत्विजस्तव तन्वन्तु सप्ततन्तुं महाध्वरम्
BR0208050005a	आहरिष्यन्ति राजानस्तवापि विपुलं धनम्
BR0208050005c	प्रीत्या च बहुमानाच्च रत्नान्याभरणानि च
BR0208050006a	अनर्थाचरितं तात परस्वस्पृहणं भृशम्
BR0208050006c	स्वसन्तुष्टः स्वधर्मस्थो यः स वै सुखमेधते
BR0208050007a	अव्यापारः परार्थेषु नित्योद्योगः स्वकर्मसु
BR0208050007c	उद्यमो रक्षणे स्वेषामेतद्वैभवलक्षणम्
BR0208050008a	विपत्तिष्वव्यथो दक्षो नित्यमुत्थानवान्नरः
BR0208050008c	अप्रमत्तो विनीतात्मा नित्यं भद्राणि पश्यति
BR0208050009a	अन्तर्वेद्यां ददद्वित्तं कामाननुभवन्प्रियान्
BR0208050009c	क्रीडन्स्त्रीभिर्निरातङ्कः प्रशाम्य भरतर्षभ
BR0208050010	दुर्योधन उवाच
BR0208050010a	जानन्वै मोहयसि मां नावि नौरिव संयता
BR0208050010c	स्वार्थे किं नावधानं ते उताहो द्वेष्टि मां भवान्
BR0208050011a	न सन्तीमे धार्तराष्ट्रा येषां त्वमनुशासिता
BR0208050011c	भविष्यमर्थमाख्यासि सदा त्वं कृत्यमात्मनः
BR0208050012a	परप्रणेयोऽग्रणीर्हि यश्च मार्गात्प्रमुह्यति
BR0208050012c	पन्थानमनुगच्छेयुः कथं तस्य पदानुगाः
BR0208050013a	राजन्परिगतप्रज्ञो वृद्धसेवी जितेन्द्रियः
BR0208050013c	प्रतिपन्नान्स्वकार्येषु सम्मोहयसि नो भृशम्
BR0208050014a	लोकवृत्ताद्राजवृत्तमन्यदाह बृहस्पतिः
BR0208050014c	तस्माद्राज्ञा प्रयत्नेन स्वार्थश्चिन्त्यः सदैव हि
BR0208050015a	क्षत्रियस्य महाराज जये वृत्तिः समाहिता
BR0208050015c	स वै धर्मोऽस्त्वधर्मो वा स्ववृत्तौ भरतर्षभ
BR0208050016a	प्रकालयेद्दिशः सर्वाः प्रतोदेनेव सारथिः
BR0208050016c	प्रत्यमित्रश्रियं दीप्तां बुभूषुर्भरतर्षभ
BR0208050017a	प्रच्छन्नो वा प्रकाशो वा यो योगो रिपुबान्धनः
BR0208050017c	तद्वै शस्त्रं शस्त्रविदां न शस्त्रं छेदनं स्मृतम्
BR0208050018a	असन्तोषः श्रियो मूलं तस्मात्तं कामयाम्यहम्
BR0208050018c	समुच्छ्रये यो यतते स राजन्परमो नयी
BR0208050019a	ममत्वं हि न कर्तव्यमैश्वर्ये वा धनेऽपि वा
BR0208050019c	पूर्वावाप्तं हरन्त्यन्ये राजधर्मं हि तं विदुः
BR0208050020a	अद्रोहे समयं कृत्वा चिच्छेद नमुचेः शिरः
BR0208050020c	शक्रः सा हि मता तस्य रिपौ वृत्तिः सनातनी
BR0208050021a	द्वावेतौ ग्रसते भूमिः सर्पो बिलशयानिव
BR0208050021c	राजानं चाविरोद्धारं ब्राह्मणं चाप्रवासिनम्
BR0208050022a	नास्ति वै जातितः शत्रुः पुरुषस्य विशां पते
BR0208050022c	येन साधारणी वृत्तिः स शत्रुर्नेतरो जनः
BR0208050023a	शत्रुपक्षं समृध्यन्तं यो मोहात्समुपेक्षते
BR0208050023c	व्याधिराप्यायित इव तस्य मूलं छिनत्ति सः
BR0208050024a	अल्पोऽपि ह्यरिरत्यन्तं वर्धमानपराक्रमः
BR0208050024c	वल्मीको मूलज इव ग्रसते वृक्षमन्तिकात्
BR0208050025a	आजमीढ रिपोर्लक्ष्मीर्मा ते रोचिष्ट भारत
BR0208050025c	एष भारः सत्त्ववतां नयः शिरसि धिष्ठितः
BR0208050026a	जन्मवृद्धिमिवार्थानां यो वृद्धिमभिकाङ्क्षते
BR0208050026c	एधते ज्ञातिषु स वै सद्योवृद्धिर्हि विक्रमः
BR0208050027a	नाप्राप्य पाण्डवैश्वर्यं संशयो मे भविष्यति
BR0208050027c	अवाप्स्ये वा श्रियं तां हि शेष्ये वा निहतो युधि
BR0208050028a	अतादृशस्य किं मेऽद्य जीवितेन विशां पते
BR0208050028c	वर्धन्ते पाण्डवा नित्यं वयं तु स्थिरवृद्धयः
