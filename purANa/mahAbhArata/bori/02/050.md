001	धृतराष्ट्र उवाच
001a	त्वं वै ज्येष्ठो ज्यैष्ठिनेयः पुत्र मा पाण्डवान्द्विषः
001c	द्वेष्टा ह्यसुखमादत्ते यथैव निधनं तथा
002a	अव्युत्पन्नं समानार्थं तुल्यमित्रं युधिष्ठिरम्
002c	अद्विषन्तं कथं द्विष्यात्त्वादृशो भरतर्षभ
003a	तुल्याभिजनवीर्यश्च कथं भ्रातुः श्रियं नृप
003c	पुत्र कामयसे मोहान्मैवं भूः शाम्य साध्विह
004a	अथ यज्ञविभूतिं तां काङ्क्षसे भरतर्षभ
004c	ऋत्विजस्तव तन्वन्तु सप्ततन्तुं महाध्वरम्
005a	आहरिष्यन्ति राजानस्तवापि विपुलं धनम्
005c	प्रीत्या च बहुमानाच्च रत्नान्याभरणानि च
006a	अनर्थाचरितं तात परस्वस्पृहणं भृशम्
006c	स्वसन्तुष्टः स्वधर्मस्थो यः स वै सुखमेधते
007a	अव्यापारः परार्थेषु नित्योद्योगः स्वकर्मसु
007c	उद्यमो रक्षणे स्वेषामेतद्वैभवलक्षणम्
008a	विपत्तिष्वव्यथो दक्षो नित्यमुत्थानवान्नरः
008c	अप्रमत्तो विनीतात्मा नित्यं भद्राणि पश्यति
009a	अन्तर्वेद्यां ददद्वित्तं कामाननुभवन्प्रियान्
009c	क्रीडन्स्त्रीभिर्निरातङ्कः प्रशाम्य भरतर्षभ
010	दुर्योधन उवाच
010a	जानन्वै मोहयसि मां नावि नौरिव संयता
010c	स्वार्थे किं नावधानं ते उताहो द्वेष्टि मां भवान्
011a	न सन्तीमे धार्तराष्ट्रा येषां त्वमनुशासिता
011c	भविष्यमर्थमाख्यासि सदा त्वं कृत्यमात्मनः
012a	परप्रणेयोऽग्रणीर्हि यश्च मार्गात्प्रमुह्यति
012c	पन्थानमनुगच्छेयुः कथं तस्य पदानुगाः
013a	राजन्परिगतप्रज्ञो वृद्धसेवी जितेन्द्रियः
013c	प्रतिपन्नान्स्वकार्येषु सम्मोहयसि नो भृशम्
014a	लोकवृत्ताद्राजवृत्तमन्यदाह बृहस्पतिः
014c	तस्माद्राज्ञा प्रयत्नेन स्वार्थश्चिन्त्यः सदैव हि
015a	क्षत्रियस्य महाराज जये वृत्तिः समाहिता
015c	स वै धर्मोऽस्त्वधर्मो वा स्ववृत्तौ भरतर्षभ
016a	प्रकालयेद्दिशः सर्वाः प्रतोदेनेव सारथिः
016c	प्रत्यमित्रश्रियं दीप्तां बुभूषुर्भरतर्षभ
017a	प्रच्छन्नो वा प्रकाशो वा यो योगो रिपुबान्धनः
017c	तद्वै शस्त्रं शस्त्रविदां न शस्त्रं छेदनं स्मृतम्
018a	असन्तोषः श्रियो मूलं तस्मात्तं कामयाम्यहम्
018c	समुच्छ्रये यो यतते स राजन्परमो नयी
019a	ममत्वं हि न कर्तव्यमैश्वर्ये वा धनेऽपि वा
019c	पूर्वावाप्तं हरन्त्यन्ये राजधर्मं हि तं विदुः
020a	अद्रोहे समयं कृत्वा चिच्छेद नमुचेः शिरः
020c	शक्रः सा हि मता तस्य रिपौ वृत्तिः सनातनी
021a	द्वावेतौ ग्रसते भूमिः सर्पो बिलशयानिव
021c	राजानं चाविरोद्धारं ब्राह्मणं चाप्रवासिनम्
022a	नास्ति वै जातितः शत्रुः पुरुषस्य विशां पते
022c	येन साधारणी वृत्तिः स शत्रुर्नेतरो जनः
023a	शत्रुपक्षं समृध्यन्तं यो मोहात्समुपेक्षते
023c	व्याधिराप्यायित इव तस्य मूलं छिनत्ति सः
024a	अल्पोऽपि ह्यरिरत्यन्तं वर्धमानपराक्रमः
024c	वल्मीको मूलज इव ग्रसते वृक्षमन्तिकात्
025a	आजमीढ रिपोर्लक्ष्मीर्मा ते रोचिष्ट भारत
025c	एष भारः सत्त्ववतां नयः शिरसि धिष्ठितः
026a	जन्मवृद्धिमिवार्थानां यो वृद्धिमभिकाङ्क्षते
026c	एधते ज्ञातिषु स वै सद्योवृद्धिर्हि विक्रमः
027a	नाप्राप्य पाण्डवैश्वर्यं संशयो मे भविष्यति
027c	अवाप्स्ये वा श्रियं तां हि शेष्ये वा निहतो युधि
028a	अतादृशस्य किं मेऽद्य जीवितेन विशां पते
028c	वर्धन्ते पाण्डवा नित्यं वयं तु स्थिरवृद्धयः
