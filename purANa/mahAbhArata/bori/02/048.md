001	दुर्योधन उवाच
001a	दायं तु तस्मै विविधं शृणु मे गदतोऽनघ
001c	यज्ञार्थं राजभिर्दत्तं महान्तं धनसञ्चयम्
002a	मेरुमन्दरयोर्मध्ये शैलोदामभितो नदीम्
002c	ये ते कीचकवेणूनां छायां रम्यामुपासते
003a	खशा एकाशनाज्योहाः प्रदरा दीर्घवेणवः
003c	पशुपाश्च कुणिन्दाश्च तङ्गणाः परतङ्गणाः
004a	ते वै पिपीलिकं नाम वरदत्तं पिपीलिकैः
004c	जातरूपं द्रोणमेयमहार्षुः पुञ्जशो नृपाः
005a	कृष्णाँल्ललामांश्चमराञ्शुक्लांश्चान्याञ्शशिप्रभान्
005c	हिमवत्पुष्पजं चैव स्वादु क्षौद्रं तथा बहु
006a	उत्तरेभ्यः कुरुभ्यश्चाप्यपोढं माल्यमम्बुभिः
006c	उत्तरादपि कैलासादोषधीः सुमहाबलाः
007a	पार्वतीया बलिं चान्यमाहृत्य प्रणताः स्थिताः
007c	अजातशत्रोर्नृपतेर्द्वारि तिष्ठन्ति वारिताः
008a	ये परार्धे हिमवतः सूर्योदयगिरौ नृपाः
008c	वारिषेणसमुद्रान्ते लोहित्यमभितश्च ये
008e	फलमूलाशना ये च किराताश्चर्मवाससः
009a	चन्दनागुरुकाष्ठानां भारान्कालीयकस्य च
009c	चर्मरत्नसुवर्णानां गन्धानां चैव राशयः
010a	कैरातिकानामयुतं दासीनां च विशां पते
010c	आहृत्य रमणीयार्थान्दूरजान्मृगपक्षिणः
011a	निचितं पर्वतेभ्यश्च हिरण्यं भूरिवर्चसम्
011c	बलिं च कृत्स्नमादाय द्वारि तिष्ठन्ति वारिताः
012a	कायव्या दरदा दार्वाः शूरा वैयमकास्तथा
012c	औदुम्बरा दुर्विभागाः पारदा बाह्लिकैः सह
013a	काश्मीराः कुन्दमानाश्च पौरका हंसकायनाः
013c	शिबित्रिगर्तयौधेया राजन्या मद्रकेकयाः
014a	अम्बष्ठाः कौकुरास्तार्क्ष्या वस्त्रपाः पह्लवैः सह
014c	वसातयः समौलेयाः सह क्षुद्रकमालवैः
015a	शौण्डिकाः कुक्कुराश्चैव शकाश्चैव विशां पते
015c	अङ्गा वङ्गाश्च पुण्ड्राश्च शानवत्या गयास्तथा
016a	सुजातयः श्रेणिमन्तः श्रेयांसः शस्त्रपाणयः
016c	आहार्षुः क्षत्रिया वित्तं शतशोऽजातशत्रवे
017a	वङ्गाः कलिङ्गपतयस्ताम्रलिप्ताः सपुण्ड्रकाः
017c	दुकूलं कौशिकं चैव पत्रोर्णं प्रावरानपि
018a	तत्र स्म द्वारपालैस्ते प्रोच्यन्ते राजशासनात्
018c	कृतकाराः सुबलयस्ततो द्वारमवाप्स्यथ
019a	ईषादन्तान्हेमकक्षान्पद्मवर्णान्कुथावृतान्
019c	शैलाभान्नित्यमत्तांश्च अभितः काम्यकं सरः
020a	दत्त्वैकैको दशशतान्कुञ्जरान्कवचावृतान्
020c	क्षमावतः कुलीनांश्च द्वारेण प्राविशंस्ततः
021a	एते चान्ये च बहवो गणा दिग्भ्यः समागताः
021c	अन्यैश्चोपाहृतान्यत्र रत्नानीह महात्मभिः
022a	राजा चित्ररथो नाम गन्धर्वो वासवानुगः
022c	शतानि चत्वार्यददद्धयानां वातरंहसाम्
023a	तुम्बुरुस्तु प्रमुदितो गन्धर्वो वाजिनां शतम्
023c	आम्रपत्रसवर्णानामददद्धेममालिनाम्
024a	कृती तु राजा कौरव्य शूकराणां विशां पते
024c	अददद्गजरत्नानां शतानि सुबहून्यपि
025a	विराटेन तु मत्स्येन बल्यर्थं हेममालिनाम्
025c	कुञ्जराणां सहस्रे द्वे मत्तानां समुपाहृते
026a	पांशुराष्ट्राद्वसुदानो राजा षड्विंशतिं गजान्
026c	अश्वानां च सहस्रे द्वे राजन्काञ्चनमालिनाम्
027a	जवसत्त्वोपपन्नानां वयःस्थानां नराधिप
027c	बलिं च कृत्स्नमादाय पाण्डवेभ्यो न्यवेदयत्
028a	यज्ञसेनेन दासीनां सहस्राणि चतुर्दश
028c	दासानामयुतं चैव सदाराणां विशां पते
029a	गजयुक्ता महाराज रथाः षड्विंशतिस्तथा
029c	राज्यं च कृत्स्नं पार्थेभ्यो यज्ञार्थं वै निवेदितम्
030a	समुद्रसारं वैडूर्यं मुक्ताः शङ्खांस्तथैव च
030c	शतशश्च कुथांस्तत्र सिंहलाः समुपाहरन्
031a	संवृता मणिचीरैस्तु श्यामास्ताम्रान्तलोचनाः
031c	तान्गृहीत्वा नरास्तत्र द्वारि तिष्ठन्ति वारिताः
032a	प्रीत्यर्थं ब्राह्मणाश्चैव क्षत्रियाश्च विनिर्जिताः
032c	उपाजह्रुर्विशश्चैव शूद्राः शुश्रूषवोऽपि च
032e	प्रीत्या च बहुमानाच्च अभ्यगच्छन्युधिष्ठिरम्
033a	सर्वे म्लेच्छाः सर्ववर्णा आदिमध्यान्तजास्तथा
033c	नानादेशसमुत्थैश्च नानाजातिभिरागतैः
033e	पर्यस्त इव लोकोऽयं युधिष्ठिरनिवेशने
034a	उच्चावचानुपग्राहान्राजभिः प्रहितान्बहून्
034c	शत्रूणां पश्यतो दुःखान्मुमूर्षा मेऽद्य जायते
035a	भृत्यास्तु ये पाण्डवानां तांस्ते वक्ष्यामि भारत
035c	येषामामं च पक्वं च संविधत्ते युधिष्ठिरः
036a	अयुतं त्रीणि पद्मानि गजारोहाः ससादिनः
036c	रथानामर्बुदं चापि पादाता बहवस्तथा
037a	प्रमीयमाणमारब्धं पच्यमानं तथैव च
037c	विसृज्यमानं चान्यत्र पुण्याहस्वन एव च
038a	नाभुक्तवन्तं नाहृष्टं नासुभिक्षं कथञ्चन
038c	अपश्यं सर्ववर्णानां युधिष्ठिरनिवेशने
039a	अष्टाशीतिसहस्राणि स्नातका गृहमेधिनः
039c	त्रिंशद्दासीक एकैको यान्बिभर्ति युधिष्ठिरः
039e	सुप्रीताः परितुष्टाश्च तेऽप्याशंसन्त्यरिक्षयम्
040a	दशान्यानि सहस्राणि यतीनामूर्ध्वरेतसाम्
040c	भुञ्जते रुक्मपात्रीषु युधिष्ठिरनिवेशने
041a	भुक्ताभुक्तं कृताकृतं सर्वमाकुब्जवामनम्
041c	अभुञ्जाना याज्ञसेनी प्रत्यवैक्षद्विशां पते
042a	द्वौ करं न प्रयच्छेतां कुन्तीपुत्राय भारत
042c	वैवाहिकेन पाञ्चालाः सख्येनान्धकवृष्णयः
