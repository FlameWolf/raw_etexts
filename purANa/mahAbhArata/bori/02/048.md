BR0208048001	दुर्योधन उवाच
BR0208048001a	दायं तु तस्मै विविधं शृणु मे गदतोऽनघ
BR0208048001c	यज्ञार्थं राजभिर्दत्तं महान्तं धनसञ्चयम्
BR0208048002a	मेरुमन्दरयोर्मध्ये शैलोदामभितो नदीम्
BR0208048002c	ये ते कीचकवेणूनां छायां रम्यामुपासते
BR0208048003a	खशा एकाशनाज्योहाः प्रदरा दीर्घवेणवः
BR0208048003c	पशुपाश्च कुणिन्दाश्च तङ्गणाः परतङ्गणाः
BR0208048004a	ते वै पिपीलिकं नाम वरदत्तं पिपीलिकैः
BR0208048004c	जातरूपं द्रोणमेयमहार्षुः पुञ्जशो नृपाः
BR0208048005a	कृष्णाँल्ललामांश्चमराञ्शुक्लांश्चान्याञ्शशिप्रभान्
BR0208048005c	हिमवत्पुष्पजं चैव स्वादु क्षौद्रं तथा बहु
BR0208048006a	उत्तरेभ्यः कुरुभ्यश्चाप्यपोढं माल्यमम्बुभिः
BR0208048006c	उत्तरादपि कैलासादोषधीः सुमहाबलाः
BR0208048007a	पार्वतीया बलिं चान्यमाहृत्य प्रणताः स्थिताः
BR0208048007c	अजातशत्रोर्नृपतेर्द्वारि तिष्ठन्ति वारिताः
BR0208048008a	ये परार्धे हिमवतः सूर्योदयगिरौ नृपाः
BR0208048008c	वारिषेणसमुद्रान्ते लोहित्यमभितश्च ये
BR0208048008e	फलमूलाशना ये च किराताश्चर्मवाससः
BR0208048009a	चन्दनागुरुकाष्ठानां भारान्कालीयकस्य च
BR0208048009c	चर्मरत्नसुवर्णानां गन्धानां चैव राशयः
BR0208048010a	कैरातिकानामयुतं दासीनां च विशां पते
BR0208048010c	आहृत्य रमणीयार्थान्दूरजान्मृगपक्षिणः
BR0208048011a	निचितं पर्वतेभ्यश्च हिरण्यं भूरिवर्चसम्
BR0208048011c	बलिं च कृत्स्नमादाय द्वारि तिष्ठन्ति वारिताः
BR0208048012a	कायव्या दरदा दार्वाः शूरा वैयमकास्तथा
BR0208048012c	औदुम्बरा दुर्विभागाः पारदा बाह्लिकैः सह
BR0208048013a	काश्मीराः कुन्दमानाश्च पौरका हंसकायनाः
BR0208048013c	शिबित्रिगर्तयौधेया राजन्या मद्रकेकयाः
BR0208048014a	अम्बष्ठाः कौकुरास्तार्क्ष्या वस्त्रपाः पह्लवैः सह
BR0208048014c	वसातयः समौलेयाः सह क्षुद्रकमालवैः
BR0208048015a	शौण्डिकाः कुक्कुराश्चैव शकाश्चैव विशां पते
BR0208048015c	अङ्गा वङ्गाश्च पुण्ड्राश्च शानवत्या गयास्तथा
BR0208048016a	सुजातयः श्रेणिमन्तः श्रेयांसः शस्त्रपाणयः
BR0208048016c	आहार्षुः क्षत्रिया वित्तं शतशोऽजातशत्रवे
BR0208048017a	वङ्गाः कलिङ्गपतयस्ताम्रलिप्ताः सपुण्ड्रकाः
BR0208048017c	दुकूलं कौशिकं चैव पत्रोर्णं प्रावरानपि
BR0208048018a	तत्र स्म द्वारपालैस्ते प्रोच्यन्ते राजशासनात्
BR0208048018c	कृतकाराः सुबलयस्ततो द्वारमवाप्स्यथ
BR0208048019a	ईषादन्तान्हेमकक्षान्पद्मवर्णान्कुथावृतान्
BR0208048019c	शैलाभान्नित्यमत्तांश्च अभितः काम्यकं सरः
BR0208048020a	दत्त्वैकैको दशशतान्कुञ्जरान्कवचावृतान्
BR0208048020c	क्षमावतः कुलीनांश्च द्वारेण प्राविशंस्ततः
BR0208048021a	एते चान्ये च बहवो गणा दिग्भ्यः समागताः
BR0208048021c	अन्यैश्चोपाहृतान्यत्र रत्नानीह महात्मभिः
BR0208048022a	राजा चित्ररथो नाम गन्धर्वो वासवानुगः
BR0208048022c	शतानि चत्वार्यददद्धयानां वातरंहसाम्
BR0208048023a	तुम्बुरुस्तु प्रमुदितो गन्धर्वो वाजिनां शतम्
BR0208048023c	आम्रपत्रसवर्णानामददद्धेममालिनाम्
BR0208048024a	कृती तु राजा कौरव्य शूकराणां विशां पते
BR0208048024c	अददद्गजरत्नानां शतानि सुबहून्यपि
BR0208048025a	विराटेन तु मत्स्येन बल्यर्थं हेममालिनाम्
BR0208048025c	कुञ्जराणां सहस्रे द्वे मत्तानां समुपाहृते
BR0208048026a	पांशुराष्ट्राद्वसुदानो राजा षड्विंशतिं गजान्
BR0208048026c	अश्वानां च सहस्रे द्वे राजन्काञ्चनमालिनाम्
BR0208048027a	जवसत्त्वोपपन्नानां वयःस्थानां नराधिप
BR0208048027c	बलिं च कृत्स्नमादाय पाण्डवेभ्यो न्यवेदयत्
BR0208048028a	यज्ञसेनेन दासीनां सहस्राणि चतुर्दश
BR0208048028c	दासानामयुतं चैव सदाराणां विशां पते
BR0208048029a	गजयुक्ता महाराज रथाः षड्विंशतिस्तथा
BR0208048029c	राज्यं च कृत्स्नं पार्थेभ्यो यज्ञार्थं वै निवेदितम्
BR0208048030a	समुद्रसारं वैडूर्यं मुक्ताः शङ्खांस्तथैव च
BR0208048030c	शतशश्च कुथांस्तत्र सिंहलाः समुपाहरन्
BR0208048031a	संवृता मणिचीरैस्तु श्यामास्ताम्रान्तलोचनाः
BR0208048031c	तान्गृहीत्वा नरास्तत्र द्वारि तिष्ठन्ति वारिताः
BR0208048032a	प्रीत्यर्थं ब्राह्मणाश्चैव क्षत्रियाश्च विनिर्जिताः
BR0208048032c	उपाजह्रुर्विशश्चैव शूद्राः शुश्रूषवोऽपि च
BR0208048032e	प्रीत्या च बहुमानाच्च अभ्यगच्छन्युधिष्ठिरम्
BR0208048033a	सर्वे म्लेच्छाः सर्ववर्णा आदिमध्यान्तजास्तथा
BR0208048033c	नानादेशसमुत्थैश्च नानाजातिभिरागतैः
BR0208048033e	पर्यस्त इव लोकोऽयं युधिष्ठिरनिवेशने
BR0208048034a	उच्चावचानुपग्राहान्राजभिः प्रहितान्बहून्
BR0208048034c	शत्रूणां पश्यतो दुःखान्मुमूर्षा मेऽद्य जायते
BR0208048035a	भृत्यास्तु ये पाण्डवानां तांस्ते वक्ष्यामि भारत
BR0208048035c	येषामामं च पक्वं च संविधत्ते युधिष्ठिरः
BR0208048036a	अयुतं त्रीणि पद्मानि गजारोहाः ससादिनः
BR0208048036c	रथानामर्बुदं चापि पादाता बहवस्तथा
BR0208048037a	प्रमीयमाणमारब्धं पच्यमानं तथैव च
BR0208048037c	विसृज्यमानं चान्यत्र पुण्याहस्वन एव च
BR0208048038a	नाभुक्तवन्तं नाहृष्टं नासुभिक्षं कथञ्चन
BR0208048038c	अपश्यं सर्ववर्णानां युधिष्ठिरनिवेशने
BR0208048039a	अष्टाशीतिसहस्राणि स्नातका गृहमेधिनः
BR0208048039c	त्रिंशद्दासीक एकैको यान्बिभर्ति युधिष्ठिरः
BR0208048039e	सुप्रीताः परितुष्टाश्च तेऽप्याशंसन्त्यरिक्षयम्
BR0208048040a	दशान्यानि सहस्राणि यतीनामूर्ध्वरेतसाम्
BR0208048040c	भुञ्जते रुक्मपात्रीषु युधिष्ठिरनिवेशने
BR0208048041a	भुक्ताभुक्तं कृताकृतं सर्वमाकुब्जवामनम्
BR0208048041c	अभुञ्जाना याज्ञसेनी प्रत्यवैक्षद्विशां पते
BR0208048042a	द्वौ करं न प्रयच्छेतां कुन्तीपुत्राय भारत
BR0208048042c	वैवाहिकेन पाञ्चालाः सख्येनान्धकवृष्णयः
