001	जनमेजय उवाच
001a	अनुज्ञातांस्तान्विदित्वा सरत्नधनसञ्चयान्
001c	पाण्डवान्धार्तराष्ट्राणां कथमासीन्मनस्तदा
002	वैशम्पायन उवाच
002a	अनुज्ञातांस्तान्विदित्वा धृतराष्ट्रेण धीमता
002c	राजन्दुःशासनः क्षिप्रं जगाम भ्रातरं प्रति
003a	दुर्योधनं समासाद्य सामात्यं भरतर्षभ
003c	दुःखार्तो भरतश्रेष्ठ इदं वचनमब्रवीत्
004a	दुःखेनैतत्समानीतं स्थविरो नाशयत्यसौ
004c	शत्रुसाद्गमयद्द्रव्यं तद्बुध्यध्वं महारथाः
005a	अथ दुर्योधनः कर्णः शकुनिश्चापि सौबलः
005c	मिथः सङ्गम्य सहिताः पाण्डवान्प्रति मानिनः
006a	वैचित्रवीर्यं राजानं धृतराष्ट्रं मनीषिणम्
006c	अभिगम्य त्वरायुक्ताः श्लक्ष्णं वचनमब्रुवन्
007	दुर्योधन उवाच
007a	न त्वयेदं श्रुतं राजन्यज्जगाद बृहस्पतिः
007c	शक्रस्य नीतिं प्रवदन्विद्वान्देवपुरोहितः
008a	सर्वोपायैर्निहन्तव्याः शत्रवः शत्रुकर्षण
008c	पुरा युद्धाद्बलाद्वापि प्रकुर्वन्ति तवाहितम्
009a	ते वयं पाण्डवधनैः सर्वान्सम्पूज्य पार्थिवान्
009c	यदि तान्योधयिष्यामः किं वा नः परिहास्यति
010a	अहीनाशीविषान्क्रुद्धान्दंशाय समुपस्थितान्
010c	कृत्वा कण्ठे च पृष्ठे च कः समुत्स्रष्टुमर्हति
011a	आत्तशस्त्रा रथगताः कुपितास्तात पाण्डवाः
011c	निःशेषं नः करिष्यन्ति क्रुद्धा ह्याशीविषा यथा
012a	सन्नद्धो ह्यर्जुनो याति विवृत्य परमेषुधी
012c	गाण्डीवं मुहुरादत्ते निःश्वसंश्च निरीक्षते
013a	गदां गुर्वीं समुद्यम्य त्वरितश्च वृकोदरः
013c	स्वरथं योजयित्वाशु निर्यात इति नः श्रुतम्
014a	नकुलः खड्गमादाय चर्म चाप्यष्टचन्द्रकम्
014c	सहदेवश्च राजा च चक्रुराकारमिङ्गितैः
015a	ते त्वास्थाय रथान्सर्वे बहुशस्त्रपरिच्छदान्
015c	अभिघ्नन्तो रथव्रातान्सेनायोगाय निर्ययुः
016a	न क्षंस्यन्ते तथास्माभिर्जातु विप्रकृता हि ते
016c	द्रौपद्याश्च परिक्लेशं कस्तेषां क्षन्तुमर्हति
017a	पुनर्दीव्याम भद्रं ते वनवासाय पाण्डवैः
017c	एवमेतान्वशे कर्तुं शक्ष्यामो भरतर्षभ
018a	ते वा द्वादश वर्षाणि वयं वा द्यूतनिर्जिताः
018c	प्रविशेम महारण्यमजिनैः प्रतिवासिताः
019a	त्रयोदशं च सजने अज्ञाताः परिवत्सरम्
019c	ज्ञाताश्च पुनरन्यानि वने वर्षाणि द्वादश
020a	निवसेम वयं ते वा तथा द्यूतं प्रवर्तताम्
020c	अक्षानुप्त्वा पुनर्द्यूतमिदं दीव्यन्तु पाण्डवाः
021a	एतत्कृत्यतमं राजन्नस्माकं भरतर्षभ
021c	अयं हि शकुनिर्वेद सविद्यामक्षसम्पदम्
022a	दृढमूला वयं राज्ये मित्राणि परिगृह्य च
022c	सारवद्विपुलं सैन्यं सत्कृत्य च दुरासदम्
023a	ते च त्रयोदशे वर्षे पारयिष्यन्ति चेद्व्रतम्
023c	जेष्यामस्तान्वयं राजन्रोचतां ते परन्तप
024	धृतराष्ट्र उवाच
024a	तूर्णं प्रत्यानयस्वैतान्कामं व्यध्वगतानपि
024c	आगच्छन्तु पुनर्द्यूतमिदं कुर्वन्तु पाण्डवाः
025	वैशम्पायन उवाच
025a	ततो द्रोणः सोमदत्तो बाह्लीकश्च महारथः
025c	विदुरो द्रोणपुत्रश्च वैश्यापुत्रश्च वीर्यवान्
026a	भूरिश्रवाः शान्तनवो विकर्णश्च महारथः
026c	मा द्यूतमित्यभाषन्त शमोऽस्त्विति च सर्वशः
027a	अकामानां च सर्वेषां सुहृदामर्थदर्शिनाम्
027c	अकरोत्पाण्डवाह्वानं धृतराष्ट्रः सुतप्रियः
028a	अथाब्रवीन्महाराज धृतराष्ट्रं जनेश्वरम्
028c	पुत्रहार्दाद्धर्मयुक्तं गान्धारी शोककर्शिता
029a	जाते दुर्योधने क्षत्ता महामतिरभाषत
029c	नीयतां परलोकाय साध्वयं कुलपांसनः
030a	व्यनदज्जातमात्रो हि गोमायुरिव भारत
030c	अन्तो नूनं कुलस्यास्य कुरवस्तन्निबोधत
031a	मा बालानामशिष्टानामभिमंस्था मतिं प्रभो
031c	मा कुलस्य क्षये घोरे कारणं त्वं भविष्यसि
032a	बद्धं सेतुं को नु भिन्द्याद्धमेच्छान्तं च पावकम्
032c	शमे धृतान्पुनः पार्थान्कोपयेत्को नु भारत
033a	स्मरन्तं त्वामाजमीढ स्मारयिष्याम्यहं पुनः
033c	शास्त्रं न शास्ति दुर्बुद्धिं श्रेयसे वेतराय वा
034a	न वै वृद्धो बालमतिर्भवेद्राजन्कथञ्चन
034c	त्वन्नेत्राः सन्तु ते पुत्रा मा त्वां दीर्णाः प्रहासिषुः
035a	शमेन धर्मेण परस्य बुद्ध्या जाता बुद्धिः सास्तु ते मा प्रतीपा
035c	प्रध्वंसिनी क्रूरसमाहिता श्रीर्मृदुप्रौढा गच्छति पुत्रपौत्रान्
036a	अथाब्रवीन्महाराजो गान्धारीं धर्मदर्शिनीम्
036c	अन्तः कामं कुलस्यास्तु न शक्ष्यामि निवारितुम्
037a	यथेच्छन्ति तथैवास्तु प्रत्यागच्छन्तु पाण्डवाः
037c	पुनर्द्यूतं प्रकुर्वन्तु मामकाः पाण्डवैः सह
