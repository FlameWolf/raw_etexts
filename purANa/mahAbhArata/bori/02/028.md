BR0204028001	वैशम्पायन उवाच
BR0204028001a	तथैव सहदेवोऽपि धर्मराजेन पूजितः
BR0204028001c	महत्या सेनया सार्धं प्रययौ दक्षिणां दिशम्
BR0204028002a	स शूरसेनान्कार्त्स्न्येन पूर्वमेवाजयत्प्रभुः
BR0204028002c	मत्स्यराजं च कौरव्यो वशे चक्रे बलाद्बली
BR0204028003a	अधिराजाधिपं चैव दन्तवक्रं महाहवे
BR0204028003c	जिगाय करदं चैव स्वराज्ये सन्न्यवेशयत्
BR0204028004a	सुकुमारं वशे चक्रे सुमित्रं च नराधिपम्
BR0204028004c	तथैवापरमत्स्यांश्च व्यजयत्स पटच्चरान्
BR0204028005a	निषादभूमिं गोशृङ्गं पर्वतप्रवरं तथा
BR0204028005c	तरसा व्यजयद्धीमाञ्श्रेणिमन्तं च पार्थिवम्
BR0204028006a	नवराष्ट्रं विनिर्जित्य कुन्तिभोजमुपाद्रवत्
BR0204028006c	प्रीतिपूर्वं च तस्यासौ प्रतिजग्राह शासनम्
BR0204028007a	ततश्चर्मण्वतीकूले जम्भकस्यात्मजं नृपम्
BR0204028007c	ददर्श वासुदेवेन शेषितं पूर्ववैरिणा
BR0204028008a	चक्रे तत्र स सङ्ग्रामं सह भोजेन भारत
BR0204028008c	स तमाजौ विनिर्जित्य दक्षिणाभिमुखो ययौ
BR0204028009a	करांस्तेभ्य उपादाय रत्नानि विविधानि च
BR0204028009c	ततस्तैरेव सहितो नर्मदामभितो ययौ
BR0204028010a	विन्दानुविन्दावावन्त्यौ सैन्येन महता वृतौ
BR0204028010c	जिगाय समरे वीरावाश्विनेयः प्रतापवान्
BR0204028011a	ततो रत्नान्युपादाय पुरीं माहिष्मतीं ययौ
BR0204028011c	तत्र नीलेन राज्ञा स चक्रे युद्धं नरर्षभः
BR0204028012a	पाण्डवः परवीरघ्नः सहदेवः प्रतापवान्
BR0204028012c	ततोऽस्य सुमहद्युद्धमासीद्भीरुभयङ्करम्
BR0204028013a	सैन्यक्षयकरं चैव प्राणानां संशयाय च
BR0204028013c	चक्रे तस्य हि साहाय्यं भगवान्हव्यवाहनः
BR0204028014a	ततो हया रथा नागाः पुरुषाः कवचानि च
BR0204028014c	प्रदीप्तानि व्यदृश्यन्त सहदेवबले तदा
BR0204028015a	ततः सुसम्भ्रान्तमना बभूव कुरुनन्दनः
BR0204028015c	नोत्तरं प्रतिवक्तुं च शक्तोऽभूज्जनमेजय
BR0204028016	जनमेजय उवाच
BR0204028016a	किमर्थं भगवानग्निः प्रत्यमित्रोऽभवद्युधि
BR0204028016c	सहदेवस्य यज्ञार्थं घटमानस्य वै द्विज
BR0204028017	वैशम्पायन उवाच
BR0204028017a	तत्र माहिष्मतीवासी भगवान्हव्यवाहनः
BR0204028017c	श्रूयते निगृहीतो वै पुरस्तात्पारदारिकः
BR0204028018a	नीलस्य राज्ञः पूर्वेषामुपनीतश्च सोऽभवत्
BR0204028018c	तदा ब्राह्मणरूपेण चरमाणो यदृच्छया
BR0204028019a	तं तु राजा यथाशास्त्रमन्वशाद्धार्मिकस्तदा
BR0204028019c	प्रजज्वाल ततः कोपाद्भगवान्हव्यवाहनः
BR0204028020a	तं दृष्ट्वा विस्मितो राजा जगाम शिरसा कविम्
BR0204028020c	चक्रे प्रसादं च तदा तस्य राज्ञो विभावसुः
BR0204028021a	वरेण छन्दयामास तं नृपं स्विष्टकृत्तमः
BR0204028021c	अभयं च स जग्राह स्वसैन्ये वै महीपतिः
BR0204028022a	ततः प्रभृति ये केचिदज्ञानात्तां पुरीं नृपाः
BR0204028022c	जिगीषन्ति बलाद्राजंस्ते दह्यन्तीह वह्निना
BR0204028023a	तस्यां पुर्यां तदा चैव माहिष्मत्यां कुरूद्वह
BR0204028023c	बभूवुरनभिग्राह्या योषितश्छन्दतः किल
BR0204028024a	एवमग्निर्वरं प्रादात्स्त्रीणामप्रतिवारणे
BR0204028024c	स्वैरिण्यस्तत्र नार्यो हि यथेष्टं प्रचरन्त्युत
BR0204028025a	वर्जयन्ति च राजानस्तद्राष्ट्रं पुरुषोत्तम
BR0204028025c	भयादग्नेर्महाराज तदा प्रभृति सर्वदा
BR0204028026a	सहदेवस्तु धर्मात्मा सैन्यं दृष्ट्वा भयार्दितम्
BR0204028026c	परीतमग्निना राजन्नाकम्पत यथा गिरिः
BR0204028027a	उपस्पृश्य शुचिर्भूत्वा सोऽब्रवीत्पावकं ततः
BR0204028027c	त्वदर्थोऽयं समारम्भः कृष्णवर्त्मन्नमोऽस्तु ते
BR0204028028a	मुखं त्वमसि देवानां यज्ञस्त्वमसि पावक
BR0204028028c	पावनात्पावकश्चासि वहनाद्धव्यवाहनः
BR0204028029a	वेदास्त्वदर्थं जाताश्च जातवेदास्ततो ह्यसि
BR0204028029c	यज्ञविघ्नमिमं कर्तुं नार्हस्त्वं हव्यवाहन
BR0204028030a	एवमुक्त्वा तु माद्रेयः कुशैरास्तीर्य मेदिनीम्
BR0204028030c	विधिवत्पुरुषव्याघ्रः पावकं प्रत्युपाविशत्
BR0204028031a	प्रमुखे सर्वसैन्यस्य भीतोद्विग्नस्य भारत
BR0204028031c	न चैनमत्यगाद्वह्निर्वेलामिव महोदधिः
BR0204028032a	तमभ्येत्य शनैर्वह्निरुवाच कुरुनन्दनम्
BR0204028032c	सहदेवं नृणां देवं सान्त्वपूर्वमिदं वचः
BR0204028033a	उत्तिष्ठोत्तिष्ठ कौरव्य जिज्ञासेयं कृता मया
BR0204028033c	वेद्मि सर्वमभिप्रायं तव धर्मसुतस्य च
BR0204028034a	मया तु रक्षितव्येयं पुरी भरतसत्तम
BR0204028034c	यावद्राज्ञोऽस्य नीलस्य कुलवंशधरा इति
BR0204028034e	ईप्सितं तु करिष्यामि मनसस्तव पाण्डव
BR0204028035a	तत उत्थाय हृष्टात्मा प्राञ्जलिः शिरसानतः
BR0204028035c	पूजयामास माद्रेयः पावकं पुरुषर्षभः
BR0204028036a	पावके विनिवृत्ते तु नीलो राजाभ्ययात्तदा
BR0204028036c	सत्कारेण नरव्याघ्रं सहदेवं युधां पतिम्
BR0204028037a	प्रतिगृह्य च तां पूजां करे च विनिवेश्य तम्
BR0204028037c	माद्रीसुतस्ततः प्रायाद्विजयी दक्षिणां दिशम्
BR0204028038a	त्रैपुरं स वशे कृत्वा राजानममितौजसम्
BR0204028038c	निजग्राह महाबाहुस्तरसा पोतनेश्वरम्
BR0204028039a	आहृतिं कौशिकाचार्यं यत्नेन महता ततः
BR0204028039c	वशे चक्रे महाबाहुः सुराष्ट्राधिपतिं तथा
BR0204028040a	सुराष्ट्रविषयस्थश्च प्रेषयामास रुक्मिणे
BR0204028040c	राज्ञे भोजकटस्थाय महामात्राय धीमते
BR0204028041a	भीष्मकाय स धर्मात्मा साक्षादिन्द्रसखाय वै
BR0204028041c	स चास्य ससुतो राजन्प्रतिजग्राह शासनम्
BR0204028042a	प्रीतिपूर्वं महाबाहुर्वासुदेवमवेक्ष्य च
BR0204028042c	ततः स रत्नान्यादाय पुनः प्रायाद्युधां पतिः
BR0204028043a	ततः शूर्पारकं चैव गणं चोपकृताह्वयम्
BR0204028043c	वशे चक्रे महातेजा दण्डकांश्च महाबलः
BR0204028044a	सागरद्वीपवासांश्च नृपतीन्म्लेच्छयोनिजान्
BR0204028044c	निषादान्पुरुषादांश्च कर्णप्रावरणानपि
BR0204028045a	ये च कालमुखा नाम नरा राक्षसयोनयः
BR0204028045c	कृत्स्नं कोल्लगिरिं चैव मुरचीपत्तनं तथा
BR0204028046a	द्वीपं ताम्राह्वयं चैव पर्वतं रामकं तथा
BR0204028046c	तिमिङ्गिलं च नृपतिं वशे चक्रे महामतिः
BR0204028047a	एकपादांश्च पुरुषान्केवलान्वनवासिनः
BR0204028047c	नगरीं सञ्जयन्तीं च पिच्छण्डं करहाटकम्
BR0204028047e	दूतैरेव वशे चक्रे करं चैनानदापयत्
BR0204028048a	पाण्ड्यांश्च द्रविडांश्चैव सहितांश्चोड्रकेरलैः
BR0204028048c	अन्ध्रांस्तलवनांश्चैव कलिङ्गानोष्ट्रकर्णिकान्
BR0204028049a	अन्ताखीं चैव रोमां च यवनानां पुरं तथा
BR0204028049c	दूतैरेव वशे चक्रे करं चैनानदापयत्
BR0204028050a	भरुकच्छं गतो धीमान्दूतान्माद्रवतीसुतः
BR0204028050c	प्रेषयामास राजेन्द्र पौलस्त्याय महात्मने
BR0204028050e	विभीषणाय धर्मात्मा प्रीतिपूर्वमरिन्दमः
BR0204028051a	स चास्य प्रतिजग्राह शासनं प्रीतिपूर्वकम्
BR0204028051c	तच्च कालकृतं धीमानन्वमन्यत स प्रभुः
BR0204028052a	ततः सम्प्रेषयामास रत्नानि विविधानि च
BR0204028052c	चन्दनागुरुमुख्यानि दिव्यान्याभरणानि च
BR0204028053a	वासांसि च महार्हाणि मणींश्चैव महाधनान्
BR0204028053c	न्यवर्तत ततो धीमान्सहदेवः प्रतापवान्
BR0204028054a	एवं निर्जित्य तरसा सान्त्वेन विजयेन च
BR0204028054c	करदान्पार्थिवान्कृत्वा प्रत्यागच्छदरिन्दमः
BR0204028055a	धर्मराजाय तत्सर्वं निवेद्य भरतर्षभ
BR0204028055c	कृतकर्मा सुखं राजन्नुवास जनमेजय
