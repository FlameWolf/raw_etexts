001	युधिष्ठिर उवाच
001a	राजन्किं करवामस्ते प्रशाध्यस्मांस्त्वमीश्वरः
001c	नित्यं हि स्थातुमिच्छामस्तव भारत शासने
002	धृतराष्ट्र उवाच
002a	अजातशत्रो भद्रं ते अरिष्टं स्वस्ति गच्छत
002c	अनुज्ञाताः सहधनाः स्वराज्यमनुशासत
003a	इदं त्वेवावबोद्धव्यं वृद्धस्य मम शासनम्
003c	धिया निगदितं कृत्स्नं पथ्यं निःश्रेयसं परम्
004a	वेत्थ त्वं तात धर्माणां गतिं सूक्ष्मां युधिष्ठिर
004c	विनीतोऽसि महाप्राज्ञ वृद्धानां पर्युपासिता
005a	यतो बुद्धिस्ततः शान्तिः प्रशमं गच्छ भारत
005c	नादारौ क्रमते शस्त्रं दारौ शस्त्रं निपात्यते
006a	न वैराण्यभिजानन्ति गुणान्पश्यन्ति नागुणान्
006c	विरोधं नाधिगच्छन्ति ये त उत्तमपूरुषाः
007a	संवादे परुषाण्याहुर्युधिष्ठिर नराधमाः
007c	प्रत्याहुर्मध्यमास्त्वेतानुक्ताः परुषमुत्तरम्
008a	नैवोक्ता नैव चानुक्ता अहिताः परुषा गिरः
008c	प्रतिजल्पन्ति वै धीराः सदा उत्तमपूरुषाः
009a	स्मरन्ति सुकृतान्येव न वैराणि कृतान्यपि
009c	सन्तः प्रतिविजानन्तो लब्ध्वा प्रत्ययमात्मनः
010a	तथाचरितमार्येण त्वयास्मिन्सत्समागमे
010c	दुर्योधनस्य पारुष्यं तत्तात हृदि मा कृथाः
011a	मातरं चैव गान्धारीं मां च त्वद्गुणकाङ्क्षिणम्
011c	उपस्थितं वृद्धमन्धं पितरं पश्य भारत
012a	प्रेक्षापूर्वं मया द्यूतमिदमासीदुपेक्षितम्
012c	मित्राणि द्रष्टुकामेन पुत्राणां च बलाबलम्
013a	अशोच्याः कुरवो राजन्येषां त्वमनुशासिता
013c	मन्त्री च विदुरो धीमान्सर्वशास्त्रविशारदः
014a	त्वयि धर्मोऽर्जुने वीर्यं भीमसेने पराक्रमः
014c	श्रद्धा च गुरुशुश्रूषा यमयोः पुरुषाग्र्ययोः
015a	अजातशत्रो भद्रं ते खाण्डवप्रस्थमाविश
015c	भ्रातृभिस्तेऽस्तु सौभ्रात्रं धर्मे ते धीयतां मनः
016	वैशम्पायन उवाच
016a	इत्युक्तो भरतश्रेष्ठो धर्मराजो युधिष्ठिरः
016c	कृत्वार्यसमयं सर्वं प्रतस्थे भ्रातृभिः सह
017a	ते रथान्मेघसङ्काशानास्थाय सह कृष्णया
017c	प्रययुर्हृष्टमनस इन्द्रप्रस्थं पुरोत्तमम्
