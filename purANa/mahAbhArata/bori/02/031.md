001	वैशम्पायन उवाच
001a	स गत्वा हास्तिनपुरं नकुलः समितिञ्जयः
001c	भीष्ममामन्त्रयामास धृतराष्ट्रं च पाण्डवः
002a	प्रययुः प्रीतमनसो यज्ञं ब्रह्मपुरःसराः
002c	संश्रुत्य धर्मराजस्य यज्ञं यज्ञविदस्तदा
003a	अन्ये च शतशस्तुष्टैर्मनोभिर्मनुजर्षभ
003c	द्रष्टुकामाः सभां चैव धर्मराजं च पाण्डवम्
004a	दिग्भ्यः सर्वे समापेतुः पार्थिवास्तत्र भारत
004c	समुपादाय रत्नानि विविधानि महान्ति च
005a	धृतराष्ट्रश्च भीष्मश्च विदुरश्च महामतिः
005c	दुर्योधनपुरोगाश्च भ्रातरः सर्व एव ते
006a	सत्कृत्यामन्त्रिताः सर्वे आचार्यप्रमुखा नृपाः
006c	गान्धारराजः सुबलः शकुनिश्च महाबलः
007a	अचलो वृषकश्चैव कर्णश्च रथिनां वरः
007c	ऋतः शल्यो मद्रराजो बाह्लिकश्च महारथः
008a	सोमदत्तोऽथ कौरव्यो भूरिर्भूरिश्रवाः शलः
008c	अश्वत्थामा कृपो द्रोणः सैन्धवश्च जयद्रथः
009a	यज्ञसेनः सपुत्रश्च शाल्वश्च वसुधाधिपः
009c	प्राग्ज्योतिषश्च नृपतिर्भगदत्तो महायशाः
010a	सह सर्वैस्तथा म्लेच्छैः सागरानूपवासिभिः
010c	पार्वतीयाश्च राजानो राजा चैव बृहद्बलः
011a	पौण्ड्रको वासुदेवश्च वङ्गः कालिङ्गकस्तथा
011c	आकर्षः कुन्तलश्चैव वानवास्यान्ध्रकास्तथा
012a	द्रविडाः सिंहलाश्चैव राजा काश्मीरकस्तथा
012c	कुन्तिभोजो महातेजाः सुह्मश्च सुमहाबलः
013a	बाह्लिकाश्चापरे शूरा राजानः सर्व एव ते
013c	विराटः सह पुत्रैश्च माचेल्लश्च महारथः
013e	राजानो राजपुत्राश्च नानाजनपदेश्वराः
014a	शिशुपालो महावीर्यः सह पुत्रेण भारत
014c	आगच्छत्पाण्डवेयस्य यज्ञं सङ्ग्रामदुर्मदः
015a	रामश्चैवानिरुद्धश्च बभ्रुश्च सहसारणः
015c	गदप्रद्युम्नसाम्बाश्च चारुदेष्णश्च वीर्यवान्
016a	उल्मुको निशठश्चैव वीरः प्राद्युम्निरेव च
016c	वृष्णयो निखिलेनान्ये समाजग्मुर्महारथाः
017a	एते चान्ये च बहवो राजानो मध्यदेशजाः
017c	आजग्मुः पाण्डुपुत्रस्य राजसूयं महाक्रतुम्
018a	ददुस्तेषामावसथान्धर्मराजस्य शासनात्
018c	बहुकक्ष्यान्वितान्राजन्दीर्घिकावृक्षशोभितान्
019a	तथा धर्मात्मजस्तेषां चक्रे पूजामनुत्तमाम्
019c	सत्कृताश्च यथोद्दिष्टाञ्जग्मुरावसथान्नृपाः
020a	कैलासशिखरप्रख्यान्मनोज्ञान्द्रव्यभूषितान्
020c	सर्वतः संवृतानुच्चैः प्राकारैः सुकृतैः सितैः
021a	सुवर्णजालसंवीतान्मणिकुट्टिमशोभितान्
021c	सुखारोहणसोपानान्महासनपरिच्छदान्
022a	स्रग्दामसमवच्छन्नानुत्तमागुरुगन्धिनः
022c	हंसांशुवर्णसदृशानायोजनसुदर्शनान्
023a	असम्बाधान्समद्वारान्युतानुच्चावचैर्गुणैः
023c	बहुधातुपिनद्धाङ्गान्हिमवच्छिखरानिव
024a	विश्रान्तास्ते ततोऽपश्यन्भूमिपा भूरिदक्षिणम्
024c	वृतं सदस्यैर्बहुभिर्धर्मराजं युधिष्ठिरम्
025a	तत्सदः पार्थिवैः कीर्णं ब्राह्मणैश्च महात्मभिः
025c	भ्राजते स्म तदा राजन्नाकपृष्ठमिवामरैः
