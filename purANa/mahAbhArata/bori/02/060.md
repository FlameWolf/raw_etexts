001	वैशम्पायन उवाच
001a	धिगस्तु क्षत्तारमिति ब्रुवाणो दर्पेण मत्तो धृतराष्ट्रस्य पुत्रः
001c	अवैक्षत प्रातिकामीं सभायामुवाच चैनं परमार्यमध्ये
002a	त्वं प्रातिकामिन्द्रौपदीमानयस्व न ते भयं विद्यते पाण्डवेभ्यः
002c	क्षत्ता ह्ययं विवदत्येव भीरुर्न चास्माकं वृद्धिकामः सदैव
003a	एवमुक्तः प्रातिकामी स सूतः प्रायाच्छीघ्रं राजवचो निशम्य
003c	प्रविश्य च श्वेव स सिंहगोष्ठं समासदन्महिषीं पाण्डवानाम्
004	प्रातिकाम्युवाच
004a	युधिष्ठिरे द्यूतमदेन मत्ते दुर्योधनो द्रौपदि त्वामजैषीत्
004c	सा प्रपद्य त्वं धृतराष्ट्रस्य वेश्म नयामि त्वां कर्मणे याज्ञसेनि
005	द्रौपद्युवाच
005a	कथं त्वेवं वदसि प्रातिकामिन्को वै दीव्येद्भार्यया राजपुत्रः
005c	मूढो राजा द्यूतमदेन मत्त आहो नान्यत्कैतवमस्य किञ्चित्
006	प्रातिकाम्युवाच
006a	यदा नाभूत्कैतवमन्यदस्य तदादेवीत्पाण्डवोऽजातशत्रुः
006c	न्यस्ताः पूर्वं भ्रातरस्तेन राज्ञा स्वयं चात्मा त्वमथो राजपुत्रि
007	द्रौपद्युवाच
007a	गच्छ त्वं कितवं गत्वा सभायां पृच्छ सूतज
007c	किं नु पूर्वं पराजैषीरात्मानं मां नु भारत
007e	एतज्ज्ञात्वा त्वमागच्छ ततो मां नय सूतज
008	वैशम्पायन उवाच
008a	सभां गत्वा स चोवाच द्रौपद्यास्तद्वचस्तदा
008c	कस्येशो नः पराजैषीरिति त्वामाह द्रौपदी
008e	किं नु पूर्वं पराजैषीरात्मानमथ वापि माम्
009a	युधिष्ठिरस्तु निश्चेष्टो गतसत्त्व इवाभवत्
009c	न तं सूतं प्रत्युवाच वचनं साध्वसाधु वा
010	दुर्योधन उवाच
010a	इहैत्य कृष्णा पाञ्चाली प्रश्नमेतं प्रभाषताम्
010c	इहैव सर्वे शृण्वन्तु तस्या अस्य च यद्वचः
011	वैशम्पायन उवाच
011a	स गत्वा राजभवनं दुर्योधनवशानुगः
011c	उवाच द्रौपदीं सूतः प्रातिकामी व्यथन्निव
012a	सभ्यास्त्वमी राजपुत्र्याह्वयन्ति मन्ये प्राप्तः सङ्क्षयः कौरवाणाम्
012c	न वै समृद्धिं पालयते लघीयान्यत्त्वं सभामेष्यसि राजपुत्रि
013	द्रौपद्युवाच
013a	एवं नूनं व्यदधात्संविधाता स्पर्शावुभौ स्पृशतो धीरबालौ
013c	धर्मं त्वेकं परमं प्राह लोके स नः शमं धास्यति गोप्यमानः
014	वैशम्पायन उवाच
014a	युधिष्ठिरस्तु तच्छ्रुत्वा दुर्योधनचिकीर्षितम्
014c	द्रौपद्याः सम्मतं दूतं प्राहिणोद्भरतर्षभ
015a	एकवस्त्रा अधोनीवी रोदमाना रजस्वला
015c	सभामागम्य पाञ्चाली श्वशुरस्याग्रतोऽभवत्
016a	ततस्तेषां मुखमालोक्य राजा दुर्योधनः सूतमुवाच हृष्टः
016c	इहैवैतामानय प्रातिकामिन्प्रत्यक्षमस्याः कुरवो ब्रुवन्तु
017a	ततः सूतस्तस्य वशानुगामी भीतश्च कोपाद्द्रुपदात्मजायाः
017c	विहाय मानं पुनरेव सभ्यानुवाच कृष्णां किमहं ब्रवीमि
018	दुर्योधन उवाच
018a	दुःशासनैष मम सूतपुत्रो वृकोदरादुद्विजतेऽल्पचेताः
018c	स्वयं प्रगृह्यानय याज्ञसेनीं किं ते करिष्यन्त्यवशाः सपत्नाः
019a	ततः समुत्थाय स राजपुत्रः श्रुत्वा भ्रातुः कोपविरक्तदृष्टिः
019c	प्रविश्य तद्वेश्म महारथानामित्यब्रवीद्द्रौपदीं राजपुत्रीम्
020a	एह्येहि पाञ्चालि जितासि कृष्णे दुर्योधनं पश्य विमुक्तलज्जा
020c	कुरून्भजस्वायतपद्मनेत्रे धर्मेण लब्धासि सभां परैहि
021a	ततः समुत्थाय सुदुर्मनाः सा विवर्णमामृज्य मुखं करेण
021c	आर्ता प्रदुद्राव यतः स्त्रियस्ता वृद्धस्य राज्ञः कुरुपुङ्गवस्य
022a	ततो जवेनाभिससार रोषाद्दुःशासनस्तामभिगर्जमानः
022c	दीर्घेषु नीलेष्वथ चोर्मिमत्सु जग्राह केशेषु नरेन्द्रपत्नीम्
023a	ये राजसूयावभृथे जलेन महाक्रतौ मन्त्रपूतेन सिक्ताः
023c	ते पाण्डवानां परिभूय वीर्यं बलात्प्रमृष्टा धृतराष्ट्रजेन
024a	स तां परामृश्य सभासमीपमानीय कृष्णामतिकृष्णकेशीम्
024c	दुःशासनो नाथवतीमनाथवच्चकर्ष वायुः कदलीमिवार्ताम्
025a	सा कृष्यमाणा नमिताङ्गयष्टिः शनैरुवाचाद्य रजस्वलास्मि
025c	एकं च वासो मम मन्दबुद्धे सभां नेतुं नार्हसि मामनार्य
026a	ततोऽब्रवीत्तां प्रसभं निगृह्य केशेषु कृष्णेषु तदा स कृष्णाम्
026c	कृष्णं च जिष्णुं च हरिं नरं च त्राणाय विक्रोश नयामि हि त्वाम्
027a	रजस्वला वा भव याज्ञसेनि एकाम्बरा वाप्यथ वा विवस्त्रा
027c	द्यूते जिता चासि कृतासि दासी दासीषु कामश्च यथोपजोषम्
028a	प्रकीर्णकेशी पतितार्धवस्त्रा दुःशासनेन व्यवधूयमाना
028c	ह्रीमत्यमर्षेण च दह्यमाना शनैरिदं वाक्यमुवाच कृष्णा
029a	इमे सभायामुपदिष्टशास्त्राः क्रियावन्तः सर्व एवेन्द्रकल्पाः
029c	गुरुस्थाना गुरवश्चैव सर्वे तेषामग्रे नोत्सहे स्थातुमेवम्
030a	नृशंसकर्मंस्त्वमनार्यवृत्त मा मां विवस्त्रां कृधि मा विकार्षीः
030c	न मर्षयेयुस्तव राजपुत्राः सेन्द्रापि देवा यदि ते सहायाः
031a	धर्मे स्थितो धर्मसुतश्च राजा धर्मश्च सूक्ष्मो निपुणोपलभ्यः
031c	वाचापि भर्तुः परमाणुमात्रं नेच्छामि दोषं स्वगुणान्विसृज्य
032a	इदं त्वनार्यं कुरुवीरमध्ये रजस्वलां यत्परिकर्षसे माम्
032c	न चापि कश्चित्कुरुतेऽत्र पूजां ध्रुवं तवेदं मतमन्वपद्यन्
033a	धिगस्तु नष्टः खलु भारतानां धर्मस्तथा क्षत्रविदां च वृत्तम्
033c	यत्राभ्यतीतां कुरुधर्मवेलां प्रेक्षन्ति सर्वे कुरवः सभायाम्
034a	द्रोणस्य भीष्मस्य च नास्ति सत्त्वं ध्रुवं तथैवास्य महात्मनोऽपि
034c	राज्ञस्तथा हीममधर्ममुग्रं न लक्षयन्ते कुरुवृद्धमुख्याः
035a	तथा ब्रुवन्ती करुणं सुमध्यमा काक्षेण भर्तॄन्कुपितानपश्यत्
035c	सा पाण्डवान्कोपपरीतदेहान्सन्दीपयामास कटाक्षपातैः
036a	हृतेन राज्येन तथा धनेन रत्नैश्च मुख्यैर्न तथा बभूव
036c	यथार्तया कोपसमीरितेन कृष्णाकटाक्षेण बभूव दुःखम्
037a	दुःशासनश्चापि समीक्ष्य कृष्णामवेक्षमाणां कृपणान्पतींस्तान्
037c	आधूय वेगेन विसंज्ञकल्पामुवाच दासीति हसन्निवोग्रः
038a	कर्णस्तु तद्वाक्यमतीव हृष्टः सम्पूजयामास हसन्सशब्दम्
038c	गान्धारराजः सुबलस्य पुत्रस्तथैव दुःशासनमभ्यनन्दत्
039a	सभ्यास्तु ये तत्र बभूवुरन्ये ताभ्यामृते धार्तराष्ट्रेण चैव
039c	तेषामभूद्दुःखमतीव कृष्णां दृष्ट्वा सभायां परिकृष्यमाणाम्
040	भीष्म उवाच
040a	न धर्मसौक्ष्म्यात्सुभगे विवक्तुं शक्नोमि ते प्रश्नमिमं यथावत्
040c	अस्वो ह्यशक्तः पणितुं परस्वं स्त्रियश्च भर्तुर्वशतां समीक्ष्य
041a	त्यजेत सर्वां पृथिवीं समृद्धां युधिष्ठिरः सत्यमथो न जह्यात्
041c	उक्तं जितोऽस्मीति च पाण्डवेन तस्मान्न शक्नोमि विवेक्तुमेतत्
042a	द्यूतेऽद्वितीयः शकुनिर्नरेषु कुन्तीसुतस्तेन निसृष्टकामः
042c	न मन्यते तां निकृतिं महात्मा तस्मान्न ते प्रश्नमिमं ब्रवीमि
043	द्रौपद्युवाच
043a	आहूय राजा कुशलैः सभायां दुष्टात्मभिर्नैकृतिकैरनार्यैः
043c	द्यूतप्रियैर्नातिकृतप्रयत्नः कस्मादयं नाम निसृष्टकामः
044a	स शुद्धभावो निकृतिप्रवृत्तिमबुध्यमानः कुरुपाण्डवाग्र्यः
044c	सम्भूय सर्वैश्च जितोऽपि यस्मात्पश्चाच्च यत्कैतवमभ्युपेतः
045a	तिष्ठन्ति चेमे कुरवः सभायामीशाः सुतानां च तथा स्नुषाणाम्
045c	समीक्ष्य सर्वे मम चापि वाक्यं विब्रूत मे प्रश्नमिमं यथावत्
046	वैशम्पायन उवाच
046a	तथा ब्रुवन्तीं करुणं रुदन्तीमवेक्षमाणामसकृत्पतींस्तान्
046c	दुःशासनः परुषाण्यप्रियाणि वाक्यान्युवाचामधुराणि चैव
047a	तां कृष्यमाणां च रजस्वलां च स्रस्तोत्तरीयामतदर्हमाणाम्
047c	वृकोदरः प्रेक्ष्य युधिष्ठिरं च चकार कोपं परमार्तरूपः
