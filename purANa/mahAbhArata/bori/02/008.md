001	नारद उवाच
001a	कथयिष्ये सभां दिव्यां युधिष्ठिर निबोध ताम्
001c	वैवस्वतस्य यामर्थे विश्वकर्मा चकार ह
002a	तैजसी सा सभा राजन्बभूव शतयोजना
002c	विस्तारायामसम्पन्ना भूयसी चापि पाण्डव
003a	अर्कप्रकाशा भ्राजिष्णुः सर्वतः कामचारिणी
003c	नैवातिशीता नात्युष्णा मनसश्च प्रहर्षिणी
004a	न शोको न जरा तस्यां क्षुत्पिपासे न चाप्रियम्
004c	न च दैन्यं क्लमो वापि प्रतिकूलं न चाप्युत
005a	सर्वे कामाः स्थितास्तस्यां ये दिव्या ये च मानुषाः
005c	रसवच्च प्रभूतं च भक्ष्यभोज्यमरिन्दम
006a	पुण्यगन्धाः स्रजस्तत्र नित्यपुष्पफलद्रुमाः
006c	रसवन्ति च तोयानि शीतान्युष्णानि चैव ह
007a	तस्यां राजर्षयः पुण्यास्तथा ब्रह्मर्षयोऽमलाः
007c	यमं वैवस्वतं तात प्रहृष्टाः पर्युपासते
008a	ययातिर्नहुषः पूरुर्मान्धाता सोमको नृगः
008c	त्रसदस्युश्च तुरयः कृतवीर्यः श्रुतश्रवाः
009a	अरिप्रणुत्सुसिंहश्च कृतवेगः कृतिर्निमिः
009c	प्रतर्दनः शिबिर्मत्स्यः पृथ्वक्षोऽथ बृहद्रथः
010a	ऐडो मरुत्तः कुशिकः साङ्काश्यः साङ्कृतिर्भवः
010c	चतुरश्वः सदश्वोर्मिः कार्तवीर्यश्च पार्थिवः
011a	भरतस्तथा सुरथः सुनीथो नैषधो नलः
011c	दिवोदासोऽथ सुमना अम्बरीषो भगीरथः
012a	व्यश्वः सदश्वो वध्र्यश्वः पञ्चहस्तः पृथुश्रवाः
012c	रुषद्गुर्वृषसेनश्च क्षुपश्च सुमहाबलः
013a	रुषदश्वो वसुमनाः पुरुकुत्सो ध्वजी रथी
013c	आर्ष्टिषेणो दिलीपश्च महात्मा चाप्युशीनरः
014a	औशीनरः पुण्डरीकः शर्यातिः शरभः शुचिः
014c	अङ्गोऽरिष्टश्च वेनश्च दुःषन्तः सञ्जयो जयः
015a	भाङ्गास्वरिः सुनीथश्च निषधोऽथ त्विषीरथः
015c	करन्धमो बाह्लिकश्च सुद्युम्नो बलवान्मधुः
016a	कपोतरोमा तृणकः सहदेवार्जुनौ तथा
016c	रामो दाशरथिश्चैव लक्ष्मणोऽथ प्रतर्दनः
017a	अलर्कः कक्षसेनश्च गयो गौराश्व एव च
017c	जामदग्न्योऽथ रामोऽत्र नाभागसगरौ तथा
018a	भूरिद्युम्नो महाश्वश्च पृथ्वश्वो जनकस्तथा
018c	वैन्यो राजा वारिषेणः पुरुजो जनमेजयः
019a	ब्रह्मदत्तस्त्रिगर्तश्च राजोपरिचरस्तथा
019c	इन्द्रद्युम्नो भीमजानुर्गयः पृष्ठो नयोऽनघः
020a	पद्मोऽथ मुचुकुन्दश्च भूरिद्युम्नः प्रसेनजित्
020c	अरिष्टनेमिः प्रद्युम्नः पृथगश्वोऽजकस्तथा
021a	शतं मत्स्या नृपतयः शतं नीपाः शतं हयाः
021c	धृतराष्ट्राश्चैकशतमशीतिर्जनमेजयाः
022a	शतं च ब्रह्मदत्तानामीरिणां वैरिणां शतम्
022c	शन्तनुश्चैव राजर्षिः पाण्डुश्चैव पिता तव
023a	उशद्गवः शतरथो देवराजो जयद्रथः
023c	वृषादर्भिश्च राजर्षिर्धाम्ना सह समन्त्रिणा
024a	अथापरे सहस्राणि ये गताः शशबिन्दवः
024c	इष्ट्वाश्वमेधैर्बहुभिर्महद्भिर्भूरिदक्षिणैः
025a	एते राजर्षयः पुण्याः कीर्तिमन्तो बहुश्रुताः
025c	तस्यां सभायां राजर्षे वैवस्वतमुपासते
026a	अगस्त्योऽथ मतङ्गश्च कालो मृत्युस्तथैव च
026c	यज्वानश्चैव सिद्धाश्च ये च योगशरीरिणः
027a	अग्निष्वात्ताश्च पितरः फेनपाश्चोष्मपाश्च ये
027c	स्वधावन्तो बर्हिषदो मूर्तिमन्तस्तथापरे
028a	कालचक्रं च साक्षाच्च भगवान्हव्यवाहनः
028c	नरा दुष्कृतकर्माणो दक्षिणायनमृत्यवः
029a	कालस्य नयने युक्ता यमस्य पुरुषाश्च ये
029c	तस्यां शिंशपपालाशास्तथा काशकुशादयः
029e	उपासते धर्मराजं मूर्तिमन्तो निरामयाः
030a	एते चान्ये च बहवः पितृराजसभासदः
030c	अशक्याः परिसङ्ख्यातुं नामभिः कर्मभिस्तथा
031a	असम्बाधा हि सा पार्थ रम्या कामगमा सभा
031c	दीर्घकालं तपस्तप्त्वा निर्मिता विश्वकर्मणा
032a	प्रभासन्ती ज्वलन्तीव तेजसा स्वेन भारत
032c	तामुग्रतपसो यान्ति सुव्रताः सत्यवादिनः
033a	शान्ताः सन्न्यासिनः सिद्धाः पूताः पुण्येन कर्मणा
033c	सर्वे भास्वरदेहाश्च सर्वे च विरजोम्बराः
034a	चित्राङ्गदाश्चित्रमाल्याः सर्वे ज्वलितकुण्डलाः
034c	सुकृतैः कर्मभिः पुण्यैः परिबर्हैर्विभूषिताः
035a	गन्धर्वाश्च महात्मानः शतशश्चाप्सरोगणाः
035c	वादित्रं नृत्तगीतं च हास्यं लास्यं च सर्वशः
036a	पुण्याश्च गन्धाः शब्दाश्च तस्यां पार्थ समन्ततः
036c	दिव्यानि माल्यानि च तामुपतिष्ठन्ति सर्वशः
037a	शतं शतसहस्राणि धर्मिणां तं प्रजेश्वरम्
037c	उपासते महात्मानं रूपयुक्ता मनस्विनः
038a	ईदृशी सा सभा राजन्पितृराज्ञो महात्मनः
038c	वरुणस्यापि वक्ष्यामि सभां पुष्करमालिनीम्
