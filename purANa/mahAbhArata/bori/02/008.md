BR0201008001	नारद उवाच
BR0201008001a	कथयिष्ये सभां दिव्यां युधिष्ठिर निबोध ताम्
BR0201008001c	वैवस्वतस्य यामर्थे विश्वकर्मा चकार ह
BR0201008002a	तैजसी सा सभा राजन्बभूव शतयोजना
BR0201008002c	विस्तारायामसम्पन्ना भूयसी चापि पाण्डव
BR0201008003a	अर्कप्रकाशा भ्राजिष्णुः सर्वतः कामचारिणी
BR0201008003c	नैवातिशीता नात्युष्णा मनसश्च प्रहर्षिणी
BR0201008004a	न शोको न जरा तस्यां क्षुत्पिपासे न चाप्रियम्
BR0201008004c	न च दैन्यं क्लमो वापि प्रतिकूलं न चाप्युत
BR0201008005a	सर्वे कामाः स्थितास्तस्यां ये दिव्या ये च मानुषाः
BR0201008005c	रसवच्च प्रभूतं च भक्ष्यभोज्यमरिन्दम
BR0201008006a	पुण्यगन्धाः स्रजस्तत्र नित्यपुष्पफलद्रुमाः
BR0201008006c	रसवन्ति च तोयानि शीतान्युष्णानि चैव ह
BR0201008007a	तस्यां राजर्षयः पुण्यास्तथा ब्रह्मर्षयोऽमलाः
BR0201008007c	यमं वैवस्वतं तात प्रहृष्टाः पर्युपासते
BR0201008008a	ययातिर्नहुषः पूरुर्मान्धाता सोमको नृगः
BR0201008008c	त्रसदस्युश्च तुरयः कृतवीर्यः श्रुतश्रवाः
BR0201008009a	अरिप्रणुत्सुसिंहश्च कृतवेगः कृतिर्निमिः
BR0201008009c	प्रतर्दनः शिबिर्मत्स्यः पृथ्वक्षोऽथ बृहद्रथः
BR0201008010a	ऐडो मरुत्तः कुशिकः साङ्काश्यः साङ्कृतिर्भवः
BR0201008010c	चतुरश्वः सदश्वोर्मिः कार्तवीर्यश्च पार्थिवः
BR0201008011a	भरतस्तथा सुरथः सुनीथो नैषधो नलः
BR0201008011c	दिवोदासोऽथ सुमना अम्बरीषो भगीरथः
BR0201008012a	व्यश्वः सदश्वो वध्र्यश्वः पञ्चहस्तः पृथुश्रवाः
BR0201008012c	रुषद्गुर्वृषसेनश्च क्षुपश्च सुमहाबलः
BR0201008013a	रुषदश्वो वसुमनाः पुरुकुत्सो ध्वजी रथी
BR0201008013c	आर्ष्टिषेणो दिलीपश्च महात्मा चाप्युशीनरः
BR0201008014a	औशीनरः पुण्डरीकः शर्यातिः शरभः शुचिः
BR0201008014c	अङ्गोऽरिष्टश्च वेनश्च दुःषन्तः सञ्जयो जयः
BR0201008015a	भाङ्गास्वरिः सुनीथश्च निषधोऽथ त्विषीरथः
BR0201008015c	करन्धमो बाह्लिकश्च सुद्युम्नो बलवान्मधुः
BR0201008016a	कपोतरोमा तृणकः सहदेवार्जुनौ तथा
BR0201008016c	रामो दाशरथिश्चैव लक्ष्मणोऽथ प्रतर्दनः
BR0201008017a	अलर्कः कक्षसेनश्च गयो गौराश्व एव च
BR0201008017c	जामदग्न्योऽथ रामोऽत्र नाभागसगरौ तथा
BR0201008018a	भूरिद्युम्नो महाश्वश्च पृथ्वश्वो जनकस्तथा
BR0201008018c	वैन्यो राजा वारिषेणः पुरुजो जनमेजयः
BR0201008019a	ब्रह्मदत्तस्त्रिगर्तश्च राजोपरिचरस्तथा
BR0201008019c	इन्द्रद्युम्नो भीमजानुर्गयः पृष्ठो नयोऽनघः
BR0201008020a	पद्मोऽथ मुचुकुन्दश्च भूरिद्युम्नः प्रसेनजित्
BR0201008020c	अरिष्टनेमिः प्रद्युम्नः पृथगश्वोऽजकस्तथा
BR0201008021a	शतं मत्स्या नृपतयः शतं नीपाः शतं हयाः
BR0201008021c	धृतराष्ट्राश्चैकशतमशीतिर्जनमेजयाः
BR0201008022a	शतं च ब्रह्मदत्तानामीरिणां वैरिणां शतम्
BR0201008022c	शन्तनुश्चैव राजर्षिः पाण्डुश्चैव पिता तव
BR0201008023a	उशद्गवः शतरथो देवराजो जयद्रथः
BR0201008023c	वृषादर्भिश्च राजर्षिर्धाम्ना सह समन्त्रिणा
BR0201008024a	अथापरे सहस्राणि ये गताः शशबिन्दवः
BR0201008024c	इष्ट्वाश्वमेधैर्बहुभिर्महद्भिर्भूरिदक्षिणैः
BR0201008025a	एते राजर्षयः पुण्याः कीर्तिमन्तो बहुश्रुताः
BR0201008025c	तस्यां सभायां राजर्षे वैवस्वतमुपासते
BR0201008026a	अगस्त्योऽथ मतङ्गश्च कालो मृत्युस्तथैव च
BR0201008026c	यज्वानश्चैव सिद्धाश्च ये च योगशरीरिणः
BR0201008027a	अग्निष्वात्ताश्च पितरः फेनपाश्चोष्मपाश्च ये
BR0201008027c	स्वधावन्तो बर्हिषदो मूर्तिमन्तस्तथापरे
BR0201008028a	कालचक्रं च साक्षाच्च भगवान्हव्यवाहनः
BR0201008028c	नरा दुष्कृतकर्माणो दक्षिणायनमृत्यवः
BR0201008029a	कालस्य नयने युक्ता यमस्य पुरुषाश्च ये
BR0201008029c	तस्यां शिंशपपालाशास्तथा काशकुशादयः
BR0201008029e	उपासते धर्मराजं मूर्तिमन्तो निरामयाः
BR0201008030a	एते चान्ये च बहवः पितृराजसभासदः
BR0201008030c	अशक्याः परिसङ्ख्यातुं नामभिः कर्मभिस्तथा
BR0201008031a	असम्बाधा हि सा पार्थ रम्या कामगमा सभा
BR0201008031c	दीर्घकालं तपस्तप्त्वा निर्मिता विश्वकर्मणा
BR0201008032a	प्रभासन्ती ज्वलन्तीव तेजसा स्वेन भारत
BR0201008032c	तामुग्रतपसो यान्ति सुव्रताः सत्यवादिनः
BR0201008033a	शान्ताः सन्न्यासिनः सिद्धाः पूताः पुण्येन कर्मणा
BR0201008033c	सर्वे भास्वरदेहाश्च सर्वे च विरजोम्बराः
BR0201008034a	चित्राङ्गदाश्चित्रमाल्याः सर्वे ज्वलितकुण्डलाः
BR0201008034c	सुकृतैः कर्मभिः पुण्यैः परिबर्हैर्विभूषिताः
BR0201008035a	गन्धर्वाश्च महात्मानः शतशश्चाप्सरोगणाः
BR0201008035c	वादित्रं नृत्तगीतं च हास्यं लास्यं च सर्वशः
BR0201008036a	पुण्याश्च गन्धाः शब्दाश्च तस्यां पार्थ समन्ततः
BR0201008036c	दिव्यानि माल्यानि च तामुपतिष्ठन्ति सर्वशः
BR0201008037a	शतं शतसहस्राणि धर्मिणां तं प्रजेश्वरम्
BR0201008037c	उपासते महात्मानं रूपयुक्ता मनस्विनः
BR0201008038a	ईदृशी सा सभा राजन्पितृराज्ञो महात्मनः
BR0201008038c	वरुणस्यापि वक्ष्यामि सभां पुष्करमालिनीम्
