BR0208057001	दुर्योधन उवाच
BR0208057001a	परेषामेव यशसा श्लाघसे त्वं सदा छन्नः कुत्सयन्धार्तराष्ट्रान्
BR0208057001c	जानीमस्त्वां विदुर यत्प्रियस्त्वं बालानिवास्मानवमन्यसे त्वम्
BR0208057002a	सुविज्ञेयः पुरुषोऽन्यत्रकामो निन्दाप्रशंसे हि तथा युनक्ति
BR0208057002c	जिह्वा मनस्ते हृदयं निर्व्यनक्ति ज्यायो निराह मनसः प्रातिकूल्यम्
BR0208057003a	उत्सङ्गेन व्याल इवाहृतोऽसि मार्जारवत्पोषकं चोपहंसि
BR0208057003c	भर्तृघ्नत्वान्न हि पापीय आहुस्तस्मात्क्षत्तः किं न बिभेषि पापात्
BR0208057004a	जित्वा शत्रून्फलमाप्तं महन्नो मास्मान्क्षत्तः परुषाणीह वोचः
BR0208057004c	द्विषद्भिस्त्वं सम्प्रयोगाभिनन्दी मुहुर्द्वेषं यासि नः सम्प्रमोहात्
BR0208057005a	अमित्रतां याति नरोऽक्षमं ब्रुवन्निगूहते गुह्यममित्रसंस्तवे
BR0208057005c	तदाश्रितापत्रपा किं न बाधते यदिच्छसि त्वं तदिहाद्य भाषसे
BR0208057006a	मा नोऽवमंस्था विद्म मनस्तवेदं शिक्षस्व बुद्धिं स्थविराणां सकाशात्
BR0208057006c	यशो रक्षस्व विदुर सम्प्रणीतं मा व्यापृतः परकार्येषु भूस्त्वम्
BR0208057007a	अहं कर्तेति विदुर मावमंस्था मा नो नित्यं परुषाणीह वोचः
BR0208057007c	न त्वां पृच्छामि विदुर यद्धितं मे स्वस्ति क्षत्तर्मा तितिक्षून्क्षिणु त्वम्
BR0208057008a	एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता
BR0208057008c	तेनानुशिष्टः प्रवणादिवाम्भो यथा नियुक्तोऽस्मि तथा वहामि
BR0208057009a	भिनत्ति शिरसा शैलमहिं भोजयते च यः
BR0208057009c	स एव तस्य कुरुते कार्याणामनुशासनम्
BR0208057010a	यो बलादनुशास्तीह सोऽमित्रं तेन विन्दति
BR0208057010c	मित्रतामनुवृत्तं तु समुपेक्षेत पण्डितः
BR0208057011a	प्रदीप्य यः प्रदीप्ताग्निं प्राक्त्वरन्नाभिधावति
BR0208057011c	भस्मापि न स विन्देत शिष्टं क्वचन भारत
BR0208057012a	न वासयेत्पारवर्ग्यं द्विषन्तं विशेषतः क्षत्तरहितं मनुष्यम्
BR0208057012c	स यत्रेच्छसि विदुर तत्र गच्छ सुसान्त्वितापि ह्यसती स्त्री जहाति
BR0208057013	विदुर उवाच
BR0208057013a	एतावता ये पुरुषं त्यजन्ति तेषां सख्यमन्तवद्ब्रूहि राजन्
BR0208057013c	राज्ञां हि चित्तानि परिप्लुतानि सान्त्वं दत्त्वा मुसलैर्घातयन्ति
BR0208057014a	अबालस्त्वं मन्यसे राजपुत्र बालोऽहमित्येव सुमन्दबुद्धे
BR0208057014c	यः सौहृदे पुरुषं स्थापयित्वा पश्चादेनं दूषयते स बालः
BR0208057015a	न श्रेयसे नीयते मन्दबुद्धिः स्त्री श्रोत्रियस्येव गृहे प्रदुष्टा
BR0208057015c	ध्रुवं न रोचेद्भरतर्षभस्य पतिः कुमार्या इव षष्टिवर्षः
BR0208057016a	अनुप्रियं चेदनुकाङ्क्षसे त्वं सर्वेषु कार्येषु हिताहितेषु
BR0208057016c	स्त्रियश्च राजञ्जडपङ्गुकांश्च पृच्छ त्वं वै तादृशांश्चैव मूढान्
BR0208057017a	लभ्यः खलु प्रातिपीय नरोऽनुप्रियवागिह
BR0208057017c	अप्रियस्य तु पथ्यस्य वक्ता श्रोता च दुर्लभः
BR0208057018a	यस्तु धर्मे पराश्वस्य हित्वा भर्तुः प्रियाप्रिये
BR0208057018c	अप्रियाण्याह पथ्यानि तेन राजा सहायवान्
BR0208057019a	अव्याधिजं कटुकं तीक्ष्णमुष्णं यशोमुषं परुषं पूतिगन्धि
BR0208057019c	सतां पेयं यन्न पिबन्त्यसन्तो मन्युं महाराज पिब प्रशाम्य
BR0208057020a	वैचित्रवीर्यस्य यशो धनं च वाञ्छाम्यहं सहपुत्रस्य शश्वत्
BR0208057020c	यथा तथा वोऽस्तु नमश्च वोऽस्तु ममापि च स्वस्ति दिशन्तु विप्राः
BR0208057021a	आशीविषान्नेत्रविषान्कोपयेन्न तु पण्डितः
BR0208057021c	एवं तेऽहं वदामीदं प्रयतः कुरुनन्दन
