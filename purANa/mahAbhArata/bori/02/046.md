001	जनमेजय उवाच
001a	कथं समभवद्द्यूतं भ्रातॄणां तन्महात्ययम्
001c	यत्र तद्व्यसनं प्राप्तं पाण्डवैर्मे पितामहैः
002a	के च तत्र सभास्तारा राजानो ब्रह्मवित्तम
002c	के चैनमन्वमोदन्त के चैनं प्रत्यषेधयन्
003a	विस्तरेणैतदिच्छामि कथ्यमानं त्वया द्विज
003c	मूलं ह्येतद्विनाशस्य पृथिव्या द्विजसत्तम
004	सूत उवाच
004a	एवमुक्तस्तदा राज्ञा व्यासशिष्यः प्रतापवान्
004c	आचचक्षे यथावृत्तं तत्सर्वं सर्ववेदवित्
005	वैशम्पायन उवाच
005a	शृणु मे विस्तरेणेमां कथां भरतसत्तम
005c	भूय एव महाराज यदि ते श्रवणे मतिः
006a	विदुरस्य मतं ज्ञात्वा धृतराष्ट्रोऽम्बिकासुतः
006c	दुर्योधनमिदं वाक्यमुवाच विजने पुनः
007a	अलं द्यूतेन गान्धारे विदुरो न प्रशंसति
007c	न ह्यसौ सुमहाबुद्धिरहितं नो वदिष्यति
008a	हितं हि परमं मन्ये विदुरो यत्प्रभाषते
008c	क्रियतां पुत्र तत्सर्वमेतन्मन्ये हितं तव
009a	देवर्षिर्वासवगुरुर्देवराजाय धीमते
009c	यत्प्राह शास्त्रं भगवान्बृहस्पतिरुदारधीः
010a	तद्वेद विदुरः सर्वं सरहस्यं महाकविः
010c	स्थितश्च वचने तस्य सदाहमपि पुत्रक
011a	विदुरो वापि मेधावी कुरूणां प्रवरो मतः
011c	उद्धवो वा महाबुद्धिर्वृष्णीनामर्चितो नृप
012a	द्यूतेन तदलं पुत्र द्यूते भेदो हि दृश्यते
012c	भेदे विनाशो राज्यस्य तत्पुत्र परिवर्जय
013a	पित्रा मात्रा च पुत्रस्य यद्वै कार्यं परं स्मृतम्
013c	प्राप्तस्त्वमसि तत्तात पितृपैतामहं पदम्
014a	अधीतवान्कृती शास्त्रे लालितः सततं गृहे
014c	भ्रातृज्येष्ठः स्थितो राज्ये विन्दसे किं न शोभनम्
015a	पृथग्जनैरलभ्यं यद्भोजनाच्छादनं परम्
015c	तत्प्राप्तोऽसि महाबाहो कस्माच्छोचसि पुत्रक
016a	स्फीतं राष्ट्रं महाबाहो पितृपैतामहं महत्
016c	नित्यमाज्ञापयन्भासि दिवि देवेश्वरो यथा
017a	तस्य ते विदितप्रज्ञ शोकमूलमिदं कथम्
017c	समुत्थितं दुःखतरं तन्मे शंसितुमर्हसि
018	दुर्योधन उवाच
018a	अश्नाम्याच्छादयामीति प्रपश्यन्पापपूरुषः
018c	नामर्षं कुरुते यस्तु पुरुषः सोऽधमः स्मृतः
019a	न मां प्रीणाति राजेन्द्र लक्ष्मीः साधारणा विभो
019c	ज्वलितामिव कौन्तेये श्रियं दृष्ट्वा च विव्यथे
020a	सर्वां हि पृथिवीं दृष्ट्वा युधिष्ठिरवशानुगाम्
020c	स्थिरोऽस्मि योऽहं जीवामि दुःखादेतद्ब्रवीमि ते
021a	आवर्जिता इवाभान्ति निघ्नाश्चैत्रकिकौकुराः
021c	कारस्करा लोहजङ्घा युधिष्ठिरनिवेशने
022a	हिमवत्सागरानूपाः सर्वरत्नाकरास्तथा
022c	अन्त्याः सर्वे पर्युदस्ता युधिष्ठिरनिवेशने
023a	ज्येष्ठोऽयमिति मां मत्वा श्रेष्ठश्चेति विशां पते
023c	युधिष्ठिरेण सत्कृत्य युक्तो रत्नपरिग्रहे
024a	उपस्थितानां रत्नानां श्रेष्ठानामर्घहारिणाम्
024c	नादृश्यत परः प्रान्तो नापरस्तत्र भारत
025a	न मे हस्तः समभवद्वसु तत्प्रतिगृह्णतः
025c	प्रातिष्ठन्त मयि श्रान्ते गृह्य दूराहृतं वसु
026a	कृतां बिन्दुसरोरत्नैर्मयेन स्फाटिकच्छदाम्
026c	अपश्यं नलिनीं पूर्णामुदकस्येव भारत
027a	वस्त्रमुत्कर्षति मयि प्राहसत्स वृकोदरः
027c	शत्रोरृद्धिविशेषेण विमूढं रत्नवर्जितम्
028a	तत्र स्म यदि शक्तः स्यां पातयेयं वृकोदरम्
028c	सपत्नेनावहासो हि स मां दहति भारत
029a	पुनश्च तादृशीमेव वापीं जलजशालिनीम्
029c	मत्वा शिलासमां तोये पतितोऽस्मि नराधिप
030a	तत्र मां प्राहसत्कृष्णः पार्थेन सह सस्वनम्
030c	द्रौपदी च सह स्त्रीभिर्व्यथयन्ती मनो मम
031a	क्लिन्नवस्त्रस्य च जले किङ्करा राजचोदिताः
031c	ददुर्वासांसि मेऽन्यानि तच्च दुःखतरं मम
032a	प्रलम्भं च शृणुष्वान्यं गदतो मे नराधिप
032c	अद्वारेण विनिर्गच्छन्द्वारसंस्थानरूपिणा
032e	अभिहत्य शिलां भूयो ललाटेनास्मि विक्षतः
033a	तत्र मां यमजौ दूरादालोक्य ललितौ किल
033c	बाहुभिः परिगृह्णीतां शोचन्तौ सहितावुभौ
034a	उवाच सहदेवस्तु तत्र मां विस्मयन्निव
034c	इदं द्वारमितो गच्छ राजन्निति पुनः पुनः
035a	नामधेयानि रत्नानां पुरस्तान्न श्रुतानि मे
035c	यानि दृष्टानि मे तस्यां मनस्तपति तच्च मे
