BR0208059001	दुर्योधन उवाच
BR0208059001a	एहि क्षत्तर्द्रौपदीमानयस्व प्रियां भार्यां सम्मतां पाण्डवानाम्
BR0208059001c	सम्मार्जतां वेश्म परैतु शीघ्रमानन्दो नः सह दासीभिरस्तु
BR0208059002	विदुर उवाच
BR0208059002a	दुर्विभाव्यं भवति त्वादृशेन न मन्द सम्बुध्यसि पाशबद्धः
BR0208059002c	प्रपाते त्वं लम्बमानो न वेत्सि व्याघ्रान्मृगः कोपयसेऽतिबाल्यात्
BR0208059003a	आशीविषाः शिरसि ते पूर्णकोशा महाविषाः
BR0208059003c	मा कोपिष्ठाः सुमन्दात्मन्मा गमस्त्वं यमक्षयम्
BR0208059004a	न हि दासीत्वमापन्ना कृष्णा भवति भारत
BR0208059004c	अनीशेन हि राज्ञैषा पणे न्यस्तेति मे मतिः
BR0208059005a	अयं धत्ते वेणुरिवात्मघाती फलं राजा धृतराष्ट्रस्य पुत्रः
BR0208059005c	द्यूतं हि वैराय महाभयाय पक्वो न बुध्यत्ययमन्तकाले
BR0208059006a	नारुन्तुदः स्यान्न नृशंसवादी न हीनतः परमभ्याददीत
BR0208059006c	ययास्य वाचा पर उद्विजेत न तां वदेद्रुशतीं पापलोक्याम्
BR0208059007a	समुच्चरन्त्यतिवादा हि वक्त्राद्यैराहतः शोचति रात्र्यहानि
BR0208059007c	परस्य नामर्मसु ते पतन्ति तान्पण्डितो नावसृजेत्परेषु
BR0208059008a	अजो हि शस्त्रमखनत्किलैकः शस्त्रे विपन्ने पद्भिरपास्य भूमिम्
BR0208059008c	निकृन्तनं स्वस्य कण्ठस्य घोरं तद्वद्वैरं मा खनीः पाण्डुपुत्रैः
BR0208059009a	न किञ्चिदीड्यं प्रवदन्ति पापं वनेचरं वा गृहमेधिनं वा
BR0208059009c	तपस्विनं सम्परिपूर्णविद्यं भषन्ति हैवं श्वनराः सदैव
BR0208059010a	द्वारं सुघोरं नरकस्य जिह्मं न बुध्यसे धृतराष्ट्रस्य पुत्र
BR0208059010c	त्वामन्वेतारो बहवः कुरूणां द्यूतोदये सह दुःशासनेन
BR0208059011a	मज्जन्त्यलाबूनि शिलाः प्लवन्ते मुह्यन्ति नावोऽम्भसि शश्वदेव
BR0208059011c	मूढो राजा धृतराष्ट्रस्य पुत्रो न मे वाचः पथ्यरूपाः शृणोति
BR0208059012a	अन्तो नूनं भवितायं कुरूणां सुदारुणः सर्वहरो विनाशः
BR0208059012c	वाचः काव्याः सुहृदां पथ्यरूपा न श्रूयन्ते वर्धते लोभ एव
