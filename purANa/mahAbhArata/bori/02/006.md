001	वैशम्पायन उवाच
001a	सम्पूज्याथाभ्यनुज्ञातो महर्षेर्वचनात्परम्
001c	प्रत्युवाचानुपूर्व्येण धर्मराजो युधिष्ठिरः
002a	भगवन्न्याय्यमाहैतं यथावद्धर्मनिश्चयम्
002c	यथाशक्ति यथान्यायं क्रियतेऽयं विधिर्मया
003a	राजभिर्यद्यथा कार्यं पुरा तत्तन्न संशयः
003c	यथान्यायोपनीतार्थं कृतं हेतुमदर्थवत्
004a	वयं तु सत्पथं तेषां यातुमिच्छामहे प्रभो
004c	न तु शक्यं तथा गन्तुं यथा तैर्नियतात्मभिः
005a	एवमुक्त्वा स धर्मात्मा वाक्यं तदभिपूज्य च
005c	मुहूर्तात्प्राप्तकालं च दृष्ट्वा लोकचरं मुनिम्
006a	नारदं स्वस्थमासीनमुपासीनो युधिष्ठिरः
006c	अपृच्छत्पाण्डवस्तत्र राजमध्ये महामतिः
007a	भवान्सञ्चरते लोकान्सदा नानाविधान्बहून्
007c	ब्रह्मणा निर्मितान्पूर्वं प्रेक्षमाणो मनोजवः
008a	ईदृशी भवता काचिद्दृष्टपूर्वा सभा क्वचित्
008c	इतो वा श्रेयसी ब्रह्मंस्तन्ममाचक्ष्व पृच्छतः
009a	तच्छ्रुत्वा नारदस्तस्य धर्मराजस्य भाषितम्
009c	पाण्डवं प्रत्युवाचेदं स्मयन्मधुरया गिरा
010a	मानुषेषु न मे तात दृष्टपूर्वा न च श्रुता
010c	सभा मणिमयी राजन्यथेयं तव भारत
011a	सभां तु पितृराजस्य वरुणस्य च धीमतः
011c	कथयिष्ये तथेन्द्रस्य कैलासनिलयस्य च
012a	ब्रह्मणश्च सभां दिव्यां कथयिष्ये गतक्लमाम्
012c	यदि ते श्रवणे बुद्धिर्वर्तते भरतर्षभ
013a	नारदेनैवमुक्तस्तु धर्मराजो युधिष्ठिरः
013c	प्राञ्जलिर्भ्रातृभिः सार्धं तैश्च सर्वैर्नृपैर्वृतः
014a	नारदं प्रत्युवाचेदं धर्मराजो महामनाः
014c	सभाः कथय ताः सर्वाः श्रोतुमिच्छामहे वयम्
015a	किन्द्रव्यास्ताः सभा ब्रह्मन्किंविस्ताराः किमायताः
015c	पितामहं च के तस्यां सभायां पर्युपासते
016a	वासवं देवराजं च यमं वैवस्वतं च के
016c	वरुणं च कुबेरं च सभायां पर्युपासते
017a	एतत्सर्वं यथातत्त्वं देवर्षे वदतस्तव
017c	श्रोतुमिच्छाम सहिताः परं कौतूहलं हि नः
018a	एवमुक्तः पाण्डवेन नारदः प्रत्युवाच तम्
018c	क्रमेण राजन्दिव्यास्ताः श्रूयन्तामिह नः सभाः
