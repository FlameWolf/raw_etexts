001	दुर्योधन उवाच
001a	यन्मया पाण्डवानां तु दृष्टं तच्छृणु भारत
001c	आहृतं भूमिपालैर्हि वसु मुख्यं ततस्ततः
002a	न विन्दे दृढमात्मानं दृष्ट्वाहं तदरेर्धनम्
002c	फलतो भूमितो वापि प्रतिपद्यस्व भारत
003a	ऐडांश्चैलान्वार्षदंशाञ्जातरूपपरिष्कृतान्
003c	प्रावाराजिनमुख्यांश्च काम्बोजः प्रददौ वसु
004a	अश्वांस्तित्तिरिकल्माषांस्त्रिशतं शुकनासिकान्
004c	उष्ट्रवामीस्त्रिशतं च पुष्टाः पीलुशमीङ्गुदैः
005a	गोवासना ब्राह्मणाश्च दासमीयाश्च सर्वशः
005c	प्रीत्यर्थं ते महाभागा धर्मराज्ञो महात्मनः
005e	त्रिखर्वं बलिमादाय द्वारि तिष्ठन्ति वारिताः
006a	कमण्डलूनुपादाय जातरूपमयाञ्शुभान्
006c	एवं बलिं प्रदायाथ प्रवेशं लेभिरे ततः
007a	शतं दासीसहस्राणां कार्पासिकनिवासिनाम्
007c	श्यामास्तन्व्यो दीर्घकेश्यो हेमाभरणभूषिताः
007e	शूद्रा विप्रोत्तमार्हाणि राङ्कवान्यजिनानि च
008a	बलिं च कृत्स्नमादाय भरुकच्छनिवासिनः
008c	उपनिन्युर्महाराज हयान्गान्धारदेशजान्
009a	इन्द्रकृष्टैर्वर्तयन्ति धान्यैर्नदीमुखैश्च ये
009c	समुद्रनिष्कुटे जाताः परिसिन्धु च मानवाः
010a	ते वैरामाः पारदाश्च वङ्गाश्च कितवैः सह
010c	विविधं बलिमादाय रत्नानि विविधानि च
011a	अजाविकं गोहिरण्यं खरोष्ट्रं फलजं मधु
011c	कम्बलान्विविधांश्चैव द्वारि तिष्ठन्ति वारिताः
012a	प्राग्ज्योतिषाधिपः शूरो म्लेच्छानामधिपो बली
012c	यनवैः सहितो राजा भगदत्तो महारथः
013a	आजानेयान्हयाञ्शीघ्रानादायानिलरंहसः
013c	बलिं च कृत्स्नमादाय द्वारि तिष्ठति वारितः
014a	अश्मसारमयं भाण्डं शुद्धदन्तत्सरूनसीन्
014c	प्राग्ज्योतिषोऽथ तद्दत्त्वा भगदत्तोऽव्रजत्तदा
015a	द्व्यक्षांस्त्र्यक्षाँल्ललाटाक्षान्नानादिग्भ्यः समागतान्
015c	औष्णीषाननिवासांश्च बाहुकान्पुरुषादकान्
016a	एकपादांश्च तत्राहमपश्यं द्वारि वारितान्
016c	बल्यर्थं ददतस्तस्मै हिरण्यं रजतं बहु
017a	इन्द्रगोपकवर्णाभाञ्शुकवर्णान्मनोजवान्
017c	तथैवेन्द्रायुधनिभान्सन्ध्याभ्रसदृशानपि
018a	अनेकवर्णानारण्यान्गृहीत्वाश्वान्मनोजवान्
018c	जातरूपमनर्घ्यं च ददुस्तस्यैकपादकाः
019a	चीनान्हूणाञ्शकानोड्रान्पर्वतान्तरवासिनः
019c	वार्ष्णेयान्हारहूणांश्च कृष्णान्हैमवतांस्तथा
020a	न पारयाम्यभिगतान्विविधान्द्वारि वारितान्
020c	बल्यर्थं ददतस्तस्य नानारूपाननेकशः
021a	कृष्णग्रीवान्महाकायान्रासभाञ्शतपातिनः
021c	आहार्षुर्दशसाहस्रान्विनीतान्दिक्षु विश्रुतान्
022a	प्रमाणरागस्पर्शाढ्यं बाह्लीचीनसमुद्भवम्
022c	और्णं च राङ्कवं चैव कीटजं पट्टजं तथा
023a	कुट्टीकृतं तथैवान्यत्कमलाभं सहस्रशः
023c	श्लक्ष्णं वस्त्रमकार्पासमाविकं मृदु चाजिनम्
024a	निशितांश्चैव दीर्घासीनृष्टिशक्तिपरश्वधान्
024c	अपरान्तसमुद्भूतांस्तथैव परशूञ्शितान्
025a	रसान्गन्धांश्च विविधान्रत्नानि च सहस्रशः
025c	बलिं च कृत्स्नमादाय द्वारि तिष्ठन्ति वारिताः
026a	शकास्तुखाराः कङ्काश्च रोमशाः शृङ्गिणो नराः
026c	महागमान्दूरगमान्गणितानर्बुदं हयान्
027a	कोटिशश्चैव बहुशः सुवर्णं पद्मसम्मितम्
027c	बलिमादाय विविधं द्वारि तिष्ठन्ति वारिताः
028a	आसनानि महार्हाणि यानानि शयनानि च
028c	मणिकाञ्चनचित्राणि गजदन्तमयानि च
029a	रथांश्च विविधाकाराञ्जातरूपपरिष्कृतान्
029c	हयैर्विनीतैः सम्पन्नान्वैयाघ्रपरिवारणान्
030a	विचित्रांश्च परिस्तोमान्रत्नानि च सहस्रशः
030c	नाराचानर्धनाराचाञ्शस्त्राणि विविधानि च
031a	एतद्दत्त्वा महद्द्रव्यं पूर्वदेशाधिपो नृपः
031c	प्रविष्टो यज्ञसदनं पाण्डवस्य महात्मनः
