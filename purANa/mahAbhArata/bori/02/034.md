BR0206034001	शिशुपाल उवाच
BR0206034001a	नायमर्हति वार्ष्णेयस्तिष्ठत्स्विह महात्मसु
BR0206034001c	महीपतिषु कौरव्य राजवत्पार्थिवार्हणम्
BR0206034002a	नायं युक्तः समाचारः पाण्डवेषु महात्मसु
BR0206034002c	यत्कामात्पुण्डरीकाक्षं पाण्डवार्चितवानसि
BR0206034003a	बाला यूयं न जानीध्वं धर्मः सूक्ष्मो हि पाण्डवाः
BR0206034003c	अयं तत्राभ्यतिक्रान्त आपगेयोऽल्पदर्शनः
BR0206034004a	त्वादृशो धर्मयुक्तो हि कुर्वाणः प्रियकाम्यया
BR0206034004c	भवत्यभ्यधिकं भीष्मो लोकेष्ववमतः सताम्
BR0206034005a	कथं ह्यराजा दाशार्हो मध्ये सर्वमहीक्षिताम्
BR0206034005c	अर्हणामर्हति तथा यथा युष्माभिरर्चितः
BR0206034006a	अथ वा मन्यसे कृष्णं स्थविरं भरतर्षभ
BR0206034006c	वसुदेवे स्थिते वृद्धे कथमर्हति तत्सुतः
BR0206034007a	अथ वा वासुदेवोऽपि प्रियकामोऽनुवृत्तवान्
BR0206034007c	द्रुपदे तिष्ठति कथं माधवोऽर्हति पूजनम्
BR0206034008a	आचार्यं मन्यसे कृष्णमथ वा कुरुपुङ्गव
BR0206034008c	द्रोणे तिष्ठति वार्ष्णेयं कस्मादर्चितवानसि
BR0206034009a	ऋत्विजं मन्यसे कृष्णमथ वा कुरुनन्दन
BR0206034009c	द्वैपायने स्थिते विप्रे कथं कृष्णोऽर्चितस्त्वया
BR0206034010a	नैव ऋत्विङ्न चाचार्यो न राजा मधुसूदनः
BR0206034010c	अर्चितश्च कुरुश्रेष्ठ किमन्यत्प्रियकाम्यया
BR0206034011a	अथ वाप्यर्चनीयोऽयं युष्माकं मधुसूदनः
BR0206034011c	किं राजभिरिहानीतैरवमानाय भारत
BR0206034012a	वयं तु न भयादस्य कौन्तेयस्य महात्मनः
BR0206034012c	प्रयच्छामः करान्सर्वे न लोभान्न च सान्त्वनात्
BR0206034013a	अस्य धर्मप्रवृत्तस्य पार्थिवत्वं चिकीर्षतः
BR0206034013c	करानस्मै प्रयच्छामः सोऽयमस्मान्न मन्यते
BR0206034014a	किमन्यदवमानाद्धि यदिमं राजसंसदि
BR0206034014c	अप्राप्तलक्षणं कृष्णमर्घ्येणार्चितवानसि
BR0206034015a	अकस्माद्धर्मपुत्रस्य धर्मात्मेति यशो गतम्
BR0206034015c	को हि धर्मच्युते पूजामेवं युक्तां प्रयोजयेत्
BR0206034015e	योऽयं वृष्णिकुले जातो राजानं हतवान्पुरा
BR0206034016a	अद्य धर्मात्मता चैव व्यपकृष्टा युधिष्ठिरात्
BR0206034016c	कृपणत्वं निविष्टं च कृष्णेऽर्घ्यस्य निवेदनात्
BR0206034017a	यदि भीताश्च कौन्तेयाः कृपणाश्च तपस्विनः
BR0206034017c	ननु त्वयापि बोद्धव्यं यां पूजां माधवोऽर्हति
BR0206034018a	अथ वा कृपणैरेतामुपनीतां जनार्दन
BR0206034018c	पूजामनर्हः कस्मात्त्वमभ्यनुज्ञातवानसि
BR0206034019a	अयुक्तामात्मनः पूजां त्वं पुनर्बहु मन्यसे
BR0206034019c	हविषः प्राप्य निष्यन्दं प्राशितुं श्वेव निर्जने
BR0206034020a	न त्वयं पार्थिवेन्द्राणामवमानः प्रयुज्यते
BR0206034020c	त्वामेव कुरवो व्यक्तं प्रलम्भन्ते जनार्दन
BR0206034021a	क्लीबे दारक्रिया यादृगन्धे वा रूपदर्शनम्
BR0206034021c	अराज्ञो राजवत्पूजा तथा ते मधुसूदन
BR0206034022a	दृष्टो युधिष्ठिरो राजा दृष्टो भीष्मश्च यादृशः
BR0206034022c	वासुदेवोऽप्ययं दृष्टः सर्वमेतद्यथातथम्
BR0206034023a	इत्युक्त्वा शिशुपालस्तानुत्थाय परमासनात्
BR0206034023c	निर्ययौ सदसस्तस्मात्सहितो राजभिस्तदा
