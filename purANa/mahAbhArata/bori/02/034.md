001	शिशुपाल उवाच
001a	नायमर्हति वार्ष्णेयस्तिष्ठत्स्विह महात्मसु
001c	महीपतिषु कौरव्य राजवत्पार्थिवार्हणम्
002a	नायं युक्तः समाचारः पाण्डवेषु महात्मसु
002c	यत्कामात्पुण्डरीकाक्षं पाण्डवार्चितवानसि
003a	बाला यूयं न जानीध्वं धर्मः सूक्ष्मो हि पाण्डवाः
003c	अयं तत्राभ्यतिक्रान्त आपगेयोऽल्पदर्शनः
004a	त्वादृशो धर्मयुक्तो हि कुर्वाणः प्रियकाम्यया
004c	भवत्यभ्यधिकं भीष्मो लोकेष्ववमतः सताम्
005a	कथं ह्यराजा दाशार्हो मध्ये सर्वमहीक्षिताम्
005c	अर्हणामर्हति तथा यथा युष्माभिरर्चितः
006a	अथ वा मन्यसे कृष्णं स्थविरं भरतर्षभ
006c	वसुदेवे स्थिते वृद्धे कथमर्हति तत्सुतः
007a	अथ वा वासुदेवोऽपि प्रियकामोऽनुवृत्तवान्
007c	द्रुपदे तिष्ठति कथं माधवोऽर्हति पूजनम्
008a	आचार्यं मन्यसे कृष्णमथ वा कुरुपुङ्गव
008c	द्रोणे तिष्ठति वार्ष्णेयं कस्मादर्चितवानसि
009a	ऋत्विजं मन्यसे कृष्णमथ वा कुरुनन्दन
009c	द्वैपायने स्थिते विप्रे कथं कृष्णोऽर्चितस्त्वया
010a	नैव ऋत्विङ्न चाचार्यो न राजा मधुसूदनः
010c	अर्चितश्च कुरुश्रेष्ठ किमन्यत्प्रियकाम्यया
011a	अथ वाप्यर्चनीयोऽयं युष्माकं मधुसूदनः
011c	किं राजभिरिहानीतैरवमानाय भारत
012a	वयं तु न भयादस्य कौन्तेयस्य महात्मनः
012c	प्रयच्छामः करान्सर्वे न लोभान्न च सान्त्वनात्
013a	अस्य धर्मप्रवृत्तस्य पार्थिवत्वं चिकीर्षतः
013c	करानस्मै प्रयच्छामः सोऽयमस्मान्न मन्यते
014a	किमन्यदवमानाद्धि यदिमं राजसंसदि
014c	अप्राप्तलक्षणं कृष्णमर्घ्येणार्चितवानसि
015a	अकस्माद्धर्मपुत्रस्य धर्मात्मेति यशो गतम्
015c	को हि धर्मच्युते पूजामेवं युक्तां प्रयोजयेत्
015e	योऽयं वृष्णिकुले जातो राजानं हतवान्पुरा
016a	अद्य धर्मात्मता चैव व्यपकृष्टा युधिष्ठिरात्
016c	कृपणत्वं निविष्टं च कृष्णेऽर्घ्यस्य निवेदनात्
017a	यदि भीताश्च कौन्तेयाः कृपणाश्च तपस्विनः
017c	ननु त्वयापि बोद्धव्यं यां पूजां माधवोऽर्हति
018a	अथ वा कृपणैरेतामुपनीतां जनार्दन
018c	पूजामनर्हः कस्मात्त्वमभ्यनुज्ञातवानसि
019a	अयुक्तामात्मनः पूजां त्वं पुनर्बहु मन्यसे
019c	हविषः प्राप्य निष्यन्दं प्राशितुं श्वेव निर्जने
020a	न त्वयं पार्थिवेन्द्राणामवमानः प्रयुज्यते
020c	त्वामेव कुरवो व्यक्तं प्रलम्भन्ते जनार्दन
021a	क्लीबे दारक्रिया यादृगन्धे वा रूपदर्शनम्
021c	अराज्ञो राजवत्पूजा तथा ते मधुसूदन
022a	दृष्टो युधिष्ठिरो राजा दृष्टो भीष्मश्च यादृशः
022c	वासुदेवोऽप्ययं दृष्टः सर्वमेतद्यथातथम्
023a	इत्युक्त्वा शिशुपालस्तानुत्थाय परमासनात्
023c	निर्ययौ सदसस्तस्मात्सहितो राजभिस्तदा
