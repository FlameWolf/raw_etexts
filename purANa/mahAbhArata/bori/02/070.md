001	वैशम्पायन उवाच
001a	तस्मिन्सम्प्रस्थिते कृष्णा पृथां प्राप्य यशस्विनीम्
001c	आपृच्छद्भृशदुःखार्ता याश्चान्यास्तत्र योषितः
002a	यथार्हं वन्दनाश्लेषान्कृत्वा गन्तुमियेष सा
002c	ततो निनादः सुमहान्पाण्डवान्तःपुरेऽभवत्
003a	कुन्ती च भृशसन्तप्ता द्रौपदीं प्रेक्ष्य गच्छतीम्
003c	शोकविह्वलया वाचा कृच्छ्राद्वचनमब्रवीत्
004a	वत्से शोको न ते कार्यः प्राप्येदं व्यसनं महत्
004c	स्त्रीधर्माणामभिज्ञासि शीलाचारवती तथा
005a	न त्वां सन्देष्टुमर्हामि भर्तॄन्प्रति शुचिस्मिते
005c	साध्वीगुणसमाधानैर्भूषितं ते कुलद्वयम्
006a	सभाग्याः कुरवश्चेमे ये न दग्धास्त्वयानघे
006c	अरिष्टं व्रज पन्थानं मदनुध्यानबृंहिता
007a	भाविन्यर्थे हि सत्स्त्रीणां वैक्लव्यं नोपजायते
007c	गुरुधर्माभिगुप्ता च श्रेयः क्षिप्रमवाप्स्यसि
008a	सहदेवश्च मे पुत्रः सदावेक्ष्यो वने वसन्
008c	यथेदं व्यसनं प्राप्य नास्य सीदेन्महन्मनः
009a	तथेत्युक्त्वा तु सा देवी स्रवन्नेत्रजलाविला
009c	शोणिताक्तैकवसना मुक्तकेश्यभिनिर्ययौ
010a	तां क्रोशन्तीं पृथा दुःखादनुवव्राज गच्छतीम्
010c	अथापश्यत्सुतान्सर्वान्हृताभरणवाससः
011a	रुरुचर्मावृततनून्ह्रिया किञ्चिदवाङ्मुखान्
011c	परैः परीतान्संहृष्टैः सुहृद्भिश्चानुशोचितान्
012a	तदवस्थान्सुतान्सर्वानुपसृत्यातिवत्सला
012c	सस्वजानावदच्छोकात्तत्तद्विलपती बहु
013a	कथं सद्धर्मचारित्रवृत्तस्थितिविभूषितान्
013c	अक्षुद्रान्दृढभक्तांश्च दैवतेज्यापरान्सदा
014a	व्यसनं वः समभ्यागात्कोऽयं विधिविपर्ययः
014c	कस्यापध्यानजं चेदमागः पश्यामि वो धिया
015a	स्यात्तु मद्भाग्यदोषोऽयं याहं युष्मानजीजनम्
015c	दुःखायासभुजोऽत्यर्थं युक्तानप्युत्तमैर्गुणैः
016a	कथं वत्स्यथ दुर्गेषु वनेष्वृद्धिविनाकृताः
016c	वीर्यसत्त्वबलोत्साहतेजोभिरकृशाः कृशाः
017a	यद्येतदहमज्ञास्यं वनवासो हि वो ध्रुवम्
017c	शतशृङ्गान्मृते पाण्डौ नागमिष्यं गजाह्वयम्
018a	धन्यं वः पितरं मन्ये तपोमेधान्वितं तथा
018c	यः पुत्राधिमसम्प्राप्य स्वर्गेच्छामकरोत्प्रियाम्
019a	धन्यां चातीन्द्रियज्ञानामिमां प्राप्तां परां गतिम्
019c	मन्येऽद्य माद्रीं धर्मज्ञां कल्याणीं सर्वथैव हि
020a	रत्या मत्या च गत्या च ययाहमभिसन्धिता
020c	जीवितप्रियतां मह्यं धिगिमां क्लेशभागिनीम्
021a	एवं विलपतीं कुन्तीमभिसान्त्व्य प्रणम्य च
021c	पाण्डवा विगतानन्दा वनायैव प्रवव्रजुः
022a	विदुरादयश्च तामार्तां कुन्तीमाश्वास्य हेतुभिः
022c	प्रावेशयन्गृहं क्षत्तुः स्वयमार्ततराः शनैः
023a	राजा च धृतराष्ट्रः स शोकाकुलितचेतनः
023c	क्षत्तुः सम्प्रेषयामास शीघ्रमागम्यतामिति
024a	ततो जगाम विदुरो धृतराष्ट्रनिवेशनम्
024c	तं पर्यपृच्छत्संविग्नो धृतराष्ट्रो नराधिपः
