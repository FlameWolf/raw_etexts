BR0209070001	वैशम्पायन उवाच
BR0209070001a	तस्मिन्सम्प्रस्थिते कृष्णा पृथां प्राप्य यशस्विनीम्
BR0209070001c	आपृच्छद्भृशदुःखार्ता याश्चान्यास्तत्र योषितः
BR0209070002a	यथार्हं वन्दनाश्लेषान्कृत्वा गन्तुमियेष सा
BR0209070002c	ततो निनादः सुमहान्पाण्डवान्तःपुरेऽभवत्
BR0209070003a	कुन्ती च भृशसन्तप्ता द्रौपदीं प्रेक्ष्य गच्छतीम्
BR0209070003c	शोकविह्वलया वाचा कृच्छ्राद्वचनमब्रवीत्
BR0209070004a	वत्से शोको न ते कार्यः प्राप्येदं व्यसनं महत्
BR0209070004c	स्त्रीधर्माणामभिज्ञासि शीलाचारवती तथा
BR0209070005a	न त्वां सन्देष्टुमर्हामि भर्तॄन्प्रति शुचिस्मिते
BR0209070005c	साध्वीगुणसमाधानैर्भूषितं ते कुलद्वयम्
BR0209070006a	सभाग्याः कुरवश्चेमे ये न दग्धास्त्वयानघे
BR0209070006c	अरिष्टं व्रज पन्थानं मदनुध्यानबृंहिता
BR0209070007a	भाविन्यर्थे हि सत्स्त्रीणां वैक्लव्यं नोपजायते
BR0209070007c	गुरुधर्माभिगुप्ता च श्रेयः क्षिप्रमवाप्स्यसि
BR0209070008a	सहदेवश्च मे पुत्रः सदावेक्ष्यो वने वसन्
BR0209070008c	यथेदं व्यसनं प्राप्य नास्य सीदेन्महन्मनः
BR0209070009a	तथेत्युक्त्वा तु सा देवी स्रवन्नेत्रजलाविला
BR0209070009c	शोणिताक्तैकवसना मुक्तकेश्यभिनिर्ययौ
BR0209070010a	तां क्रोशन्तीं पृथा दुःखादनुवव्राज गच्छतीम्
BR0209070010c	अथापश्यत्सुतान्सर्वान्हृताभरणवाससः
BR0209070011a	रुरुचर्मावृततनून्ह्रिया किञ्चिदवाङ्मुखान्
BR0209070011c	परैः परीतान्संहृष्टैः सुहृद्भिश्चानुशोचितान्
BR0209070012a	तदवस्थान्सुतान्सर्वानुपसृत्यातिवत्सला
BR0209070012c	सस्वजानावदच्छोकात्तत्तद्विलपती बहु
BR0209070013a	कथं सद्धर्मचारित्रवृत्तस्थितिविभूषितान्
BR0209070013c	अक्षुद्रान्दृढभक्तांश्च दैवतेज्यापरान्सदा
BR0209070014a	व्यसनं वः समभ्यागात्कोऽयं विधिविपर्ययः
BR0209070014c	कस्यापध्यानजं चेदमागः पश्यामि वो धिया
BR0209070015a	स्यात्तु मद्भाग्यदोषोऽयं याहं युष्मानजीजनम्
BR0209070015c	दुःखायासभुजोऽत्यर्थं युक्तानप्युत्तमैर्गुणैः
BR0209070016a	कथं वत्स्यथ दुर्गेषु वनेष्वृद्धिविनाकृताः
BR0209070016c	वीर्यसत्त्वबलोत्साहतेजोभिरकृशाः कृशाः
BR0209070017a	यद्येतदहमज्ञास्यं वनवासो हि वो ध्रुवम्
BR0209070017c	शतशृङ्गान्मृते पाण्डौ नागमिष्यं गजाह्वयम्
BR0209070018a	धन्यं वः पितरं मन्ये तपोमेधान्वितं तथा
BR0209070018c	यः पुत्राधिमसम्प्राप्य स्वर्गेच्छामकरोत्प्रियाम्
BR0209070019a	धन्यां चातीन्द्रियज्ञानामिमां प्राप्तां परां गतिम्
BR0209070019c	मन्येऽद्य माद्रीं धर्मज्ञां कल्याणीं सर्वथैव हि
BR0209070020a	रत्या मत्या च गत्या च ययाहमभिसन्धिता
BR0209070020c	जीवितप्रियतां मह्यं धिगिमां क्लेशभागिनीम्
BR0209070021a	एवं विलपतीं कुन्तीमभिसान्त्व्य प्रणम्य च
BR0209070021c	पाण्डवा विगतानन्दा वनायैव प्रवव्रजुः
BR0209070022a	विदुरादयश्च तामार्तां कुन्तीमाश्वास्य हेतुभिः
BR0209070022c	प्रावेशयन्गृहं क्षत्तुः स्वयमार्ततराः शनैः
BR0209070023a	राजा च धृतराष्ट्रः स शोकाकुलितचेतनः
BR0209070023c	क्षत्तुः सम्प्रेषयामास शीघ्रमागम्यतामिति
BR0209070024a	ततो जगाम विदुरो धृतराष्ट्रनिवेशनम्
BR0209070024c	तं पर्यपृच्छत्संविग्नो धृतराष्ट्रो नराधिपः
