BR0204023001	वैशम्पायन उवाच
BR0204023001a	पार्थः प्राप्य धनुःश्रेष्ठमक्षय्यौ च महेषुधी
BR0204023001c	रथं ध्वजं सभां चैव युधिष्ठिरमभाषत
BR0204023002a	धनुरस्त्रं शरा वीर्यं पक्षो भूमिर्यशो बलम्
BR0204023002c	प्राप्तमेतन्मया राजन्दुष्प्रापं यदभीप्सितम्
BR0204023003a	तत्र कृत्यमहं मन्ये कोशस्यास्य विवर्धनम्
BR0204023003c	करमाहारयिष्यामि राज्ञः सर्वान्नृपोत्तम
BR0204023004a	विजयाय प्रयास्यामि दिशं धनदरक्षिताम्
BR0204023004c	तिथावथ मुहूर्ते च नक्षत्रे च तथा शिवे
BR0204023005a	धनञ्जयवचः श्रुत्वा धर्मराजो युधिष्ठिरः
BR0204023005c	स्निग्धगम्भीरनादिन्या तं गिरा प्रत्यभाषत
BR0204023006a	स्वस्ति वाच्यार्हतो विप्रान्प्रयाहि भरतर्षभ
BR0204023006c	दुर्हृदामप्रहर्षाय सुहृदां नन्दनाय च
BR0204023006e	विजयस्ते ध्रुवं पार्थ प्रियं काममवाप्नुहि
BR0204023007a	इत्युक्तः प्रययौ पार्थः सैन्येन महता वृतः
BR0204023007c	अग्निदत्तेन दिव्येन रथेनाद्भुतकर्मणा
BR0204023008a	तथैव भीमसेनोऽपि यमौ च पुरुषर्षभौ
BR0204023008c	ससैन्याः प्रययुः सर्वे धर्मराजाभिपूजिताः
BR0204023009a	दिशं धनपतेरिष्टामजयत्पाकशासनिः
BR0204023009c	भीमसेनस्तथा प्राचीं सहदेवस्तु दक्षिणाम्
BR0204023010a	प्रतीचीं नकुलो राजन्दिशं व्यजयदस्त्रवित्
BR0204023010c	खाण्डवप्रस्थमध्यास्ते धर्मराजो युधिष्ठिरः
BR0204023011	जनमेजय उवाच
BR0204023011a	दिशामभिजयं ब्रह्मन्विस्तरेणानुकीर्तय
BR0204023011c	न हि तृप्यामि पूर्वेषां शृण्वानश्चरितं महत्
BR0204023012	वैशम्पायन उवाच
BR0204023012a	धनञ्जयस्य वक्ष्यामि विजयं पूर्वमेव ते
BR0204023012c	यौगपद्येन पार्थैर्हि विजितेयं वसुन्धरा
BR0204023013a	पूर्वं कुणिन्दविषये वशे चक्रे महीपतीन्
BR0204023013c	धनञ्जयो महाबाहुर्नातितीव्रेण कर्मणा
BR0204023014a	आनर्तान्कालकूटांश्च कुणिन्दांश्च विजित्य सः
BR0204023014c	सुमण्डलं पापजितं कृतवाननुसैनिकम्
BR0204023015a	स तेन सहितो राजन्सव्यसाची परन्तपः
BR0204023015c	विजिग्ये सकलं द्वीपं प्रतिविन्ध्यं च पार्थिवम्
BR0204023016a	सकलद्वीपवासांश्च सप्तद्वीपे च ये नृपाः
BR0204023016c	अर्जुनस्य च सैन्यानां विग्रहस्तुमुलोऽभवत्
BR0204023017a	स तानपि महेष्वासो विजित्य भरतर्षभ
BR0204023017c	तैरेव सहितः सर्वैः प्राग्ज्योतिषमुपाद्रवत्
BR0204023018a	तत्र राजा महानासीद्भगदत्तो विशां पते
BR0204023018c	तेनासीत्सुमहद्युद्धं पाण्डवस्य महात्मनः
BR0204023019a	स किरातैश्च चीनैश्च वृतः प्राग्ज्योतिषोऽभवत्
BR0204023019c	अन्यैश्च बहुभिर्योधैः सागरानूपवासिभिः
BR0204023020a	ततः स दिवसानष्टौ योधयित्वा धनञ्जयम्
BR0204023020c	प्रहसन्नब्रवीद्राजा सङ्ग्रामे विगतक्लमः
BR0204023021a	उपपन्नं महाबाहो त्वयि पाण्डवनन्दन
BR0204023021c	पाकशासनदायादे वीर्यमाहवशोभिनि
BR0204023022a	अहं सखा सुरेन्द्रस्य शक्रादनवमो रणे
BR0204023022c	न च शक्नोमि ते तात स्थातुं प्रमुखतो युधि
BR0204023023a	किमीप्सितं पाण्डवेय ब्रूहि किं करवाणि ते
BR0204023023c	यद्वक्ष्यसि महाबाहो तत्करिष्यामि पुत्रक
BR0204023024	अर्जुन उवाच
BR0204023024a	कुरूणामृषभो राजा धर्मपुत्रो युधिष्ठिरः
BR0204023024c	तस्य पार्थिवतामीप्से करस्तस्मै प्रदीयताम्
BR0204023025a	भवान्पितृसखा चैव प्रीयमाणो मयापि च
BR0204023025c	ततो नाज्ञापयामि त्वां प्रीतिपूर्वं प्रदीयताम्
BR0204023026	भगदत्त उवाच
BR0204023026a	कुन्तीमातर्यथा मे त्वं तथा राजा युधिष्ठिरः
BR0204023026c	सर्वमेतत्करिष्यामि किं चान्यत्करवाणि ते
