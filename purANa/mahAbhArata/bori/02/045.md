BR0208045001	वैशम्पायन उवाच
BR0208045001a	अनुभूय तु राज्ञस्तं राजसूयं महाक्रतुम्
BR0208045001c	युधिष्ठिरस्य नृपतेर्गान्धारीपुत्रसंयुतः
BR0208045002a	प्रियकृन्मतमाज्ञाय पूर्वं दुर्योधनस्य तत्
BR0208045002c	प्रज्ञाचक्षुषमासीनं शकुनिः सौबलस्तदा
BR0208045003a	दुर्योधनवचः श्रुत्वा धृतराष्ट्रं जनाधिपम्
BR0208045003c	उपगम्य महाप्राज्ञं शकुनिर्वाक्यमब्रवीत्
BR0208045004a	दुर्योधनो महाराज विवर्णो हरिणः कृशः
BR0208045004c	दीनश्चिन्तापरश्चैव तद्विद्धि भरतर्षभ
BR0208045005a	न वै परीक्षसे सम्यगसह्यं शत्रुसम्भवम्
BR0208045005c	ज्येष्ठपुत्रस्य शोकं त्वं किमर्थं नावबुध्यसे
BR0208045006	धृतराष्ट्र उवाच
BR0208045006a	दुर्योधन कुतोमूलं भृशमार्तोऽसि पुत्रक
BR0208045006c	श्रोतव्यश्चेन्मया सोऽर्थो ब्रूहि मे कुरुनन्दन
BR0208045007a	अयं त्वां शकुनिः प्राह विवर्णं हरिणं कृशम्
BR0208045007c	चिन्तयंश्च न पश्यामि शोकस्य तव सम्भवम्
BR0208045008a	ऐश्वर्यं हि महत्पुत्र त्वयि सर्वं समर्पितम्
BR0208045008c	भ्रातरः सुहृदश्चैव नाचरन्ति तवाप्रियम्
BR0208045009a	आच्छादयसि प्रावारानश्नासि पिशितौदनम्
BR0208045009c	आजानेया वहन्ति त्वां केनासि हरिणः कृशः
BR0208045010a	शयनानि महार्हाणि योषितश्च मनोरमाः
BR0208045010c	गुणवन्ति च वेश्मानि विहाराश्च यथासुखम्
BR0208045011a	देवानामिव ते सर्वं वाचि बद्धं न संशयः
BR0208045011c	स दीन इव दुर्धर्षः कस्माच्छोचसि पुत्रक
BR0208045012	दुर्योधन उवाच
BR0208045012a	अश्नाम्याच्छादये चाहं यथा कुपुरुषस्तथा
BR0208045012c	अमर्षं धारये चोग्रं तितिक्षन्कालपर्ययम्
BR0208045013a	अमर्षणः स्वाः प्रकृतीरभिभूय परे स्थिताः
BR0208045013c	क्लेशान्मुमुक्षुः परजान्स वै पुरुष उच्यते
BR0208045014a	सन्तोषो वै श्रियं हन्ति अभिमानश्च भारत
BR0208045014c	अनुक्रोशभये चोभे यैर्वृतो नाश्नुते महत्
BR0208045015a	न मामवति तद्भुक्तं श्रियं दृष्ट्वा युधिष्ठिरे
BR0208045015c	ज्वलन्तीमिव कौन्तेये विवर्णकरणीं मम
BR0208045016a	सपत्नानृध्यतोऽऽत्मानं हीयमानं निशाम्य च
BR0208045016c	अदृश्यामपि कौन्तेये स्थितां पश्यन्निवोद्यताम्
BR0208045016e	तस्मादहं विवर्णश्च दीनश्च हरिणः कृशः
BR0208045017a	अष्टाशीतिसहस्राणि स्नातका गृहमेधिनः
BR0208045017c	त्रिंशद्दासीक एकैको यान्बिभर्ति युधिष्ठिरः
BR0208045018a	दशान्यानि सहस्राणि नित्यं तत्रान्नमुत्तमम्
BR0208045018c	भुञ्जते रुक्मपात्रीभिर्युधिष्ठिरनिवेशने
BR0208045019a	कदलीमृगमोकानि कृष्णश्यामारुणानि च
BR0208045019c	काम्बोजः प्राहिणोत्तस्मै परार्ध्यानपि कम्बलान्
BR0208045020a	रथयोषिद्गवाश्वस्य शतशोऽथ सहस्रशः
BR0208045020c	त्रिंशतं चोष्ट्रवामीनां शतानि विचरन्त्युत
BR0208045021a	पृथग्विधानि रत्नानि पार्थिवाः पृथिवीपते
BR0208045021c	आहरन्क्रतुमुख्येऽस्मिन्कुन्तीपुत्राय भूरिशः
BR0208045022a	न क्वचिद्धि मया दृष्टस्तादृशो नैव च श्रुतः
BR0208045022c	यादृग्धनागमो यज्ञे पाण्डुपुत्रस्य धीमतः
BR0208045023a	अपर्यन्तं धनौघं तं दृष्ट्वा शत्रोरहं नृप
BR0208045023c	शर्म नैवाधिगच्छामि चिन्तयानोऽनिशं विभो
BR0208045024a	ब्राह्मणा वाटधानाश्च गोमन्तः शतसङ्घशः
BR0208045024c	त्रैखर्वं बलिमादाय द्वारि तिष्ठन्ति वारिताः
BR0208045025a	कमण्डलूनुपादाय जातरूपमयाञ्शुभान्
BR0208045025c	एवं बलिं समादाय प्रवेशं लेभिरे ततः
BR0208045026a	यन्नैव मधु शक्राय धारयन्त्यमरस्त्रियः
BR0208045026c	तदस्मै कांस्यमाहार्षीद्वारुणं कलशोदधिः
BR0208045027a	शैक्यं रुक्मसहस्रस्य बहुरत्नविभूषितम्
BR0208045027c	दृष्ट्वा च मम तत्सर्वं ज्वररूपमिवाभवत्
BR0208045028a	गृहीत्वा तत्तु गच्छन्ति समुद्रौ पूर्वदक्षिणौ
BR0208045028c	तथैव पश्चिमं यान्ति गृहीत्वा भरतर्षभ
BR0208045029a	उत्तरं तु न गच्छन्ति विना तात पतत्रिभिः
BR0208045029c	इदं चाद्भुतमत्रासीत्तन्मे निगदतः शृणु
BR0208045030a	पूर्णे शतसहस्रे तु विप्राणां परिविष्यताम्
BR0208045030c	स्थापिता तत्र संज्ञाभूच्छङ्खो ध्मायति नित्यशः
BR0208045031a	मुहुर्मुहुः प्रणदतस्तस्य शङ्खस्य भारत
BR0208045031c	उत्तमं शब्दमश्रौषं ततो रोमाणि मेऽहृषन्
BR0208045032a	पार्थिवैर्बहुभिः कीर्णमुपस्थानं दिदृक्षुभिः
BR0208045032c	सर्वरत्नान्युपादाय पार्थिवा वै जनेश्वर
BR0208045033a	यज्ञे तस्य महाराज पाण्डुपुत्रस्य धीमतः
BR0208045033c	वैश्या इव महीपाला द्विजातिपरिवेषकाः
BR0208045034a	न सा श्रीर्देवराजस्य यमस्य वरुणस्य वा
BR0208045034c	गुह्यकाधिपतेर्वापि या श्री राजन्युधिष्ठिरे
BR0208045035a	तां दृष्ट्वा पाण्डुपुत्रस्य श्रियं परमिकामहम्
BR0208045035c	शान्तिं न परिगच्छामि दह्यमानेन चेतसा
BR0208045036	शकुनिरुवाच
BR0208045036a	यामेतामुत्तमां लक्ष्मीं दृष्टवानसि पाण्डवे
BR0208045036c	तस्याः प्राप्तावुपायं मे शृणु सत्यपराक्रम
BR0208045037a	अहमक्षेष्वभिज्ञातः पृथिव्यामपि भारत
BR0208045037c	हृदयज्ञः पणज्ञश्च विशेषज्ञश्च देवने
BR0208045038a	द्यूतप्रियश्च कौन्तेयो न च जानाति देवितुम्
BR0208045038c	आहूतश्चैष्यति व्यक्तं दीव्यावेत्याह्वयस्व तम्
BR0208045039	वैशम्पायन उवाच
BR0208045039a	एवमुक्तः शकुनिना राजा दुर्योधनस्तदा
BR0208045039c	धृतराष्ट्रमिदं वाक्यमपदान्तरमब्रवीत्
BR0208045040a	अयमुत्सहते राजञ्श्रियमाहर्तुमक्षवित्
BR0208045040c	द्यूतेन पाण्डुपुत्रस्य तदनुज्ञातुमर्हसि
BR0208045041	धृतराष्ट्र उवाच
BR0208045041a	क्षत्ता मन्त्री महाप्राज्ञः स्थितो यस्यास्मि शासने
BR0208045041c	तेन सङ्गम्य वेत्स्यामि कार्यस्यास्य विनिश्चयम्
BR0208045042a	स हि धर्मं पुरस्कृत्य दीर्घदर्शी परं हितम्
BR0208045042c	उभयोः पक्षयोर्युक्तं वक्ष्यत्यर्थविनिश्चयम्
BR0208045043	दुर्योधन उवाच
BR0208045043a	निवर्तयिष्यति त्वासौ यदि क्षत्ता समेष्यति
BR0208045043c	निवृत्ते त्वयि राजेन्द्र मरिष्येऽहमसंशयम्
BR0208045044a	स मयि त्वं मृते राजन्विदुरेण सुखी भव
BR0208045044c	भोक्ष्यसे पृथिवीं कृत्स्नां किं मया त्वं करिष्यसि
BR0208045045	वैशम्पायन उवाच
BR0208045045a	आर्तवाक्यं तु तत्तस्य प्रणयोक्तं निशम्य सः
BR0208045045c	धृतराष्ट्रोऽब्रवीत्प्रेष्यान्दुर्योधनमते स्थितः
BR0208045046a	स्थूणासहस्रैर्बृहतीं शतद्वारां सभां मम
BR0208045046c	मनोरमां दर्शनीयामाशु कुर्वन्तु शिल्पिनः
BR0208045047a	ततः संस्तीर्य रत्नैस्तामक्षानावाप्य सर्वशः
BR0208045047c	सुकृतां सुप्रवेशां च निवेदयत मे शनैः
BR0208045048a	दुर्योधनस्य शान्त्यर्थमिति निश्चित्य भूमिपः
BR0208045048c	धृतराष्ट्रो महाराज प्राहिणोद्विदुराय वै
BR0208045049a	अपृष्ट्वा विदुरं ह्यस्य नासीत्कश्चिद्विनिश्चयः
BR0208045049c	द्यूतदोषांश्च जानन्स पुत्रस्नेहादकृष्यत
BR0208045050a	तच्छ्रुत्वा विदुरो धीमान्कलिद्वारमुपस्थितम्
BR0208045050c	विनाशमुखमुत्पन्नं धृतराष्ट्रमुपाद्रवत्
BR0208045051a	सोऽभिगम्य महात्मानं भ्राता भ्रातरमग्रजम्
BR0208045051c	मूर्ध्ना प्रणम्य चरणाविदं वचनमब्रवीत्
BR0208045052a	नाभिनन्दामि ते राजन्व्यवसायमिमं प्रभो
BR0208045052c	पुत्रैर्भेदो यथा न स्याद्द्यूतहेतोस्तथा कुरु
BR0208045053	धृतराष्ट्र उवाच
BR0208045053a	क्षत्तः पुत्रेषु पुत्रैर्मे कलहो न भविष्यति
BR0208045053c	दिवि देवाः प्रसादं नः करिष्यन्ति न संशयः
BR0208045054a	अशुभं वा शुभं वापि हितं वा यदि वाहितम्
BR0208045054c	प्रवर्ततां सुहृद्द्यूतं दिष्टमेतन्न संशयः
BR0208045055a	मयि सन्निहिते चैव भीष्मे च भरतर्षभे
BR0208045055c	अनयो दैवविहितो न कथंचिद्भविष्यति
BR0208045056a	गच्छ त्वं रथमास्थाय हयैर्वातसमैर्जवे
BR0208045056c	खाण्डवप्रस्थमद्यैव समानय युधिष्ठिरम्
BR0208045057a	न वार्यो व्यवसायो मे विदुरैतद्ब्रवीमि ते
BR0208045057c	दैवमेव परं मन्ये येनैतदुपपद्यते
BR0208045058a	इत्युक्तो विदुरो धीमान्नैतदस्तीति चिन्तयन्
BR0208045058c	आपगेयं महाप्राज्ञमभ्यगच्छत्सुदुःखितः
