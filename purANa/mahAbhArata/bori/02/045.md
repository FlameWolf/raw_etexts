001	वैशम्पायन उवाच
001a	अनुभूय तु राज्ञस्तं राजसूयं महाक्रतुम्
001c	युधिष्ठिरस्य नृपतेर्गान्धारीपुत्रसंयुतः
002a	प्रियकृन्मतमाज्ञाय पूर्वं दुर्योधनस्य तत्
002c	प्रज्ञाचक्षुषमासीनं शकुनिः सौबलस्तदा
003a	दुर्योधनवचः श्रुत्वा धृतराष्ट्रं जनाधिपम्
003c	उपगम्य महाप्राज्ञं शकुनिर्वाक्यमब्रवीत्
004a	दुर्योधनो महाराज विवर्णो हरिणः कृशः
004c	दीनश्चिन्तापरश्चैव तद्विद्धि भरतर्षभ
005a	न वै परीक्षसे सम्यगसह्यं शत्रुसम्भवम्
005c	ज्येष्ठपुत्रस्य शोकं त्वं किमर्थं नावबुध्यसे
006	धृतराष्ट्र उवाच
006a	दुर्योधन कुतोमूलं भृशमार्तोऽसि पुत्रक
006c	श्रोतव्यश्चेन्मया सोऽर्थो ब्रूहि मे कुरुनन्दन
007a	अयं त्वां शकुनिः प्राह विवर्णं हरिणं कृशम्
007c	चिन्तयंश्च न पश्यामि शोकस्य तव सम्भवम्
008a	ऐश्वर्यं हि महत्पुत्र त्वयि सर्वं समर्पितम्
008c	भ्रातरः सुहृदश्चैव नाचरन्ति तवाप्रियम्
009a	आच्छादयसि प्रावारानश्नासि पिशितौदनम्
009c	आजानेया वहन्ति त्वां केनासि हरिणः कृशः
010a	शयनानि महार्हाणि योषितश्च मनोरमाः
010c	गुणवन्ति च वेश्मानि विहाराश्च यथासुखम्
011a	देवानामिव ते सर्वं वाचि बद्धं न संशयः
011c	स दीन इव दुर्धर्षः कस्माच्छोचसि पुत्रक
012	दुर्योधन उवाच
012a	अश्नाम्याच्छादये चाहं यथा कुपुरुषस्तथा
012c	अमर्षं धारये चोग्रं तितिक्षन्कालपर्ययम्
013a	अमर्षणः स्वाः प्रकृतीरभिभूय परे स्थिताः
013c	क्लेशान्मुमुक्षुः परजान्स वै पुरुष उच्यते
014a	सन्तोषो वै श्रियं हन्ति अभिमानश्च भारत
014c	अनुक्रोशभये चोभे यैर्वृतो नाश्नुते महत्
015a	न मामवति तद्भुक्तं श्रियं दृष्ट्वा युधिष्ठिरे
015c	ज्वलन्तीमिव कौन्तेये विवर्णकरणीं मम
016a	सपत्नानृध्यतोऽऽत्मानं हीयमानं निशाम्य च
016c	अदृश्यामपि कौन्तेये स्थितां पश्यन्निवोद्यताम्
016e	तस्मादहं विवर्णश्च दीनश्च हरिणः कृशः
017a	अष्टाशीतिसहस्राणि स्नातका गृहमेधिनः
017c	त्रिंशद्दासीक एकैको यान्बिभर्ति युधिष्ठिरः
018a	दशान्यानि सहस्राणि नित्यं तत्रान्नमुत्तमम्
018c	भुञ्जते रुक्मपात्रीभिर्युधिष्ठिरनिवेशने
019a	कदलीमृगमोकानि कृष्णश्यामारुणानि च
019c	काम्बोजः प्राहिणोत्तस्मै परार्ध्यानपि कम्बलान्
020a	रथयोषिद्गवाश्वस्य शतशोऽथ सहस्रशः
020c	त्रिंशतं चोष्ट्रवामीनां शतानि विचरन्त्युत
021a	पृथग्विधानि रत्नानि पार्थिवाः पृथिवीपते
021c	आहरन्क्रतुमुख्येऽस्मिन्कुन्तीपुत्राय भूरिशः
022a	न क्वचिद्धि मया दृष्टस्तादृशो नैव च श्रुतः
022c	यादृग्धनागमो यज्ञे पाण्डुपुत्रस्य धीमतः
023a	अपर्यन्तं धनौघं तं दृष्ट्वा शत्रोरहं नृप
023c	शर्म नैवाधिगच्छामि चिन्तयानोऽनिशं विभो
024a	ब्राह्मणा वाटधानाश्च गोमन्तः शतसङ्घशः
024c	त्रैखर्वं बलिमादाय द्वारि तिष्ठन्ति वारिताः
025a	कमण्डलूनुपादाय जातरूपमयाञ्शुभान्
025c	एवं बलिं समादाय प्रवेशं लेभिरे ततः
026a	यन्नैव मधु शक्राय धारयन्त्यमरस्त्रियः
026c	तदस्मै कांस्यमाहार्षीद्वारुणं कलशोदधिः
027a	शैक्यं रुक्मसहस्रस्य बहुरत्नविभूषितम्
027c	दृष्ट्वा च मम तत्सर्वं ज्वररूपमिवाभवत्
028a	गृहीत्वा तत्तु गच्छन्ति समुद्रौ पूर्वदक्षिणौ
028c	तथैव पश्चिमं यान्ति गृहीत्वा भरतर्षभ
029a	उत्तरं तु न गच्छन्ति विना तात पतत्रिभिः
029c	इदं चाद्भुतमत्रासीत्तन्मे निगदतः शृणु
030a	पूर्णे शतसहस्रे तु विप्राणां परिविष्यताम्
030c	स्थापिता तत्र संज्ञाभूच्छङ्खो ध्मायति नित्यशः
031a	मुहुर्मुहुः प्रणदतस्तस्य शङ्खस्य भारत
031c	उत्तमं शब्दमश्रौषं ततो रोमाणि मेऽहृषन्
032a	पार्थिवैर्बहुभिः कीर्णमुपस्थानं दिदृक्षुभिः
032c	सर्वरत्नान्युपादाय पार्थिवा वै जनेश्वर
033a	यज्ञे तस्य महाराज पाण्डुपुत्रस्य धीमतः
033c	वैश्या इव महीपाला द्विजातिपरिवेषकाः
034a	न सा श्रीर्देवराजस्य यमस्य वरुणस्य वा
034c	गुह्यकाधिपतेर्वापि या श्री राजन्युधिष्ठिरे
035a	तां दृष्ट्वा पाण्डुपुत्रस्य श्रियं परमिकामहम्
035c	शान्तिं न परिगच्छामि दह्यमानेन चेतसा
036	शकुनिरुवाच
036a	यामेतामुत्तमां लक्ष्मीं दृष्टवानसि पाण्डवे
036c	तस्याः प्राप्तावुपायं मे शृणु सत्यपराक्रम
037a	अहमक्षेष्वभिज्ञातः पृथिव्यामपि भारत
037c	हृदयज्ञः पणज्ञश्च विशेषज्ञश्च देवने
038a	द्यूतप्रियश्च कौन्तेयो न च जानाति देवितुम्
038c	आहूतश्चैष्यति व्यक्तं दीव्यावेत्याह्वयस्व तम्
039	वैशम्पायन उवाच
039a	एवमुक्तः शकुनिना राजा दुर्योधनस्तदा
039c	धृतराष्ट्रमिदं वाक्यमपदान्तरमब्रवीत्
040a	अयमुत्सहते राजञ्श्रियमाहर्तुमक्षवित्
040c	द्यूतेन पाण्डुपुत्रस्य तदनुज्ञातुमर्हसि
041	धृतराष्ट्र उवाच
041a	क्षत्ता मन्त्री महाप्राज्ञः स्थितो यस्यास्मि शासने
041c	तेन सङ्गम्य वेत्स्यामि कार्यस्यास्य विनिश्चयम्
042a	स हि धर्मं पुरस्कृत्य दीर्घदर्शी परं हितम्
042c	उभयोः पक्षयोर्युक्तं वक्ष्यत्यर्थविनिश्चयम्
043	दुर्योधन उवाच
043a	निवर्तयिष्यति त्वासौ यदि क्षत्ता समेष्यति
043c	निवृत्ते त्वयि राजेन्द्र मरिष्येऽहमसंशयम्
044a	स मयि त्वं मृते राजन्विदुरेण सुखी भव
044c	भोक्ष्यसे पृथिवीं कृत्स्नां किं मया त्वं करिष्यसि
045	वैशम्पायन उवाच
045a	आर्तवाक्यं तु तत्तस्य प्रणयोक्तं निशम्य सः
045c	धृतराष्ट्रोऽब्रवीत्प्रेष्यान्दुर्योधनमते स्थितः
046a	स्थूणासहस्रैर्बृहतीं शतद्वारां सभां मम
046c	मनोरमां दर्शनीयामाशु कुर्वन्तु शिल्पिनः
047a	ततः संस्तीर्य रत्नैस्तामक्षानावाप्य सर्वशः
047c	सुकृतां सुप्रवेशां च निवेदयत मे शनैः
048a	दुर्योधनस्य शान्त्यर्थमिति निश्चित्य भूमिपः
048c	धृतराष्ट्रो महाराज प्राहिणोद्विदुराय वै
049a	अपृष्ट्वा विदुरं ह्यस्य नासीत्कश्चिद्विनिश्चयः
049c	द्यूतदोषांश्च जानन्स पुत्रस्नेहादकृष्यत
050a	तच्छ्रुत्वा विदुरो धीमान्कलिद्वारमुपस्थितम्
050c	विनाशमुखमुत्पन्नं धृतराष्ट्रमुपाद्रवत्
051a	सोऽभिगम्य महात्मानं भ्राता भ्रातरमग्रजम्
051c	मूर्ध्ना प्रणम्य चरणाविदं वचनमब्रवीत्
052a	नाभिनन्दामि ते राजन्व्यवसायमिमं प्रभो
052c	पुत्रैर्भेदो यथा न स्याद्द्यूतहेतोस्तथा कुरु
053	धृतराष्ट्र उवाच
053a	क्षत्तः पुत्रेषु पुत्रैर्मे कलहो न भविष्यति
053c	दिवि देवाः प्रसादं नः करिष्यन्ति न संशयः
054a	अशुभं वा शुभं वापि हितं वा यदि वाहितम्
054c	प्रवर्ततां सुहृद्द्यूतं दिष्टमेतन्न संशयः
055a	मयि सन्निहिते चैव भीष्मे च भरतर्षभे
055c	अनयो दैवविहितो न कथंचिद्भविष्यति
056a	गच्छ त्वं रथमास्थाय हयैर्वातसमैर्जवे
056c	खाण्डवप्रस्थमद्यैव समानय युधिष्ठिरम्
057a	न वार्यो व्यवसायो मे विदुरैतद्ब्रवीमि ते
057c	दैवमेव परं मन्ये येनैतदुपपद्यते
058a	इत्युक्तो विदुरो धीमान्नैतदस्तीति चिन्तयन्
058c	आपगेयं महाप्राज्ञमभ्यगच्छत्सुदुःखितः
