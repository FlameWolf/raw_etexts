BR0201004001	वैशम्पायन उवाच
BR0201004001a	ततः प्रवेशनं चक्रे तस्यां राजा युधिष्ठिरः
BR0201004001c	अयुतं भोजयामास ब्राह्मणानां नराधिपः
BR0201004002a	घृतपायसेन मधुना भक्ष्यैर्मूलफलैस्तथा
BR0201004002c	अहतैश्चैव वासोभिर्माल्यैरुच्चावचैरपि
BR0201004003a	ददौ तेभ्यः सहस्राणि गवां प्रत्येकशः प्रभुः
BR0201004003c	पुण्याहघोषस्तत्रासीद्दिवस्पृगिव भारत
BR0201004004a	वादित्रैर्विविधैर्गीतैर्गन्धैरुच्चावचैरपि
BR0201004004c	पूजयित्वा कुरुश्रेष्ठो दैवतानि निवेश्य च
BR0201004005a	तत्र मल्ला नटा झल्लाः सूता वैतालिकास्तथा
BR0201004005c	उपतस्थुर्महात्मानं सप्तरात्रं युधिष्ठिरम्
BR0201004006a	तथा स कृत्वा पूजां तां भ्रातृभिः सह पाण्डवः
BR0201004006c	तस्यां सभायां रम्यायां रेमे शक्रो यथा दिवि
BR0201004007a	सभायामृषयस्तस्यां पाण्डवैः सह आसते
BR0201004007c	आसाञ्चक्रुर्नरेन्द्राश्च नानादेशसमागताः
BR0201004008a	असितो देवलः सत्यः सर्पमाली महाशिराः
BR0201004008c	अर्वावसुः सुमित्रश्च मैत्रेयः शुनको बलिः
BR0201004009a	बको दाल्भ्यः स्थूलशिराः कृष्णद्वैपायनः शुकः
BR0201004009c	सुमन्तुर्जैमिनिः पैलो व्यासशिष्यास्तथा वयम्
BR0201004010a	तित्तिरिर्याज्ञवल्क्यश्च ससुतो लोमहर्षणः
BR0201004010c	अप्सुहोम्यश्च धौम्यश्च आणीमाण्डव्यकौशिकौ
BR0201004011a	दामोष्णीषस्त्रैवणिश्च पर्णादो घटजानुकः
BR0201004011c	मौञ्जायनो वायुभक्षः पाराशर्यश्च सारिकौ
BR0201004012a	बलवाकः शिनीवाकः सुत्यपालः कृतश्रमः
BR0201004012c	जातूकर्णः शिखावांश्च सुबलः पारिजातकः
BR0201004013a	पर्वतश्च महाभागो मार्कण्डेयस्तथा मुनिः
BR0201004013c	पवित्रपाणिः सावर्णिर्भालुकिर्गालवस्तथा
BR0201004014a	जङ्घाबन्धुश्च रैभ्यश्च कोपवेगश्रवा भृगुः
BR0201004014c	हरिबभ्रुश्च कौण्डिन्यो बभ्रुमाली सनातनः
BR0201004015a	कक्षीवानौशिजश्चैव नाचिकेतोऽथ गौतमः
BR0201004015c	पैङ्गो वराहः शुनकः शाण्डिल्यश्च महातपाः
BR0201004015e	कर्करो वेणुजङ्घश्च कलापः कठ एव च
BR0201004016a	मुनयो धर्मसहिता धृतात्मानो जितेन्द्रियाः
BR0201004016c	एते चान्ये च बहवो वेदवेदाङ्गपारगाः
BR0201004017a	उपासते महात्मानं सभायामृषिसत्तमाः
BR0201004017c	कथयन्तः कथाः पुण्या धर्मज्ञाः शुचयोऽमलाः
BR0201004018a	तथैव क्षत्रियश्रेष्ठा धर्मराजमुपासते
BR0201004018c	श्रीमान्महात्मा धर्मात्मा मुञ्जकेतुर्विवर्धनः
BR0201004019a	सङ्ग्रामजिद्दुर्मुखश्च उग्रसेनश्च वीर्यवान्
BR0201004019c	कक्षसेनः क्षितिपतिः क्षेमकश्चापराजितः
BR0201004019e	काम्बोजराजः कमलः कम्पनश्च महाबलः
BR0201004020a	सततं कम्पयामास यवनानेक एव यः
BR0201004020c	यथासुरान्कालकेयान्देवो वज्रधरस्तथा
BR0201004021a	जटासुरो मद्रकान्तश्च राजा कुन्तिः कुणिन्दश्च किरातराजः
BR0201004021c	तथाङ्गवङ्गौ सह पुण्ड्रकेण पाण्ड्योड्रराजौ सह चान्ध्रकेण
BR0201004022a	किरातराजः सुमना यवनाधिपतिस्तथा
BR0201004022c	चाणूरो देवरातश्च भोजो भीमरथश्च यः
BR0201004023a	श्रुतायुधश्च कालिङ्गो जयत्सेनश्च मागधः
BR0201004023c	सुशर्मा चेकितानश्च सुरथोऽमित्रकर्षणः
BR0201004024a	केतुमान्वसुदानश्च वैदेहोऽथ कृतक्षणः
BR0201004024c	सुधर्मा चानिरुद्धश्च श्रुतायुश्च महाबलः
BR0201004025a	अनूपराजो दुर्धर्षः क्षेमजिच्च सुदक्षिणः
BR0201004025c	शिशुपालः सहसुतः करूषाधिपतिस्तथा
BR0201004026a	वृष्णीनां चैव दुर्धर्षाः कुमारा देवरूपिणः
BR0201004026c	आहुको विपृथुश्चैव गदः सारण एव च
BR0201004027a	अक्रूरः कृतवर्मा च सात्यकिश्च शिनेः सुतः
BR0201004027c	भीष्मकोऽथाहृतिश्चैव द्युमत्सेनश्च वीर्यवान्
BR0201004027e	केकयाश्च महेष्वासा यज्ञसेनश्च सौमकिः
BR0201004028a	अर्जुनं चापि संश्रित्य राजपुत्रा महाबलाः
BR0201004028c	अशिक्षन्त धनुर्वेदं रौरवाजिनवाससः
BR0201004029a	तत्रैव शिक्षिता राजन्कुमारा वृष्णिनन्दनाः
BR0201004029c	रौक्मिणेयश्च साम्बश्च युयुधानश्च सात्यकिः
BR0201004030a	एते चान्ये च बहवो राजानः पृथिवीपते
BR0201004030c	धनञ्जयसखा चात्र नित्यमास्ते स्म तुम्बुरुः
BR0201004031a	चित्रसेनः सहामात्यो गन्धर्वाप्सरसस्तथा
BR0201004031c	गीतवादित्रकुशलाः शम्यातालविशारदाः
BR0201004032a	प्रमाणेऽथ लयस्थाने किन्नराः कृतनिश्रमाः
BR0201004032c	सञ्चोदितास्तुम्बुरुणा गन्धर्वाः सहिता जगुः
BR0201004033a	गायन्ति दिव्यतानैस्ते यथान्यायं मनस्विनः
BR0201004033c	पाण्डुपुत्रानृषींश्चैव रमयन्त उपासते
BR0201004034a	तस्यां सभायामासीनाः सुव्रताः सत्यसङ्गराः
BR0201004034c	दिवीव देवा ब्रह्माणं युधिष्ठिरमुपासते
