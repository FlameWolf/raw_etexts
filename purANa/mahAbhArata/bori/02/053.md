001	शकुनिरुवाच
001a	उपस्तीर्णा सभा राजन्रन्तुं चैते कृतक्षणाः
001c	अक्षानुप्त्वा देवनस्य समयोऽस्तु युधिष्ठिर
002	युधिष्ठिर उवाच
002a	निकृतिर्देवनं पापं न क्षात्रोऽत्र पराक्रमः
002c	न च नीतिर्ध्रुवा राजन्किं त्वं द्यूतं प्रशंससि
003a	न हि मानं प्रशंसन्ति निकृतौ कितवस्य ह
003c	शकुने मैव नो जैषीरमार्गेण नृशंसवत्
004	शकुनिरुवाच
004a	योऽन्वेति सङ्ख्यां निकृतौ विधिज्ञश्चेष्टास्वखिन्नः कितवोऽक्षजासु
004c	महामतिर्यश्च जानाति द्यूतं स वै सर्वं सहते प्रक्रियासु
005a	अक्षग्लहः सोऽभिभवेत्परं नस्तेनैव कालो भवतीदमात्थ
005c	दीव्यामहे पार्थिव मा विशङ्कां कुरुष्व पाणं च चिरं च मा कृथाः
006	युधिष्ठिर उवाच
006a	एवमाहायमसितो देवलो मुनिसत्तमः
006c	इमानि लोकद्वाराणि यो वै सञ्चरते सदा
007a	इदं वै देवनं पापं मायया कितवैः सह
007c	धर्मेण तु जयो युद्धे तत्परं साधु देवनम्
008a	नार्या म्लेच्छन्ति भाषाभिर्मायया न चरन्त्युत
008c	अजिह्ममशठं युद्धमेतत्सत्पुरुषव्रतम्
009a	शक्तितो ब्राह्मणान्वन्द्याञ्शिक्षितुं प्रयतामहे
009c	तद्वै वित्तं मातिदेवीर्मा जैषीः शकुने परम्
010a	नाहं निकृत्या कामये सुखान्युत धनानि वा
010c	कितवस्याप्यनिकृतेर्वृत्तमेतन्न पूज्यते
011	शकुनिरुवाच
011a	श्रोत्रियोऽश्रोत्रियमुत निकृत्यैव युधिष्ठिर
011c	विद्वानविदुषोऽभ्येति नाहुस्तां निकृतिं जनाः
012a	एवं त्वं मामिहाभ्येत्य निकृतिं यदि मन्यसे
012c	देवनाद्विनिवर्तस्व यदि ते विद्यते भयम्
013	युधिष्ठिर उवाच
013a	आहूतो न निवर्तेयमिति मे व्रतमाहितम्
013c	विधिश्च बलवान्राजन्दिष्टस्यास्मि वशे स्थितः
014a	अस्मिन्समागमे केन देवनं मे भविष्यति
014c	प्रतिपाणश्च कोऽन्योऽस्ति ततो द्यूतं प्रवर्तताम्
015	दुर्योधन उवाच
015a	अहं दातास्मि रत्नानां धनानां च विशां पते
015c	मदर्थे देविता चायं शकुनिर्मातुलो मम
016	युधिष्ठिर उवाच
016a	अन्येनान्यस्य विषमं देवनं प्रतिभाति मे
016c	एतद्विद्वन्नुपादत्स्व काममेवं प्रवर्तताम्
017	वैशम्पायन उवाच
017a	उपोह्यमाने द्यूते तु राजानः सर्व एव ते
017c	धृतराष्ट्रं पुरस्कृत्य विविशुस्तां सभां ततः
018a	भीष्मो द्रोणः कृपश्चैव विदुरश्च महामतिः
018c	नातीवप्रीतमनसस्तेऽन्ववर्तन्त भारत
019a	ते द्वन्द्वशः पृथक्चैव सिंहग्रीवा महौजसः
019c	सिंहासनानि भूरीणि विचित्राणि च भेजिरे
020a	शुशुभे सा सभा राजन्राजभिस्तैः समागतैः
020c	देवैरिव महाभागैः समवेतैस्त्रिविष्टपम्
021a	सर्वे वेदविदः शूराः सर्वे भास्वरमूर्तयः
021c	प्रावर्तत महाराज सुहृद्द्यूतमनन्तरम्
022	युधिष्ठिर उवाच
022a	अयं बहुधनो राजन्सागरावर्तसम्भवः
022c	मणिर्हारोत्तरः श्रीमान्कनकोत्तमभूषणः
023a	एतद्राजन्धनं मह्यं प्रतिपाणस्तु कस्तव
023c	भवत्वेष क्रमस्तात जयाम्येनं दुरोदरम्
024	दुर्योधन उवाच
024a	सन्ति मे मणयश्चैव धनानि विविधानि च
024c	मत्सरश्च न मेऽर्थेषु जयाम्येनं दुरोदरम्
025	वैशम्पायन उवाच
025a	ततो जग्राह शकुनिस्तानक्षानक्षतत्त्ववित्
025c	जितमित्येव शकुनिर्युधिष्ठिरमभाषत
