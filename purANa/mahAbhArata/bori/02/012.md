001	वैशम्पायन उवाच
001a	ऋषेस्तद्वचनं श्रुत्वा निशश्वास युधिष्ठिरः
001c	चिन्तयन्राजसूयाप्तिं न लेभे शर्म भारत
002a	राजर्षीणां हि तं श्रुत्वा महिमानं महात्मनाम्
002c	यज्वनां कर्मभिः पुण्यैर्लोकप्राप्तिं समीक्ष्य च
003a	हरिश्चन्द्रं च राजर्षिं रोचमानं विशेषतः
003c	यज्वानं यज्ञमाहर्तुं राजसूयमियेष सः
004a	युधिष्ठिरस्ततः सर्वानर्चयित्वा सभासदः
004c	प्रत्यर्चितश्च तैः सर्वैर्यज्ञायैव मनो दधे
005a	स राजसूयं राजेन्द्र कुरूणामृषभः क्रतुम्
005c	आहर्तुं प्रवणं चक्रे मनः सञ्चिन्त्य सोऽसकृत्
006a	भूयश्चाद्भुतवीर्यौजा धर्ममेवानुपालयन्
006c	किं हितं सर्वलोकानां भवेदिति मनो दधे
007a	अनुगृह्णन्प्रजाः सर्वाः सर्वधर्मविदां वरः
007c	अविशेषेण सर्वेषां हितं चक्रे युधिष्ठिरः
008a	एवं गते ततस्तस्मिन्पितरीवाश्वसञ्जनाः
008c	न तस्य विद्यते द्वेष्टा ततोऽस्याजातशत्रुता
009a	स मन्त्रिणः समानाय्य भ्रातॄंश्च वदतां वरः
009c	राजसूयं प्रति तदा पुनः पुनरपृच्छत
010a	ते पृच्छ्यमानाः सहिता वचोऽर्थ्यं मन्त्रिणस्तदा
010c	युधिष्ठिरं महाप्राज्ञं यियक्षुमिदमब्रुवन्
011a	येनाभिषिक्तो नृपतिर्वारुणं गुणमृच्छति
011c	तेन राजापि सन्कृत्स्नं सम्राड्गुणमभीप्सति
012a	तस्य सम्राड्गुणार्हस्य भवतः कुरुनन्दन
012c	राजसूयस्य समयं मन्यन्ते सुहृदस्तव
013a	तस्य यज्ञस्य समयः स्वाधीनः क्षत्रसम्पदा
013c	साम्ना षडग्नयो यस्मिंश्चीयन्ते संशितव्रतैः
014a	दर्वीहोमानुपादाय सर्वान्यः प्राप्नुते क्रतून्
014c	अभिषेकं च यज्ञान्ते सर्वजित्तेन चोच्यते
015a	समर्थोऽसि महाबाहो सर्वे ते वशगा वयम्
015c	अविचार्य महाराज राजसूये मनः कुरु
016a	इत्येवं सुहृदः सर्वे पृथक्च सह चाब्रुवन्
016c	स धर्म्यं पाण्डवस्तेषां वचः श्रुत्वा विशां पते
016e	धृष्टमिष्टं वरिष्ठं च जग्राह मनसारिहा
017a	श्रुत्वा सुहृद्वचस्तच्च जानंश्चाप्यात्मनः क्षमम्
017c	पुनः पुनर्मनो दध्रे राजसूयाय भारत
018a	स भ्रातृभिः पुनर्धीमानृत्विग्भिश्च महात्मभिः
018c	धौम्यद्वैपायनाद्यैश्च मन्त्रयामास मन्त्रिभिः
019    युधिष्ठिर उवाच
019a	इयं या राजसूयस्य सम्राडर्हस्य सुक्रतोः
019c	श्रद्दधानस्य वदतः स्पृहा मे सा कथं भवेत्
020    वैशम्पायन उवाच
020a	एवमुक्तास्तु ते तेन राज्ञा राजीवलोचन
020c	इदमूचुर्वचः काले धर्मात्मानं युधिष्ठिरम्
020e	अर्हस्त्वमसि धर्मज्ञ राजसूयं महाक्रतुम्
021a	अथैवमुक्ते नृपतावृत्विग्भिरृषिभिस्तथा
021c	मन्त्रिणो भ्रातरश्चास्य तद्वचः प्रत्यपूजयन्
022a	स तु राजा महाप्राज्ञः पुनरेवात्मनात्मवान्
022c	भूयो विममृशे पार्थो लोकानां हितकाम्यया
023a	सामर्थ्ययोगं सम्प्रेक्ष्य देशकालौ व्ययागमौ
023c	विमृश्य सम्यक्च धिया कुर्वन्प्राज्ञो न सीदति
024a	न हि यज्ञसमारम्भः केवलात्मविपत्तये
024c	भवतीति समाज्ञाय यत्नतः कार्यमुद्वहन्
025a	स निश्चयार्थं कार्यस्य कृष्णमेव जनार्दनम्
025c	सर्वलोकात्परं मत्वा जगाम मनसा हरिम्
026a	अप्रमेयं महाबाहुं कामाज्जातमजं नृषु
026c	पाण्डवस्तर्कयामास कर्मभिर्देवसम्मितैः
027a	नास्य किञ्चिदविज्ञातं नास्य किञ्चिदकर्मजम्
027c	न स किञ्चिन्न विषहेदिति कृष्णममन्यत
028a	स तु तां नैष्ठिकीं बुद्धिं कृत्वा पार्थो युधिष्ठिरः
028c	गुरुवद्भूतगुरवे प्राहिणोद्दूतमञ्जसा
029a	शीघ्रगेन रथेनाशु स दूतः प्राप्य यादवान्
029c	द्वारकावासिनं कृष्णं द्वारवत्यां समासदत्
030a	दर्शनाकाङ्क्षिणं पार्थं दर्शनाकाङ्क्षयाच्युतः
030c	इन्द्रसेनेन सहित इन्द्रप्रस्थं ययौ तदा
031a	व्यतीत्य विविधान्देशांस्त्वरावान्क्षिप्रवाहनः
031c	इन्द्रप्रस्थगतं पार्थमभ्यगच्छज्जनार्दनः
032a	स गृहे भ्रातृवद्भ्रात्रा धर्मराजेन पूजितः
032c	भीमेन च ततोऽपश्यत्स्वसारं प्रीतिमान्पितुः
033a	प्रीतः प्रियेण सुहृदा रेमे स सहितस्तदा
033c	अर्जुनेन यमाभ्यां च गुरुवत्पर्युपस्थितः
034a	तं विश्रान्तं शुभे देशे क्षणिनं कल्यमच्युतम्
034c	धर्मराजः समागम्य ज्ञापयत्स्वं प्रयोजनम्
035    युधिष्ठिर उवाच
035a	प्रार्थितो राजसूयो मे न चासौ केवलेप्सया
035c	प्राप्यते येन तत्ते ह विदितं कृष्ण सर्वशः
036a	यस्मिन्सर्वं सम्भवति यश्च सर्वत्र पूज्यते
036c	यश्च सर्वेश्वरो राजा राजसूयं स विन्दति
037a	तं राजसूयं सुहृदः कार्यमाहुः समेत्य मे
037c	तत्र मे निश्चिततमं तव कृष्ण गिरा भवेत्
038a	केचिद्धि सौहृदादेव दोषं न परिचक्षते
038c	अर्थहेतोस्तथैवान्ये प्रियमेव वदन्त्युत
039a	प्रियमेव परीप्सन्ते केचिदात्मनि यद्धितम्
039c	एवम्प्रायाश्च दृश्यन्ते जनवादाः प्रयोजने
040a	त्वं तु हेतूनतीत्यैतान्कामक्रोधौ व्यतीत्य च
040c	परमं नः क्षमं लोके यथावद्वक्तुमर्हसि
