BR0202012001	वैशम्पायन उवाच
BR0202012001a	ऋषेस्तद्वचनं श्रुत्वा निशश्वास युधिष्ठिरः
BR0202012001c	चिन्तयन्राजसूयाप्तिं न लेभे शर्म भारत
BR0202012002a	राजर्षीणां हि तं श्रुत्वा महिमानं महात्मनाम्
BR0202012002c	यज्वनां कर्मभिः पुण्यैर्लोकप्राप्तिं समीक्ष्य च
BR0202012003a	हरिश्चन्द्रं च राजर्षिं रोचमानं विशेषतः
BR0202012003c	यज्वानं यज्ञमाहर्तुं राजसूयमियेष सः
BR0202012004a	युधिष्ठिरस्ततः सर्वानर्चयित्वा सभासदः
BR0202012004c	प्रत्यर्चितश्च तैः सर्वैर्यज्ञायैव मनो दधे
BR0202012005a	स राजसूयं राजेन्द्र कुरूणामृषभः क्रतुम्
BR0202012005c	आहर्तुं प्रवणं चक्रे मनः सञ्चिन्त्य सोऽसकृत्
BR0202012006a	भूयश्चाद्भुतवीर्यौजा धर्ममेवानुपालयन्
BR0202012006c	किं हितं सर्वलोकानां भवेदिति मनो दधे
BR0202012007a	अनुगृह्णन्प्रजाः सर्वाः सर्वधर्मविदां वरः
BR0202012007c	अविशेषेण सर्वेषां हितं चक्रे युधिष्ठिरः
BR0202012008a	एवं गते ततस्तस्मिन्पितरीवाश्वसञ्जनाः
BR0202012008c	न तस्य विद्यते द्वेष्टा ततोऽस्याजातशत्रुता
BR0202012009a	स मन्त्रिणः समानाय्य भ्रातॄंश्च वदतां वरः
BR0202012009c	राजसूयं प्रति तदा पुनः पुनरपृच्छत
BR0202012010a	ते पृच्छ्यमानाः सहिता वचोऽर्थ्यं मन्त्रिणस्तदा
BR0202012010c	युधिष्ठिरं महाप्राज्ञं यियक्षुमिदमब्रुवन्
BR0202012011a	येनाभिषिक्तो नृपतिर्वारुणं गुणमृच्छति
BR0202012011c	तेन राजापि सन्कृत्स्नं सम्राड्गुणमभीप्सति
BR0202012012a	तस्य सम्राड्गुणार्हस्य भवतः कुरुनन्दन
BR0202012012c	राजसूयस्य समयं मन्यन्ते सुहृदस्तव
BR0202012013a	तस्य यज्ञस्य समयः स्वाधीनः क्षत्रसम्पदा
BR0202012013c	साम्ना षडग्नयो यस्मिंश्चीयन्ते संशितव्रतैः
BR0202012014a	दर्वीहोमानुपादाय सर्वान्यः प्राप्नुते क्रतून्
BR0202012014c	अभिषेकं च यज्ञान्ते सर्वजित्तेन चोच्यते
BR0202012015a	समर्थोऽसि महाबाहो सर्वे ते वशगा वयम्
BR0202012015c	अविचार्य महाराज राजसूये मनः कुरु
BR0202012016a	इत्येवं सुहृदः सर्वे पृथक्च सह चाब्रुवन्
BR0202012016c	स धर्म्यं पाण्डवस्तेषां वचः श्रुत्वा विशां पते
BR0202012016e	धृष्टमिष्टं वरिष्ठं च जग्राह मनसारिहा
BR0202012017a	श्रुत्वा सुहृद्वचस्तच्च जानंश्चाप्यात्मनः क्षमम्
BR0202012017c	पुनः पुनर्मनो दध्रे राजसूयाय भारत
BR0202012018a	स भ्रातृभिः पुनर्धीमानृत्विग्भिश्च महात्मभिः
BR0202012018c	धौम्यद्वैपायनाद्यैश्च मन्त्रयामास मन्त्रिभिः
BR0202012019    युधिष्ठिर उवाच
BR0202012019a	इयं या राजसूयस्य सम्राडर्हस्य सुक्रतोः
BR0202012019c	श्रद्दधानस्य वदतः स्पृहा मे सा कथं भवेत्
BR0202012020    वैशम्पायन उवाच
BR0202012020a	एवमुक्तास्तु ते तेन राज्ञा राजीवलोचन
BR0202012020c	इदमूचुर्वचः काले धर्मात्मानं युधिष्ठिरम्
BR0202012020e	अर्हस्त्वमसि धर्मज्ञ राजसूयं महाक्रतुम्
BR0202012021a	अथैवमुक्ते नृपतावृत्विग्भिरृषिभिस्तथा
BR0202012021c	मन्त्रिणो भ्रातरश्चास्य तद्वचः प्रत्यपूजयन्
BR0202012022a	स तु राजा महाप्राज्ञः पुनरेवात्मनात्मवान्
BR0202012022c	भूयो विममृशे पार्थो लोकानां हितकाम्यया
BR0202012023a	सामर्थ्ययोगं सम्प्रेक्ष्य देशकालौ व्ययागमौ
BR0202012023c	विमृश्य सम्यक्च धिया कुर्वन्प्राज्ञो न सीदति
BR0202012024a	न हि यज्ञसमारम्भः केवलात्मविपत्तये
BR0202012024c	भवतीति समाज्ञाय यत्नतः कार्यमुद्वहन्
BR0202012025a	स निश्चयार्थं कार्यस्य कृष्णमेव जनार्दनम्
BR0202012025c	सर्वलोकात्परं मत्वा जगाम मनसा हरिम्
BR0202012026a	अप्रमेयं महाबाहुं कामाज्जातमजं नृषु
BR0202012026c	पाण्डवस्तर्कयामास कर्मभिर्देवसम्मितैः
BR0202012027a	नास्य किञ्चिदविज्ञातं नास्य किञ्चिदकर्मजम्
BR0202012027c	न स किञ्चिन्न विषहेदिति कृष्णममन्यत
BR0202012028a	स तु तां नैष्ठिकीं बुद्धिं कृत्वा पार्थो युधिष्ठिरः
BR0202012028c	गुरुवद्भूतगुरवे प्राहिणोद्दूतमञ्जसा
BR0202012029a	शीघ्रगेन रथेनाशु स दूतः प्राप्य यादवान्
BR0202012029c	द्वारकावासिनं कृष्णं द्वारवत्यां समासदत्
BR0202012030a	दर्शनाकाङ्क्षिणं पार्थं दर्शनाकाङ्क्षयाच्युतः
BR0202012030c	इन्द्रसेनेन सहित इन्द्रप्रस्थं ययौ तदा
BR0202012031a	व्यतीत्य विविधान्देशांस्त्वरावान्क्षिप्रवाहनः
BR0202012031c	इन्द्रप्रस्थगतं पार्थमभ्यगच्छज्जनार्दनः
BR0202012032a	स गृहे भ्रातृवद्भ्रात्रा धर्मराजेन पूजितः
BR0202012032c	भीमेन च ततोऽपश्यत्स्वसारं प्रीतिमान्पितुः
BR0202012033a	प्रीतः प्रियेण सुहृदा रेमे स सहितस्तदा
BR0202012033c	अर्जुनेन यमाभ्यां च गुरुवत्पर्युपस्थितः
BR0202012034a	तं विश्रान्तं शुभे देशे क्षणिनं कल्यमच्युतम्
BR0202012034c	धर्मराजः समागम्य ज्ञापयत्स्वं प्रयोजनम्
BR0202012035    युधिष्ठिर उवाच
BR0202012035a	प्रार्थितो राजसूयो मे न चासौ केवलेप्सया
BR0202012035c	प्राप्यते येन तत्ते ह विदितं कृष्ण सर्वशः
BR0202012036a	यस्मिन्सर्वं सम्भवति यश्च सर्वत्र पूज्यते
BR0202012036c	यश्च सर्वेश्वरो राजा राजसूयं स विन्दति
BR0202012037a	तं राजसूयं सुहृदः कार्यमाहुः समेत्य मे
BR0202012037c	तत्र मे निश्चिततमं तव कृष्ण गिरा भवेत्
BR0202012038a	केचिद्धि सौहृदादेव दोषं न परिचक्षते
BR0202012038c	अर्थहेतोस्तथैवान्ये प्रियमेव वदन्त्युत
BR0202012039a	प्रियमेव परीप्सन्ते केचिदात्मनि यद्धितम्
BR0202012039c	एवम्प्रायाश्च दृश्यन्ते जनवादाः प्रयोजने
BR0202012040a	त्वं तु हेतूनतीत्यैतान्कामक्रोधौ व्यतीत्य च
BR0202012040c	परमं नः क्षमं लोके यथावद्वक्तुमर्हसि
