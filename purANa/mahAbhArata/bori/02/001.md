BR0201001001	वैशम्पायन उवाच
BR0201001001a	ततोऽब्रवीन्मयः पार्थं वासुदेवस्य सन्निधौ
BR0201001001c	प्राञ्जलिः श्लक्ष्णया वाचा पूजयित्वा पुनः पुनः
BR0201001002a   अस्माच्च कृष्णात्सङ्क्रुद्धात्पावकाच्च दिधक्षतः
BR0201001002c   त्वया त्रातोऽस्मि कौन्तेय ब्रूहि किं करवाणि ते
BR0201001003    अर्जुन उवाच
BR0201001003a   कृतमेव त्वया सर्वं स्वस्ति गच्छ महासुर
BR0201001003c   प्रीतिमान्भव मे नित्यं प्रीतिमन्तो वयं च ते
BR0201001004    मय उवाच
BR0201001004a   युक्तमेतत्त्वयि विभो यथात्थ पुरुषर्षभ
BR0201001004c   प्रीतिपूर्वमहं किञ्चित्कर्तुमिच्छामि भारत
BR0201001005a   अहं हि विश्वकर्मा वै दानवानां महाकविः
BR0201001005c   सोऽहं वै त्वत्कृते किञ्चित्कर्तुमिच्छामि पाण्डव
BR0201001006    अर्जुन उवाच
BR0201001006a   प्राणकृच्छ्राद्विमुक्तं त्वमात्मानं मन्यसे मया
BR0201001006c   एवं गते न शक्ष्यामि किञ्चित्कारयितुं त्वया
BR0201001007a   न चापि तव सङ्कल्पं मोघमिच्छामि दानव
BR0201001007c   कृष्णस्य क्रियतां किञ्चित्तथा प्रतिकृतं मयि
BR0201001008    वैशम्पायन उवाच
BR0201001008a   चोदितो वासुदेवस्तु मयेन भरतर्षभ
BR0201001008c   मुहूर्तमिव सन्दध्यौ किमयं चोद्यतामिति
BR0201001009a   चोदयामास तं कृष्णः सभा वै क्रियतामिति
BR0201001009c   धर्मराजस्य दैतेय यादृशीमिह मन्यसे
BR0201001010a   यां कृतां नानुकुर्युस्ते मानवाः प्रेक्ष्य विस्मिताः
BR0201001010c   मनुष्यलोके कृत्स्नेऽस्मिंस्तादृशीं कुरु वै सभाम्
BR0201001011a   यत्र दिव्यानभिप्रायान्पश्येम विहितांस्त्वया
BR0201001011c   आसुरान्मानुषांश्चैव तां सभां कुरु वै मय
BR0201001012a   प्रतिगृह्य तु तद्वाक्यं सम्प्रहृष्टो मयस्तदा
BR0201001012c   विमानप्रतिमां चक्रे पाण्डवस्य सभां मुदा
BR0201001013a   ततः कृष्णश्च पार्थश्च धर्मराजे युधिष्ठिरे
BR0201001013c   सर्वमेतद्यथावेद्य दर्शयामासतुर्मयम्
BR0201001014a   तस्मै युधिष्ठिरः पूजां यथार्हमकरोत्तदा
BR0201001014c   स तु तां प्रतिजग्राह मयः सत्कृत्य सत्कृतः
BR0201001015a   स पूर्वदेवचरितं तत्र तत्र विशां पते
BR0201001015c   कथयामास दैतेयः पाण्डुपुत्रेषु भारत
BR0201001016a   स कालं कञ्चिदाश्वस्य विश्वकर्मा प्रचिन्त्य च
BR0201001016c   सभां प्रचक्रमे कर्तुं पाण्डवानां महात्मनाम्
BR0201001017a   अभिप्रायेण पार्थानां कृष्णस्य च महात्मनः
BR0201001017c   पुण्येऽहनि महातेजाः कृतकौतुकमङ्गलः
BR0201001018a   तर्पयित्वा द्विजश्रेष्ठान्पायसेन सहस्रशः
BR0201001018c   धनं बहुविधं दत्त्वा तेभ्य एव च वीर्यवान्
BR0201001019a   सर्वर्तुगुणसम्पन्नां दिव्यरूपां मनोरमाम्
BR0201001019c   दशकिष्कुसहस्रां तां मापयामास सर्वतः
