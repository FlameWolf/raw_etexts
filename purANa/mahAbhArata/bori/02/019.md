BR0203019001	वासुदेव उवाच
BR0203019001a	एष पार्थ महान्स्वादुः पशुमान्नित्यमम्बुमान्
BR0203019001c	निरामयः सुवेश्माढ्यो निवेशो मागधः शुभः
BR0203019002a	वैहारो विपुलः शैलो वराहो वृषभस्तथा
BR0203019002c	तथैवर्षिगिरिस्तात शुभाश्चैत्यकपञ्चमाः
BR0203019003a	एते पञ्च महाशृङ्गाः पर्वताः शीतलद्रुमाः
BR0203019003c	रक्षन्तीवाभिसंहत्य संहताङ्गा गिरिव्रजम्
BR0203019004a	पुष्पवेष्टितशाखाग्रैर्गन्धवद्भिर्मनोरमैः
BR0203019004c	निगूढा इव लोध्राणां वनैः कामिजनप्रियैः
BR0203019005a	शूद्रायां गौतमो यत्र महात्मा संशितव्रतः
BR0203019005c	औशीनर्यामजनयत्काक्षीवादीन्सुतानृषिः
BR0203019006a	गौतमः क्षयणादस्मादथासौ तत्र वेश्मनि
BR0203019006c	भजते मागधं वंशं स नृपाणामनुग्रहात्
BR0203019007a	अङ्गवङ्गादयश्चैव राजानः सुमहाबलाः
BR0203019007c	गौतमक्षयमभ्येत्य रमन्ते स्म पुरार्जुन
BR0203019008a	वनराजीस्तु पश्येमाः प्रियालानां मनोरमाः
BR0203019008c	लोध्राणां च शुभाः पार्थ गौतमौकःसमीपजाः
BR0203019009a	अर्बुदः शक्रवापी च पन्नगौ शत्रुतापनौ
BR0203019009c	स्वस्तिकस्यालयश्चात्र मणिनागस्य चोत्तमः
BR0203019010a	अपरिहार्या मेघानां मागधेयं मणेः कृते
BR0203019010c	कौशिको मणिमांश्चैव ववृधाते ह्यनुग्रहम्
BR0203019011a	अर्थसिद्धिं त्वनपगां जरासन्धोऽभिमन्यते
BR0203019011c	वयमासादने तस्य दर्पमद्य निहन्म हि
BR0203019012    वैशम्पायन उवाच
BR0203019012a	एवमुक्त्वा ततः सर्वे भ्रातरो विपुलौजसः
BR0203019012c	वार्ष्णेयः पाण्डवेयौ च प्रतस्थुर्मागधं पुरम्
BR0203019013a	तुष्टपुष्टजनोपेतं चातुर्वर्ण्यजनाकुलम्
BR0203019013c	स्फीतोत्सवमनाधृष्यमासेदुश्च गिरिव्रजम्
BR0203019014a	तेऽथ द्वारमनासाद्य पुरस्य गिरिमुच्छ्रितम्
BR0203019014c	बार्हद्रथैः पूज्यमानं तथा नगरवासिभिः
BR0203019015a	यत्र माषादमृषभमाससाद बृहद्रथः
BR0203019015c	तं हत्वा माषनालाश्च तिस्रो भेरीरकारयत्
BR0203019016a	आनह्य चर्मणा तेन स्थापयामास स्वे पुरे
BR0203019016c	यत्र ताः प्राणदन्भेर्यो दिव्यपुष्पावचूर्णिताः
BR0203019017a	मागधानां सुरुचिरं चैत्यकान्तं समाद्रवन्
BR0203019017c	शिरसीव जिघांसन्तो जरासन्धजिघांसवः
BR0203019018a	स्थिरं सुविपुलं शृङ्गं सुमहान्तं पुरातनम्
BR0203019018c	अर्चितं माल्यदामैश्च सततं सुप्रतिष्ठितम्
BR0203019019a	विपुलैर्बाहुभिर्वीरास्तेऽभिहत्याभ्यपातयन्
BR0203019019c	ततस्ते मागधं दृष्ट्वा पुरं प्रविविशुस्तदा
BR0203019020a	एतस्मिन्नेव काले तु जरासन्धं समर्चयन्
BR0203019020c	पर्यग्नि कुर्वंश्च नृपं द्विरदस्थं पुरोहिताः
BR0203019021a	स्नातकव्रतिनस्ते तु बाहुशस्त्रा निरायुधाः
BR0203019021c	युयुत्सवः प्रविविशुर्जरासन्धेन भारत
BR0203019022a	भक्ष्यमाल्यापणानां च ददृशुः श्रियमुत्तमाम्
BR0203019022c	स्फीतां सर्वगुणोपेतां सर्वकामसमृद्धिनीम्
BR0203019023a	तां तु दृष्ट्वा समृद्धिं ते वीथ्यां तस्यां नरोत्तमाः
BR0203019023c	राजमार्गेण गच्छन्तः कृष्णभीमधनञ्जयाः
BR0203019024a	बलाद्गृहीत्वा माल्यानि मालाकारान्महाबलाः
BR0203019024c	विरागवसनाः सर्वे स्रग्विणो मृष्टकुण्डलाः
BR0203019025a	निवेशनमथाजग्मुर्जरासन्धस्य धीमतः
BR0203019025c	गोवासमिव वीक्षन्तः सिंहा हैमवता यथा
BR0203019026a	शैलस्तम्भनिभास्तेषां चन्दनागुरुभूषिताः
BR0203019026c	अशोभन्त महाराज बाहवो बाहुशालिनाम्
BR0203019027a	तान्दृष्ट्वा द्विरदप्रख्याञ्शालस्कन्धानिवोद्गतान्
BR0203019027c	व्यूढोरस्कान्मागधानां विस्मयः समजायत
BR0203019028a	ते त्वतीत्य जनाकीर्णास्तिस्रः कक्ष्या नरर्षभाः
BR0203019028c	अहङ्कारेण राजानमुपतस्थुर्महाबलाः
BR0203019029a	तान्पाद्यमधुपर्कार्हान्मानार्हान्सत्कृतिं गतान्
BR0203019029c	प्रत्युत्थाय जरासन्ध उपतस्थे यथाविधि
BR0203019030a	उवाच चैतान्राजासौ स्वागतं वोऽस्त्विति प्रभुः
BR0203019030c	तस्य ह्येतद्व्रतं राजन्बभूव भुवि विश्रुतम्
BR0203019031a	स्नातकान्ब्राह्मणान्प्राप्ताञ्श्रुत्वा स समितिञ्जयः
BR0203019031c	अप्यर्धरात्रे नृपतिः प्रत्युद्गच्छति भारत
BR0203019032a	तांस्त्वपूर्वेण वेषेण दृष्ट्वा नृपतिसत्तमः
BR0203019032c	उपतस्थे जरासन्धो विस्मितश्चाभवत्तदा
BR0203019033a	ते तु दृष्ट्वैव राजानं जरासन्धं नरर्षभाः
BR0203019033c	इदमूचुरमित्रघ्नाः सर्वे भरतसत्तम
BR0203019034a	स्वस्त्यस्तु कुशलं राजन्निति सर्वे व्यवस्थिताः
BR0203019034c	तं नृपं नृपशार्दूल विप्रैक्षन्त परस्परम्
BR0203019035a	तानब्रवीज्जरासन्धस्तदा यादवपाण्डवान्
BR0203019035c	आस्यतामिति राजेन्द्र ब्राह्मणच्छद्मसंवृतान्
BR0203019036a	अथोपविविशुः सर्वे त्रयस्ते पुरुषर्षभाः
BR0203019036c	सम्प्रदीप्तास्त्रयो लक्ष्म्या महाध्वर इवाग्नयः
BR0203019037a	तानुवाच जरासन्धः सत्यसन्धो नराधिपः
BR0203019037c	विगर्हमाणः कौरव्य वेषग्रहणकारणात्
BR0203019038a	न स्नातकव्रता विप्रा बहिर्माल्यानुलेपनाः
BR0203019038c	भवन्तीति नृलोकेऽस्मिन्विदितं मम सर्वशः
BR0203019039a	ते यूयं पुष्पवन्तश्च भुजैर्ज्याघातलक्षणैः
BR0203019039c	बिभ्रतः क्षात्रमोजश्च ब्राह्मण्यं प्रतिजानथ
BR0203019040a	एवं विरागवसना बहिर्माल्यानुलेपनाः
BR0203019040c	सत्यं वदत के यूयं सत्यं राजसु शोभते
BR0203019041a	चैत्यकं च गिरेः शृङ्गं भित्त्वा किमिव सद्म नः
BR0203019041c	अद्वारेण प्रविष्टाः स्थ निर्भया राजकिल्बिषात्
BR0203019042a	कर्म चैतद्विलिङ्गस्य किं वाद्य प्रसमीक्षितम्
BR0203019042c	वदध्वं वाचि वीर्यं च ब्राह्मणस्य विशेषतः
BR0203019043a	एवं च मामुपस्थाय कस्माच्च विधिनार्हणाम्
BR0203019043c	प्रणीतां नो न गृह्णीत कार्यं किं चास्मदागमे
BR0203019044a	एवमुक्तस्ततः कृष्णः प्रत्युवाच महामनाः
BR0203019044c	स्निग्धगम्भीरया वाचा वाक्यं वाक्यविशारदः
BR0203019045a	स्नातकव्रतिनो राजन्ब्राह्मणाः क्षत्रिया विशः
BR0203019045c	विशेषनियमाश्चैषामविशेषाश्च सन्त्युत
BR0203019046a	विशेषवांश्च सततं क्षत्रियः श्रियमर्छति
BR0203019046c	पुष्पवत्सु ध्रुवा श्रीश्च पुष्पवन्तस्ततो वयम्
BR0203019047a	क्षत्रियो बाहुवीर्यस्तु न तथा वाक्यवीर्यवान्
BR0203019047c	अप्रगल्भं वचस्तस्य तस्माद्बार्हद्रथे स्मृतम्
BR0203019048a	स्ववीर्यं क्षत्रियाणां च बाह्वोर्धाता न्यवेशयत्
BR0203019048c	तद्दिदृक्षसि चेद्राजन्द्रष्टास्यद्य न संशयः
BR0203019049a	अद्वारेण रिपोर्गेहं द्वारेण सुहृदो गृहम्
BR0203019049c	प्रविशन्ति सदा सन्तो द्वारं नो वर्जितं ततः
BR0203019050a	कार्यवन्तो गृहानेत्य शत्रुतो नार्हणां वयम्
BR0203019050c	प्रतिगृह्णीम तद्विद्धि एतन्नः शाश्वतं व्रतम्
