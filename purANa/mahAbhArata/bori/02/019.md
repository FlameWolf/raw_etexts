001	वासुदेव उवाच
001a	एष पार्थ महान्स्वादुः पशुमान्नित्यमम्बुमान्
001c	निरामयः सुवेश्माढ्यो निवेशो मागधः शुभः
002a	वैहारो विपुलः शैलो वराहो वृषभस्तथा
002c	तथैवर्षिगिरिस्तात शुभाश्चैत्यकपञ्चमाः
003a	एते पञ्च महाशृङ्गाः पर्वताः शीतलद्रुमाः
003c	रक्षन्तीवाभिसंहत्य संहताङ्गा गिरिव्रजम्
004a	पुष्पवेष्टितशाखाग्रैर्गन्धवद्भिर्मनोरमैः
004c	निगूढा इव लोध्राणां वनैः कामिजनप्रियैः
005a	शूद्रायां गौतमो यत्र महात्मा संशितव्रतः
005c	औशीनर्यामजनयत्काक्षीवादीन्सुतानृषिः
006a	गौतमः क्षयणादस्मादथासौ तत्र वेश्मनि
006c	भजते मागधं वंशं स नृपाणामनुग्रहात्
007a	अङ्गवङ्गादयश्चैव राजानः सुमहाबलाः
007c	गौतमक्षयमभ्येत्य रमन्ते स्म पुरार्जुन
008a	वनराजीस्तु पश्येमाः प्रियालानां मनोरमाः
008c	लोध्राणां च शुभाः पार्थ गौतमौकःसमीपजाः
009a	अर्बुदः शक्रवापी च पन्नगौ शत्रुतापनौ
009c	स्वस्तिकस्यालयश्चात्र मणिनागस्य चोत्तमः
010a	अपरिहार्या मेघानां मागधेयं मणेः कृते
010c	कौशिको मणिमांश्चैव ववृधाते ह्यनुग्रहम्
011a	अर्थसिद्धिं त्वनपगां जरासन्धोऽभिमन्यते
011c	वयमासादने तस्य दर्पमद्य निहन्म हि
012    वैशम्पायन उवाच
012a	एवमुक्त्वा ततः सर्वे भ्रातरो विपुलौजसः
012c	वार्ष्णेयः पाण्डवेयौ च प्रतस्थुर्मागधं पुरम्
013a	तुष्टपुष्टजनोपेतं चातुर्वर्ण्यजनाकुलम्
013c	स्फीतोत्सवमनाधृष्यमासेदुश्च गिरिव्रजम्
014a	तेऽथ द्वारमनासाद्य पुरस्य गिरिमुच्छ्रितम्
014c	बार्हद्रथैः पूज्यमानं तथा नगरवासिभिः
015a	यत्र माषादमृषभमाससाद बृहद्रथः
015c	तं हत्वा माषनालाश्च तिस्रो भेरीरकारयत्
016a	आनह्य चर्मणा तेन स्थापयामास स्वे पुरे
016c	यत्र ताः प्राणदन्भेर्यो दिव्यपुष्पावचूर्णिताः
017a	मागधानां सुरुचिरं चैत्यकान्तं समाद्रवन्
017c	शिरसीव जिघांसन्तो जरासन्धजिघांसवः
018a	स्थिरं सुविपुलं शृङ्गं सुमहान्तं पुरातनम्
018c	अर्चितं माल्यदामैश्च सततं सुप्रतिष्ठितम्
019a	विपुलैर्बाहुभिर्वीरास्तेऽभिहत्याभ्यपातयन्
019c	ततस्ते मागधं दृष्ट्वा पुरं प्रविविशुस्तदा
020a	एतस्मिन्नेव काले तु जरासन्धं समर्चयन्
020c	पर्यग्नि कुर्वंश्च नृपं द्विरदस्थं पुरोहिताः
021a	स्नातकव्रतिनस्ते तु बाहुशस्त्रा निरायुधाः
021c	युयुत्सवः प्रविविशुर्जरासन्धेन भारत
022a	भक्ष्यमाल्यापणानां च ददृशुः श्रियमुत्तमाम्
022c	स्फीतां सर्वगुणोपेतां सर्वकामसमृद्धिनीम्
023a	तां तु दृष्ट्वा समृद्धिं ते वीथ्यां तस्यां नरोत्तमाः
023c	राजमार्गेण गच्छन्तः कृष्णभीमधनञ्जयाः
024a	बलाद्गृहीत्वा माल्यानि मालाकारान्महाबलाः
024c	विरागवसनाः सर्वे स्रग्विणो मृष्टकुण्डलाः
025a	निवेशनमथाजग्मुर्जरासन्धस्य धीमतः
025c	गोवासमिव वीक्षन्तः सिंहा हैमवता यथा
026a	शैलस्तम्भनिभास्तेषां चन्दनागुरुभूषिताः
026c	अशोभन्त महाराज बाहवो बाहुशालिनाम्
027a	तान्दृष्ट्वा द्विरदप्रख्याञ्शालस्कन्धानिवोद्गतान्
027c	व्यूढोरस्कान्मागधानां विस्मयः समजायत
028a	ते त्वतीत्य जनाकीर्णास्तिस्रः कक्ष्या नरर्षभाः
028c	अहङ्कारेण राजानमुपतस्थुर्महाबलाः
029a	तान्पाद्यमधुपर्कार्हान्मानार्हान्सत्कृतिं गतान्
029c	प्रत्युत्थाय जरासन्ध उपतस्थे यथाविधि
030a	उवाच चैतान्राजासौ स्वागतं वोऽस्त्विति प्रभुः
030c	तस्य ह्येतद्व्रतं राजन्बभूव भुवि विश्रुतम्
031a	स्नातकान्ब्राह्मणान्प्राप्ताञ्श्रुत्वा स समितिञ्जयः
031c	अप्यर्धरात्रे नृपतिः प्रत्युद्गच्छति भारत
032a	तांस्त्वपूर्वेण वेषेण दृष्ट्वा नृपतिसत्तमः
032c	उपतस्थे जरासन्धो विस्मितश्चाभवत्तदा
033a	ते तु दृष्ट्वैव राजानं जरासन्धं नरर्षभाः
033c	इदमूचुरमित्रघ्नाः सर्वे भरतसत्तम
034a	स्वस्त्यस्तु कुशलं राजन्निति सर्वे व्यवस्थिताः
034c	तं नृपं नृपशार्दूल विप्रैक्षन्त परस्परम्
035a	तानब्रवीज्जरासन्धस्तदा यादवपाण्डवान्
035c	आस्यतामिति राजेन्द्र ब्राह्मणच्छद्मसंवृतान्
036a	अथोपविविशुः सर्वे त्रयस्ते पुरुषर्षभाः
036c	सम्प्रदीप्तास्त्रयो लक्ष्म्या महाध्वर इवाग्नयः
037a	तानुवाच जरासन्धः सत्यसन्धो नराधिपः
037c	विगर्हमाणः कौरव्य वेषग्रहणकारणात्
038a	न स्नातकव्रता विप्रा बहिर्माल्यानुलेपनाः
038c	भवन्तीति नृलोकेऽस्मिन्विदितं मम सर्वशः
039a	ते यूयं पुष्पवन्तश्च भुजैर्ज्याघातलक्षणैः
039c	बिभ्रतः क्षात्रमोजश्च ब्राह्मण्यं प्रतिजानथ
040a	एवं विरागवसना बहिर्माल्यानुलेपनाः
040c	सत्यं वदत के यूयं सत्यं राजसु शोभते
041a	चैत्यकं च गिरेः शृङ्गं भित्त्वा किमिव सद्म नः
041c	अद्वारेण प्रविष्टाः स्थ निर्भया राजकिल्बिषात्
042a	कर्म चैतद्विलिङ्गस्य किं वाद्य प्रसमीक्षितम्
042c	वदध्वं वाचि वीर्यं च ब्राह्मणस्य विशेषतः
043a	एवं च मामुपस्थाय कस्माच्च विधिनार्हणाम्
043c	प्रणीतां नो न गृह्णीत कार्यं किं चास्मदागमे
044a	एवमुक्तस्ततः कृष्णः प्रत्युवाच महामनाः
044c	स्निग्धगम्भीरया वाचा वाक्यं वाक्यविशारदः
045a	स्नातकव्रतिनो राजन्ब्राह्मणाः क्षत्रिया विशः
045c	विशेषनियमाश्चैषामविशेषाश्च सन्त्युत
046a	विशेषवांश्च सततं क्षत्रियः श्रियमर्छति
046c	पुष्पवत्सु ध्रुवा श्रीश्च पुष्पवन्तस्ततो वयम्
047a	क्षत्रियो बाहुवीर्यस्तु न तथा वाक्यवीर्यवान्
047c	अप्रगल्भं वचस्तस्य तस्माद्बार्हद्रथे स्मृतम्
048a	स्ववीर्यं क्षत्रियाणां च बाह्वोर्धाता न्यवेशयत्
048c	तद्दिदृक्षसि चेद्राजन्द्रष्टास्यद्य न संशयः
049a	अद्वारेण रिपोर्गेहं द्वारेण सुहृदो गृहम्
049c	प्रविशन्ति सदा सन्तो द्वारं नो वर्जितं ततः
050a	कार्यवन्तो गृहानेत्य शत्रुतो नार्हणां वयम्
050c	प्रतिगृह्णीम तद्विद्धि एतन्नः शाश्वतं व्रतम्
