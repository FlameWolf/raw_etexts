001	कर्ण उवाच
001a	या नः श्रुता मनुष्येषु स्त्रियो रूपेण सम्मताः
001c	तासामेतादृशं कर्म न कस्याञ्चन शुश्रुमः
002a	क्रोधाविष्टेषु पार्थेषु धार्तराष्ट्रेषु चाप्यति
002c	द्रौपदी पाण्डुपुत्राणां कृष्णा शान्तिरिहाभवत्
003a	अप्लवेऽम्भसि मग्नानामप्रतिष्ठे निमज्जताम्
003c	पाञ्चाली पाण्डुपुत्राणां नौरेषा पारगाभवत्
004	वैशम्पायन उवाच
004a	तद्वै श्रुत्वा भीमसेनः कुरुमध्येऽत्यमर्षणः
004c	स्त्री गतिः पाण्डुपुत्राणामित्युवाच सुदुर्मनाः
005a	त्रीणि ज्योतींषि पुरुष इति वै देवलोऽब्रवीत्
005c	अपत्यं कर्म विद्या च यतः सृष्टाः प्रजास्ततः
006a	अमेध्ये वै गतप्राणे शून्ये ज्ञातिभिरुज्झिते
006c	देहे त्रितयमेवैतत्पुरुषस्योपजायते
007a	तन्नो ज्योतिरभिहतं दाराणामभिमर्शनात्
007c	धनञ्जय कथं स्वित्स्यादपत्यमभिमृष्टजम्
008	अर्जुन उवाच
008a	न चैवोक्ता न चानुक्ता हीनतः परुषा गिरः
008c	भारताः प्रतिजल्पन्ति सदा तूत्तमपूरुषाः
009a	स्मरन्ति सुकृतान्येव न वैराणि कृतानि च
009c	सन्तः प्रतिविजानन्तो लब्ध्वा प्रत्ययमात्मनः
010	भीम उवाच
010a	इहैवैतांस्तुरा सर्वान्हन्मि शत्रून्समागतान्
010c	अथ निष्क्रम्य राजेन्द्र समूलान्कृन्धि भारत
011a	किं नो विवदितेनेह किं नः क्लेशेन भारत
011c	अद्यैवैतान्निहन्मीह प्रशाधि वसुधामिमाम्
012	वैशम्पायन उवाच
012a	इत्युक्त्वा भीमसेनस्तु कनिष्ठैर्भ्रातृभिर्वृतः
012c	मृगमध्ये यथा सिंहो मुहुः परिघमैक्षत
013a	सान्त्व्यमानो वीज्यमानः पार्थेनाक्लिष्टकर्मणा
013c	स्विद्यते च महाबाहुरन्तर्दाहेन वीर्यवान्
014a	क्रुद्धस्य तस्य स्रोतोभ्यः कर्णादिभ्यो नराधिप
014c	सधूमः सस्फुलिङ्गार्चिः पावकः समजायत
015a	भ्रुकुटीपुटदुष्प्रेक्ष्यमभवत्तस्य तन्मुखम्
015c	युगान्तकाले सम्प्राप्ते कृतान्तस्येव रूपिणः
016a	युधिष्ठिरस्तमावार्य बाहुना बाहुशालिनम्
016c	मैवमित्यब्रवीच्चैनं जोषमास्स्वेति भारत
017a	निवार्य तं महाबाहुं कोपसंरक्तलोचनम्
017c	पितरं समुपातिष्ठद्धृतराष्ट्रं कृताञ्जलिः
