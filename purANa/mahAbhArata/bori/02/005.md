001	वैशम्पायन उवाच
001a	तथा तत्रोपविष्टेषु पाण्डवेषु महात्मसु
001c	महत्सु चोपविष्टेषु गन्धर्वेषु च भारत
002a	लोकाननुचरन्सर्वानागमत्तां सभामृषिः
002c	नारदः सुमहातेजा ऋषिभिः सहितस्तदा
003a	पारिजातेन राजेन्द्र रैवतेन च धीमता
003c	सुमुखेन च सौम्येन देवर्षिरमितद्युतिः
003e	सभास्थान्पाण्डवान्द्रष्टुं प्रीयमाणो मनोजवः
004a	तमागतमृषिं दृष्ट्वा नारदं सर्वधर्मवित्
004c	सहसा पाण्डवश्रेष्ठः प्रत्युत्थायानुजैः सह
004e	अभ्यवादयत प्रीत्या विनयावनतस्तदा
005a	तदर्हमासनं तस्मै सम्प्रदाय यथाविधि
005c	अर्चयामास रत्नैश्च सर्वकामैश्च धर्मवित्
006a	सोऽर्चितः पाण्डवैः सर्वैर्महर्षिर्वेदपारगः
006c	धर्मकामार्थसंयुक्तं पप्रच्छेदं युधिष्ठिरम्
007    नारद उवाच
007a	कच्चिदर्थाश्च कल्पन्ते धर्मे च रमते मनः
007c	सुखानि चानुभूयन्ते मनश्च न विहन्यते
008a	कच्चिदाचरितां पूर्वैर्नरदेव पितामहैः
008c	वर्तसे वृत्तिमक्षीणां धर्मार्थसहितां नृषु
009a	कच्चिदर्थेन वा धर्मं धर्मेणार्थमथापि वा
009c	उभौ वा प्रीतिसारेण न कामेन प्रबाधसे
010a	कच्चिदर्थं च धर्मं च कामं च जयतां वर
010c	विभज्य काले कालज्ञ सदा वरद सेवसे
011a	कच्चिद्राजगुणैः षड्भिः सप्तोपायांस्तथानघ
011c	बलाबलं तथा सम्यक्चतुर्दश परीक्षसे
012a	कच्चिदात्मानमन्वीक्ष्य परांश्च जयतां वर
012c	तथा सन्धाय कर्माणि अष्टौ भारत सेवसे
013a	कच्चित्प्रकृतयः षट्ते न लुप्ता भरतर्षभ
013c	आढ्यास्तथा व्यसनिनः स्वनुरक्ताश्च सर्वशः
014a	कच्चिन्न तर्कैर्दूतैर्वा ये चाप्यपरिशङ्किताः
014c	त्वत्तो वा तव वामात्यैर्भिद्यते जातु मन्त्रितम्
015a	कच्चित्सन्धिं यथाकालं विग्रहं चोपसेवसे
015c	कच्चिद्वृत्तिमुदासीने मध्यमे चानुवर्तसे
016a	कच्चिदात्मसमा बुद्ध्या शुचयो जीवितक्षमाः
016c	कुलीनाश्चानुरक्ताश्च कृतास्ते वीर मन्त्रिणः
017a	विजयो मन्त्रमूलो हि राज्ञां भवति भारत
017c	सुसंवृतो मन्त्रधनैरमात्यैः शास्त्रकोविदैः
018a	कच्चिन्निद्रावशं नैषि कच्चित्काले विबुध्यसे
018c	कच्चिच्चापररात्रेषु चिन्तयस्यर्थमर्थवित्
019a	कच्चिन्मन्त्रयसे नैकः कच्चिन्न बहुभिः सह
019c	कच्चित्ते मन्त्रितो मन्त्रो न राष्ट्रमनुधावति
020a	कच्चिदर्थान्विनिश्चित्य लघुमूलान्महोदयान्
020c	क्षिप्रमारभसे कर्तुं न विघ्नयसि तादृशान्
021a	कच्चिन्न सर्वे कर्मान्ताः परोक्षास्ते विशङ्किताः
021c	सर्वे वा पुनरुत्सृष्टाः संसृष्टं ह्यत्र कारणम्
022a	कच्चिद्राजन्कृतान्येव कृतप्रायाणि वा पुनः
022c	विदुस्ते वीर कर्माणि नानवाप्तानि कानिचित्
023a	कच्चित्कारणिकाः सर्वे सर्वशास्त्रेषु कोविदाः
023c	कारयन्ति कुमारांश्च योधमुख्यांश्च सर्वशः
024a	कच्चित्सहस्रैर्मूर्खाणामेकं क्रीणासि पण्डितम्
024c	पण्डितो ह्यर्थकृच्छ्रेषु कुर्यान्निःश्रेयसं परम्
025a	कच्चिद्दुर्गाणि सर्वाणि धनधान्यायुधोदकैः
025c	यन्त्रैश्च परिपूर्णानि तथा शिल्पिधनुर्धरैः
026a	एकोऽप्यमात्यो मेधावी शूरो दान्तो विचक्षणः
026c	राजानं राजपुत्रं वा प्रापयेन्महतीं श्रियम्
027a	कच्चिदष्टादशान्येषु स्वपक्षे दश पञ्च च
027c	त्रिभिस्त्रिभिरविज्ञातैर्वेत्सि तीर्थानि चारकैः
028a	कच्चिद्द्विषामविदितः प्रतियत्तश्च सर्वदा
028c	नित्ययुक्तो रिपून्सर्वान्वीक्षसे रिपुसूदन
029a	कच्चिद्विनयसम्पन्नः कुलपुत्रो बहुश्रुतः
029c	अनसूयुरनुप्रष्टा सत्कृतस्ते पुरोहितः
030a	कच्चिदग्निषु ते युक्तो विधिज्ञो मतिमानृजुः
030c	हुतं च होष्यमाणं च काले वेदयते सदा
031a	कच्चिदङ्गेषु निष्णातो ज्योतिषां प्रतिपादकः
031c	उत्पातेषु च सर्वेषु दैवज्ञः कुशलस्तव
032a	कच्चिन्मुख्या महत्स्वेव मध्यमेषु च मध्यमाः
032c	जघन्याश्च जघन्येषु भृत्याः कर्मसु योजिताः
033a	अमात्यानुपधातीतान्पितृपैतामहाञ्शुचीन्
033c	श्रेष्ठाञ्श्रेष्ठेषु कच्चित्त्वं नियोजयसि कर्मसु
034a	कच्चिन्नोग्रेण दण्डेन भृशमुद्वेजितप्रजाः
034c	राष्ट्रं तवानुशासन्ति मन्त्रिणो भरतर्षभ
035a	कच्चित्त्वां नावजानन्ति याजकाः पतितं यथा
035c	उग्रप्रतिग्रहीतारं कामयानमिव स्त्रियः
036a	कच्चिद्धृष्टश्च शूरश्च मतिमान्धृतिमाञ्शुचिः
036c	कुलीनश्चानुरक्तश्च दक्षः सेनापतिस्तव
037a	कच्चिद्बलस्य ते मुख्याः सर्वे युद्धविशारदाः
037c	दृष्टापदाना विक्रान्तास्त्वया सत्कृत्य मानिताः
038a	कच्चिद्बलस्य भक्तं च वेतनं च यथोचितम्
038c	सम्प्राप्तकालं दातव्यं ददासि न विकर्षसि
039a	कालातिक्रमणाद्ध्येते भक्तवेतनयोर्भृताः
039c	भर्तुः कुप्यन्ति दौर्गत्यात्सोऽनर्थः सुमहान्स्मृतः
040a	कच्चित्सर्वेऽनुरक्तास्त्वां कुलपुत्राः प्रधानतः
040c	कच्चित्प्राणांस्तवार्थेषु सन्त्यजन्ति सदा युधि
041a	कच्चिन्नैको बहूनर्थान्सर्वशः साम्परायिकान्
041c	अनुशास्सि यथाकामं कामात्मा शासनातिगः
042a	कच्चित्पुरुषकारेण पुरुषः कर्म शोभयन्
042c	लभते मानमधिकं भूयो वा भक्तवेतनम्
043a	कच्चिद्विद्याविनीतांश्च नराञ्ज्ञानविशारदान्
043c	यथार्हं गुणतश्चैव दानेनाभ्यवपद्यसे
044a	कच्चिद्दारान्मनुष्याणां तवार्थे मृत्युमेयुषाम्
044c	व्यसनं चाभ्युपेतानां बिभर्षि भरतर्षभ
045a	कच्चिद्भयादुपनतं क्लीबं वा रिपुमागतम्
045c	युद्धे वा विजितं पार्थ पुत्रवत्परिरक्षसि
046a	कच्चित्त्वमेव सर्वस्याः पृथिव्याः पृथिवीपते
046c	समश्च नाभिशङ्क्यश्च यथा माता यथा पिता
047a	कच्चिद्व्यसनिनं शत्रुं निशम्य भरतर्षभ
047c	अभियासि जवेनैव समीक्ष्य त्रिविधं बलम्
048a	पार्ष्णिमूलं च विज्ञाय व्यवसायं पराजयम्
048c	बलस्य च महाराज दत्त्वा वेतनमग्रतः
049a	कच्चिच्च बलमुख्येभ्यः परराष्ट्रे परन्तप
049c	उपच्छन्नानि रत्नानि प्रयच्छसि यथार्हतः
050a	कच्चिदात्मानमेवाग्रे विजित्य विजितेन्द्रियः
050c	पराञ्जिगीषसे पार्थ प्रमत्तानजितेन्द्रियान्
051a	कच्चित्ते यास्यतः शत्रून्पूर्वं यान्ति स्वनुष्ठिताः
051c	साम दानं च भेदश्च दण्डश्च विधिवद्गुणाः
052a	कच्चिन्मूलं दृढं कृत्वा यात्रां यासि विशां पते
052c	तांश्च विक्रमसे जेतुं जित्वा च परिरक्षसि
053a	कच्चिदष्टाङ्गसंयुक्ता चतुर्विधबला चमूः
053c	बलमुख्यैः सुनीता ते द्विषतां प्रतिबाधनी
054a	कच्चिल्लवं च मुष्टिं च परराष्ट्रे परन्तप
054c	अविहाय महाराज विहंसि समरे रिपून्
055a	कच्चित्स्वपरराष्ट्रेषु बहवोऽधिकृतास्तव
055c	अर्थान्समनुतिष्ठन्ति रक्षन्ति च परस्परम्
056a	कच्चिदभ्यवहार्याणि गात्रसंस्पर्शकानि च
056c	घ्रेयाणि च महाराज रक्षन्त्यनुमतास्तव
057a	कच्चित्कोशं च कोष्ठं च वाहनं द्वारमायुधम्
057c	आयश्च कृतकल्याणैस्तव भक्तैरनुष्ठितः
058a	कच्चिदाभ्यन्तरेभ्यश्च बाह्येभ्यश्च विशां पते
058c	रक्षस्यात्मानमेवाग्रे तांश्च स्वेभ्यो मिथश्च तान्
059a	कच्चिन्न पाने द्यूते वा क्रीडासु प्रमदासु च
059c	प्रतिजानन्ति पूर्वाह्णे व्ययं व्यसनजं तव
060a	कच्चिदायस्य चार्धेन चतुर्भागेन वा पुनः
060c	पादभागैस्त्रिभिर्वापि व्ययः संशोध्यते तव
061a	कच्चिज्ज्ञातीन्गुरून्वृद्धान्वणिजः शिल्पिनः श्रितान्
061c	अभीक्ष्णमनुगृह्णासि धनधान्येन दुर्गतान्
062a	कच्चिदायव्यये युक्ताः सर्वे गणकलेखकाः
062c	अनुतिष्ठन्ति पूर्वाह्णे नित्यमायव्ययं तव
063a	कच्चिदर्थेषु सम्प्रौढान्हितकामाननुप्रियान्
063c	नापकर्षसि कर्मभ्यः पूर्वमप्राप्य किल्बिषम्
064a	कच्चिद्विदित्वा पुरुषानुत्तमाधममध्यमान्
064c	त्वं कर्मस्वनुरूपेषु नियोजयसि भारत
065a	कच्चिन्न लुब्धाश्चौरा वा वैरिणो वा विशां पते
065c	अप्राप्तव्यवहारा वा तव कर्मस्वनुष्ठिताः
066a	कच्चिन्न लुब्धैश्चौरैर्वा कुमारैः स्त्रीबलेन वा
066c	त्वया वा पीड्यते राष्ट्रं कच्चित्पुष्टाः कृषीवलाः
067a	कच्चिद्राष्ट्रे तडागानि पूर्णानि च महान्ति च
067c	भागशो विनिविष्टानि न कृषिर्देवमातृका
068a	कच्चिद्बीजं च भक्तं च कर्षकायावसीदते
068c	प्रतिकं च शतं वृद्ध्या ददास्यृणमनुग्रहम्
069a	कच्चित्स्वनुष्ठिता तात वार्त्ता ते साधुभिर्जनैः
069c	वार्त्तायां संश्रितस्तात लोकोऽयं सुखमेधते
070a	कच्चिच्छुचिकृतः प्राज्ञाः पञ्च पञ्च स्वनुष्ठिताः
070c	क्षेमं कुर्वन्ति संहत्य राजञ्जनपदे तव
071a	कच्चिन्नगरगुप्त्यर्थं ग्रामा नगरवत्कृताः
071c	ग्रामवच्च कृता रक्षा ते च सर्वे तदर्पणाः
072a	कच्चिद्बलेनानुगताः समानि विषमाणि च
072c	पुराणचौराः साध्यक्षाश्चरन्ति विषये तव
073a	कच्चित्स्त्रियः सान्त्वयसि कच्चित्ताश्च सुरक्षिताः
073c	कच्चिन्न श्रद्दधास्यासां कच्चिद्गुह्यं न भाषसे
074a	कच्चिच्चारान्निशि श्रुत्वा तत्कार्यमनुचिन्त्य च
074c	प्रियाण्यनुभवञ्शेषे विदित्वाभ्यन्तरं जनम्
075a	कच्चिद्द्वौ प्रथमौ यामौ रात्र्यां सुप्त्वा विशां पते
075c	सञ्चिन्तयसि धर्मार्थौ याम उत्थाय पश्चिमे
076a	कच्चिद्दर्शयसे नित्यं मनुष्यान्समलङ्कृतान्
076c	उत्थाय काले कालज्ञः सह पाण्डव मन्त्रिभिः
077a	कच्चिद्रक्ताम्बरधराः खड्गहस्ताः स्वलङ्कृताः
077c	अभितस्त्वामुपासन्ते रक्षणार्थमरिन्दम
078a	कच्चिद्दण्ड्येषु यमवत्पूज्येषु च विशां पते
078c	परीक्ष्य वर्तसे सम्यगप्रियेषु प्रियेषु च
079a	कच्चिच्छारीरमाबाधमौषधैर्नियमेन वा
079c	मानसं वृद्धसेवाभिः सदा पार्थापकर्षसि
080a	कच्चिद्वैद्याश्चिकित्सायामष्टाङ्गायां विशारदाः
080c	सुहृदश्चानुरक्ताश्च शरीरे ते हिताः सदा
081a	कच्चिन्न मानान्मोहाद्वा कामाद्वापि विशां पते
081c	अर्थिप्रत्यर्थिनः प्राप्तानपास्यसि कथञ्चन
082a	कच्चिन्न लोभान्मोहाद्वा विश्रम्भात्प्रणयेन वा
082c	आश्रितानां मनुष्याणां वृत्तिं त्वं संरुणत्सि च
083a	कच्चित्पौरा न सहिता ये च ते राष्ट्रवासिनः
083c	त्वया सह विरुध्यन्ते परैः क्रीताः कथञ्चन
084a	कच्चित्ते दुर्बलः शत्रुर्बलेनोपनिपीडितः
084c	मन्त्रेण बलवान्कश्चिदुभाभ्यां वा युधिष्ठिर
085a	कच्चित्सर्वेऽनुरक्तास्त्वां भूमिपालाः प्रधानतः
085c	कच्चित्प्राणांस्त्वदर्थेषु सन्त्यजन्ति त्वया हृताः
086a	कच्चित्ते सर्वविद्यासु गुणतोऽर्चा प्रवर्तते
086c	ब्राह्मणानां च साधूनां तव निःश्रेयसे शुभा
087a	कच्चिद्धर्मे त्रयीमूले पूर्वैराचरिते जनैः
087c	वर्तमानस्तथा कर्तुं तस्मिन्कर्मणि वर्तसे
088a	कच्चित्तव गृहेऽन्नानि स्वादून्यश्नन्ति वै द्विजाः
088c	गुणवन्ति गुणोपेतास्तवाध्यक्षं सदक्षिणम्
089a	कच्चित्क्रतूनेकचित्तो वाजपेयांश्च सर्वशः
089c	पुण्डरीकांश्च कार्त्स्न्येन यतसे कर्तुमात्मवान्
090a	कच्चिज्ज्ञातीन्गुरून्वृद्धान्दैवतांस्तापसानपि
090c	चैत्यांश्च वृक्षान्कल्याणान्ब्राह्मणांश्च नमस्यसि
091a	कच्चिदेषा च ते बुद्धिर्वृत्तिरेषा च तेऽनघ
091c	आयुष्या च यशस्या च धर्मकामार्थदर्शिनी
092a	एतया वर्तमानस्य बुद्ध्या राष्ट्रं न सीदति
092c	विजित्य च महीं राजा सोऽत्यन्तं सुखमेधते
093a	कच्चिदार्यो विशुद्धात्मा क्षारितश्चौरकर्मणि
093c	अदृष्टशास्त्रकुशलैर्न लोभाद्वध्यते शुचिः
094a	पृष्टो गृहीतस्तत्कारी तज्ज्ञैर्दृष्टः सकारणः
094c	कच्चिन्न मुच्यते स्तेनो द्रव्यलोभान्नरर्षभ
095a	व्युत्पन्ने कच्चिदाढ्यस्य दरिद्रस्य च भारत
095c	अर्थान्न मिथ्या पश्यन्ति तवामात्या हृता धनैः
096a	नास्तिक्यमनृतं क्रोधं प्रमादं दीर्घसूत्रताम्
096c	अदर्शनं ज्ञानवतामालस्यं क्षिप्तचित्तताम्
097a	एकचिन्तनमर्थानामनर्थज्ञैश्च चिन्तनम्
097c	निश्चितानामनारम्भं मन्त्रस्यापरिरक्षणम्
098a	मङ्गल्यस्याप्रयोगं च प्रसङ्गं विषयेषु च
098c	कच्चित्त्वं वर्जयस्येतान्राजदोषांश्चतुर्दश
099a	कच्चित्ते सफला वेदाः कच्चित्ते सफलं धनम्
099c	कच्चित्ते सफला दाराः कच्चित्ते सफलं श्रुतम्
100    युधिष्ठिर उवाच
100a	कथं वै सफला वेदाः कथं वै सफलं धनम्
100c	कथं वै सफला दाराः कथं वै सफलं श्रुतम्
101    नारद उवाच
101a	अग्निहोत्रफला वेदा दत्तभुक्तफलं धनम्
101c	रतिपुत्रफला दाराः शीलवृत्तफलं श्रुतम्
102    वैशम्पायन उवाच
102a	एतदाख्याय स मुनिर्नारदः सुमहातपाः
102c	पप्रच्छानन्तरमिदं धर्मात्मानं युधिष्ठिरम्
103    नारद उवाच
103a	कच्चिदभ्यागता दूराद्वणिजो लाभकारणात्
103c	यथोक्तमवहार्यन्ते शुल्कं शुल्कोपजीविभिः
104a	कच्चित्ते पुरुषा राजन्पुरे राष्ट्रे च मानिताः
104c	उपानयन्ति पण्यानि उपधाभिरवञ्चिताः
105a	कच्चिच्छृणोषि वृद्धानां धर्मार्थसहिता गिरः
105c	नित्यमर्थविदां तात तथा धर्मानुदर्शिनाम्
106a	कच्चित्ते कृषितन्त्रेषु गोषु पुष्पफलेषु च
106c	धर्मार्थं च द्विजातिभ्यो दीयते मधुसर्पिषी
107a	द्रव्योपकरणं कच्चित्सर्वदा सर्वशिल्पिनाम्
107c	चातुर्मास्यावरं सम्यङ्नियतं सम्प्रयच्छसि
108a	कच्चित्कृतं विजानीषे कर्तारं च प्रशंससि
108c	सतां मध्ये महाराज सत्करोषि च पूजयन्
109a	कच्चित्सूत्राणि सर्वाणि गृह्णासि भरतर्षभ
109c	हस्तिसूत्राश्वसूत्राणि रथसूत्राणि चाभिभो
110a	कच्चिदभ्यस्यते शश्वद्गृहे ते भरतर्षभ
110c	धनुर्वेदस्य सूत्रं च यन्त्रसूत्रं च नागरम्
111a	कच्चिदस्त्राणि सर्वाणि ब्रह्मदण्डश्च तेऽनघ
111c	विषयोगाश्च ते सर्वे विदिताः शत्रुनाशनाः
112a	कच्चिदग्निभयाच्चैव सर्पव्यालभयात्तथा
112c	रोगरक्षोभयाच्चैव राष्ट्रं स्वं परिरक्षसि
113a	कच्चिदन्धांश्च मूकांश्च पङ्गून्व्यङ्गानबान्धवान्
113c	पितेव पासि धर्मज्ञ तथा प्रव्रजितानपि
114    वैशम्पायन उवाच
114a	एताः कुरूणामृषभो महात्मा श्रुत्वा गिरो ब्राह्मणसत्तमस्य
114c	प्रणम्य पादावभिवाद्य हृष्टो राजाब्रवीन्नारदं देवरूपम्
115a	एवं करिष्यामि यथा त्वयोक्तं प्रज्ञा हि मे भूय एवाभिवृद्धा
115c	उक्त्वा तथा चैव चकार राजा लेभे महीं सागरमेखलां च
116    नारद उवाच
116a	एवं यो वर्तते राजा चातुर्वर्ण्यस्य रक्षणे
116c	स विहृत्येह सुसुखी शक्रस्यैति सलोकताम्
