BR0201005001	वैशम्पायन उवाच
BR0201005001a	तथा तत्रोपविष्टेषु पाण्डवेषु महात्मसु
BR0201005001c	महत्सु चोपविष्टेषु गन्धर्वेषु च भारत
BR0201005002a	लोकाननुचरन्सर्वानागमत्तां सभामृषिः
BR0201005002c	नारदः सुमहातेजा ऋषिभिः सहितस्तदा
BR0201005003a	पारिजातेन राजेन्द्र रैवतेन च धीमता
BR0201005003c	सुमुखेन च सौम्येन देवर्षिरमितद्युतिः
BR0201005003e	सभास्थान्पाण्डवान्द्रष्टुं प्रीयमाणो मनोजवः
BR0201005004a	तमागतमृषिं दृष्ट्वा नारदं सर्वधर्मवित्
BR0201005004c	सहसा पाण्डवश्रेष्ठः प्रत्युत्थायानुजैः सह
BR0201005004e	अभ्यवादयत प्रीत्या विनयावनतस्तदा
BR0201005005a	तदर्हमासनं तस्मै सम्प्रदाय यथाविधि
BR0201005005c	अर्चयामास रत्नैश्च सर्वकामैश्च धर्मवित्
BR0201005006a	सोऽर्चितः पाण्डवैः सर्वैर्महर्षिर्वेदपारगः
BR0201005006c	धर्मकामार्थसंयुक्तं पप्रच्छेदं युधिष्ठिरम्
BR0201005007    नारद उवाच
BR0201005007a	कच्चिदर्थाश्च कल्पन्ते धर्मे च रमते मनः
BR0201005007c	सुखानि चानुभूयन्ते मनश्च न विहन्यते
BR0201005008a	कच्चिदाचरितां पूर्वैर्नरदेव पितामहैः
BR0201005008c	वर्तसे वृत्तिमक्षीणां धर्मार्थसहितां नृषु
BR0201005009a	कच्चिदर्थेन वा धर्मं धर्मेणार्थमथापि वा
BR0201005009c	उभौ वा प्रीतिसारेण न कामेन प्रबाधसे
BR0201005010a	कच्चिदर्थं च धर्मं च कामं च जयतां वर
BR0201005010c	विभज्य काले कालज्ञ सदा वरद सेवसे
BR0201005011a	कच्चिद्राजगुणैः षड्भिः सप्तोपायांस्तथानघ
BR0201005011c	बलाबलं तथा सम्यक्चतुर्दश परीक्षसे
BR0201005012a	कच्चिदात्मानमन्वीक्ष्य परांश्च जयतां वर
BR0201005012c	तथा सन्धाय कर्माणि अष्टौ भारत सेवसे
BR0201005013a	कच्चित्प्रकृतयः षट्ते न लुप्ता भरतर्षभ
BR0201005013c	आढ्यास्तथा व्यसनिनः स्वनुरक्ताश्च सर्वशः
BR0201005014a	कच्चिन्न तर्कैर्दूतैर्वा ये चाप्यपरिशङ्किताः
BR0201005014c	त्वत्तो वा तव वामात्यैर्भिद्यते जातु मन्त्रितम्
BR0201005015a	कच्चित्सन्धिं यथाकालं विग्रहं चोपसेवसे
BR0201005015c	कच्चिद्वृत्तिमुदासीने मध्यमे चानुवर्तसे
BR0201005016a	कच्चिदात्मसमा बुद्ध्या शुचयो जीवितक्षमाः
BR0201005016c	कुलीनाश्चानुरक्ताश्च कृतास्ते वीर मन्त्रिणः
BR0201005017a	विजयो मन्त्रमूलो हि राज्ञां भवति भारत
BR0201005017c	सुसंवृतो मन्त्रधनैरमात्यैः शास्त्रकोविदैः
BR0201005018a	कच्चिन्निद्रावशं नैषि कच्चित्काले विबुध्यसे
BR0201005018c	कच्चिच्चापररात्रेषु चिन्तयस्यर्थमर्थवित्
BR0201005019a	कच्चिन्मन्त्रयसे नैकः कच्चिन्न बहुभिः सह
BR0201005019c	कच्चित्ते मन्त्रितो मन्त्रो न राष्ट्रमनुधावति
BR0201005020a	कच्चिदर्थान्विनिश्चित्य लघुमूलान्महोदयान्
BR0201005020c	क्षिप्रमारभसे कर्तुं न विघ्नयसि तादृशान्
BR0201005021a	कच्चिन्न सर्वे कर्मान्ताः परोक्षास्ते विशङ्किताः
BR0201005021c	सर्वे वा पुनरुत्सृष्टाः संसृष्टं ह्यत्र कारणम्
BR0201005022a	कच्चिद्राजन्कृतान्येव कृतप्रायाणि वा पुनः
BR0201005022c	विदुस्ते वीर कर्माणि नानवाप्तानि कानिचित्
BR0201005023a	कच्चित्कारणिकाः सर्वे सर्वशास्त्रेषु कोविदाः
BR0201005023c	कारयन्ति कुमारांश्च योधमुख्यांश्च सर्वशः
BR0201005024a	कच्चित्सहस्रैर्मूर्खाणामेकं क्रीणासि पण्डितम्
BR0201005024c	पण्डितो ह्यर्थकृच्छ्रेषु कुर्यान्निःश्रेयसं परम्
BR0201005025a	कच्चिद्दुर्गाणि सर्वाणि धनधान्यायुधोदकैः
BR0201005025c	यन्त्रैश्च परिपूर्णानि तथा शिल्पिधनुर्धरैः
BR0201005026a	एकोऽप्यमात्यो मेधावी शूरो दान्तो विचक्षणः
BR0201005026c	राजानं राजपुत्रं वा प्रापयेन्महतीं श्रियम्
BR0201005027a	कच्चिदष्टादशान्येषु स्वपक्षे दश पञ्च च
BR0201005027c	त्रिभिस्त्रिभिरविज्ञातैर्वेत्सि तीर्थानि चारकैः
BR0201005028a	कच्चिद्द्विषामविदितः प्रतियत्तश्च सर्वदा
BR0201005028c	नित्ययुक्तो रिपून्सर्वान्वीक्षसे रिपुसूदन
BR0201005029a	कच्चिद्विनयसम्पन्नः कुलपुत्रो बहुश्रुतः
BR0201005029c	अनसूयुरनुप्रष्टा सत्कृतस्ते पुरोहितः
BR0201005030a	कच्चिदग्निषु ते युक्तो विधिज्ञो मतिमानृजुः
BR0201005030c	हुतं च होष्यमाणं च काले वेदयते सदा
BR0201005031a	कच्चिदङ्गेषु निष्णातो ज्योतिषां प्रतिपादकः
BR0201005031c	उत्पातेषु च सर्वेषु दैवज्ञः कुशलस्तव
BR0201005032a	कच्चिन्मुख्या महत्स्वेव मध्यमेषु च मध्यमाः
BR0201005032c	जघन्याश्च जघन्येषु भृत्याः कर्मसु योजिताः
BR0201005033a	अमात्यानुपधातीतान्पितृपैतामहाञ्शुचीन्
BR0201005033c	श्रेष्ठाञ्श्रेष्ठेषु कच्चित्त्वं नियोजयसि कर्मसु
BR0201005034a	कच्चिन्नोग्रेण दण्डेन भृशमुद्वेजितप्रजाः
BR0201005034c	राष्ट्रं तवानुशासन्ति मन्त्रिणो भरतर्षभ
BR0201005035a	कच्चित्त्वां नावजानन्ति याजकाः पतितं यथा
BR0201005035c	उग्रप्रतिग्रहीतारं कामयानमिव स्त्रियः
BR0201005036a	कच्चिद्धृष्टश्च शूरश्च मतिमान्धृतिमाञ्शुचिः
BR0201005036c	कुलीनश्चानुरक्तश्च दक्षः सेनापतिस्तव
BR0201005037a	कच्चिद्बलस्य ते मुख्याः सर्वे युद्धविशारदाः
BR0201005037c	दृष्टापदाना विक्रान्तास्त्वया सत्कृत्य मानिताः
BR0201005038a	कच्चिद्बलस्य भक्तं च वेतनं च यथोचितम्
BR0201005038c	सम्प्राप्तकालं दातव्यं ददासि न विकर्षसि
BR0201005039a	कालातिक्रमणाद्ध्येते भक्तवेतनयोर्भृताः
BR0201005039c	भर्तुः कुप्यन्ति दौर्गत्यात्सोऽनर्थः सुमहान्स्मृतः
BR0201005040a	कच्चित्सर्वेऽनुरक्तास्त्वां कुलपुत्राः प्रधानतः
BR0201005040c	कच्चित्प्राणांस्तवार्थेषु सन्त्यजन्ति सदा युधि
BR0201005041a	कच्चिन्नैको बहूनर्थान्सर्वशः साम्परायिकान्
BR0201005041c	अनुशास्सि यथाकामं कामात्मा शासनातिगः
BR0201005042a	कच्चित्पुरुषकारेण पुरुषः कर्म शोभयन्
BR0201005042c	लभते मानमधिकं भूयो वा भक्तवेतनम्
BR0201005043a	कच्चिद्विद्याविनीतांश्च नराञ्ज्ञानविशारदान्
BR0201005043c	यथार्हं गुणतश्चैव दानेनाभ्यवपद्यसे
BR0201005044a	कच्चिद्दारान्मनुष्याणां तवार्थे मृत्युमेयुषाम्
BR0201005044c	व्यसनं चाभ्युपेतानां बिभर्षि भरतर्षभ
BR0201005045a	कच्चिद्भयादुपनतं क्लीबं वा रिपुमागतम्
BR0201005045c	युद्धे वा विजितं पार्थ पुत्रवत्परिरक्षसि
BR0201005046a	कच्चित्त्वमेव सर्वस्याः पृथिव्याः पृथिवीपते
BR0201005046c	समश्च नाभिशङ्क्यश्च यथा माता यथा पिता
BR0201005047a	कच्चिद्व्यसनिनं शत्रुं निशम्य भरतर्षभ
BR0201005047c	अभियासि जवेनैव समीक्ष्य त्रिविधं बलम्
BR0201005048a	पार्ष्णिमूलं च विज्ञाय व्यवसायं पराजयम्
BR0201005048c	बलस्य च महाराज दत्त्वा वेतनमग्रतः
BR0201005049a	कच्चिच्च बलमुख्येभ्यः परराष्ट्रे परन्तप
BR0201005049c	उपच्छन्नानि रत्नानि प्रयच्छसि यथार्हतः
BR0201005050a	कच्चिदात्मानमेवाग्रे विजित्य विजितेन्द्रियः
BR0201005050c	पराञ्जिगीषसे पार्थ प्रमत्तानजितेन्द्रियान्
BR0201005051a	कच्चित्ते यास्यतः शत्रून्पूर्वं यान्ति स्वनुष्ठिताः
BR0201005051c	साम दानं च भेदश्च दण्डश्च विधिवद्गुणाः
BR0201005052a	कच्चिन्मूलं दृढं कृत्वा यात्रां यासि विशां पते
BR0201005052c	तांश्च विक्रमसे जेतुं जित्वा च परिरक्षसि
BR0201005053a	कच्चिदष्टाङ्गसंयुक्ता चतुर्विधबला चमूः
BR0201005053c	बलमुख्यैः सुनीता ते द्विषतां प्रतिबाधनी
BR0201005054a	कच्चिल्लवं च मुष्टिं च परराष्ट्रे परन्तप
BR0201005054c	अविहाय महाराज विहंसि समरे रिपून्
BR0201005055a	कच्चित्स्वपरराष्ट्रेषु बहवोऽधिकृतास्तव
BR0201005055c	अर्थान्समनुतिष्ठन्ति रक्षन्ति च परस्परम्
BR0201005056a	कच्चिदभ्यवहार्याणि गात्रसंस्पर्शकानि च
BR0201005056c	घ्रेयाणि च महाराज रक्षन्त्यनुमतास्तव
BR0201005057a	कच्चित्कोशं च कोष्ठं च वाहनं द्वारमायुधम्
BR0201005057c	आयश्च कृतकल्याणैस्तव भक्तैरनुष्ठितः
BR0201005058a	कच्चिदाभ्यन्तरेभ्यश्च बाह्येभ्यश्च विशां पते
BR0201005058c	रक्षस्यात्मानमेवाग्रे तांश्च स्वेभ्यो मिथश्च तान्
BR0201005059a	कच्चिन्न पाने द्यूते वा क्रीडासु प्रमदासु च
BR0201005059c	प्रतिजानन्ति पूर्वाह्णे व्ययं व्यसनजं तव
BR0201005060a	कच्चिदायस्य चार्धेन चतुर्भागेन वा पुनः
BR0201005060c	पादभागैस्त्रिभिर्वापि व्ययः संशोध्यते तव
BR0201005061a	कच्चिज्ज्ञातीन्गुरून्वृद्धान्वणिजः शिल्पिनः श्रितान्
BR0201005061c	अभीक्ष्णमनुगृह्णासि धनधान्येन दुर्गतान्
BR0201005062a	कच्चिदायव्यये युक्ताः सर्वे गणकलेखकाः
BR0201005062c	अनुतिष्ठन्ति पूर्वाह्णे नित्यमायव्ययं तव
BR0201005063a	कच्चिदर्थेषु सम्प्रौढान्हितकामाननुप्रियान्
BR0201005063c	नापकर्षसि कर्मभ्यः पूर्वमप्राप्य किल्बिषम्
BR0201005064a	कच्चिद्विदित्वा पुरुषानुत्तमाधममध्यमान्
BR0201005064c	त्वं कर्मस्वनुरूपेषु नियोजयसि भारत
BR0201005065a	कच्चिन्न लुब्धाश्चौरा वा वैरिणो वा विशां पते
BR0201005065c	अप्राप्तव्यवहारा वा तव कर्मस्वनुष्ठिताः
BR0201005066a	कच्चिन्न लुब्धैश्चौरैर्वा कुमारैः स्त्रीबलेन वा
BR0201005066c	त्वया वा पीड्यते राष्ट्रं कच्चित्पुष्टाः कृषीवलाः
BR0201005067a	कच्चिद्राष्ट्रे तडागानि पूर्णानि च महान्ति च
BR0201005067c	भागशो विनिविष्टानि न कृषिर्देवमातृका
BR0201005068a	कच्चिद्बीजं च भक्तं च कर्षकायावसीदते
BR0201005068c	प्रतिकं च शतं वृद्ध्या ददास्यृणमनुग्रहम्
BR0201005069a	कच्चित्स्वनुष्ठिता तात वार्त्ता ते साधुभिर्जनैः
BR0201005069c	वार्त्तायां संश्रितस्तात लोकोऽयं सुखमेधते
BR0201005070a	कच्चिच्छुचिकृतः प्राज्ञाः पञ्च पञ्च स्वनुष्ठिताः
BR0201005070c	क्षेमं कुर्वन्ति संहत्य राजञ्जनपदे तव
BR0201005071a	कच्चिन्नगरगुप्त्यर्थं ग्रामा नगरवत्कृताः
BR0201005071c	ग्रामवच्च कृता रक्षा ते च सर्वे तदर्पणाः
BR0201005072a	कच्चिद्बलेनानुगताः समानि विषमाणि च
BR0201005072c	पुराणचौराः साध्यक्षाश्चरन्ति विषये तव
BR0201005073a	कच्चित्स्त्रियः सान्त्वयसि कच्चित्ताश्च सुरक्षिताः
BR0201005073c	कच्चिन्न श्रद्दधास्यासां कच्चिद्गुह्यं न भाषसे
BR0201005074a	कच्चिच्चारान्निशि श्रुत्वा तत्कार्यमनुचिन्त्य च
BR0201005074c	प्रियाण्यनुभवञ्शेषे विदित्वाभ्यन्तरं जनम्
BR0201005075a	कच्चिद्द्वौ प्रथमौ यामौ रात्र्यां सुप्त्वा विशां पते
BR0201005075c	सञ्चिन्तयसि धर्मार्थौ याम उत्थाय पश्चिमे
BR0201005076a	कच्चिद्दर्शयसे नित्यं मनुष्यान्समलङ्कृतान्
BR0201005076c	उत्थाय काले कालज्ञः सह पाण्डव मन्त्रिभिः
BR0201005077a	कच्चिद्रक्ताम्बरधराः खड्गहस्ताः स्वलङ्कृताः
BR0201005077c	अभितस्त्वामुपासन्ते रक्षणार्थमरिन्दम
BR0201005078a	कच्चिद्दण्ड्येषु यमवत्पूज्येषु च विशां पते
BR0201005078c	परीक्ष्य वर्तसे सम्यगप्रियेषु प्रियेषु च
BR0201005079a	कच्चिच्छारीरमाबाधमौषधैर्नियमेन वा
BR0201005079c	मानसं वृद्धसेवाभिः सदा पार्थापकर्षसि
BR0201005080a	कच्चिद्वैद्याश्चिकित्सायामष्टाङ्गायां विशारदाः
BR0201005080c	सुहृदश्चानुरक्ताश्च शरीरे ते हिताः सदा
BR0201005081a	कच्चिन्न मानान्मोहाद्वा कामाद्वापि विशां पते
BR0201005081c	अर्थिप्रत्यर्थिनः प्राप्तानपास्यसि कथञ्चन
BR0201005082a	कच्चिन्न लोभान्मोहाद्वा विश्रम्भात्प्रणयेन वा
BR0201005082c	आश्रितानां मनुष्याणां वृत्तिं त्वं संरुणत्सि च
BR0201005083a	कच्चित्पौरा न सहिता ये च ते राष्ट्रवासिनः
BR0201005083c	त्वया सह विरुध्यन्ते परैः क्रीताः कथञ्चन
BR0201005084a	कच्चित्ते दुर्बलः शत्रुर्बलेनोपनिपीडितः
BR0201005084c	मन्त्रेण बलवान्कश्चिदुभाभ्यां वा युधिष्ठिर
BR0201005085a	कच्चित्सर्वेऽनुरक्तास्त्वां भूमिपालाः प्रधानतः
BR0201005085c	कच्चित्प्राणांस्त्वदर्थेषु सन्त्यजन्ति त्वया हृताः
BR0201005086a	कच्चित्ते सर्वविद्यासु गुणतोऽर्चा प्रवर्तते
BR0201005086c	ब्राह्मणानां च साधूनां तव निःश्रेयसे शुभा
BR0201005087a	कच्चिद्धर्मे त्रयीमूले पूर्वैराचरिते जनैः
BR0201005087c	वर्तमानस्तथा कर्तुं तस्मिन्कर्मणि वर्तसे
BR0201005088a	कच्चित्तव गृहेऽन्नानि स्वादून्यश्नन्ति वै द्विजाः
BR0201005088c	गुणवन्ति गुणोपेतास्तवाध्यक्षं सदक्षिणम्
BR0201005089a	कच्चित्क्रतूनेकचित्तो वाजपेयांश्च सर्वशः
BR0201005089c	पुण्डरीकांश्च कार्त्स्न्येन यतसे कर्तुमात्मवान्
BR0201005090a	कच्चिज्ज्ञातीन्गुरून्वृद्धान्दैवतांस्तापसानपि
BR0201005090c	चैत्यांश्च वृक्षान्कल्याणान्ब्राह्मणांश्च नमस्यसि
BR0201005091a	कच्चिदेषा च ते बुद्धिर्वृत्तिरेषा च तेऽनघ
BR0201005091c	आयुष्या च यशस्या च धर्मकामार्थदर्शिनी
BR0201005092a	एतया वर्तमानस्य बुद्ध्या राष्ट्रं न सीदति
BR0201005092c	विजित्य च महीं राजा सोऽत्यन्तं सुखमेधते
BR0201005093a	कच्चिदार्यो विशुद्धात्मा क्षारितश्चौरकर्मणि
BR0201005093c	अदृष्टशास्त्रकुशलैर्न लोभाद्वध्यते शुचिः
BR0201005094a	पृष्टो गृहीतस्तत्कारी तज्ज्ञैर्दृष्टः सकारणः
BR0201005094c	कच्चिन्न मुच्यते स्तेनो द्रव्यलोभान्नरर्षभ
BR0201005095a	व्युत्पन्ने कच्चिदाढ्यस्य दरिद्रस्य च भारत
BR0201005095c	अर्थान्न मिथ्या पश्यन्ति तवामात्या हृता धनैः
BR0201005096a	नास्तिक्यमनृतं क्रोधं प्रमादं दीर्घसूत्रताम्
BR0201005096c	अदर्शनं ज्ञानवतामालस्यं क्षिप्तचित्तताम्
BR0201005097a	एकचिन्तनमर्थानामनर्थज्ञैश्च चिन्तनम्
BR0201005097c	निश्चितानामनारम्भं मन्त्रस्यापरिरक्षणम्
BR0201005098a	मङ्गल्यस्याप्रयोगं च प्रसङ्गं विषयेषु च
BR0201005098c	कच्चित्त्वं वर्जयस्येतान्राजदोषांश्चतुर्दश
BR0201005099a	कच्चित्ते सफला वेदाः कच्चित्ते सफलं धनम्
BR0201005099c	कच्चित्ते सफला दाराः कच्चित्ते सफलं श्रुतम्
BR0201005100    युधिष्ठिर उवाच
BR0201005100a	कथं वै सफला वेदाः कथं वै सफलं धनम्
BR0201005100c	कथं वै सफला दाराः कथं वै सफलं श्रुतम्
BR0201005101    नारद उवाच
BR0201005101a	अग्निहोत्रफला वेदा दत्तभुक्तफलं धनम्
BR0201005101c	रतिपुत्रफला दाराः शीलवृत्तफलं श्रुतम्
BR0201005102    वैशम्पायन उवाच
BR0201005102a	एतदाख्याय स मुनिर्नारदः सुमहातपाः
BR0201005102c	पप्रच्छानन्तरमिदं धर्मात्मानं युधिष्ठिरम्
BR0201005103    नारद उवाच
BR0201005103a	कच्चिदभ्यागता दूराद्वणिजो लाभकारणात्
BR0201005103c	यथोक्तमवहार्यन्ते शुल्कं शुल्कोपजीविभिः
BR0201005104a	कच्चित्ते पुरुषा राजन्पुरे राष्ट्रे च मानिताः
BR0201005104c	उपानयन्ति पण्यानि उपधाभिरवञ्चिताः
BR0201005105a	कच्चिच्छृणोषि वृद्धानां धर्मार्थसहिता गिरः
BR0201005105c	नित्यमर्थविदां तात तथा धर्मानुदर्शिनाम्
BR0201005106a	कच्चित्ते कृषितन्त्रेषु गोषु पुष्पफलेषु च
BR0201005106c	धर्मार्थं च द्विजातिभ्यो दीयते मधुसर्पिषी
BR0201005107a	द्रव्योपकरणं कच्चित्सर्वदा सर्वशिल्पिनाम्
BR0201005107c	चातुर्मास्यावरं सम्यङ्नियतं सम्प्रयच्छसि
BR0201005108a	कच्चित्कृतं विजानीषे कर्तारं च प्रशंससि
BR0201005108c	सतां मध्ये महाराज सत्करोषि च पूजयन्
BR0201005109a	कच्चित्सूत्राणि सर्वाणि गृह्णासि भरतर्षभ
BR0201005109c	हस्तिसूत्राश्वसूत्राणि रथसूत्राणि चाभिभो
BR0201005110a	कच्चिदभ्यस्यते शश्वद्गृहे ते भरतर्षभ
BR0201005110c	धनुर्वेदस्य सूत्रं च यन्त्रसूत्रं च नागरम्
BR0201005111a	कच्चिदस्त्राणि सर्वाणि ब्रह्मदण्डश्च तेऽनघ
BR0201005111c	विषयोगाश्च ते सर्वे विदिताः शत्रुनाशनाः
BR0201005112a	कच्चिदग्निभयाच्चैव सर्पव्यालभयात्तथा
BR0201005112c	रोगरक्षोभयाच्चैव राष्ट्रं स्वं परिरक्षसि
BR0201005113a	कच्चिदन्धांश्च मूकांश्च पङ्गून्व्यङ्गानबान्धवान्
BR0201005113c	पितेव पासि धर्मज्ञ तथा प्रव्रजितानपि
BR0201005114    वैशम्पायन उवाच
BR0201005114a	एताः कुरूणामृषभो महात्मा श्रुत्वा गिरो ब्राह्मणसत्तमस्य
BR0201005114c	प्रणम्य पादावभिवाद्य हृष्टो राजाब्रवीन्नारदं देवरूपम्
BR0201005115a	एवं करिष्यामि यथा त्वयोक्तं प्रज्ञा हि मे भूय एवाभिवृद्धा
BR0201005115c	उक्त्वा तथा चैव चकार राजा लेभे महीं सागरमेखलां च
BR0201005116    नारद उवाच
BR0201005116a	एवं यो वर्तते राजा चातुर्वर्ण्यस्य रक्षणे
BR0201005116c	स विहृत्येह सुसुखी शक्रस्यैति सलोकताम्
