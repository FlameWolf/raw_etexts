BR0207039001	शिशुपाल उवाच
BR0207039001a	स मे बहुमतो राजा जरासन्धो महाबलः
BR0207039001c	योऽनेन युद्धं नेयेष दासोऽयमिति संयुगे
BR0207039002a	केशवेन कृतं यत्तु जरासन्धवधे तदा
BR0207039002c	भीमसेनार्जुनाभ्यां च कस्तत्साध्विति मन्यते
BR0207039003a	अद्वारेण प्रविष्टेन छद्मना ब्रह्मवादिना
BR0207039003c	दृष्टः प्रभावः कृष्णेन जरासन्धस्य धीमतः
BR0207039004a	येन धर्मात्मनात्मानं ब्रह्मण्यमभिजानता
BR0207039004c	नैषितं पाद्यमस्मै तद्दातुमग्रे दुरात्मने
BR0207039005a	भुज्यतामिति तेनोक्ताः कृष्णभीमधनञ्जयाः
BR0207039005c	जरासन्धेन कौरव्य कृष्णेन विकृतं कृतम्
BR0207039006a	यद्ययं जगतः कर्ता यथैनं मूर्ख मन्यसे
BR0207039006c	कस्मान्न ब्राह्मणं सम्यगात्मानमवगच्छति
BR0207039007a	इदं त्वाश्चर्यभूतं मे यदिमे पाण्डवास्त्वया
BR0207039007c	अपकृष्टाः सतां मार्गान्मन्यन्ते तच्च साध्विति
BR0207039008a	अथ वा नैतदाश्चर्यं येषां त्वमसि भारत
BR0207039008c	स्त्रीसधर्मा च वृद्धश्च सर्वार्थानां प्रदर्शकः
BR0207039009    वैशम्पायन उवाच
BR0207039009a	तस्य तद्वचनं श्रुत्वा रूक्षं रूक्षाक्षरं बहु
BR0207039009c	चुकोप बलिनां श्रेष्ठो भीमसेनः प्रतापवान्
BR0207039010a	तस्य पद्मप्रतीकाशे स्वभावायतविस्तृते
BR0207039010c	भूयः क्रोधाभिताम्रान्ते रक्ते नेत्रे बभूवतुः
BR0207039011a	त्रिशिखां भ्रुकुटीं चास्य ददृशुः सर्वपार्थिवाः
BR0207039011c	ललाटस्थां त्रिकूटस्थां गङ्गां त्रिपथगामिव
BR0207039012a	दन्तान्सन्दशतस्तस्य कोपाद्ददृशुराननम्
BR0207039012c	युगान्ते सर्वभूतानि कालस्येव दिधक्षतः
BR0207039013a	उत्पतन्तं तु वेगेन जग्राहैनं मनस्विनम्
BR0207039013c	भीष्म एव महाबाहुर्महासेनमिवेश्वरः
BR0207039014a	तस्य भीमस्य भीष्मेण वार्यमाणस्य भारत
BR0207039014c	गुरुणा विविधैर्वाक्यैः क्रोधः प्रशममागतः
BR0207039015a	नातिचक्राम भीष्मस्य स हि वाक्यमरिन्दमः
BR0207039015c	समुद्धूतो घनापाये वेलामिव महोदधिः
BR0207039016a	शिशुपालस्तु सङ्क्रुद्धे भीमसेने नराधिप
BR0207039016c	नाकम्पत तदा वीरः पौरुषे स्वे व्यवस्थितः
BR0207039017a	उत्पतन्तं तु वेगेन पुनः पुनररिन्दमः
BR0207039017c	न स तं चिन्तयामास सिंहः क्षुद्रमृगं यथा
BR0207039018a	प्रहसंश्चाब्रवीद्वाक्यं चेदिराजः प्रतापवान्
BR0207039018c	भीमसेनमतिक्रुद्धं दृष्ट्वा भीमपराक्रमम्
BR0207039019a	मुञ्चैनं भीष्म पश्यन्तु यावदेनं नराधिपाः
BR0207039019c	मत्प्रतापाग्निनिर्दग्धं पतङ्गमिव वह्निना
BR0207039020a	ततश्चेदिपतेर्वाक्यं तच्छ्रुत्वा कुरुसत्तमः
BR0207039020c	भीमसेनमुवाचेदं भीष्मो मतिमतां वरः
