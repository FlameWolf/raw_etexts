001	भीम उवाच
001a	भवन्ति देशे बन्धक्यः कितवानां युधिष्ठिर
001c	न ताभिरुत दीव्यन्ति दया चैवास्ति तास्वपि
002a	काश्यो यद्बलिमाहार्षीद्द्रव्यं यच्चान्यदुत्तमम्
002c	तथान्ये पृथिवीपाला यानि रत्नान्युपाहरन्
003a	वाहनानि धनं चैव कवचान्यायुधानि च
003c	राज्यमात्मा वयं चैव कैतवेन हृतं परैः
004a	न च मे तत्र कोपोऽभूत्सर्वस्येशो हि नो भवान्
004c	इदं त्वतिकृतं मन्ये द्रौपदी यत्र पण्यते
005a	एषा ह्यनर्हती बाला पाण्डवान्प्राप्य कौरवैः
005c	त्वत्कृते क्लिश्यते क्षुद्रैर्नृशंसैर्निकृतिप्रियैः
006a	अस्याः कृते मन्युरयं त्वयि राजन्निपात्यते
006c	बाहू ते सम्प्रधक्ष्यामि सहदेवाग्निमानय
007	अर्जुन उवाच
007a	न पुरा भीमसेन त्वमीदृशीर्वदिता गिरः
007c	परैस्ते नाशितं नूनं नृशंसैर्धर्मगौरवम्
008a	न सकामाः परे कार्या धर्ममेवाचरोत्तमम्
008c	भ्रातरं धार्मिकं ज्येष्ठं नातिक्रमितुमर्हति
009a	आहूतो हि परै राजा क्षात्रधर्ममनुस्मरन्
009c	दीव्यते परकामेन तन्नः कीर्तिकरं महत्
010	भीमसेन उवाच
010a	एवमस्मिकृतं विद्यां यद्यस्याहं धनञ्जय
010c	दीप्तेऽग्नौ सहितौ बाहू निर्दहेयं बलादिव
011	वैशम्पायन उवाच
011a	तथा तान्दुःखितान्दृष्ट्वा पाण्डवान्धृतराष्ट्रजः
011c	क्लिश्यमानां च पाञ्चालीं विकर्ण इदमब्रवीत्
012a	याज्ञसेन्या यदुक्तं तद्वाक्यं विब्रूत पार्थिवाः
012c	अविवेकेन वाक्यस्य नरकः सद्य एव नः
013a	भीष्मश्च धृतराष्ट्रश्च कुरुवृद्धतमावुभौ
013c	समेत्य नाहतुः किञ्चिद्विदुरश्च महामतिः
014a	भारद्वाजोऽपि सर्वेषामाचार्यः कृप एव च
014c	अत एतावपि प्रश्नं नाहतुर्द्विजसत्तमौ
015a	ये त्वन्ये पृथिवीपालाः समेताः सर्वतो दिशः
015c	कामक्रोधौ समुत्सृज्य ते ब्रुवन्तु यथामति
016a	यदिदं द्रौपदी वाक्यमुक्तवत्यसकृच्छुभा
016c	विमृश्य कस्य कः पक्षः पार्थिवा वदतोत्तरम्
017a	एवं स बहुशः सर्वानुक्तवांस्तान्सभासदः
017c	न च ते पृथिवीपालास्तमूचुः साध्वसाधु वा
018a	उक्त्वा तथासकृत्सर्वान्विकर्णः पृथिवीपतीन्
018c	पाणिं पाणौ विनिष्पिष्य निःश्वसन्निदमब्रवीत्
019a	विब्रूत पृथिवीपाला वाक्यं मा वा कथञ्चन
019c	मन्ये न्याय्यं यदत्राहं तद्धि वक्ष्यामि कौरवाः
020a	चत्वार्याहुर्नरश्रेष्ठा व्यसनानि महीक्षिताम्
020c	मृगयां पानमक्षांश्च ग्राम्ये चैवातिसक्तताम्
021a	एतेषु हि नरः सक्तो धर्ममुत्सृज्य वर्तते
021c	तथायुक्तेन च कृतां क्रियां लोको न मन्यते
022a	तदयं पाण्डुपुत्रेण व्यसने वर्तता भृशम्
022c	समाहूतेन कितवैरास्थितो द्रौपदीपणः
023a	साधारणी च सर्वेषां पाण्डवानामनिन्दिता
023c	जितेन पूर्वं चानेन पाण्डवेन कृतः पणः
024a	इयं च कीर्तिता कृष्णा सौबलेन पणार्थिना
024c	एतत्सर्वं विचार्याहं मन्ये न विजितामिमाम्
025a	एतच्छ्रुत्वा महान्नादः सभ्यानामुदतिष्ठत
025c	विकर्णं शंसमानानां सौबलं च विनिन्दताम्
026a	तस्मिन्नुपरते शब्दे राधेयः क्रोधमूर्छितः
026c	प्रगृह्य रुचिरं बाहुमिदं वचनमब्रवीत्
027a	दृश्यन्ते वै विकर्णे हि वैकृतानि बहून्यपि
027c	तज्जस्तस्य विनाशाय यथाग्निररणिप्रजः
028a	एते न किञ्चिदप्याहुश्चोद्यमानापि कृष्णया
028c	धर्मेण विजितां मन्ये मन्यन्ते द्रुपदात्मजाम्
029a	त्वं तु केवलबाल्येन धार्तराष्ट्र विदीर्यसे
029c	यद्ब्रवीषि सभामध्ये बालः स्थविरभाषितम्
030a	न च धर्मं यथातत्त्वं वेत्सि दुर्योधनावर
030c	यद्ब्रवीषि जितां कृष्णामजितेति सुमन्दधीः
031a	कथं ह्यविजितां कृष्णां मन्यसे धृतराष्ट्रज
031c	यदा सभायां सर्वस्वं न्यस्तवान्पाण्डवाग्रजः
032a	अभ्यन्तरा च सर्वस्वे द्रौपदी भरतर्षभ
032c	एवं धर्मजितां कृष्णां मन्यसे न जितां कथम्
033a	कीर्तिता द्रौपदी वाचा अनुज्ञाता च पाण्डवैः
033c	भवत्यविजिता केन हेतुनैषा मता तव
034a	मन्यसे वा सभामेतामानीतामेकवाससम्
034c	अधर्मेणेति तत्रापि शृणु मे वाक्यमुत्तरम्
035a	एको भर्ता स्त्रिया देवैर्विहितः कुरुनन्दन
035c	इयं त्वनेकवशगा बन्धकीति विनिश्चिता
036a	अस्याः सभामानयनं न चित्रमिति मे मतिः
036c	एकाम्बरधरत्वं वाप्यथ वापि विवस्त्रता
037a	यच्चैषां द्रविणं किञ्चिद्या चैषा ये च पाण्डवाः
037c	सौबलेनेह तत्सर्वं धर्मेण विजितं वसु
038a	दुःशासन सुबालोऽयं विकर्णः प्राज्ञवादिकः
038c	पाण्डवानां च वासांसि द्रौपद्याश्चाप्युपाहर
039a	तच्छ्रुत्वा पाण्डवाः सर्वे स्वानि वासांसि भारत
039c	अवकीर्योत्तरीयाणि सभायां समुपाविशन्
040a	ततो दुःशासनो राजन्द्रौपद्या वसनं बलात्
040c	सभामध्ये समाक्षिप्य व्यपक्रष्टुं प्रचक्रमे
041a	आकृष्यमाणे वसने द्रौपद्यास्तु विशां पते
041c	तद्रूपमपरं वस्त्रं प्रादुरासीदनेकशः
042a	ततो हलहलाशब्दस्तत्रासीद्घोरनिस्वनः
042c	तदद्भुततमं लोके वीक्ष्य सर्वमहीक्षिताम्
043a	शशाप तत्र भीमस्तु राजमध्ये महास्वनः
043c	क्रोधाद्विस्फुरमाणोष्ठो विनिष्पिष्य करे करम्
044a	इदं मे वाक्यमादद्ध्वं क्षत्रिया लोकवासिनः
044c	नोक्तपूर्वं नरैरन्यैर्न चान्यो यद्वदिष्यति
045a	यद्येतदेवमुक्त्वा तु न कुर्यां पृथिवीश्वराः
045c	पितामहानां सर्वेषां नाहं गतिमवाप्नुयाम्
046a	अस्य पापस्य दुर्जातेर्भारतापसदस्य च
046c	न पिबेयं बलाद्वक्षो भित्त्वा चेद्रुधिरं युधि
047a	तस्य ते वचनं श्रुत्वा सर्वलोकप्रहर्षणम्
047c	प्रचक्रुर्बहुलां पूजां कुत्सन्तो धृतराष्ट्रजम्
048a	यदा तु वाससां राशिः सभामध्ये समाचितः
048c	ततो दुःशासनः श्रान्तो व्रीडितः समुपाविशत्
049a	धिक्शब्दस्तु ततस्तत्र समभूल्लोमहर्षणः
049c	सभ्यानां नरदेवानां दृष्ट्वा कुन्तीसुतांस्तदा
050a	न विब्रुवन्ति कौरव्याः प्रश्नमेतमिति स्म ह
050c	स जनः क्रोशति स्मात्र धृतराष्ट्रं विगर्हयन्
051a	ततो बाहू समुच्छ्रित्य निवार्य च सभासदः
051c	विदुरः सर्वधर्मज्ञ इदं वचनमब्रवीत्
052	विदुर उवाच
052a	द्रौपदी प्रश्नमुक्त्वैवं रोरवीति ह्यनाथवत्
052c	न च विब्रूत तं प्रश्नं सभ्या धर्मोऽत्र पीड्यते
053a	सभां प्रपद्यते ह्यार्तः प्रज्वलन्निव हव्यवाट्
053c	तं वै सत्येन धर्मेण सभ्याः प्रशमयन्त्युत
054a	धर्मप्रश्नमथो ब्रूयादार्तः सभ्येषु मानवः
054c	विब्रूयुस्तत्र ते प्रश्नं कामक्रोधवशातिगाः
055a	विकर्णेन यथाप्रज्ञमुक्तः प्रश्नो नराधिपाः
055c	भवन्तोऽपि हि तं प्रश्नं विब्रुवन्तु यथामति
056a	यो हि प्रश्नं न विब्रूयाद्धर्मदर्शी सभां गतः
056c	अनृते या फलावाप्तिस्तस्याः सोऽर्धं समश्नुते
057a	यः पुनर्वितथं ब्रूयाद्धर्मदर्शी सभां गतः
057c	अनृतस्य फलं कृत्स्नं सम्प्राप्नोतीति निश्चयः
058a	अत्राप्युदाहरन्तीममितिहासं पुरातनम्
058c	प्रह्लादस्य च संवादं मुनेराङ्गिरसस्य च
059a	प्रह्लादो नाम दैत्येन्द्रस्तस्य पुत्रो विरोचनः
059c	कन्याहेतोराङ्गिरसं सुधन्वानमुपाद्रवत्
060a	अहं ज्यायानहं ज्यायानिति कन्येप्सया तदा
060c	तयोर्देवनमत्रासीत्प्राणयोरिति नः श्रुतम्
061a	तयोः प्रश्नविवादोऽभूत्प्रह्लादं तावपृच्छताम्
061c	ज्यायान्क आवयोरेकः प्रश्नं प्रब्रूहि मा मृषा
062a	स वै विवदनाद्भीतः सुधन्वानं व्यलोकयत्
062c	तं सुधन्वाब्रवीत्क्रुद्धो ब्रह्मदण्ड इव ज्वलन्
063a	यदि वै वक्ष्यसि मृषा प्रह्लादाथ न वक्ष्यसि
063c	शतधा ते शिरो वज्री वज्रेण प्रहरिष्यति
064a	सुधन्वना तथोक्तः सन्व्यथितोऽश्वत्थपर्णवत्
064c	जगाम कश्यपं दैत्यः परिप्रष्टुं महौजसम्
065	प्रह्लाद उवाच
065a	त्वं वै धर्मस्य विज्ञाता दैवस्येहासुरस्य च
065c	ब्राह्मणस्य महाप्राज्ञ धर्मकृच्छ्रमिदं शृणु
066a	यो वै प्रश्नं न विब्रूयाद्वितथं वापि निर्दिशेत्
066c	के वै तस्य परे लोकास्तन्ममाचक्ष्व पृच्छतः
067	कश्यप उवाच
067a	जानन्न विब्रुवन्प्रश्नं कामात्क्रोधात्तथा भयात्
067c	सहस्रं वारुणान्पाशानात्मनि प्रतिमुञ्चति
068a	तस्य संवत्सरे पूर्णे पाश एकः प्रमुच्यते
068c	तस्मात्सत्यं तु वक्तव्यं जानता सत्यमञ्जसा
069a	विद्धो धर्मो ह्यधर्मेण सभां यत्र प्रपद्यते
069c	न चास्य शल्यं कृन्तन्ति विद्धास्तत्र सभासदः
070a	अर्धं हरति वै श्रेष्ठः पादो भवति कर्तृषु
070c	पादश्चैव सभासत्सु ये न निन्दन्ति निन्दितम्
071a	अनेना भवति श्रेष्ठो मुच्यन्ते च सभासदः
071c	एनो गच्छति कर्तारं निन्दार्हो यत्र निन्द्यते
072a	वितथं तु वदेयुर्ये धर्मं प्रह्लाद पृच्छते
072c	इष्टापूर्तं च ते घ्नन्ति सप्त चैव परावरान्
073a	हृतस्वस्य हि यद्दुःखं हतपुत्रस्य चापि यत्
073c	ऋणिनं प्रति यच्चैव राज्ञा ग्रस्तस्य चापि यत्
074a	स्त्रियाः पत्या विहीनायाः सार्थाद्भ्रष्टस्य चैव यत्
074c	अध्यूढायाश्च यद्दुःखं साक्षिभिर्विहतस्य च
075a	एतानि वै समान्याहुर्दुःखानि त्रिदशेश्वराः
075c	तानि सर्वाणि दुःखानि प्राप्नोति वितथं ब्रुवन्
076a	समक्षदर्शनात्साक्ष्यं श्रवणाच्चेति धारणात्
076c	तस्मात्सत्यं ब्रुवन्साक्षी धर्मार्थाभ्यां न हीयते
077	विदुर उवाच
077a	कश्यपस्य वचः श्रुत्वा प्रह्लादः पुत्रमब्रवीत्
077c	श्रेयान्सुधन्वा त्वत्तो वै मत्तः श्रेयांस्तथाङ्गिराः
078a	माता सुधन्वनश्चापि श्रेयसी मातृतस्तव
078c	विरोचन सुधन्वायं प्राणानामीश्वरस्तव
079	सुधन्वोवाच
079a	पुत्रस्नेहं परित्यज्य यस्त्वं धर्मे प्रतिष्ठितः
079c	अनुजानामि ते पुत्रं जीवत्वेष शतं समाः
080	विदुर उवाच
080a	एवं वै परमं धर्मं श्रुत्वा सर्वे सभासदः
080c	यथाप्रश्नं तु कृष्णाया मन्यध्वं तत्र किं परम्
081	वैशम्पायन उवाच
081a	विदुरस्य वचः श्रुत्वा नोचुः किञ्चन पार्थिवाः
081c	कर्णो दुःशासनं त्वाह कृष्णां दासीं गृहान्नय
082a	तां वेपमानां सव्रीडां प्रलपन्तीं स्म पाण्डवान्
082c	दुःशासनः सभामध्ये विचकर्ष तपस्विनीम्
