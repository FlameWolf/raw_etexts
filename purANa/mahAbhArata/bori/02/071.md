001	धृतराष्ट्र उवाच
001a	कथं गच्छति कौन्तेयो धर्मराजो युधिष्ठिरः
001c	भीमसेनः सव्यसाची माद्रीपुत्रौ च तावुभौ
002a	धौम्यश्चैव कथं क्षत्तर्द्रौपदी वा तपस्विनी
002c	श्रोतुमिच्छाम्यहं सर्वं तेषामङ्गविचेष्टितम्
003	विदुर उवाच
003a	वस्त्रेण संवृत्य मुखं कुन्तीपुत्रो युधिष्ठिरः
003c	बाहू विशालौ कृत्वा तु भीमो गच्छति पाण्डवः
004a	सिकता वपन्सव्यसाची राजानमनुगच्छति
004c	माद्रीपुत्रः सहदेवो मुखमालिप्य गच्छति
005a	पांसूपलिप्तसर्वाङ्गो नकुलश्चित्तविह्वलः
005c	दर्शनीयतमो लोके राजानमनुगच्छति
006a	कृष्णा केशैः प्रतिच्छाद्य मुखमायतलोचना
006c	दर्शनीया प्ररुदती राजानमनुगच्छति
007a	धौम्यो याम्यानि सामानि रौद्राणि च विशां पते
007c	गायन्गच्छति मार्गेषु कुशानादाय पाणिना
008	धृतराष्ट्र उवाच
008a	विविधानीह रूपाणि कृत्वा गच्छन्ति पाण्डवाः
008c	तन्ममाचक्ष्व विदुर कस्मादेवं व्रजन्ति ते
009	विदुर उवाच
009a	निकृतस्यापि ते पुत्रैर्हृते राज्ये धनेषु च
009c	न धर्माच्चलते बुद्धिर्धर्मराजस्य धीमतः
010a	योऽसौ राजा घृणी नित्यं धार्तराष्ट्रेषु भारत
010c	निकृत्या क्रोधसन्तप्तो नोन्मीलयति लोचने
011a	नाहं जनं निर्दहेयं दृष्ट्वा घोरेण चक्षुषा
011c	स पिधाय मुखं राजा तस्माद्गच्छति पाण्डवः
012a	यथा च भीमो व्रजति तन्मे निगदतः शृणु
012c	बाह्वोर्बले नास्ति समो ममेति भरतर्षभ
013a	बाहू विशालौ कृत्वा तु तेन भीमोऽपि गच्छति
013c	बाहू दर्शयमानो हि बाहुद्रविणदर्पितः
013e	चिकीर्षन्कर्म शत्रुभ्यो बाहुद्रव्यानुरूपतः
014a	प्रदिशञ्शरसम्पातान्कुन्तीपुत्रोऽर्जुनस्तदा
014c	सिकता वपन्सव्यसाची राजानमनुगच्छति
015a	असक्ताः सिकतास्तस्य यथा सम्प्रति भारत
015c	असक्तं शरवर्षाणि तथा मोक्ष्यति शत्रुषु
016a	न मे कश्चिद्विजानीयान्मुखमद्येति भारत
016c	मुखमालिप्य तेनासौ सहदेवोऽपि गच्छति
017a	नाहं मनांस्याददेयं मार्गे स्त्रीणामिति प्रभो
017c	पांसूपचितसर्वाङ्गो नकुलस्तेन गच्छति
018a	एकवस्त्रा तु रुदती मुक्तकेशी रजस्वला
018c	शोणिताक्तार्द्रवसना द्रौपदी वाक्यमब्रवीत्
019a	यत्कृतेऽहमिमां प्राप्ता तेषां वर्षे चतुर्दशे
019c	हतपत्यो हतसुता हतबन्धुजनप्रियाः
020a	बन्धुशोणितदिग्धाङ्ग्यो मुक्तकेश्यो रजस्वलाः
020c	एवं कृतोदका नार्यः प्रवेक्ष्यन्ति गजाह्वयम्
021a	कृत्वा तु नैरृतान्दर्भान्धीरो धौम्यः पुरोहितः
021c	सामानि गायन्याम्यानि पुरतो याति भारत
022a	हतेषु भारतेष्वाजौ कुरूणां गुरवस्तदा
022c	एवं सामानि गास्यन्तीत्युक्त्वा धौम्योऽपि गच्छति
023a	हा हा गच्छन्ति नो नाथाः समवेक्षध्वमीदृशम्
023c	इति पौराः सुदुःखार्ताः क्रोशन्ति स्म समन्ततः
024a	एवमाकारलिङ्गैस्ते व्यवसायं मनोगतम्
024c	कथयन्तः स्म कौन्तेया वनं जग्मुर्मनस्विनः
025a	एवं तेषु नराग्र्येषु निर्यत्सु गजसाह्वयात्
025c	अनभ्रे विद्युतश्चासन्भूमिश्च समकम्पत
026a	राहुरग्रसदादित्यमपर्वणि विशां पते
026c	उल्का चाप्यपसव्यं तु पुरं कृत्वा व्यशीर्यत
027a	प्रव्याहरन्ति क्रव्यादा गृध्रगोमायुवायसाः
027c	देवायतनचैत्येषु प्राकाराट्टालकेषु च
028a	एवमेते महोत्पाता वनं गच्छति पाण्डवे
028c	भारतानामभावाय राजन्दुर्मन्त्रिते तव
029a	नारदश्च सभामध्ये कुरूणामग्रतः स्थितः
029c	महर्षिभिः परिवृतो रौद्रं वाक्यमुवाच ह
030a	इतश्चतुर्दशे वर्षे विनङ्क्ष्यन्तीह कौरवाः
030c	दुर्योधनापराधेन भीमार्जुनबलेन च
031a	इत्युक्त्वा दिवमाक्रम्य क्षिप्रमन्तरधीयत
031c	ब्राह्मीं श्रियं सुविपुलां बिभ्रद्देवर्षिसत्तमः
032a	ततो दुर्योधनः कर्णः शकुनिश्चापि सौबलः
032c	द्रोणं द्वीपममन्यन्त राज्यं चास्मै न्यवेदयन्
033a	अथाब्रवीत्ततो द्रोणो दुर्योधनममर्षणम्
033c	दुःशासनं च कर्णं च सर्वानेव च भारतान्
034a	अवध्यान्पाण्डवानाहुर्देवपुत्रान्द्विजातयः
034c	अहं तु शरणं प्राप्तान्वर्तमानो यथाबलम्
035a	गतान्सर्वात्मना भक्त्या धार्तराष्ट्रान्सराजकान्
035c	नोत्सहे समभित्यक्तुं दैवमूलमतः परम्
036a	धर्मतः पाण्डुपुत्रा वै वनं गच्छन्ति निर्जिताः
036c	ते च द्वादश वर्षाणि वने वत्स्यन्ति कौरवाः
037a	चरितब्रह्मचर्याश्च क्रोधामर्षवशानुगाः
037c	वैरं प्रत्यानयिष्यन्ति मम दुःखाय पाण्डवाः
038a	मया तु भ्रंशितो राज्याद्द्रुपदः सखिविग्रहे
038c	पुत्रार्थमयजत्क्रोधाद्वधाय मम भारत
039a	याजोपयाजतपसा पुत्रं लेभे स पावकात्
039c	धृष्टद्युम्नं द्रौपदीं च वेदीमध्यात्सुमध्यमाम्
040a	ज्वालावर्णो देवदत्तो धनुष्मान्कवची शरी
040c	मर्त्यधर्मतया तस्मादिति मां भयमाविशत्
041a	गतो हि पक्षतां तेषां पार्षतः पुरुषर्षभः
041c	सृष्टप्राणो भृशतरं तस्माद्योत्स्ये तवारिभिः
042a	मद्वधाय श्रुतो ह्येष लोके चाप्यतिविश्रुतः
042c	नूनं सोऽयमनुप्राप्तस्त्वत्कृते कालपर्ययः
043a	त्वरिताः कुरुत श्रेयो नैतदेतावता कृतम्
043c	मुहूर्तं सुखमेवैतत्तालच्छायेव हैमनी
044a	यजध्वं च महायज्ञैर्भोगानश्नीत दत्त च
044c	इतश्चतुर्दशे वर्षे महत्प्राप्स्यथ वैशसम्
045a	दुर्योधन निशम्यैतत्प्रतिपद्य यथेच्छसि
045c	साम वा पाण्डवेयेषु प्रयुङ्क्ष्व यदि मन्यसे
046	वैशम्पायन उवाच
046a	द्रोणस्य वचनं श्रुत्वा धृतराष्ट्रोऽब्रवीदिदम्
046c	सम्यगाह गुरुः क्षत्तरुपावर्तय पाण्डवान्
047a	यदि वा न निवर्तन्ते सत्कृता यान्तु पाण्डवाः
047c	सशस्त्ररथपादाता भोगवन्तश्च पुत्रकाः
