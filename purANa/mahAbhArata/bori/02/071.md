BR0209071001	धृतराष्ट्र उवाच
BR0209071001a	कथं गच्छति कौन्तेयो धर्मराजो युधिष्ठिरः
BR0209071001c	भीमसेनः सव्यसाची माद्रीपुत्रौ च तावुभौ
BR0209071002a	धौम्यश्चैव कथं क्षत्तर्द्रौपदी वा तपस्विनी
BR0209071002c	श्रोतुमिच्छाम्यहं सर्वं तेषामङ्गविचेष्टितम्
BR0209071003	विदुर उवाच
BR0209071003a	वस्त्रेण संवृत्य मुखं कुन्तीपुत्रो युधिष्ठिरः
BR0209071003c	बाहू विशालौ कृत्वा तु भीमो गच्छति पाण्डवः
BR0209071004a	सिकता वपन्सव्यसाची राजानमनुगच्छति
BR0209071004c	माद्रीपुत्रः सहदेवो मुखमालिप्य गच्छति
BR0209071005a	पांसूपलिप्तसर्वाङ्गो नकुलश्चित्तविह्वलः
BR0209071005c	दर्शनीयतमो लोके राजानमनुगच्छति
BR0209071006a	कृष्णा केशैः प्रतिच्छाद्य मुखमायतलोचना
BR0209071006c	दर्शनीया प्ररुदती राजानमनुगच्छति
BR0209071007a	धौम्यो याम्यानि सामानि रौद्राणि च विशां पते
BR0209071007c	गायन्गच्छति मार्गेषु कुशानादाय पाणिना
BR0209071008	धृतराष्ट्र उवाच
BR0209071008a	विविधानीह रूपाणि कृत्वा गच्छन्ति पाण्डवाः
BR0209071008c	तन्ममाचक्ष्व विदुर कस्मादेवं व्रजन्ति ते
BR0209071009	विदुर उवाच
BR0209071009a	निकृतस्यापि ते पुत्रैर्हृते राज्ये धनेषु च
BR0209071009c	न धर्माच्चलते बुद्धिर्धर्मराजस्य धीमतः
BR0209071010a	योऽसौ राजा घृणी नित्यं धार्तराष्ट्रेषु भारत
BR0209071010c	निकृत्या क्रोधसन्तप्तो नोन्मीलयति लोचने
BR0209071011a	नाहं जनं निर्दहेयं दृष्ट्वा घोरेण चक्षुषा
BR0209071011c	स पिधाय मुखं राजा तस्माद्गच्छति पाण्डवः
BR0209071012a	यथा च भीमो व्रजति तन्मे निगदतः शृणु
BR0209071012c	बाह्वोर्बले नास्ति समो ममेति भरतर्षभ
BR0209071013a	बाहू विशालौ कृत्वा तु तेन भीमोऽपि गच्छति
BR0209071013c	बाहू दर्शयमानो हि बाहुद्रविणदर्पितः
BR0209071013e	चिकीर्षन्कर्म शत्रुभ्यो बाहुद्रव्यानुरूपतः
BR0209071014a	प्रदिशञ्शरसम्पातान्कुन्तीपुत्रोऽर्जुनस्तदा
BR0209071014c	सिकता वपन्सव्यसाची राजानमनुगच्छति
BR0209071015a	असक्ताः सिकतास्तस्य यथा सम्प्रति भारत
BR0209071015c	असक्तं शरवर्षाणि तथा मोक्ष्यति शत्रुषु
BR0209071016a	न मे कश्चिद्विजानीयान्मुखमद्येति भारत
BR0209071016c	मुखमालिप्य तेनासौ सहदेवोऽपि गच्छति
BR0209071017a	नाहं मनांस्याददेयं मार्गे स्त्रीणामिति प्रभो
BR0209071017c	पांसूपचितसर्वाङ्गो नकुलस्तेन गच्छति
BR0209071018a	एकवस्त्रा तु रुदती मुक्तकेशी रजस्वला
BR0209071018c	शोणिताक्तार्द्रवसना द्रौपदी वाक्यमब्रवीत्
BR0209071019a	यत्कृतेऽहमिमां प्राप्ता तेषां वर्षे चतुर्दशे
BR0209071019c	हतपत्यो हतसुता हतबन्धुजनप्रियाः
BR0209071020a	बन्धुशोणितदिग्धाङ्ग्यो मुक्तकेश्यो रजस्वलाः
BR0209071020c	एवं कृतोदका नार्यः प्रवेक्ष्यन्ति गजाह्वयम्
BR0209071021a	कृत्वा तु नैरृतान्दर्भान्धीरो धौम्यः पुरोहितः
BR0209071021c	सामानि गायन्याम्यानि पुरतो याति भारत
BR0209071022a	हतेषु भारतेष्वाजौ कुरूणां गुरवस्तदा
BR0209071022c	एवं सामानि गास्यन्तीत्युक्त्वा धौम्योऽपि गच्छति
BR0209071023a	हा हा गच्छन्ति नो नाथाः समवेक्षध्वमीदृशम्
BR0209071023c	इति पौराः सुदुःखार्ताः क्रोशन्ति स्म समन्ततः
BR0209071024a	एवमाकारलिङ्गैस्ते व्यवसायं मनोगतम्
BR0209071024c	कथयन्तः स्म कौन्तेया वनं जग्मुर्मनस्विनः
BR0209071025a	एवं तेषु नराग्र्येषु निर्यत्सु गजसाह्वयात्
BR0209071025c	अनभ्रे विद्युतश्चासन्भूमिश्च समकम्पत
BR0209071026a	राहुरग्रसदादित्यमपर्वणि विशां पते
BR0209071026c	उल्का चाप्यपसव्यं तु पुरं कृत्वा व्यशीर्यत
BR0209071027a	प्रव्याहरन्ति क्रव्यादा गृध्रगोमायुवायसाः
BR0209071027c	देवायतनचैत्येषु प्राकाराट्टालकेषु च
BR0209071028a	एवमेते महोत्पाता वनं गच्छति पाण्डवे
BR0209071028c	भारतानामभावाय राजन्दुर्मन्त्रिते तव
BR0209071029a	नारदश्च सभामध्ये कुरूणामग्रतः स्थितः
BR0209071029c	महर्षिभिः परिवृतो रौद्रं वाक्यमुवाच ह
BR0209071030a	इतश्चतुर्दशे वर्षे विनङ्क्ष्यन्तीह कौरवाः
BR0209071030c	दुर्योधनापराधेन भीमार्जुनबलेन च
BR0209071031a	इत्युक्त्वा दिवमाक्रम्य क्षिप्रमन्तरधीयत
BR0209071031c	ब्राह्मीं श्रियं सुविपुलां बिभ्रद्देवर्षिसत्तमः
BR0209071032a	ततो दुर्योधनः कर्णः शकुनिश्चापि सौबलः
BR0209071032c	द्रोणं द्वीपममन्यन्त राज्यं चास्मै न्यवेदयन्
BR0209071033a	अथाब्रवीत्ततो द्रोणो दुर्योधनममर्षणम्
BR0209071033c	दुःशासनं च कर्णं च सर्वानेव च भारतान्
BR0209071034a	अवध्यान्पाण्डवानाहुर्देवपुत्रान्द्विजातयः
BR0209071034c	अहं तु शरणं प्राप्तान्वर्तमानो यथाबलम्
BR0209071035a	गतान्सर्वात्मना भक्त्या धार्तराष्ट्रान्सराजकान्
BR0209071035c	नोत्सहे समभित्यक्तुं दैवमूलमतः परम्
BR0209071036a	धर्मतः पाण्डुपुत्रा वै वनं गच्छन्ति निर्जिताः
BR0209071036c	ते च द्वादश वर्षाणि वने वत्स्यन्ति कौरवाः
BR0209071037a	चरितब्रह्मचर्याश्च क्रोधामर्षवशानुगाः
BR0209071037c	वैरं प्रत्यानयिष्यन्ति मम दुःखाय पाण्डवाः
BR0209071038a	मया तु भ्रंशितो राज्याद्द्रुपदः सखिविग्रहे
BR0209071038c	पुत्रार्थमयजत्क्रोधाद्वधाय मम भारत
BR0209071039a	याजोपयाजतपसा पुत्रं लेभे स पावकात्
BR0209071039c	धृष्टद्युम्नं द्रौपदीं च वेदीमध्यात्सुमध्यमाम्
BR0209071040a	ज्वालावर्णो देवदत्तो धनुष्मान्कवची शरी
BR0209071040c	मर्त्यधर्मतया तस्मादिति मां भयमाविशत्
BR0209071041a	गतो हि पक्षतां तेषां पार्षतः पुरुषर्षभः
BR0209071041c	सृष्टप्राणो भृशतरं तस्माद्योत्स्ये तवारिभिः
BR0209071042a	मद्वधाय श्रुतो ह्येष लोके चाप्यतिविश्रुतः
BR0209071042c	नूनं सोऽयमनुप्राप्तस्त्वत्कृते कालपर्ययः
BR0209071043a	त्वरिताः कुरुत श्रेयो नैतदेतावता कृतम्
BR0209071043c	मुहूर्तं सुखमेवैतत्तालच्छायेव हैमनी
BR0209071044a	यजध्वं च महायज्ञैर्भोगानश्नीत दत्त च
BR0209071044c	इतश्चतुर्दशे वर्षे महत्प्राप्स्यथ वैशसम्
BR0209071045a	दुर्योधन निशम्यैतत्प्रतिपद्य यथेच्छसि
BR0209071045c	साम वा पाण्डवेयेषु प्रयुङ्क्ष्व यदि मन्यसे
BR0209071046	वैशम्पायन उवाच
BR0209071046a	द्रोणस्य वचनं श्रुत्वा धृतराष्ट्रोऽब्रवीदिदम्
BR0209071046c	सम्यगाह गुरुः क्षत्तरुपावर्तय पाण्डवान्
BR0209071047a	यदि वा न निवर्तन्ते सत्कृता यान्तु पाण्डवाः
BR0209071047c	सशस्त्ररथपादाता भोगवन्तश्च पुत्रकाः
