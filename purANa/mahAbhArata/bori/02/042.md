001	वैशम्पायन उवाच
001a	ततः श्रुत्वैव भीष्मस्य चेदिराडुरुविक्रमः
001c	युयुत्सुर्वासुदेवेन वासुदेवमुवाच ह
002a	आह्वये त्वां रणं गच्छ मया सार्धं जनार्दन
002c	यावदद्य निहन्मि त्वां सहितं सर्वपाण्डवैः
003a	सह त्वया हि मे वध्याः पाण्डवाः कृष्ण सर्वथा
003c	नृपतीन्समतिक्रम्य यैरराजा त्वमर्चितः
004a	ये त्वां दासमराजानं बाल्यादर्चन्ति दुर्मतिम्
004c	अनर्हमर्हवत्कृष्ण वध्यास्त इति मे मतिः
004e	इत्युक्त्वा राजशार्दूलस्तस्थौ गर्जन्नमर्षणः
005a	एवमुक्ते ततः कृष्णो मृदुपूर्वमिदं वचः
005c	उवाच पार्थिवान्सर्वांस्तत्समक्षं च पाण्डवान्
006a	एष नः शत्रुरत्यन्तं पार्थिवाः सात्वतीसुतः
006c	सात्वतानां नृशंसात्मा न हितोऽनपकारिणाम्
007a	प्राग्ज्योतिषपुरं यातानस्माञ्ज्ञात्वा नृशंसकृत्
007c	अदहद्द्वारकामेष स्वस्रीयः सन्नराधिपाः
008a	क्रीडतो भोजराजन्यानेष रैवतके गिरौ
008c	हत्वा बद्ध्वा च तान्सर्वानुपायात्स्वपुरं पुरा
009a	अश्वमेधे हयं मेध्यमुत्सृष्टं रक्षिभिर्वृतम्
009c	पितुर्मे यज्ञविघ्नार्थमहरत्पापनिश्चयः
010a	सौवीरान्प्रतिपत्तौ च बभ्रोरेष यशस्विनः
010c	भार्यामभ्यहरन्मोहादकामां तामितो गताम्
011a	एष मायाप्रतिच्छन्नः करूषार्थे तपस्विनीम्
011c	जहार भद्रां वैशालीं मातुलस्य नृशंसकृत्
012a	पितृष्वसुः कृते दुःखं सुमहन्मर्षयाम्यहम्
012c	दिष्ट्या त्विदं सर्वराज्ञां सन्निधावद्य वर्तते
013a	पश्यन्ति हि भवन्तोऽद्य मय्यतीव व्यतिक्रमम्
013c	कृतानि तु परोक्षं मे यानि तानि निबोधत
014a	इमं त्वस्य न शक्ष्यामि क्षन्तुमद्य व्यतिक्रमम्
014c	अवलेपाद्वधार्हस्य समग्रे राजमण्डले
015a	रुक्मिण्यामस्य मूढस्य प्रार्थनासीन्मुमूर्षतः
015c	न च तां प्राप्तवान्मूढः शूद्रो वेदश्रुतिं यथा
016a	एवमादि ततः सर्वे सहितास्ते नराधिपाः
016c	वासुदेववचः श्रुत्वा चेदिराजं व्यगर्हयन्
017a	ततस्तद्वचनं श्रुत्वा शिशुपालः प्रतापवान्
017c	जहास स्वनवद्धासं प्रहस्येदमुवाच ह
018a	मत्पूर्वां रुक्मिणीं कृष्ण संसत्सु परिकीर्तयन्
018c	विशेषतः पार्थिवेषु व्रीडां न कुरुषे कथम्
019a	मन्यमानो हि कः सत्सु पुरुषः परिकीर्तयेत्
019c	अन्यपूर्वां स्त्रियं जातु त्वदन्यो मधुसूदन
020a	क्षम वा यदि ते श्रद्धा मा वा कृष्ण मम क्षम
020c	क्रुद्धाद्वापि प्रसन्नाद्वा किं मे त्वत्तो भविष्यति
021a	तथा ब्रुवत एवास्य भगवान्मधुसूदनः
021c	व्यपाहरच्छिरः क्रुद्धश्चक्रेणामित्रकर्षणः
021e	स पपात महाबाहुर्वज्राहत इवाचलः
022a	ततश्चेदिपतेर्देहात्तेजोऽग्र्यं ददृशुर्नृपाः
022c	उत्पतन्तं महाराज गगनादिव भास्करम्
023a	ततः कमलपत्राक्षं कृष्णं लोकनमस्कृतम्
023c	ववन्दे तत्तदा तेजो विवेश च नराधिप
024a	तदद्भुतममन्यन्त दृष्ट्वा सर्वे महीक्षितः
024c	यद्विवेश महाबाहुं तत्तेजः पुरुषोत्तमम्
025a	अनभ्रे प्रववर्ष द्यौः पपात ज्वलिताशनिः
025c	कृष्णेन निहते चैद्ये चचाल च वसुन्धरा
026a	ततः केचिन्महीपाला नाब्रुवंस्तत्र किञ्चन
026c	अतीतवाक्पथे काले प्रेक्षमाणा जनार्दनम्
027a	हस्तैर्हस्ताग्रमपरे प्रत्यपीषन्नमर्षिताः
027c	अपरे दशनैरोष्ठानदशन्क्रोधमूर्छिताः
028a	रहस्तु केचिद्वार्ष्णेयं प्रशशंसुर्नराधिपाः
028c	केचिदेव तु संरब्धा मध्यस्थास्त्वपरेऽभवन्
029a	प्रहृष्टाः केशवं जग्मुः संस्तुवन्तो महर्षयः
029c	ब्राह्मणाश्च महात्मानः पार्थिवाश्च महाबलाः
030a	पाण्डवस्त्वब्रवीद्भ्रातॄन्सत्कारेण महीपतिम्
030c	दमघोषात्मजं वीरं संसाधयत मा चिरम्
030e	तथा च कृतवन्तस्ते भ्रातुर्वै शासनं तदा
031a	चेदीनामाधिपत्ये च पुत्रमस्य महीपतिम्
031c	अभ्यषिञ्चत्तदा पार्थः सह तैर्वसुधाधिपैः
032a	ततः स कुरुराजस्य क्रतुः सर्वसमृद्धिमान्
032c	यूनां प्रीतिकरो राजन्सम्बभौ विपुलौजसः
033a	शान्तविघ्नः सुखारम्भः प्रभूतधनधान्यवान्
033c	अन्नवान्बहुभक्ष्यश्च केशवेन सुरक्षितः
034a	समापयामास च तं राजसूयं महाक्रतुम्
034c	तं तु यज्ञं महाबाहुरा समाप्तेर्जनार्दनः
034e	ररक्ष भगवाञ्शौरिः शार्ङ्गचक्रगदाधरः
035a	ततस्त्ववभृथस्नातं धर्मराजं युधिष्ठिरम्
035c	समस्तं पार्थिवं क्षत्रमभिगम्येदमब्रवीत्
036a	दिष्ट्या वर्धसि धर्मज्ञ साम्राज्यं प्राप्तवान्विभो
036c	आजमीढाजमीढानां यशः संवर्धितं त्वया
036e	कर्मणैतेन राजेन्द्र धर्मश्च सुमहान्कृतः
037a	आपृच्छामो नरव्याघ्र सर्वकामैः सुपूजिताः
037c	स्वराष्ट्राणि गमिष्यामस्तदनुज्ञातुमर्हसि
038a	श्रुत्वा तु वचनं राज्ञां धर्मराजो युधिष्ठिरः
038c	यथार्हं पूज्य नृपतीन्भ्रातॄन्सर्वानुवाच ह
039a	राजानः सर्व एवैते प्रीत्यास्मान्समुपागताः
039c	प्रस्थिताः स्वानि राष्ट्राणि मामापृच्छ्य परन्तपाः
039e	तेऽनुव्रजत भद्रं वो विषयान्तं नृपोत्तमान्
040a	भ्रातुर्वचनमाज्ञाय पाण्डवा धर्मचारिणः
040c	यथार्हं नृपमुख्यांस्तानेकैकं समनुव्रजन्
041a	विराटमन्वयात्तूर्णं धृष्टद्युम्नः प्रतापवान्
041c	धनञ्जयो यज्ञसेनं महात्मानं महारथः
042a	भीष्मं च धृतराष्ट्रं च भीमसेनो महाबलः
042c	द्रोणं च ससुतं वीरं सहदेवो महारथः
043a	नकुलः सुबलं राजन्सहपुत्रं समन्वयात्
043c	द्रौपदेयाः ससौभद्राः पार्वतीयान्महीपतीन्
044a	अन्वगच्छंस्तथैवान्यान्क्षत्रियान्क्षत्रियर्षभाः
044c	एवं सम्पूजितास्ते वै जग्मुर्विप्राश्च सर्वशः
045a	गतेषु पार्थिवेन्द्रेषु सर्वेषु भरतर्षभ
045c	युधिष्ठिरमुवाचेदं वासुदेवः प्रतापवान्
046a	आपृच्छे त्वां गमिष्यामि द्वारकां कुरुनन्दन
046c	राजसूयं क्रतुश्रेष्ठं दिष्ट्या त्वं प्राप्तवानसि
047a	तमुवाचैवमुक्तस्तु धर्मराण्मधुसूदनम्
047c	तव प्रसादाद्गोविन्द प्राप्तवानस्मि वै क्रतुम्
048a	समस्तं पार्थिवं क्षत्रं त्वत्प्रसादाद्वशानुगम्
048c	उपादाय बलिं मुख्यं मामेव समुपस्थितम्
049a	न वयं त्वामृते वीर रंस्यामेह कथञ्चन
049c	अवश्यं चापि गन्तव्या त्वया द्वारवती पुरी
050a	एवमुक्तः स धर्मात्मा युधिष्ठिरसहायवान्
050c	अभिगम्याब्रवीत्प्रीतः पृथां पृथुयशा हरिः
051a	साम्राज्यं समनुप्राप्ताः पुत्रास्तेऽद्य पितृष्वसः
051c	सिद्धार्था वसुमन्तश्च सा त्वं प्रीतिमवाप्नुहि
052a	अनुज्ञातस्त्वया चाहं द्वारकां गन्तुमुत्सहे
052c	सुभद्रां द्रौपदीं चैव सभाजयत केशवः
053a	निष्क्रम्यान्तःपुराच्चैव युधिष्ठिरसहायवान्
053c	स्नातश्च कृतजप्यश्च ब्राह्मणान्स्वस्ति वाच्य च
054a	ततो मेघवरप्रख्यं स्यन्दनं वै सुकल्पितम्
054c	योजयित्वा महाराज दारुकः प्रत्युपस्थितः
055a	उपस्थितं रथं दृष्ट्वा तार्क्ष्यप्रवरकेतनम्
055c	प्रदक्षिणमुपावृत्य समारुह्य महामनाः
055e	प्रययौ पुण्डरीकाक्षस्ततो द्वारवतीं पुरीम्
056a	तं पद्भ्यामनुवव्राज धर्मराजो युधिष्ठिरः
056c	भ्रातृभिः सहितः श्रीमान्वासुदेवं महाबलम्
057a	ततो मुहूर्तं सङ्गृह्य स्यन्दनप्रवरं हरिः
057c	अब्रवीत्पुण्डरीकाक्षः कुन्तीपुत्रं युधिष्ठिरम्
058a	अप्रमत्तः स्थितो नित्यं प्रजाः पाहि विशां पते
058c	पर्जन्यमिव भूतानि महाद्रुममिवाण्डजाः
058e	बान्धवास्त्वोपजीवन्तु सहस्राक्षमिवामराः
059a	कृत्वा परस्परेणैवं संविदं कृष्णपाण्डवौ
059c	अन्योन्यं समनुज्ञाप्य जग्मतुः स्वगृहान्प्रति
060a	गते द्वारवतीं कृष्णे सात्वतप्रवरे नृप
060c	एको दुर्योधनो राजा शकुनिश्चापि सौबलः
060e	तस्यां सभायां दिव्यायामूषतुस्तौ नरर्षभौ
