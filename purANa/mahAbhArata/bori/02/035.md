BR0206035001	वैशम्पायन उवाच
BR0206035001a	ततो युधिष्ठिरो राजा शिशुपालमुपाद्रवत्
BR0206035001c	उवाच चैनं मधुरं सान्त्वपूर्वमिदं वचः
BR0206035002a	नेदं युक्तं महीपाल यादृशं वै त्वमुक्तवान्
BR0206035002c	अधर्मश्च परो राजन्पारुष्यं च निरर्थकम्
BR0206035003a	न हि धर्मं परं जातु नावबुध्येत पार्थिव
BR0206035003c	भीष्मः शान्तनवस्त्वेनं मावमंस्था अतोऽन्यथा
BR0206035004a	पश्य चेमान्महीपालांस्त्वत्तो वृद्धतमान्बहून्
BR0206035004c	मृष्यन्ते चार्हणां कृष्णे तद्वत्त्वं क्षन्तुमर्हसि
BR0206035005a	वेद तत्त्वेन कृष्णं हि भीष्मश्चेदिपते भृशम्
BR0206035005c	न ह्येनं त्वं तथा वेत्थ यथैनं वेद कौरवः
BR0206035006	भीष्म उवाच
BR0206035006a	नास्मा अनुनयो देयो नायमर्हति सान्त्वनम्
BR0206035006c	लोकवृद्धतमे कृष्णे योऽर्हणां नानुमन्यते
BR0206035007a	क्षत्रियः क्षत्रियं जित्वा रणे रणकृतां वरः
BR0206035007c	यो मुञ्चति वशे कृत्वा गुरुर्भवति तस्य सः
BR0206035008a	अस्यां च समितौ राज्ञामेकमप्यजितं युधि
BR0206035008c	न पश्यामि महीपालं सात्वतीपुत्रतेजसा
BR0206035009a	न हि केवलमस्माकमयमर्च्यतमोऽच्युतः
BR0206035009c	त्रयाणामपि लोकानामर्चनीयो जनार्दनः
BR0206035010a	कृष्णेन हि जिता युद्धे बहवः क्षत्रियर्षभाः
BR0206035010c	जगत्सर्वं च वार्ष्णेये निखिलेन प्रतिष्ठितम्
BR0206035011a	तस्मात्सत्स्वपि वृद्धेषु कृष्णमर्चाम नेतरान्
BR0206035011c	एवं वक्तुं न चार्हस्त्वं मा भूत्ते बुद्धिरीदृशी
BR0206035012a	ज्ञानवृद्धा मया राजन्बहवः पर्युपासिताः
BR0206035012c	तेषां कथयतां शौरेरहं गुणवतो गुणान्
BR0206035012e	समागतानामश्रौषं बहून्बहुमतान्सताम्
BR0206035013a	कर्माण्यपि च यान्यस्य जन्मप्रभृति धीमतः
BR0206035013c	बहुशः कथ्यमानानि नरैर्भूयः श्रुतानि मे
BR0206035014a	न केवलं वयं कामाच्चेदिराज जनार्दनम्
BR0206035014c	न सम्बन्धं पुरस्कृत्य कृतार्थं वा कथञ्चन
BR0206035015a	अर्चामहेऽर्चितं सद्भिर्भुवि भौमसुखावहम्
BR0206035015c	यशः शौर्यं जयं चास्य विज्ञायार्चां प्रयुज्महे
BR0206035016a	न हि कश्चिदिहास्माभिः सुबालोऽप्यपरीक्षितः
BR0206035016c	गुणैर्वृद्धानतिक्रम्य हरिरर्च्यतमो मतः
BR0206035017a	ज्ञानवृद्धो द्विजातीनां क्षत्रियाणां बलाधिकः
BR0206035017c	पूज्ये ताविह गोविन्दे हेतू द्वावपि संस्थितौ
BR0206035018a	वेदवेदाङ्गविज्ञानं बलं चाप्यमितं तथा
BR0206035018c	नृणां हि लोके कस्यास्ति विशिष्टं केशवादृते
BR0206035019a	दानं दाक्ष्यं श्रुतं शौर्यं ह्रीः कीर्तिर्बुद्धिरुत्तमा
BR0206035019c	सन्नतिः श्रीर्धृतिस्तुष्टिः पुष्टिश्च नियताच्युते
BR0206035020a	तमिमं सर्वसम्पन्नमाचार्यं पितरं गुरुम्
BR0206035020c	अर्च्यमर्चितमर्चार्हं सर्वे सम्मन्तुमर्हथ
BR0206035021a	ऋत्विग्गुरुर्विवाह्यश्च स्नातको नृपतिः प्रियः
BR0206035021c	सर्वमेतद्धृषीकेशे तस्मादभ्यर्चितोऽच्युतः
BR0206035022a	कृष्ण एव हि लोकानामुत्पत्तिरपि चाप्ययः
BR0206035022c	कृष्णस्य हि कृते भूतमिदं विश्वं समर्पितम्
BR0206035023a	एष प्रकृतिरव्यक्ता कर्ता चैव सनातनः
BR0206035023c	परश्च सर्वभूतेभ्यस्तस्माद्वृद्धतमोऽच्युतः
BR0206035024a	बुद्धिर्मनो महान्वायुस्तेजोऽम्भः खं मही च या
BR0206035024c	चतुर्विधं च यद्भूतं सर्वं कृष्णे प्रतिष्ठितम्
BR0206035025a	आदित्यश्चन्द्रमाश्चैव नक्षत्राणि ग्रहाश्च ये
BR0206035025c	दिशश्चोपदिशश्चैव सर्वं कृष्णे प्रतिष्ठितम्
BR0206035026a	अयं तु पुरुषो बालः शिशुपालो न बुध्यते
BR0206035026c	सर्वत्र सर्वदा कृष्णं तस्मादेवं प्रभाषते
BR0206035027a	यो हि धर्मं विचिनुयादुत्कृष्टं मतिमान्नरः
BR0206035027c	स वै पश्येद्यथाधर्मं न तथा चेदिराडयम्
BR0206035028a	सवृद्धबालेष्वथ वा पार्थिवेषु महात्मसु
BR0206035028c	को नार्हं मन्यते कृष्णं को वाप्येनं न पूजयेत्
BR0206035029a	अथेमां दुष्कृतां पूजां शिशुपालो व्यवस्यति
BR0206035029c	दुष्कृतायां यथान्यायं तथायं कर्तुमर्हति
