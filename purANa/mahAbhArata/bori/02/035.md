001	वैशम्पायन उवाच
001a	ततो युधिष्ठिरो राजा शिशुपालमुपाद्रवत्
001c	उवाच चैनं मधुरं सान्त्वपूर्वमिदं वचः
002a	नेदं युक्तं महीपाल यादृशं वै त्वमुक्तवान्
002c	अधर्मश्च परो राजन्पारुष्यं च निरर्थकम्
003a	न हि धर्मं परं जातु नावबुध्येत पार्थिव
003c	भीष्मः शान्तनवस्त्वेनं मावमंस्था अतोऽन्यथा
004a	पश्य चेमान्महीपालांस्त्वत्तो वृद्धतमान्बहून्
004c	मृष्यन्ते चार्हणां कृष्णे तद्वत्त्वं क्षन्तुमर्हसि
005a	वेद तत्त्वेन कृष्णं हि भीष्मश्चेदिपते भृशम्
005c	न ह्येनं त्वं तथा वेत्थ यथैनं वेद कौरवः
006	भीष्म उवाच
006a	नास्मा अनुनयो देयो नायमर्हति सान्त्वनम्
006c	लोकवृद्धतमे कृष्णे योऽर्हणां नानुमन्यते
007a	क्षत्रियः क्षत्रियं जित्वा रणे रणकृतां वरः
007c	यो मुञ्चति वशे कृत्वा गुरुर्भवति तस्य सः
008a	अस्यां च समितौ राज्ञामेकमप्यजितं युधि
008c	न पश्यामि महीपालं सात्वतीपुत्रतेजसा
009a	न हि केवलमस्माकमयमर्च्यतमोऽच्युतः
009c	त्रयाणामपि लोकानामर्चनीयो जनार्दनः
010a	कृष्णेन हि जिता युद्धे बहवः क्षत्रियर्षभाः
010c	जगत्सर्वं च वार्ष्णेये निखिलेन प्रतिष्ठितम्
011a	तस्मात्सत्स्वपि वृद्धेषु कृष्णमर्चाम नेतरान्
011c	एवं वक्तुं न चार्हस्त्वं मा भूत्ते बुद्धिरीदृशी
012a	ज्ञानवृद्धा मया राजन्बहवः पर्युपासिताः
012c	तेषां कथयतां शौरेरहं गुणवतो गुणान्
012e	समागतानामश्रौषं बहून्बहुमतान्सताम्
013a	कर्माण्यपि च यान्यस्य जन्मप्रभृति धीमतः
013c	बहुशः कथ्यमानानि नरैर्भूयः श्रुतानि मे
014a	न केवलं वयं कामाच्चेदिराज जनार्दनम्
014c	न सम्बन्धं पुरस्कृत्य कृतार्थं वा कथञ्चन
015a	अर्चामहेऽर्चितं सद्भिर्भुवि भौमसुखावहम्
015c	यशः शौर्यं जयं चास्य विज्ञायार्चां प्रयुज्महे
016a	न हि कश्चिदिहास्माभिः सुबालोऽप्यपरीक्षितः
016c	गुणैर्वृद्धानतिक्रम्य हरिरर्च्यतमो मतः
017a	ज्ञानवृद्धो द्विजातीनां क्षत्रियाणां बलाधिकः
017c	पूज्ये ताविह गोविन्दे हेतू द्वावपि संस्थितौ
018a	वेदवेदाङ्गविज्ञानं बलं चाप्यमितं तथा
018c	नृणां हि लोके कस्यास्ति विशिष्टं केशवादृते
019a	दानं दाक्ष्यं श्रुतं शौर्यं ह्रीः कीर्तिर्बुद्धिरुत्तमा
019c	सन्नतिः श्रीर्धृतिस्तुष्टिः पुष्टिश्च नियताच्युते
020a	तमिमं सर्वसम्पन्नमाचार्यं पितरं गुरुम्
020c	अर्च्यमर्चितमर्चार्हं सर्वे सम्मन्तुमर्हथ
021a	ऋत्विग्गुरुर्विवाह्यश्च स्नातको नृपतिः प्रियः
021c	सर्वमेतद्धृषीकेशे तस्मादभ्यर्चितोऽच्युतः
022a	कृष्ण एव हि लोकानामुत्पत्तिरपि चाप्ययः
022c	कृष्णस्य हि कृते भूतमिदं विश्वं समर्पितम्
023a	एष प्रकृतिरव्यक्ता कर्ता चैव सनातनः
023c	परश्च सर्वभूतेभ्यस्तस्माद्वृद्धतमोऽच्युतः
024a	बुद्धिर्मनो महान्वायुस्तेजोऽम्भः खं मही च या
024c	चतुर्विधं च यद्भूतं सर्वं कृष्णे प्रतिष्ठितम्
025a	आदित्यश्चन्द्रमाश्चैव नक्षत्राणि ग्रहाश्च ये
025c	दिशश्चोपदिशश्चैव सर्वं कृष्णे प्रतिष्ठितम्
026a	अयं तु पुरुषो बालः शिशुपालो न बुध्यते
026c	सर्वत्र सर्वदा कृष्णं तस्मादेवं प्रभाषते
027a	यो हि धर्मं विचिनुयादुत्कृष्टं मतिमान्नरः
027c	स वै पश्येद्यथाधर्मं न तथा चेदिराडयम्
028a	सवृद्धबालेष्वथ वा पार्थिवेषु महात्मसु
028c	को नार्हं मन्यते कृष्णं को वाप्येनं न पूजयेत्
029a	अथेमां दुष्कृतां पूजां शिशुपालो व्यवस्यति
029c	दुष्कृतायां यथान्यायं तथायं कर्तुमर्हति
