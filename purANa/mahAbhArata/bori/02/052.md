001	वैशम्पायन उवाच
001a	ततः प्रायाद्विदुरोऽश्वैरुदारैर्महाजवैर्बलिभिः साधुदान्तैः
001c	बलान्नियुक्तो धृतराष्ट्रेण राज्ञा मनीषिणां पाण्डवानां सकाशम्
002a	सोऽभिपत्य तदध्वानमासाद्य नृपतेः पुरम्
002c	प्रविवेश महाबुद्धिः पूज्यमानो द्विजातिभिः
003a	स राजगृहमासाद्य कुबेरभवनोपमम्
003c	अभ्यगच्छत धर्मात्मा धर्मपुत्रं युधिष्ठिरम्
004a	तं वै राजा सत्यधृतिर्महात्मा अजातशत्रुर्विदुरं यथावत्
004c	पूजापूर्वं प्रतिगृह्याजमीढस्ततोऽपृच्छद्धृतराष्ट्रं सपुत्रम्
005	युधिष्ठिर उवाच
005a	विज्ञायते ते मनसो न प्रहर्षः कच्चित्क्षत्तः कुशलेनागतोऽसि
005c	कच्चित्पुत्राः स्थविरस्यानुलोमा वशानुगाश्चापि विशोऽपि कच्चित्
006	विदुर उवाच
006a	राजा महात्मा कुशली सपुत्र आस्ते वृतो ज्ञातिभिरिन्द्रकल्पैः
006c	प्रीतो राजन्पुत्रगणैर्विनीतैर्विशोक एवात्मरतिर्दृढात्मा
007a	इदं तु त्वां कुरुराजोऽभ्युवाच पूर्वं पृष्ट्वा कुशलं चाव्ययं च
007c	इयं सभा त्वत्सभातुल्यरूपा भ्रातॄणां ते पश्य तामेत्य पुत्र
008a	समागम्य भ्रातृभिः पार्थ तस्यां सुहृद्द्यूतं क्रियतां रम्यतां च
008c	प्रीयामहे भवतः सङ्गमेन समागताः कुरवश्चैव सर्वे
009a	दुरोदरा विहिता ये तु तत्र महात्मना धृतराष्ट्रेण राज्ञा
009c	तान्द्रक्ष्यसे कितवान्सन्निविष्टानित्यागतोऽहं नृपते तज्जुषस्व
010	युधिष्ठिर उवाच
010a	द्यूते क्षत्तः कलहो विद्यते नः को वै द्यूतं रोचयेद्बुध्यमानः
010c	किं वा भवान्मन्यते युक्तरूपं भवद्वाक्ये सर्व एव स्थिताः स्म
011	विदुर उवाच
011a	जानाम्यहं द्यूतमनर्थमूलं कृतश्च यत्नोऽस्य मया निवारणे
011c	राजा तु मां प्राहिणोत्त्वत्सकाशं श्रुत्वा विद्वञ्श्रेय इहाचरस्व
012	युधिष्ठिर उवाच
012a	के तत्रान्ये कितवा दीव्यमाना विना राज्ञो धृतराष्ट्रस्य पुत्रैः
012c	पृच्छामि त्वां विदुर ब्रूहि नस्तान्यैर्दीव्यामः शतशः सन्निपत्य
013	विदुर उवाच
013a	गान्धारराजः शकुनिर्विशां पते राजातिदेवी कृतहस्तो मताक्षः
013c	विविंशतिश्चित्रसेनश्च राजा सत्यव्रतः पुरुमित्रो जयश्च
014	युधिष्ठिर उवाच
014a	महाभयाः कितवाः सन्निविष्टा मायोपधा देवितारोऽत्र सन्ति
014c	धात्रा तु दिष्टस्य वशे किलेदं नादेवनं कितवैरद्य तैर्मे
015a	नाहं राज्ञो धृतराष्ट्रस्य शासनान्न गन्तुमिच्छामि कवे दुरोदरम्
015c	इष्टो हि पुत्रस्य पिता सदैव तदस्मि कर्ता विदुरात्थ मां यथा
016a	न चाकामः शकुनिना देविताहं न चेन्मां धृष्णुराह्वयिता सभायाम्
016c	आहूतोऽहं न निवर्ते कदा चित्तदाहितं शाश्वतं वै व्रतं मे
017	वैशम्पायन उवाच
017a	एवमुक्त्वा विदुरं धर्मराजः प्रायात्रिकं सर्वमाज्ञाप्य तूर्णम्
017c	प्रायाच्छ्वोभूते सगणः सानुयात्रः सह स्त्रीभिर्द्रौपदीमादिकृत्वा
018a	दैवं प्रज्ञां तु मुष्णाति तेजश्चक्षुरिवापतत्
018c	धातुश्च वशमन्वेति पाशैरिव नरः सितः
019a	इत्युक्त्वा प्रययौ राजा सह क्षत्त्रा युधिष्ठिरः
019c	अमृष्यमाणस्तत्पार्थः समाह्वानमरिन्दमः
020a	बाह्लिकेन रथं दत्तमास्थाय परवीरहा
020c	परिच्छन्नो ययौ पार्थो भ्रातृभिः सह पाण्डवः
021a	राजश्रिया दीप्यमानो ययौ ब्रह्मपुरःसरः
021c	धृतराष्ट्रेण चाहूतः कालस्य समयेन च
022a	स हास्तिनपुरं गत्वा धृतराष्ट्रगृहं ययौ
022c	समियाय च धर्मात्मा धृतराष्ट्रेण पाण्डवः
023a	तथा द्रोणेन भीष्मेण कर्णेन च कृपेण च
023c	समियाय यथान्यायं द्रौणिना च विभुः सह
024a	समेत्य च महाबाहुः सोमदत्तेन चैव ह
024c	दुर्योधनेन शल्येन सौबलेन च वीर्यवान्
025a	ये चान्ये तत्र राजानः पूर्वमेव समागताः
025c	जयद्रथेन च तथा कुरुभिश्चापि सर्वशः
026a	ततः सर्वैर्महाबाहुर्भ्रातृभिः परिवारितः
026c	प्रविवेश गृहं राज्ञो धृतराष्ट्रस्य धीमतः
027a	ददर्श तत्र गान्धारीं देवीं पतिमनुव्रताम्
027c	स्नुषाभिः संवृतां शश्वत्ताराभिरिव रोहिणीम्
028a	अभिवाद्य स गान्धारीं तया च प्रतिनन्दितः
028c	ददर्श पितरं वृद्धं प्रज्ञाचक्षुषमीश्वरम्
029a	राज्ञा मूर्धन्युपाघ्रातास्ते च कौरवनन्दनाः
029c	चत्वारः पाण्डवा राजन्भीमसेनपुरोगमाः
030a	ततो हर्षः समभवत्कौरवाणां विशां पते
030c	तान्दृष्ट्वा पुरुषव्याघ्रान्पाण्डवान्प्रियदर्शनान्
031a	विविशुस्तेऽभ्यनुज्ञाता रत्नवन्ति गृहाण्यथ
031c	ददृशुश्चोपयातास्तान्द्रौपदीप्रमुखाः स्त्रियः
032a	याज्ञसेन्याः परामृद्धिं दृष्ट्वा प्रज्वलितामिव
032c	स्नुषास्ता धृतराष्ट्रस्य नातिप्रमनसोऽभवन्
033a	ततस्ते पुरुषव्याघ्रा गत्वा स्त्रीभिस्तु संविदम्
033c	कृत्वा व्यायामपूर्वाणि कृत्यानि प्रतिकर्म च
034a	ततः कृताह्निकाः सर्वे दिव्यचन्दनरूषिताः
034c	कल्याणमनसश्चैव ब्राह्मणान्स्वस्ति वाच्य च
035a	मनोज्ञमशनं भुक्त्वा विविशुः शरणान्यथ
035c	उपगीयमाना नारीभिरस्वपन्कुरुनन्दनाः
036a	जगाम तेषां सा रात्रिः पुण्या रतिविहारिणाम्
036c	स्तूयमानाश्च विश्रान्ताः काले निद्रामथात्यजन्
037a	सुखोषितास्तां रजनीं प्रातः सर्वे कृताह्निकाः
037c	सभां रम्यां प्रविविशुः कितवैरभिसंवृताम्
