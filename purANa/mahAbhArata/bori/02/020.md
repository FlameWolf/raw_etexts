001	जरासन्ध उवाच
001a	न स्मरेयं कदा वैरं कृतं युष्माभिरित्युत
001c	चिन्तयंश्च न पश्यामि भवतां प्रति वैकृतम्
002a	वैकृते चासति कथं मन्यध्वं मामनागसम्
002c	अरिं विब्रूत तद्विप्राः सतां समय एष हि
003a	अथ धर्मोपघाताद्धि मनः समुपतप्यते
003c	योऽनागसि प्रसृजति क्षत्रियोऽपि न संशयः
004a	अतोऽन्यथाचरँल्लोके धर्मज्ञः सन्महाव्रतः
004c	वृजिनां गतिमाप्नोति श्रेयसोऽप्युपहन्ति च
005a	त्रैलोक्ये क्षत्रधर्माद्धि श्रेयांसं साधुचारिणाम्
005c	अनागसं प्रजानानाः प्रमादादिव जल्पथ
006    वासुदेव उवाच
006a	कुलकार्यं महाराज कश्चिदेकः कुलोद्वहः
006c	वहते तन्नियोगाद्वै वयमभ्युत्थितास्त्रयः
007a	त्वया चोपहृता राजन्क्षत्रिया लोकवासिनः
007c	तदागः क्रूरमुत्पाद्य मन्यसे किं त्वनागसम्
008a	राजा राज्ञः कथं साधून्हिंस्यान्नृपतिसत्तम
008c	तद्राज्ञः सन्निगृह्य त्वं रुद्रायोपजिहीर्षसि
009a	अस्मांस्तदेनो गच्छेत त्वया बार्हद्रथे कृतम्
009c	वयं हि शक्ता धर्मस्य रक्षणे धर्मचारिणः
010a	मनुष्याणां समालम्भो न च दृष्टः कदाचन
010c	स कथं मानुषैर्देवं यष्टुमिच्छसि शङ्करम्
011a	सवर्णो हि सवर्णानां पशुसञ्ज्ञां करिष्यति
011c	कोऽन्य एवं यथा हि त्वं जरासन्ध वृथामतिः
012a	ते त्वां ज्ञातिक्षयकरं वयमार्तानुसारिणः
012c	ज्ञातिवृद्धिनिमित्तार्थं विनियन्तुमिहागताः
013a	नास्ति लोके पुमानन्यः क्षत्रियेष्विति चैव यत्
013c	मन्यसे स च ते राजन्सुमहान्बुद्धिविप्लवः
014a	को हि जानन्नभिजनमात्मनः क्षत्रियो नृप
014c	नाविशेत्स्वर्गमतुलं रणानन्तरमव्ययम्
015a	स्वर्गं ह्येव समास्थाय रणयज्ञेषु दीक्षिताः
015c	यजन्ते क्षत्रिया लोकांस्तद्विद्धि मगधाधिप
016a	स्वर्गयोनिर्जयो राजन्स्वर्गयोनिर्महद्यशः
016c	स्वर्गयोनिस्तपो युद्धे मार्गः सोऽव्यभिचारवान्
017a	एष ह्यैन्द्रो वैजयन्तो गुणो नित्यं समाहितः
017c	येनासुरान्पराजित्य जगत्पाति शतक्रतुः
018a	स्वर्गमास्थाय कस्य स्याद्विग्रहित्वं यथा तव
018c	मागधैर्विपुलैः सैन्यैर्बाहुल्यबलदर्पितैः
019a	मावमंस्थाः परान्राजन्नास्ति वीर्यं नरे नरे
019c	समं तेजस्त्वया चैव केवलं मनुजेश्वर
020a	यावदेव न सम्बुद्धं तावदेव भवेत्तव
020c	विषह्यमेतदस्माकमतो राजन्ब्रवीमि ते
021a	जहि त्वं सदृशेष्वेव मानं दर्पं च मागध
021c	मा गमः ससुतामात्यः सबलश्च यमक्षयम्
022a	दम्भोद्भवः कार्तवीर्य उत्तरश्च बृहद्रथः
022c	श्रेयसो ह्यवमन्येह विनेशुः सबला नृपाः
023a	मुमुक्षमाणास्त्वत्तश्च न वयं ब्राह्मणब्रुवाः
023c	शौरिरस्मि हृषीकेशो नृवीरौ पाण्डवाविमौ
024a	त्वामाह्वयामहे राजन्स्थिरो युध्यस्व मागध
024c	मुञ्च वा नृपतीन्सर्वान्मा गमस्त्वं यमक्षयम्
025    जरासन्ध उवाच
025a	नाजितान्वै नरपतीनहमादद्मि कांश्चन
025c	जितः कः पर्यवस्थाता कोऽत्र यो न मया जितः
026a	क्षत्रियस्यैतदेवाहुर्धर्म्यं कृष्णोपजीवनम्
026c	विक्रम्य वशमानीय कामतो यत्समाचरेत्
027a	देवतार्थमुपाकृत्य राज्ञः कृष्ण कथं भयात्
027c	अहमद्य विमुञ्चेयं क्षात्रं व्रतमनुस्मरन्
028a	सैन्यं सैन्येन व्यूढेन एक एकेन वा पुनः
028c	द्वाभ्यां त्रिभिर्वा योत्स्येऽहं युगपत्पृथगेव वा
029    वैशम्पायन उवाच
029a	एवमुक्त्वा जरासन्धः सहदेवाभिषेचनम्
029c	आज्ञापयत्तदा राजा युयुत्सुर्भीमकर्मभिः
030a	स तु सेनापती राजा सस्मार भरतर्षभ
030c	कौशिकं चित्रसेनं च तस्मिन्युद्ध उपस्थिते
031a	ययोस्ते नामनी लोके हंसेति डिभकेति च
031c	पूर्वं सङ्कथिते पुम्भिर्नृलोके लोकसत्कृते
032a	तं तु राजन्विभुः शौरी राजानं बलिनां वरम्
032c	स्मृत्वा पुरुषशार्दूल शार्दूलसमविक्रमम्
033a	सत्यसन्धो जरासन्धं भुवि भीमपराक्रमम्
033c	भागमन्यस्य निर्दिष्टं वध्यं भूमिभृदच्युतः
034a	नात्मनात्मवतां मुख्य इयेष मधुसूदनः
034c	ब्रह्मणोऽऽज्ञां पुरस्कृत्य हन्तुं हलधरानुजः
