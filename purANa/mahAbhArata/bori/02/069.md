BR0209069001	युधिष्ठिर उवाच
BR0209069001a	आमन्त्रयामि भरतांस्तथा वृद्धं पितामहम्
BR0209069001c	राजानं सोमदत्तं च महाराजं च बाह्लिकम्
BR0209069002a	द्रोणं कृपं नृपांश्चान्यानश्वत्थामानमेव च
BR0209069002c	विदुरं धृतराष्ट्रं च धार्तराष्ट्रांश्च सर्वशः
BR0209069003a	युयुत्सुं सञ्जयं चैव तथैवान्यान्सभासदः
BR0209069003c	सर्वानामन्त्र्य गच्छामि द्रष्टास्मि पुनरेत्य वः
BR0209069004	वैशम्पायन उवाच
BR0209069004a	न च किञ्चित्तदोचुस्ते ह्रिया सन्तो युधिष्ठिरम्
BR0209069004c	मनोभिरेव कल्याणं दध्युस्ते तस्य धीमतः
BR0209069005	विदुर उवाच
BR0209069005a	आर्या पृथा राजपुत्री नारण्यं गन्तुमर्हति
BR0209069005c	सुकुमारी च वृद्धा च नित्यं चैव सुखोचिता
BR0209069006a	इह वत्स्यति कल्याणी सत्कृता मम वेश्मनि
BR0209069006c	इति पार्था विजानीध्वमगदं वोऽस्तु सर्वशः
BR0209069007a	युधिष्ठिर विजानीहि ममेदं भरतर्षभ
BR0209069007c	नाधर्मेण जितः कश्चिद्व्यथते वै पराजयात्
BR0209069008a	त्वं वै धर्मान्विजानीषे युधां वेत्ता धनञ्जयः
BR0209069008c	हन्तारीणां भीमसेनो नकुलस्त्वर्थसङ्ग्रही
BR0209069009a	संयन्ता सहदेवस्तु धौम्यो ब्रह्मविदुत्तमः
BR0209069009c	धर्मार्थकुशला चैव द्रौपदी धर्मचारिणी
BR0209069010a	अन्योन्यस्य प्रियाः सर्वे तथैव प्रियवादिनः
BR0209069010c	परैरभेद्याः सन्तुष्टाः को वो न स्पृहयेदिह
BR0209069011a	एष वै सर्वकल्याणः समाधिस्तव भारत
BR0209069011c	नैनं शत्रुर्विषहते शक्रेणापि समोऽच्युत
BR0209069012a	हिमवत्यनुशिष्टोऽसि मेरुसावर्णिना पुरा
BR0209069012c	द्वैपायनेन कृष्णेन नगरे वारणावते
BR0209069013a	भृगुतुङ्गे च रामेण दृषद्वत्यां च शम्भुना
BR0209069013c	अश्रौषीरसितस्यापि महर्षेरञ्जनं प्रति
BR0209069014a	द्रष्टा सदा नारदस्य धौम्यस्तेऽयं पुरोहितः
BR0209069014c	मा हार्षीः साम्पराये त्वं बुद्धिं तामृषिपूजिताम्
BR0209069015a	पुरूरवसमैलं त्वं बुद्ध्या जयसि पाण्डव
BR0209069015c	शक्त्या जयसि राज्ञोऽन्यानृषीन्धर्मोपसेवया
BR0209069016a	ऐन्द्रे जये धृतमना याम्ये कोपविधारणे
BR0209069016c	विसर्गे चैव कौबेरे वारुणे चैव संयमे
BR0209069017a	आत्मप्रदानं सौम्यत्वमद्भ्यश्चैवोपजीवनम्
BR0209069017c	भूमेः क्षमा च तेजश्च समग्रं सूर्यमण्डलात्
BR0209069018a	वायोर्बलं विद्धि स त्वं भूतेभ्यश्चात्मसम्भवम्
BR0209069018c	अगदं वोऽस्तु भद्रं वो द्रक्ष्यामि पुनरागतान्
BR0209069019a	आपद्धर्मार्थकृच्छ्रेषु सर्वकार्येषु वा पुनः
BR0209069019c	यथावत्प्रतिपद्येथाः काले काले युधिष्ठिर
BR0209069020a	आपृष्टोऽसीह कौन्तेय स्वस्ति प्राप्नुहि भारत
BR0209069020c	कृतार्थं स्वस्तिमन्तं त्वां द्रक्ष्यामः पुनरागतम्
BR0209069021	वैशम्पायन उवाच
BR0209069021a	एवमुक्तस्तथेत्युक्त्वा पाण्डवः सत्यविक्रमः
BR0209069021c	भीष्मद्रोणौ नमस्कृत्य प्रातिष्ठत युधिष्ठिरः
