BR0208055001	विदुर उवाच
BR0208055001a	महाराज विजानीहि यत्त्वां वक्ष्यामि तच्छृणु
BR0208055001c	मुमूर्षोरौषधमिव न रोचेतापि ते श्रुतम्
BR0208055002a	यद्वै पुरा जातमात्रो रुराव गोमायुवद्विस्वरं पापचेताः
BR0208055002c	दुर्योधनो भारतानां कुलघ्नः सोऽयं युक्तो भविता कालहेतुः
BR0208055003a	गृहे वसन्तं गोमायुं त्वं वै मत्वा न बुध्यसे
BR0208055003c	दुर्योधनस्य रूपेण शृणु काव्यां गिरं मम
BR0208055004a	मधु वै माध्विको लब्ध्वा प्रपातं नावबुध्यते
BR0208055004c	आरुह्य तं मज्जति वा पतनं वाधिगच्छति
BR0208055005a	सोऽयं मत्तोऽक्षदेवेन मधुवन्न परीक्षते
BR0208055005c	प्रपातं बुध्यते नैव वैरं कृत्वा महारथैः
BR0208055006a	विदितं ते महाराज राजस्वेवासमञ्जसम्
BR0208055006c	अन्धका यादवा भोजाः समेताः कंसमत्यजन्
BR0208055007a	नियोगाच्च हते तस्मिन्कृष्णेनामित्रघातिना
BR0208055007c	एवं ते ज्ञातयः सर्वे मोदमानाः शतं समाः
BR0208055008a	त्वन्नियुक्तः सव्यसाची निगृह्णातु सुयोधनम्
BR0208055008c	निग्रहादस्य पापस्य मोदन्तां कुरवः सुखम्
BR0208055009a	काकेनेमांश्चित्रबर्हाञ्शार्दूलान्क्रोष्टुकेन च
BR0208055009c	क्रीणीष्व पाण्डवान्राजन्मा मज्जीः शोकसागरे
BR0208055010a	त्यजेत्कुलार्थे पुरुषं ग्रामस्यार्थे कुलं त्यजेत्
BR0208055010c	ग्रामं जनपदस्यार्थे आत्मार्थे पृथिवीं त्यजेत्
BR0208055011a	सर्वज्ञः सर्वभावज्ञः सर्वशत्रुभयङ्करः
BR0208055011c	इति स्म भाषते काव्यो जम्भत्यागे महासुरान्
BR0208055012a	हिरण्यष्ठीविनः कश्चित्पक्षिणो वनगोचरान्
BR0208055012c	गृहे किल कृतावासाँल्लोभाद्राजन्नपीडयत्
BR0208055013a	सदोपभोज्याँल्लोभान्धो हिरण्यार्थे परन्तप
BR0208055013c	आयतिं च तदात्वं च उभे सद्यो व्यनाशयत्
BR0208055014a	तदात्वकामः पाण्डूंस्त्वं मा द्रुहो भरतर्षभ
BR0208055014c	मोहात्मा तप्यसे पश्चात्पक्षिहा पुरुषो यथा
BR0208055015a	जातं जातं पाण्डवेभ्यः पुष्पमादत्स्व भारत
BR0208055015c	मालाकार इवारामे स्नेहं कुर्वन्पुनः पुनः
BR0208055016a	वृक्षानङ्गारकारीव मैनान्धाक्षीः समूलकान्
BR0208055016c	मा गमः ससुतामात्यः सबलश्च पराभवम्
BR0208055017a	समवेतान्हि कः पार्थान्प्रतियुध्येत भारत
BR0208055017c	मरुद्भिः सहितो राजन्नपि साक्षान्मरुत्पतिः
