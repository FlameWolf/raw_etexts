001	युधिष्ठिर उवाच
001a	सम्राड्गुणमभीप्सन्वै युष्मान्स्वार्थपरायणः
001c	कथं प्रहिणुयां भीमं बलात्केवलसाहसात्
002a	भीमार्जुनावुभौ नेत्रे मनो मन्ये जनार्दनम्
002c	मनश्चक्षुर्विहीनस्य कीदृशं जीवितं भवेत्
003a	जरासन्धबलं प्राप्य दुष्पारं भीमविक्रमम्
003c	श्रमो हि वः पराजय्यात्किमु तत्र विचेष्टितम्
004a	अस्मिन्नर्थान्तरे युक्तमनर्थः प्रतिपद्यते
004c	यथाहं विमृशाम्येकस्तत्तावच्छ्रूयतां मम
005a	सन्न्यासं रोचये साधु कार्यस्यास्य जनार्दन
005c	प्रतिहन्ति मनो मेऽद्य राजसूयो दुरासदः
006    वैशम्पायन उवाच
006a	पार्थः प्राप्य धनुःश्रेष्ठमक्षय्यौ च महेषुधी
006c	रथं ध्वजं सभां चैव युधिष्ठिरमभाषत
007a	धनुरस्त्रं शरा वीर्यं पक्षो भूमिर्यशो बलम्
007c	प्राप्तमेतन्मया राजन्दुष्प्रापं यदभीप्सितम्
008a	कुले जन्म प्रशंसन्ति वैद्याः साधु सुनिष्ठिताः
008c	बलेन सदृशं नास्ति वीर्यं तु मम रोचते
009a	कृतवीर्यकुले जातो निर्वीर्यः किं करिष्यति
009c	क्षत्रियः सर्वशो राजन्यस्य वृत्तिः पराजये
010a	सर्वैरपि गुणैर्हीनो वीर्यवान्हि तरेद्रिपून्
010c	सर्वैरपि गुणैर्युक्तो निर्वीर्यः किं करिष्यति
011a	द्रव्यभूता गुणाः सर्वे तिष्ठन्ति हि पराक्रमे
011c	जयस्य हेतुः सिद्धिर्हि कर्म दैवं च संश्रितम्
012a	संयुक्तो हि बलैः कश्चित्प्रमादान्नोपयुज्यते
012c	तेन द्वारेण शत्रुभ्यः क्षीयते सबलो रिपुः
013a	दैन्यं यथा बलवति तथा मोहो बलान्विते
013c	तावुभौ नाशकौ हेतू राज्ञा त्याज्यौ जयार्थिना
014a	जरासन्धविनाशं च राज्ञां च परिमोक्षणम्
014c	यदि कुर्याम यज्ञार्थं किं ततः परमं भवेत्
015a	अनारम्भे तु नियतो भवेदगुणनिश्चयः
015c	गुणान्निःसंशयाद्राजन्नैर्गुण्यं मन्यसे कथम्
016a	काषायं सुलभं पश्चान्मुनीनां शममिच्छताम्
016c	साम्राज्यं तु तवेच्छन्तो वयं योत्स्यामहे परैः
