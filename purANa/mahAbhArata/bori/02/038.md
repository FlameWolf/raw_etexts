BR0207038001	शिशुपाल उवाच
BR0207038001a	विभीषिकाभिर्बह्वीभिर्भीषयन्सर्वपार्थिवान्
BR0207038001c	न व्यपत्रपसे कस्माद्वृद्धः सन्कुलपांसनः
BR0207038002a	युक्तमेतत्तृतीयायां प्रकृतौ वर्तता त्वया
BR0207038002c	वक्तुं धर्मादपेतार्थं त्वं हि सर्वकुरूत्तमः
BR0207038003a	नावि नौरिव सम्बद्धा यथान्धो वान्धमन्वियात्
BR0207038003c	तथाभूता हि कौरव्या भीष्म येषां त्वमग्रणीः
BR0207038004a	पूतनाघातपूर्वाणि कर्माण्यस्य विशेषतः
BR0207038004c	त्वया कीर्तयतास्माकं भूयः प्रच्यावितं मनः
BR0207038005a	अवलिप्तस्य मूर्खस्य केशवं स्तोतुमिच्छतः
BR0207038005c	कथं भीष्म न ते जिह्वा शतधेयं विदीर्यते
BR0207038006a	यत्र कुत्सा प्रयोक्तव्या भीष्म बालतरैर्नरैः
BR0207038006c	तमिमं ज्ञानवृद्धः सन्गोपं संस्तोतुमिच्छसि
BR0207038007a	यद्यनेन हता बाल्ये शकुनिश्चित्रमत्र किम्
BR0207038007c	तौ वाश्ववृषभौ भीष्म यौ न युद्धविशारदौ
BR0207038008a	चेतनारहितं काष्ठं यद्यनेन निपातितम्
BR0207038008c	पादेन शकटं भीष्म तत्र किं कृतमद्भुतम्
BR0207038009a	वल्मीकमात्रः सप्ताहं यद्यनेन धृतोऽचलः
BR0207038009c	तदा गोवर्धनो भीष्म न तच्चित्रं मतं मम
BR0207038010a	भुक्तमेतेन बह्वन्नं क्रीडता नगमूर्धनि
BR0207038010c	इति ते भीष्म शृण्वानाः परं विस्मयमागताः
BR0207038011a	यस्य चानेन धर्मज्ञ भुक्तमन्नं बलीयसः
BR0207038011c	स चानेन हतः कंस इत्येतन्न महाद्भुतम्
BR0207038012a	न ते श्रुतमिदं भीष्म नूनं कथयतां सताम्
BR0207038012c	यद्वक्ष्ये त्वामधर्मज्ञ वाक्यं कुरुकुलाधम
BR0207038013a	स्त्रीषु गोषु न शस्त्राणि पातयेद्ब्राह्मणेषु च
BR0207038013c	यस्य चान्नानि भुञ्जीत यश्च स्याच्छरणागतः
BR0207038014a	इति सन्तोऽनुशासन्ति सज्जना धर्मिणः सदा
BR0207038014c	भीष्म लोके हि तत्सर्वं वितथं त्वयि दृश्यते
BR0207038015a	ज्ञानवृद्धं च वृद्धं च भूयांसं केशवं मम
BR0207038015c	अजानत इवाख्यासि संस्तुवन्कुरुसत्तम
BR0207038015e	गोघ्नः स्त्रीघ्नश्च सन्भीष्म कथं संस्तवमर्हति
BR0207038016a	असौ मतिमतां श्रेष्ठो य एष जगतः प्रभुः
BR0207038016c	सम्भावयति यद्येवं त्वद्वाक्याच्च जनार्दनः
BR0207038016e	एवमेतत्सर्वमिति सर्वं तद्वितथं ध्रुवम्
BR0207038017a	न गाथा गाथिनं शास्ति बहु चेदपि गायति
BR0207038017c	प्रकृतिं यान्ति भूतानि भूलिङ्गशकुनिर्यथा
BR0207038018a	नूनं प्रकृतिरेषा ते जघन्या नात्र संशयः
BR0207038018c	अतः पापीयसी चैषां पाण्डवानामपीष्यते
BR0207038019a	येषामर्च्यतमः कृष्णस्त्वं च येषां प्रदर्शकः
BR0207038019c	धर्मवाक्त्वमधर्मज्ञः सतां मार्गादवप्लुतः
BR0207038020a	को हि धर्मिणमात्मानं जानञ्ज्ञानवतां वरः
BR0207038020c	कुर्याद्यथा त्वया भीष्म कृतं धर्ममवेक्षता
BR0207038021a	अन्यकामा हि धर्मज्ञ कन्यका प्राज्ञमानिना
BR0207038021c	अम्बा नामेति भद्रं ते कथं सापहृता त्वया
BR0207038022a	यां त्वयापहृतां भीष्म कन्यां नैषितवान्नृपः
BR0207038022c	भ्राता विचित्रवीर्यस्ते सतां वृत्तमनुष्ठितः
BR0207038023a	दारयोर्यस्य चान्येन मिषतः प्राज्ञमानिनः
BR0207038023c	तव जातान्यपत्यानि सज्जनाचरिते पथि
BR0207038024a	न हि धर्मोऽस्ति ते भीष्म ब्रह्मचर्यमिदं वृथा
BR0207038024c	यद्धारयसि मोहाद्वा क्लीबत्वाद्वा न संशयः
BR0207038025a	न त्वहं तव धर्मज्ञ पश्याम्युपचयं क्वचित्
BR0207038025c	न हि ते सेविता वृद्धा य एवं धर्ममब्रुवन्
BR0207038026a	इष्टं दत्तमधीतं च यज्ञाश्च बहुदक्षिणाः
BR0207038026c	सर्वमेतदपत्यस्य कलां नार्हति षोडशीम्
BR0207038027a	व्रतोपवासैर्बहुभिः कृतं भवति भीष्म यत्
BR0207038027c	सर्वं तदनपत्यस्य मोघं भवति निश्चयात्
BR0207038028a	सोऽनपत्यश्च वृद्धश्च मिथ्याधर्मानुशासनात्
BR0207038028c	हंसवत्त्वमपीदानीं ज्ञातिभ्यः प्राप्नुया वधम्
BR0207038029a	एवं हि कथयन्त्यन्ये नरा ज्ञानविदः पुरा
BR0207038029c	भीष्म यत्तदहं सम्यग्वक्ष्यामि तव शृण्वतः
BR0207038030a	वृद्धः किल समुद्रान्ते कश्चिद्धंसोऽभवत्पुरा
BR0207038030c	धर्मवागन्यथावृत्तः पक्षिणः सोऽनुशास्ति ह
BR0207038031a	धर्मं चरत माधर्ममिति तस्य वचः किल
BR0207038031c	पक्षिणः शुश्रुवुर्भीष्म सततं धर्मवादिनः
BR0207038032a	अथास्य भक्ष्यमाजह्रुः समुद्रजलचारिणः
BR0207038032c	अण्डजा भीष्म तस्यान्ये धर्मार्थमिति शुश्रुम
BR0207038033a	तस्य चैव समभ्याशे निक्षिप्याण्डानि सर्वशः
BR0207038033c	समुद्राम्भस्यमोदन्त चरन्तो भीष्म पक्षिणः
BR0207038034a	तेषामण्डानि सर्वेषां भक्षयामास पापकृत्
BR0207038034c	स हंसः सम्प्रमत्तानामप्रमत्तः स्वकर्मणि
BR0207038035a	ततः प्रक्षीयमाणेषु तेष्वण्डेष्वण्डजोऽपरः
BR0207038035c	अशङ्कत महाप्राज्ञस्तं कदाचिद्ददर्श ह
BR0207038036a	ततः स कथयामास दृष्ट्वा हंसस्य किल्बिषम्
BR0207038036c	तेषां परमदुःखार्तः स पक्षी सर्वपक्षिणाम्
BR0207038037a	ततः प्रत्यक्षतो दृष्ट्वा पक्षिणस्ते समागताः
BR0207038037c	निजघ्नुस्तं तदा हंसं मिथ्यावृत्तं कुरूद्वह
BR0207038038a	ते त्वां हंससधर्माणमपीमे वसुधाधिपाः
BR0207038038c	निहन्युर्भीष्म सङ्क्रुद्धाः पक्षिणस्तमिवाण्डजम्
BR0207038039a	गाथामप्यत्र गायन्ति ये पुराणविदो जनाः
BR0207038039c	भीष्म यां तां च ते सम्यक्कथयिष्यामि भारत
BR0207038040a	अन्तरात्मनि विनिहिते रौषि पत्ररथ वितथम्
BR0207038040c	अण्डभक्षणमशुचि ते कर्म वाचमतिशयते
