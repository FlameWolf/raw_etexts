001	शिशुपाल उवाच
001a	विभीषिकाभिर्बह्वीभिर्भीषयन्सर्वपार्थिवान्
001c	न व्यपत्रपसे कस्माद्वृद्धः सन्कुलपांसनः
002a	युक्तमेतत्तृतीयायां प्रकृतौ वर्तता त्वया
002c	वक्तुं धर्मादपेतार्थं त्वं हि सर्वकुरूत्तमः
003a	नावि नौरिव सम्बद्धा यथान्धो वान्धमन्वियात्
003c	तथाभूता हि कौरव्या भीष्म येषां त्वमग्रणीः
004a	पूतनाघातपूर्वाणि कर्माण्यस्य विशेषतः
004c	त्वया कीर्तयतास्माकं भूयः प्रच्यावितं मनः
005a	अवलिप्तस्य मूर्खस्य केशवं स्तोतुमिच्छतः
005c	कथं भीष्म न ते जिह्वा शतधेयं विदीर्यते
006a	यत्र कुत्सा प्रयोक्तव्या भीष्म बालतरैर्नरैः
006c	तमिमं ज्ञानवृद्धः सन्गोपं संस्तोतुमिच्छसि
007a	यद्यनेन हता बाल्ये शकुनिश्चित्रमत्र किम्
007c	तौ वाश्ववृषभौ भीष्म यौ न युद्धविशारदौ
008a	चेतनारहितं काष्ठं यद्यनेन निपातितम्
008c	पादेन शकटं भीष्म तत्र किं कृतमद्भुतम्
009a	वल्मीकमात्रः सप्ताहं यद्यनेन धृतोऽचलः
009c	तदा गोवर्धनो भीष्म न तच्चित्रं मतं मम
010a	भुक्तमेतेन बह्वन्नं क्रीडता नगमूर्धनि
010c	इति ते भीष्म शृण्वानाः परं विस्मयमागताः
011a	यस्य चानेन धर्मज्ञ भुक्तमन्नं बलीयसः
011c	स चानेन हतः कंस इत्येतन्न महाद्भुतम्
012a	न ते श्रुतमिदं भीष्म नूनं कथयतां सताम्
012c	यद्वक्ष्ये त्वामधर्मज्ञ वाक्यं कुरुकुलाधम
013a	स्त्रीषु गोषु न शस्त्राणि पातयेद्ब्राह्मणेषु च
013c	यस्य चान्नानि भुञ्जीत यश्च स्याच्छरणागतः
014a	इति सन्तोऽनुशासन्ति सज्जना धर्मिणः सदा
014c	भीष्म लोके हि तत्सर्वं वितथं त्वयि दृश्यते
015a	ज्ञानवृद्धं च वृद्धं च भूयांसं केशवं मम
015c	अजानत इवाख्यासि संस्तुवन्कुरुसत्तम
015e	गोघ्नः स्त्रीघ्नश्च सन्भीष्म कथं संस्तवमर्हति
016a	असौ मतिमतां श्रेष्ठो य एष जगतः प्रभुः
016c	सम्भावयति यद्येवं त्वद्वाक्याच्च जनार्दनः
016e	एवमेतत्सर्वमिति सर्वं तद्वितथं ध्रुवम्
017a	न गाथा गाथिनं शास्ति बहु चेदपि गायति
017c	प्रकृतिं यान्ति भूतानि भूलिङ्गशकुनिर्यथा
018a	नूनं प्रकृतिरेषा ते जघन्या नात्र संशयः
018c	अतः पापीयसी चैषां पाण्डवानामपीष्यते
019a	येषामर्च्यतमः कृष्णस्त्वं च येषां प्रदर्शकः
019c	धर्मवाक्त्वमधर्मज्ञः सतां मार्गादवप्लुतः
020a	को हि धर्मिणमात्मानं जानञ्ज्ञानवतां वरः
020c	कुर्याद्यथा त्वया भीष्म कृतं धर्ममवेक्षता
021a	अन्यकामा हि धर्मज्ञ कन्यका प्राज्ञमानिना
021c	अम्बा नामेति भद्रं ते कथं सापहृता त्वया
022a	यां त्वयापहृतां भीष्म कन्यां नैषितवान्नृपः
022c	भ्राता विचित्रवीर्यस्ते सतां वृत्तमनुष्ठितः
023a	दारयोर्यस्य चान्येन मिषतः प्राज्ञमानिनः
023c	तव जातान्यपत्यानि सज्जनाचरिते पथि
024a	न हि धर्मोऽस्ति ते भीष्म ब्रह्मचर्यमिदं वृथा
024c	यद्धारयसि मोहाद्वा क्लीबत्वाद्वा न संशयः
025a	न त्वहं तव धर्मज्ञ पश्याम्युपचयं क्वचित्
025c	न हि ते सेविता वृद्धा य एवं धर्ममब्रुवन्
026a	इष्टं दत्तमधीतं च यज्ञाश्च बहुदक्षिणाः
026c	सर्वमेतदपत्यस्य कलां नार्हति षोडशीम्
027a	व्रतोपवासैर्बहुभिः कृतं भवति भीष्म यत्
027c	सर्वं तदनपत्यस्य मोघं भवति निश्चयात्
028a	सोऽनपत्यश्च वृद्धश्च मिथ्याधर्मानुशासनात्
028c	हंसवत्त्वमपीदानीं ज्ञातिभ्यः प्राप्नुया वधम्
029a	एवं हि कथयन्त्यन्ये नरा ज्ञानविदः पुरा
029c	भीष्म यत्तदहं सम्यग्वक्ष्यामि तव शृण्वतः
030a	वृद्धः किल समुद्रान्ते कश्चिद्धंसोऽभवत्पुरा
030c	धर्मवागन्यथावृत्तः पक्षिणः सोऽनुशास्ति ह
031a	धर्मं चरत माधर्ममिति तस्य वचः किल
031c	पक्षिणः शुश्रुवुर्भीष्म सततं धर्मवादिनः
032a	अथास्य भक्ष्यमाजह्रुः समुद्रजलचारिणः
032c	अण्डजा भीष्म तस्यान्ये धर्मार्थमिति शुश्रुम
033a	तस्य चैव समभ्याशे निक्षिप्याण्डानि सर्वशः
033c	समुद्राम्भस्यमोदन्त चरन्तो भीष्म पक्षिणः
034a	तेषामण्डानि सर्वेषां भक्षयामास पापकृत्
034c	स हंसः सम्प्रमत्तानामप्रमत्तः स्वकर्मणि
035a	ततः प्रक्षीयमाणेषु तेष्वण्डेष्वण्डजोऽपरः
035c	अशङ्कत महाप्राज्ञस्तं कदाचिद्ददर्श ह
036a	ततः स कथयामास दृष्ट्वा हंसस्य किल्बिषम्
036c	तेषां परमदुःखार्तः स पक्षी सर्वपक्षिणाम्
037a	ततः प्रत्यक्षतो दृष्ट्वा पक्षिणस्ते समागताः
037c	निजघ्नुस्तं तदा हंसं मिथ्यावृत्तं कुरूद्वह
038a	ते त्वां हंससधर्माणमपीमे वसुधाधिपाः
038c	निहन्युर्भीष्म सङ्क्रुद्धाः पक्षिणस्तमिवाण्डजम्
039a	गाथामप्यत्र गायन्ति ये पुराणविदो जनाः
039c	भीष्म यां तां च ते सम्यक्कथयिष्यामि भारत
040a	अन्तरात्मनि विनिहिते रौषि पत्ररथ वितथम्
040c	अण्डभक्षणमशुचि ते कर्म वाचमतिशयते
