001	युधिष्ठिर उवाच
001a	मत्तः कैतवकेनैव यज्जितोऽस्मि दुरोदरम्
001c	शकुने हन्त दीव्यामो ग्लहमानाः सहस्रशः
002a	इमे निष्कसहस्रस्य कुण्डिनो भरिताः शतम्
002c	कोशो हिरण्यमक्षय्यं जातरूपमनेकशः
002e	एतद्राजन्धनं मह्यं तेन दीव्याम्यहं त्वया
003	वैशम्पायन उवाच
003a	इत्युक्तः शकुनिः प्राह जितमित्येव तं नृपम्
004	युधिष्ठिर उवाच
004a	अयं सहस्रसमितो वैयाघ्रः सुप्रवर्तितः
004c	सुचक्रोपस्करः श्रीमान्किङ्किणीजालमण्डितः
005a	संह्रादनो राजरथो य इहास्मानुपावहत्
005c	जैत्रो रथवरः पुण्यो मेघसागरनिःस्वनः
006a	अष्टौ यं कुररच्छायाः सदश्वा राष्ट्रसम्मताः
006c	वहन्ति नैषामुच्येत पदा भूमिमुपस्पृशन्
006e	एतद्राजन्धनं मह्यं तेन दीव्याम्यहं त्वया
007	वैशम्पायन उवाच
007a	एतच्छ्रुत्वा व्यवसितो निकृतिं समुपाश्रितः
007c	जितमित्येव शकुनिर्युधिष्ठिरमभाषत
008	युधिष्ठिर उवाच
008a	सहस्रसङ्ख्या नागा मे मत्तास्तिष्ठन्ति सौबल
008c	हेमकक्षाः कृतापीडाः पद्मिनो हेममालिनः
009a	सुदान्ता राजवहनाः सर्वशब्दक्षमा युधि
009c	ईषादन्ता महाकायाः सर्वे चाष्टकरेणवः
010a	सर्वे च पुरभेत्तारो नगमेघनिभा गजाः
010c	एतद्राजन्धनं मह्यं तेन दीव्याम्यहं त्वया
011	वैशम्पायन उवाच
011a	तमेवंवादिनं पार्थं प्रहसन्निव सौबलः
011c	जितमित्येव शकुनिर्युधिष्ठिरमभाषत
012	युधिष्ठिर उवाच
012a	शतं दासीसहस्राणि तरुण्यो मे प्रभद्रिकाः
012c	कम्बुकेयूरधारिण्यो निष्ककण्ठ्यः स्वलङ्कृताः
013a	महार्हमाल्याभरणाः सुवस्त्राश्चन्दनोक्षिताः
013c	मणीन्हेम च बिभ्रत्यः सर्वा वै सूक्ष्मवाससः
014a	अनुसेवां चरन्तीमाः कुशला नृत्यसामसु
014c	स्नातकानाममात्यानां राज्ञां च मम शासनात्
014e	एतद्राजन्धनं मह्यं तेन दीव्याम्यहं त्वया
015	वैशम्पायन उवाच
015a	एतच्छ्रुत्वा व्यवसितो निकृतिं समुपाश्रितः
015c	जितमित्येव शकुनिर्युधिष्ठिरमभाषत
016	युधिष्ठिर उवाच
016a	एतावन्त्येव दासानां सहस्राण्युत सन्ति मे
016c	प्रदक्षिणानुलोमाश्च प्रावारवसनाः सदा
017a	प्राज्ञा मेधाविनो दक्षा युवानो मृष्टकुण्डलाः
017c	पात्रीहस्ता दिवारात्रमतिथीन्भोजयन्त्युत
017e	एतद्राजन्धनं मह्यं तेन दीव्याम्यहं त्वया
018	वैशम्पायन उवाच
018a	एतच्छ्रुत्वा व्यवसितो निकृतिं समुपाश्रितः
018c	जितमित्येव शकुनिर्युधिष्ठिरमभाषत
019	युधिष्ठिर उवाच
019a	रथास्तावन्त एवेमे हेमभाण्डाः पताकिनः
019c	हयैर्विनीतैः सम्पन्ना रथिभिश्चित्रयोधिभिः
020a	एकैको यत्र लभते सहस्रपरमां भृतिम्
020c	युध्यतोऽयुध्यतो वापि वेतनं मासकालिकम्
020e	एतद्राजन्धनं मह्यं तेन दीव्याम्यहं त्वया
021	वैशम्पायन उवाच
021a	इत्येवमुक्ते पार्थेन कृतवैरो दुरात्मवान्
021c	जितमित्येव शकुनिर्युधिष्ठिरमभाषत
022	युधिष्ठिर उवाच
022a	अश्वांस्तित्तिरिकल्माषान्गान्धर्वान्हेममालिनः
022c	ददौ चित्ररथस्तुष्टो यांस्तान्गाण्डीवधन्वने
022e	एतद्राजन्धनं मह्यं तेन दीव्याम्यहं त्वया
023	वैशम्पायन उवाच
023a	एतच्छ्रुत्वा व्यवसितो निकृतिं समुपाश्रितः
023c	जितमित्येव शकुनिर्युधिष्ठिरमभाषत
024	युधिष्ठिर उवाच
024a	रथानां शकटानां च हयानां चायुतानि मे
024c	युक्तानामेव तिष्ठन्ति वाहैरुच्चावचैर्वृताः
025a	एवं वर्णस्य वर्णस्य समुच्चीय सहस्रशः
025c	क्षीरं पिबन्तस्तिष्ठन्ति भुञ्जानाः शालितण्डुलान्
026a	षष्टिस्तानि सहस्राणि सर्वे पृथुलवक्षसः
026c	एतद्राजन्धनं मह्यं तेन दीव्याम्यहं त्वया
027	वैशम्पायन उवाच
027a	एतच्छ्रुत्वा व्यवसितो निकृतिं समुपाश्रितः
027c	जितमित्येव शकुनिर्युधिष्ठिरमभाषत
028	युधिष्ठिर उवाच
028a	ताम्रलोहैः परिवृता निधयो मे चतुःशताः
028c	पञ्चद्रौणिक एकैकः सुवर्णस्याहतस्य वै
028e	एतद्राजन्धनं मह्यं तेन दीव्याम्यहं त्वया
029	वैशम्पायन उवाच
029a	एतच्छ्रुत्वा व्यवसितो निकृतिं समुपाश्रितः
029c	जितमित्येव शकुनिर्युधिष्ठिरमभाषत
