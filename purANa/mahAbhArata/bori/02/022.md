001	वैशम्पायन उवाच
001a	भीमसेनस्ततः कृष्णमुवाच यदुनन्दनम्
001c	बुद्धिमास्थाय विपुलां जरासन्धजिघांसया
002a	नायं पापो मया कृष्ण युक्तः स्यादनुरोधितुम्
002c	प्राणेन यदुशार्दूल बद्धवङ्क्षणवाससा
003a	एवमुक्तस्ततः कृष्णः प्रत्युवाच वृकोदरम्
003c	त्वरयन्पुरुषव्याघ्रो जरासन्धवधेप्सया
004a	यत्ते दैवं परं सत्त्वं यच्च ते मातरिश्वनः
004c	बलं भीम जरासन्धे दर्शयाशु तदद्य नः
005a	एवमुक्तस्तदा भीमो जरासन्धमरिन्दमः
005c	उत्क्षिप्य भ्रामयद्राजन्बलवन्तं महाबलः
006a	भ्रामयित्वा शतगुणं भुजाभ्यां भरतर्षभ
006c	बभञ्ज पृष्ठे सङ्क्षिप्य निष्पिष्य विननाद च
007a	तस्य निष्पिष्यमाणस्य पाण्डवस्य च गर्जतः
007c	अभवत्तुमुलो नादः सर्वप्राणिभयङ्करः
008a	वित्रेसुर्मागधाः सर्वे स्त्रीणां गर्भाश्च सुस्रुवुः
008c	भीमसेनस्य नादेन जरासन्धस्य चैव ह
009a	किं नु स्विद्धिमवान्भिन्नः किं नु स्विद्दीर्यते मही
009c	इति स्म मागधा जज्ञुर्भीमसेनस्य निस्वनात्
010a	ततो राजकुलद्वारि प्रसुप्तमिव तं नृपम्
010c	रात्रौ परासुमुत्सृज्य निश्चक्रमुररिंदमाः
011a	जरासन्धरथं कृष्णो योजयित्वा पताकिनम्
011c	आरोप्य भ्रातरौ चैव मोक्षयामास बान्धवान्
012a	ते वै रत्नभुजं कृष्णं रत्नार्हं पृथिवीश्वराः
012c	राजानश्चक्रुरासाद्य मोक्षिता महतो भयात्
013a	अक्षतः शस्त्रसम्पन्नो जितारिः सह राजभिः
013c	रथमास्थाय तं दिव्यं निर्जगाम गिरिव्रजात्
014a	यः स सोदर्यवान्नाम द्वियोधः कृष्णसारथिः
014c	अभ्यासघाती सन्दृश्यो दुर्जयः सर्वराजभिः
015a	भीमार्जुनाभ्यां योधाभ्यामास्थितः कृष्णसारथिः
015c	शुशुभे रथवर्योऽसौ दुर्जयः सर्वधन्विभिः
016a	शक्रविष्णू हि सङ्ग्रामे चेरतुस्तारकामये
016c	रथेन तेन तं कृष्ण उपारुह्य ययौ तदा
017a	तप्तचामीकराभेण किङ्किणीजालमालिना
017c	मेघनिर्घोषनादेन जैत्रेणामित्रघातिना
018a	येन शक्रो दानवानां जघान नवतीर्नव
018c	तं प्राप्य समहृष्यन्त रथं ते पुरुषर्षभाः
019a	ततः कृष्णं महाबाहुं भ्रातृभ्यां सहितं तदा
019c	रथस्थं मागधा दृष्ट्वा समपद्यन्त विस्मिताः
020a	हयैर्दिव्यैः समायुक्तो रथो वायुसमो जवे
020c	अधिष्ठितः स शुशुभे कृष्णेनातीव भारत
021a	असङ्गी देवविहितस्तस्मिन्रथवरे ध्वजः
021c	योजनाद्ददृशे श्रीमानिन्द्रायुधसमप्रभः
022a	चिन्तयामास कृष्णोऽथ गरुत्मन्तं स चाभ्ययात्
022c	क्षणे तस्मिन्स तेनासीच्चैत्ययूप इवोच्छ्रितः
023a	व्यादितास्यैर्महानादैः सह भूतैर्ध्वजालयैः
023c	तस्थौ रथवरे तस्मिन्गरुत्मान्पन्नगाशनः
024a	दुर्निरीक्ष्यो हि भूतानां तेजसाभ्यधिकं बभौ
024c	आदित्य इव मध्याह्ने सहस्रकिरणावृतः
025a	न स सज्जति वृक्षेषु शस्त्रैश्चापि न रिष्यते
025c	दिव्यो ध्वजवरो राजन्दृश्यते देवमानुषैः
026a	तमास्थाय रथं दिव्यं पर्जन्यसमनिस्वनम्
026c	निर्ययौ पुरुषव्याघ्रः पाण्डवाभ्यां सहाच्युतः
027a	यं लेभे वासवाद्राजा वसुस्तस्माद्बृहद्रथः
027c	बृहद्रथात्क्रमेणैव प्राप्तो बार्हद्रथं नृपम्
028a	स निर्ययौ महाबाहुः पुण्डरीकेक्षणस्ततः
028c	गिरिव्रजाद्बहिस्तस्थौ समे देशे महायशाः
029a	तत्रैनं नागराः सर्वे सत्कारेणाभ्ययुस्तदा
029c	ब्राह्मणप्रमुखा राजन्विधिदृष्टेन कर्मणा
030a	बन्धनाद्विप्रमुक्ताश्च राजानो मधुसूदनम्
030c	पूजयामासुरूचुश्च सान्त्वपूर्वमिदं वचः
031a	नैतच्चित्रं महाबाहो त्वयि देवकिनन्दन
031c	भीमार्जुनबलोपेते धर्मस्य परिपालनम्
032a	जरासन्धह्रदे घोरे दुःखपङ्के निमज्जताम्
032c	राज्ञां समभ्युद्धरणं यदिदं कृतमद्य ते
033a	विष्णो समवसन्नानां गिरिदुर्गे सुदारुणे
033c	दिष्ट्या मोक्षाद्यशो दीप्तमाप्तं ते पुरुषोत्तम
034a	किं कुर्मः पुरुषव्याघ्र ब्रवीहि पुरुषर्षभ
034c	कृतमित्येव तज्ज्ञेयं नृपैर्यद्यपि दुष्करम्
035a	तानुवाच हृषीकेशः समाश्वास्य महामनाः
035c	युधिष्ठिरो राजसूयं क्रतुमाहर्तुमिच्छति
036a	तस्य धर्मप्रवृत्तस्य पार्थिवत्वं चिकीर्षतः
036c	सर्वैर्भवद्भिर्यज्ञार्थे साहाय्यं दीयतामिति
037a	ततः प्रतीतमनसस्ते नृपा भरतर्षभ
037c	तथेत्येवाब्रुवन्सर्वे प्रतिजज्ञुश्च तां गिरम्
038a	रत्नभाजं च दाशार्हं चक्रुस्ते पृथिवीश्वराः
038c	कृच्छ्राज्जग्राह गोविन्दस्तेषां तदनुकम्पया
039a	जरासन्धात्मजश्चैव सहदेवो महारथः
039c	निर्ययौ सजनामात्यः पुरस्कृत्य पुरोहितम्
040a	स नीचैः प्रश्रितो भूत्वा बहुरत्नपुरोगमः
040c	सहदेवो नृणां देवं वासुदेवमुपस्थितः
041a	भयार्ताय ततस्तस्मै कृष्णो दत्त्वाभयं तदा
041c	अभ्यषिञ्चत तत्रैव जरासन्धात्मजं तदा
042a	गत्वैकत्वं च कृष्णेन पार्थाभ्यां चैव सत्कृतः
042c	विवेश राजा मतिमान्पुनर्बार्हद्रथं पुरम्
043a	कृष्णस्तु सह पार्थाभ्यां श्रिया परमया ज्वलन्
043c	रत्नान्यादाय भूरीणि प्रययौ पुष्करेक्षणः
044a	इन्द्रप्रस्थमुपागम्य पाण्डवाभ्यां सहाच्युतः
044c	समेत्य धर्मराजानं प्रीयमाणोऽभ्यभाषत
045a	दिष्ट्या भीमेन बलवाञ्जरासन्धो निपातितः
045c	राजानो मोक्षिताश्चेमे बन्धनान्नृपसत्तम
046a	दिष्ट्या कुशलिनौ चेमौ भीमसेनधनञ्जयौ
046c	पुनः स्वनगरं प्राप्तावक्षताविति भारत
047a	ततो युधिष्ठिरः कृष्णं पूजयित्वा यथार्हतः
047c	भीमसेनार्जुनौ चैव प्रहृष्टः परिषस्वजे
048a	ततः क्षीणे जरासन्धे भ्रातृभ्यां विहितं जयम्
048c	अजातशत्रुरासाद्य मुमुदे भ्रातृभिः सह
049a	यथावयः समागम्य राजभिस्तैश्च पाण्डवः
049c	सत्कृत्य पूजयित्वा च विससर्ज नराधिपान्
050a	युधिष्ठिराभ्यनुज्ञातास्ते नृपा हृष्टमानसाः
050c	जग्मुः स्वदेशांस्त्वरिता यानैरुच्चावचैस्ततः
051a	एवं पुरुषशार्दूलो महाबुद्धिर्जनार्दनः
051c	पाण्डवैर्घातयामास जरासन्धमरिं तदा
052a	घातयित्वा जरासन्धं बुद्धिपूर्वमरिन्दमः
052c	धर्मराजमनुज्ञाप्य पृथां कृष्णां च भारत
053a	सुभद्रां भीमसेनं च फल्गुनं यमजौ तथा
053c	धौम्यमामन्त्रयित्वा च प्रययौ स्वां पुरीं प्रति
054a	तेनैव रथमुख्येन तरुणादित्यवर्चसा
054c	धर्मराजविसृष्टेन दिव्येनानादयन्दिशः
055a	ततो युधिष्ठिरमुखाः पाण्डवा भरतर्षभ
055c	प्रदक्षिणमकुर्वन्त कृष्णमक्लिष्टकारिणम्
056a	ततो गते भगवति कृष्णे देवकिनन्दने
056c	जयं लब्ध्वा सुविपुलं राज्ञामभयदास्तदा
057a	संवर्धितौजसो भूयः कर्मणा तेन भारत
057c	द्रौपद्याः पाण्डवा राजन्परां प्रीतिमवर्धयन्
058a	तस्मिन्काले तु यद्युक्तं धर्मकामार्थसंहितम्
058c	तद्राजा धर्मतश्चक्रे राज्यपालनकीर्तिमान्
