BR0203021001	वैशम्पायन उवाच
BR0203021001a	ततस्तं निश्चितात्मानं युद्धाय यदुनन्दनः
BR0203021001c	उवाच वाग्मी राजानं जरासन्धमधोक्षजः
BR0203021002a	त्रयाणां केन ते राजन्योद्धुं वितरते मनः
BR0203021002c	अस्मदन्यतमेनेह सज्जीभवतु को युधि
BR0203021003a	एवमुक्तः स कृष्णेन युद्धं वव्रे महाद्युतिः
BR0203021003c	जरासन्धस्ततो राजन्भीमसेनेन मागधः
BR0203021004a	धारयन्नगदान्मुख्यान्निर्वृतीर्वेदनानि च
BR0203021004c	उपतस्थे जरासन्धं युयुत्सुं वै पुरोहितः
BR0203021005a	कृतस्वस्त्ययनो विद्वान्ब्राह्मणेन यशस्विना
BR0203021005c	समनह्यज्जरासन्धः क्षत्रधर्ममनुव्रतः
BR0203021006a	अवमुच्य किरीटं स केशान्समनुमृज्य च
BR0203021006c	उदतिष्ठज्जरासन्धो वेलातिग इवार्णवः
BR0203021007a	उवाच मतिमान्राजा भीमं भीमपराक्रमम्
BR0203021007c	भीम योत्स्ये त्वया सार्धं श्रेयसा निर्जितं वरम्
BR0203021008a	एवमुक्त्वा जरासन्धो भीमसेनमरिन्दमः
BR0203021008c	प्रत्युद्ययौ महातेजाः शक्रं बलिरिवासुरः
BR0203021009a	ततः सम्मन्त्र्य कृष्णेन कृतस्वस्त्ययनो बली
BR0203021009c	भीमसेनो जरासन्धमाससाद युयुत्सया
BR0203021010a	ततस्तौ नरशार्दूलौ बाहुशस्त्रौ समीयतुः
BR0203021010c	वीरौ परमसंहृष्टावन्योन्यजयकाङ्क्षिणौ
BR0203021011a	तयोरथ भुजाघातान्निग्रहप्रग्रहात्तथा
BR0203021011c	आसीत्सुभीमसंह्रादो वज्रपर्वतयोरिव
BR0203021012a	उभौ परमसंहृष्टौ बलेनातिबलावुभौ
BR0203021012c	अन्योन्यस्यान्तरं प्रेप्सू परस्परजयैषिणौ
BR0203021013a	तद्भीममुत्सार्य जनं युद्धमासीदुपह्वरे
BR0203021013c	बलिनोः संयुगे राजन्वृत्रवासवयोरिव
BR0203021014a	प्रकर्षणाकर्षणाभ्यामभ्याकर्षविकर्षणैः
BR0203021014c	आकर्षेतां तथान्योन्यं जानुभिश्चाभिजघ्नतुः
BR0203021015a	ततः शब्देन महता भर्त्सयन्तौ परस्परम्
BR0203021015c	पाषाणसङ्घातनिभैः प्रहारैरभिजघ्नतुः
BR0203021016a	व्यूढोरस्कौ दीर्घभुजौ नियुद्धकुशलावुभौ
BR0203021016c	बाहुभिः समसज्जेतामायसैः परिघैरिव
BR0203021017a	कार्त्तिकस्य तु मासस्य प्रवृत्तं प्रथमेऽहनि
BR0203021017c	अनारतं दिवारात्रमविश्रान्तमवर्तत
BR0203021018a	तद्वृत्तं तु त्रयोदश्यां समवेतं महात्मनोः
BR0203021018c	चतुर्दश्यां निशायां तु निवृत्तो मागधः क्लमात्
BR0203021019a	तं राजानं तथा क्लान्तं दृष्ट्वा राजञ्जनार्दनः
BR0203021019c	उवाच भीमकर्माणं भीमं सम्बोधयन्निव
BR0203021020a	क्लान्तः शत्रुर्न कौन्तेय लभ्यः पीडयितुं रणे
BR0203021020c	पीड्यमानो हि कार्त्स्न्येन जह्याज्जीवितमात्मनः
BR0203021021a	तस्मात्ते नैव कौन्तेय पीडनीयो नराधिपः
BR0203021021c	सममेतेन युध्यस्व बाहुभ्यां भरतर्षभ
BR0203021022a	एवमुक्तः स कृष्णेन पाण्डवः परवीरहा
BR0203021022c	जरासन्धस्य तद्रन्ध्रं ज्ञात्वा चक्रे मतिं वधे
BR0203021023a	ततस्तमजितं जेतुं जरासन्धं वृकोदरः
BR0203021023c	संरभ्य बलिनां मुख्यो जग्राह कुरुनन्दनः
