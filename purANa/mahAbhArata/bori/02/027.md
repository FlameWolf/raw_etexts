001	वैशम्पायन उवाच
001a	ततः कुमारविषये श्रेणिमन्तमथाजयत्
001c	कोसलाधिपतिं चैव बृहद्बलमरिन्दमः
002a	अयोध्यायां तु धर्मज्ञं दीर्घप्रज्ञं महाबलम्
002c	अजयत्पाण्डवश्रेष्ठो नातितीव्रेण कर्मणा
003a	ततो गोपालकच्छं च सोत्तमानपि चोत्तरान्
003c	मल्लानामधिपं चैव पार्थिवं व्यजयत्प्रभुः
004a	ततो हिमवतः पार्श्वे समभ्येत्य जरद्गवम्
004c	सर्वमल्पेन कालेन देशं चक्रे वशे बली
005a	एवं बहुविधान्देशान्विजित्य पुरुषर्षभः
005c	उन्नाटमभितो जिग्ये कुक्षिमन्तं च पर्वतम्
005e	पाण्डवः सुमहावीर्यो बलेन बलिनां वरः
006a	स काशिराजं समरे सुबन्धुमनिवर्तिनम्
006c	वशे चक्रे महाबाहुर्भीमो भीमपराक्रमः
007a	ततः सुपार्श्वमभितस्तथा राजपतिं क्रथम्
007c	युध्यमानं बलात्सङ्ख्ये विजिग्ये पाण्डवर्षभः
008a	ततो मत्स्यान्महातेजा मलयांश्च महाबलान्
008c	अनवद्यान्गयांश्चैव पशुभूमिं च सर्वशः
009a	निवृत्य च महाबाहुर्मदर्वीकं महीधरम्
009c	सोपदेशं विनिर्जित्य प्रययावुत्तरामुखः
009e	वत्सभूमिं च कौन्तेयो विजिग्ये बलवान्बलात्
010a	भर्गाणामधिपं चैव निषादाधिपतिं तथा
010c	विजिग्ये भूमिपालांश्च मणिमत्प्रमुखान्बहून्
011a	ततो दक्षिणमल्लांश्च भोगवन्तं च पाण्डवः
011c	तरसैवाजयद्भीमो नातितीव्रेण कर्मणा
012a	शर्मकान्वर्मकांश्चैव सान्त्वेनैवाजयत्प्रभुः
012c	वैदेहकं च राजानं जनकं जगतीपतिम्
012e	विजिग्ये पुरुषव्याघ्रो नातितीव्रेण कर्मणा
013a	वैदेहस्थस्तु कौन्तेय इन्द्रपर्वतमन्तिकात्
013c	किरातानामधिपतीन्व्यजयत्सप्त पाण्डवः
014a	ततः सुह्मान्प्राच्यसुह्मान्समक्षांश्चैव वीर्यवान्
014c	विजित्य युधि कौन्तेयो मागधानुपयाद्बली
015a	दण्डं च दण्डधारं च विजित्य पृथिवीपतीन्
015c	तैरेव सहितः सर्वैर्गिरिव्रजमुपाद्रवत्
016a	जारासन्धिं सान्त्वयित्वा करे च विनिवेश्य ह
016c	तैरेव सहितो राजन्कर्णमभ्यद्रवद्बली
017a	स कम्पयन्निव महीं बलेन चतुरङ्गिणा
017c	युयुधे पाण्डवश्रेष्ठः कर्णेनामित्रघातिना
018a	स कर्णं युधि निर्जित्य वशे कृत्वा च भारत
018c	ततो विजिग्ये बलवान्राज्ञः पर्वतवासिनः
019a	अथ मोदागिरिं चैव राजानं बलवत्तरम्
019c	पाण्डवो बाहुवीर्येण निजघान महामृधे
020a	ततः पौण्ड्राधिपं वीरं वासुदेवं महाबलम्
020c	कौशिकीकच्छनिलयं राजानं च महौजसम्
021a	उभौ बलवृतौ वीरावुभौ तीव्रपराक्रमौ
021c	निर्जित्याजौ महाराज वङ्गराजमुपाद्रवत्
022a	समुद्रसेनं निर्जित्य चन्द्रसेनं च पार्थिवम्
022c	ताम्रलिप्तं च राजानं काचं वङ्गाधिपं तथा
023a	सुह्मानामधिपं चैव ये च सागरवासिनः
023c	सर्वान्म्लेच्छगणांश्चैव विजिग्ये भरतर्षभः
024a	एवं बहुविधान्देशान्विजित्य पवनात्मजः
024c	वसु तेभ्य उपादाय लौहित्यमगमद्बली
025a	स सर्वान्म्लेच्छनृपतीन्सागरद्वीपवासिनः
025c	करमाहारयामास रत्नानि विविधानि च
026a	चन्दनागुरुवस्त्राणि मणिमुक्तमनुत्तमम्
026c	काञ्चनं रजतं वज्रं विद्रुमं च महाधनम्
027a	स कोटिशतसङ्ख्येन धनेन महता तदा
027c	अभ्यवर्षदमेयात्मा धनवर्षेण पाण्डवम्
028a	इन्द्रप्रस्थमथागम्य भीमो भीमपराक्रमः
028c	निवेदयामास तदा धर्मराजाय तद्धनम्स
