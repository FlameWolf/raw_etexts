BR0204027001	वैशम्पायन उवाच
BR0204027001a	ततः कुमारविषये श्रेणिमन्तमथाजयत्
BR0204027001c	कोसलाधिपतिं चैव बृहद्बलमरिन्दमः
BR0204027002a	अयोध्यायां तु धर्मज्ञं दीर्घप्रज्ञं महाबलम्
BR0204027002c	अजयत्पाण्डवश्रेष्ठो नातितीव्रेण कर्मणा
BR0204027003a	ततो गोपालकच्छं च सोत्तमानपि चोत्तरान्
BR0204027003c	मल्लानामधिपं चैव पार्थिवं व्यजयत्प्रभुः
BR0204027004a	ततो हिमवतः पार्श्वे समभ्येत्य जरद्गवम्
BR0204027004c	सर्वमल्पेन कालेन देशं चक्रे वशे बली
BR0204027005a	एवं बहुविधान्देशान्विजित्य पुरुषर्षभः
BR0204027005c	उन्नाटमभितो जिग्ये कुक्षिमन्तं च पर्वतम्
BR0204027005e	पाण्डवः सुमहावीर्यो बलेन बलिनां वरः
BR0204027006a	स काशिराजं समरे सुबन्धुमनिवर्तिनम्
BR0204027006c	वशे चक्रे महाबाहुर्भीमो भीमपराक्रमः
BR0204027007a	ततः सुपार्श्वमभितस्तथा राजपतिं क्रथम्
BR0204027007c	युध्यमानं बलात्सङ्ख्ये विजिग्ये पाण्डवर्षभः
BR0204027008a	ततो मत्स्यान्महातेजा मलयांश्च महाबलान्
BR0204027008c	अनवद्यान्गयांश्चैव पशुभूमिं च सर्वशः
BR0204027009a	निवृत्य च महाबाहुर्मदर्वीकं महीधरम्
BR0204027009c	सोपदेशं विनिर्जित्य प्रययावुत्तरामुखः
BR0204027009e	वत्सभूमिं च कौन्तेयो विजिग्ये बलवान्बलात्
BR0204027010a	भर्गाणामधिपं चैव निषादाधिपतिं तथा
BR0204027010c	विजिग्ये भूमिपालांश्च मणिमत्प्रमुखान्बहून्
BR0204027011a	ततो दक्षिणमल्लांश्च भोगवन्तं च पाण्डवः
BR0204027011c	तरसैवाजयद्भीमो नातितीव्रेण कर्मणा
BR0204027012a	शर्मकान्वर्मकांश्चैव सान्त्वेनैवाजयत्प्रभुः
BR0204027012c	वैदेहकं च राजानं जनकं जगतीपतिम्
BR0204027012e	विजिग्ये पुरुषव्याघ्रो नातितीव्रेण कर्मणा
BR0204027013a	वैदेहस्थस्तु कौन्तेय इन्द्रपर्वतमन्तिकात्
BR0204027013c	किरातानामधिपतीन्व्यजयत्सप्त पाण्डवः
BR0204027014a	ततः सुह्मान्प्राच्यसुह्मान्समक्षांश्चैव वीर्यवान्
BR0204027014c	विजित्य युधि कौन्तेयो मागधानुपयाद्बली
BR0204027015a	दण्डं च दण्डधारं च विजित्य पृथिवीपतीन्
BR0204027015c	तैरेव सहितः सर्वैर्गिरिव्रजमुपाद्रवत्
BR0204027016a	जारासन्धिं सान्त्वयित्वा करे च विनिवेश्य ह
BR0204027016c	तैरेव सहितो राजन्कर्णमभ्यद्रवद्बली
BR0204027017a	स कम्पयन्निव महीं बलेन चतुरङ्गिणा
BR0204027017c	युयुधे पाण्डवश्रेष्ठः कर्णेनामित्रघातिना
BR0204027018a	स कर्णं युधि निर्जित्य वशे कृत्वा च भारत
BR0204027018c	ततो विजिग्ये बलवान्राज्ञः पर्वतवासिनः
BR0204027019a	अथ मोदागिरिं चैव राजानं बलवत्तरम्
BR0204027019c	पाण्डवो बाहुवीर्येण निजघान महामृधे
BR0204027020a	ततः पौण्ड्राधिपं वीरं वासुदेवं महाबलम्
BR0204027020c	कौशिकीकच्छनिलयं राजानं च महौजसम्
BR0204027021a	उभौ बलवृतौ वीरावुभौ तीव्रपराक्रमौ
BR0204027021c	निर्जित्याजौ महाराज वङ्गराजमुपाद्रवत्
BR0204027022a	समुद्रसेनं निर्जित्य चन्द्रसेनं च पार्थिवम्
BR0204027022c	ताम्रलिप्तं च राजानं काचं वङ्गाधिपं तथा
BR0204027023a	सुह्मानामधिपं चैव ये च सागरवासिनः
BR0204027023c	सर्वान्म्लेच्छगणांश्चैव विजिग्ये भरतर्षभः
BR0204027024a	एवं बहुविधान्देशान्विजित्य पवनात्मजः
BR0204027024c	वसु तेभ्य उपादाय लौहित्यमगमद्बली
BR0204027025a	स सर्वान्म्लेच्छनृपतीन्सागरद्वीपवासिनः
BR0204027025c	करमाहारयामास रत्नानि विविधानि च
BR0204027026a	चन्दनागुरुवस्त्राणि मणिमुक्तमनुत्तमम्
BR0204027026c	काञ्चनं रजतं वज्रं विद्रुमं च महाधनम्
BR0204027027a	स कोटिशतसङ्ख्येन धनेन महता तदा
BR0204027027c	अभ्यवर्षदमेयात्मा धनवर्षेण पाण्डवम्
BR0204027028a	इन्द्रप्रस्थमथागम्य भीमो भीमपराक्रमः
BR0204027028c	निवेदयामास तदा धर्मराजाय तद्धनम्स
