BR0208049001	दुर्योधन उवाच
BR0208049001a	आर्यास्तु ये वै राजानः सत्यसन्धा महाव्रताः
BR0208049001c	पर्याप्तविद्या वक्तारो वेदान्तावभृथाप्लुताः
BR0208049002a	धृतिमन्तो ह्रीनिषेधा धर्मात्मानो यशस्विनः
BR0208049002c	मूर्धाभिषिक्तास्ते चैनं राजानः पर्युपासते
BR0208049003a	दक्षिणार्थं समानीता राजभिः कांस्यदोहनाः
BR0208049003c	आरण्या बहुसाहस्रा अपश्यं तत्र तत्र गाः
BR0208049004a	आजह्रुस्तत्र सत्कृत्य स्वयमुद्यम्य भारत
BR0208049004c	अभिषेकार्थमव्यग्रा भाण्डमुच्चावचं नृपाः
BR0208049005a	बाह्लीको रथमाहार्षीज्जाम्बूनदपरिष्कृतम्
BR0208049005c	सुदक्षिणस्तं युयुजे श्वेतैः काम्बोजजैर्हयैः
BR0208049006a	सुनीथोऽप्रतिमं तस्य अनुकर्षं महायशाः
BR0208049006c	ध्वजं चेदिपतिः क्षिप्रमहार्षीत्स्वयमुद्यतम्
BR0208049007a	दाक्षिणात्यः सन्नहनं स्रगुष्णीषे च मागधः
BR0208049007c	वसुदानो महेष्वासो गजेन्द्रं षष्टिहायनम्
BR0208049008a	मत्स्यस्त्वक्षानवाबध्नादेकलव्य उपानहौ
BR0208049008c	आवन्त्यस्त्वभिषेकार्थमापो बहुविधास्तथा
BR0208049009a	चेकितान उपासङ्गं धनुः काश्य उपाहरत्
BR0208049009c	असिं रुक्मत्सरुं शल्यः शैक्यं काञ्चनभूषणम्
BR0208049010a	अभ्यषिञ्चत्ततो धौम्यो व्यासश्च सुमहातपाः
BR0208049010c	नारदं वै पुरस्कृत्य देवलं चासितं मुनिम्
BR0208049011a	प्रीतिमन्त उपातिष्ठन्नभिषेकं महर्षयः
BR0208049011c	जामदग्न्येन सहितास्तथान्ये वेदपारगाः
BR0208049012a	अभिजग्मुर्महात्मानं मन्त्रवद्भूरिदक्षिणम्
BR0208049012c	महेन्द्रमिव देवेन्द्रं दिवि सप्तर्षयो यथा
BR0208049013a	अधारयच्छत्रमस्य सात्यकिः सत्यविक्रमः
BR0208049013c	धनञ्जयश्च व्यजने भीमसेनश्च पाण्डवः
BR0208049014a	उपागृह्णाद्यमिन्द्राय पुराकल्पे प्रजापतिः
BR0208049014c	तमस्मै शङ्खमाहार्षीद्वारुणं कलशोदधिः
BR0208049015a	सिक्तं निष्कसहस्रेण सुकृतं विश्वकर्मणा
BR0208049015c	तेनाभिषिक्तः कृष्णेन तत्र मे कश्मलोऽभवत्
BR0208049016a	गच्छन्ति पूर्वादपरं समुद्रं चापि दक्षिणम्
BR0208049016c	उत्तरं तु न गच्छन्ति विना तात पतत्रिभिः
BR0208049017a	तत्र स्म दध्मुः शतशः शङ्खान्मङ्गल्यकारणात्
BR0208049017c	प्राणदंस्ते समाध्मातास्तत्र रोमाणि मेऽहृषन्
BR0208049018a	प्रणता भूमिपाश्चापि पेतुर्हीनाः स्वतेजसा
BR0208049018c	धृष्टद्युम्नः पाण्डवाश्च सात्यकिः केशवोऽष्टमः
BR0208049019a	सत्त्वस्थाः शौर्यसम्पन्ना अन्योन्यप्रियकारिणः
BR0208049019c	विसंज्ञान्भूमिपान्दृष्ट्वा मां च ते प्राहसंस्तदा
BR0208049020a	ततः प्रहृष्टो बीभत्सुः प्रादाद्धेमविषाणिनाम्
BR0208049020c	शतान्यनडुहां पञ्च द्विजमुख्येषु भारत
BR0208049021a	नैवं शम्बरहन्ताभूद्यौवनाश्वो मनुर्न च
BR0208049021c	न च राजा पृथुर्वैन्यो न चाप्यासीद्भगीरथः
BR0208049022a	यथातिमात्रं कौन्तेयः श्रिया परमया युतः
BR0208049022c	राजसूयमवाप्यैवं हरिश्चन्द्र इव प्रभुः
BR0208049023a	एतां दृष्ट्वा श्रियं पार्थे हरिश्चन्द्रे यथा विभो
BR0208049023c	कथं नु जीवितं श्रेयो मम पश्यसि भारत
BR0208049024a	अन्धेनेव युगं नद्धं विपर्यस्तं नराधिप
BR0208049024c	कनीयांसो विवर्धन्ते ज्येष्ठा हीयन्ति भारत
BR0208049025a	एवं दृष्ट्वा नाभिविन्दामि शर्म परीक्षमाणोऽपि कुरुप्रवीर
BR0208049025c	तेनाहमेवं कृशतां गतश्च विवर्णतां चैव सशोकतां च
