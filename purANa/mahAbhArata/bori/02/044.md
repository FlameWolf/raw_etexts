BR0208044001	शकुनिरुवाच
BR0208044001a	दुर्योधन न तेऽमर्षः कार्यः प्रति युधिष्ठिरम्
BR0208044001c	भागधेयानि हि स्वानि पाण्डवा भुञ्जते सदा
BR0208044002a	अनेकैरभ्युपायैश्च त्वयारब्धाः पुरासकृत्
BR0208044002c	विमुक्ताश्च नरव्याघ्रा भागधेयपुरस्कृताः
BR0208044003a	तैर्लब्धा द्रौपदी भार्या द्रुपदश्च सुतैः सह
BR0208044003c	सहायः पृथिवीलाभे वासुदेवश्च वीर्यवान्
BR0208044004a	लब्धश्च नाभिभूतोऽर्थः पित्र्योंऽशः पृथिवीपते
BR0208044004c	विवृद्धस्तेजसा तेषां तत्र का परिदेवना
BR0208044005a	धनञ्जयेन गाण्डीवमक्षय्यौ च महेषुधी
BR0208044005c	लब्धान्यस्त्राणि दिव्यानि तर्पयित्वा हुताशनम्
BR0208044006a	तेन कार्मुकमुख्येन बाहुवीर्येण चात्मनः
BR0208044006c	कृता वशे महीपालास्तत्र का परिदेवना
BR0208044007a	अग्निदाहान्मयं चापि मोक्षयित्वा स दानवम्
BR0208044007c	सभां तां कारयामास सव्यसाची परन्तपः
BR0208044008a	तेन चैव मयेनोक्ताः किङ्करा नाम राक्षसाः
BR0208044008c	वहन्ति तां सभां भीमास्तत्र का परिदेवना
BR0208044009a	यच्चासहायतां राजन्नुक्तवानसि भारत
BR0208044009c	तन्मिथ्या भ्रातरो हीमे सहायास्ते महारथाः
BR0208044010a	द्रोणस्तव महेष्वासः सह पुत्रेण धीमता
BR0208044010c	सूतपुत्रश्च राधेयो गौतमश्च महारथः
BR0208044011a	अहं च सह सोदर्यैः सौमदत्तिश्च वीर्यवान्
BR0208044011c	एतैस्त्वं सहितः सर्वैर्जय कृत्स्नां वसुन्धराम्
BR0208044012	दुर्योधन उवाच
BR0208044012a	त्वया च सहितो राजन्नेतैश्चान्यैर्महारथैः
BR0208044012c	एतानेव विजेष्यामि यदि त्वमनुमन्यसे
BR0208044013a	एतेषु विजितेष्वद्य भविष्यति मही मम
BR0208044013c	सर्वे च पृथिवीपालाः सभा सा च महाधना
BR0208044014	शकुनिरुवाच
BR0208044014a	धनञ्जयो वासुदेवो भीमसेनो युधिष्ठिरः
BR0208044014c	नकुलः सहदेवश्च द्रुपदश्च सहात्मजैः
BR0208044015a	नैते युधि बलाज्जेतुं शक्याः सुरगणैरपि
BR0208044015c	महारथा महेष्वासाः कृतास्त्रा युद्धदुर्मदाः
BR0208044016a	अहं तु तद्विजानामि विजेतुं येन शक्यते
BR0208044016c	युधिष्ठिरं स्वयं राजंस्तन्निबोध जुषस्व च
BR0208044017	दुर्योधन उवाच
BR0208044017a	अप्रमादेन सुहृदामन्येषां च महात्मनाम्
BR0208044017c	यदि शक्या विजेतुं ते तन्ममाचक्ष्व मातुल
BR0208044018	शकुनिरुवाच
BR0208044018a	द्यूतप्रियश्च कौन्तेयो न च जानाति देवितुम्
BR0208044018c	समाहूतश्च राजेन्द्रो न शक्ष्यति निवर्तितुम्
BR0208044019a	देवने कुशलश्चाहं न मेऽस्ति सदृशो भुवि
BR0208044019c	त्रिषु लोकेषु कौन्तेयं तं त्वं द्यूते समाह्वय
BR0208044020a	तस्याक्षकुशलो राजन्नादास्येऽहमसंशयम्
BR0208044020c	राज्यं श्रियं च तां दीप्तां त्वदर्थं पुरुषर्षभ
BR0208044021a	इदं तु सर्वं त्वं राज्ञे दुर्योधन निवेदय
BR0208044021c	अनुज्ञातस्तु ते पित्रा विजेष्ये तं न संशयः
BR0208044022	दुर्योधन उवाच
BR0208044022a	त्वमेव कुरुमुख्याय धृतराष्ट्राय सौबल
BR0208044022c	निवेदय यथान्यायं नाहं शक्ष्ये निशंसितुम्
