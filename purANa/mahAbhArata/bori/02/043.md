001	वैशम्पायन उवाच
001a	वसन्दुर्योधनस्तस्यां सभायां भरतर्षभ
001c	शनैर्ददर्श तां सर्वां सभां शकुनिना सह
002a	तस्यां दिव्यानभिप्रायान्ददर्श कुरुनन्दनः
002c	न दृष्टपूर्वा ये तेन नगरे नागसाह्वये
003a	स कदाचित्सभामध्ये धार्तराष्ट्रो महीपतिः
003c	स्फाटिकं तलमासाद्य जलमित्यभिशङ्कया
004a	स्ववस्त्रोत्कर्षणं राजा कृतवान्बुद्धिमोहितः
004c	दुर्मना विमुखश्चैव परिचक्राम तां सभाम्
005a	ततः स्फाटिकतोयां वै स्फाटिकाम्बुजशोभिताम्
005c	वापीं मत्वा स्थलमिति सवासाः प्रापतज्जले
006a	जले निपतितं दृष्ट्वा किङ्करा जहसुर्भृशम्
006c	वासांसि च शुभान्यस्मै प्रददू राजशासनात्
007a	तथागतं तु तं दृष्ट्वा भीमसेनो महाबलः
007c	अर्जुनश्च यमौ चोभौ सर्वे ते प्राहसंस्तदा
008a	नामर्षयत्ततस्तेषामवहासममर्षणः
008c	आकारं रक्षमाणस्तु न स तान्समुदैक्षत
009a	पुनर्वसनमुत्क्षिप्य प्रतरिष्यन्निव स्थलम्
009c	आरुरोह ततः सर्वे जहसुस्ते पुनर्जनाः
010a	द्वारं च विवृताकारं ललाटेन समाहनत्
010c	संवृतं चेति मन्वानो द्वारदेशादुपारमत्
011a	एवं प्रलम्भान्विविधान्प्राप्य तत्र विशां पते
011c	पाण्डवेयाभ्यनुज्ञातस्ततो दुर्योधनो नृपः
012a	अप्रहृष्टेन मनसा राजसूये महाक्रतौ
012c	प्रेक्ष्य तामद्भुतामृद्धिं जगाम गजसाह्वयम्
013a	पाण्डवश्रीप्रतप्तस्य ध्यानग्लानस्य गच्छतः
013c	दुर्योधनस्य नृपतेः पापा मतिरजायत
014a	पार्थान्सुमनसो दृष्ट्वा पार्थिवांश्च वशानुगान्
014c	कृत्स्नं चापि हितं लोकमाकुमारं कुरूद्वह
015a	महिमानं परं चापि पाण्डवानां महात्मनाम्
015c	दुर्योधनो धार्तराष्ट्रो विवर्णः समपद्यत
016a	स तु गच्छन्ननेकाग्रः सभामेवानुचिन्तयन्
016c	श्रियं च तामनुपमां धर्मराजस्य धीमतः
017a	प्रमत्तो धृतराष्ट्रस्य पुत्रो दुर्योधनस्तदा
017c	नाभ्यभाषत्सुबलजं भाषमाणं पुनः पुनः
018a	अनेकाग्रं तु तं दृष्ट्वा शकुनिः प्रत्यभाषत
018c	दुर्योधन कुतोमूलं निःश्वसन्निव गच्छसि
019	दुर्योधन उवाच
019a	दृष्ट्वेमां पृथिवीं कृत्स्नां युधिष्ठिरवशानुगाम्
019c	जितामस्त्रप्रतापेन श्वेताश्वस्य महात्मनः
020a	तं च यज्ञं तथाभूतं दृष्ट्वा पार्थस्य मातुल
020c	यथा शक्रस्य देवेषु तथाभूतं महाद्युते
021a	अमर्षेण सुसम्पूर्णो दह्यमानो दिवानिशम्
021c	शुचिशुक्रागमे काले शुष्ये तोयमिवाल्पकम्
022a	पश्य सात्वतमुख्येन शिशुपालं निपातितम्
022c	न च तत्र पुमानासीत्कश्चित्तस्य पदानुगः
023a	दह्यमाना हि राजानः पाण्डवोत्थेन वह्निना
023c	क्षान्तवन्तोऽपराधं तं को हि तं क्षन्तुमर्हति
024a	वासुदेवेन तत्कर्म तथायुक्तं महत्कृतम्
024c	सिद्धं च पाण्डवेयानां प्रतापेन महात्मनाम्
025a	तथा हि रत्नान्यादाय विविधानि नृपा नृपम्
025c	उपतिष्ठन्ति कौन्तेयं वैश्या इव करप्रदाः
026a	श्रियं तथाविधां दृष्ट्वा ज्वलन्तीमिव पाण्डवे
026c	अमर्षवशमापन्नो दह्येऽहमतथोचितः
027a	वह्निमेव प्रवेक्ष्यामि भक्षयिष्यामि वा विषम्
027c	अपो वापि प्रवेक्ष्यामि न हि शक्ष्यामि जीवितुम्
028a	को हि नाम पुमाँल्लोके मर्षयिष्यति सत्त्ववान्
028c	सपत्नानृध्यतो दृष्ट्वा हानिमात्मन एव च
029a	सोऽहं न स्त्री न चाप्यस्त्री न पुमान्नापुमानपि
029c	योऽहं तां मर्षयाम्यद्य तादृशीं श्रियमागताम्
030a	ईश्वरत्वं पृथिव्याश्च वसुमत्तां च तादृशीम्
030c	यज्ञं च तादृशं दृष्ट्वा मादृशः को न सञ्ज्वरेत्
031a	अशक्तश्चैक एवाहं तामाहर्तुं नृपश्रियम्
031c	सहायांश्च न पश्यामि तेन मृत्युं विचिन्तये
032a	दैवमेव परं मन्ये पौरुषं तु निरर्थकम्
032c	दृष्ट्वा कुन्तीसुते शुभ्रां श्रियं तामाहृतां तथा
033a	कृतो यत्नो मया पूर्वं विनाशे तस्य सौबल
033c	तच्च सर्वमतिक्रम्य स वृद्धोऽप्स्विव पङ्कजम्
034a	तेन दैवं परं मन्ये पौरुषं तु निरर्थकम्
034c	धार्तराष्ट्रा हि हीयन्ते पार्था वर्धन्ति नित्यशः
035a	सोऽहं श्रियं च तां दृष्ट्वा सभां तां च तथाविधाम्
035c	रक्षिभिश्चावहासं तं परितप्ये यथाग्निना
036a	स मामभ्यनुजानीहि मातुलाद्य सुदुःखितम्
036c	अमर्षं च समाविष्टं धृतराष्ट्रे निवेदय
