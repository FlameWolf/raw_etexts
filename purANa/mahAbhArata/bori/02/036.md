BR0206036001	वैशम्पायन उवाच
BR0206036001a	एवमुक्त्वा ततो भीष्मो विरराम महायशाः
BR0206036001c	व्याजहारोत्तरं तत्र सहदेवोऽर्थवद्वचः
BR0206036002a	केशवं केशिहन्तारमप्रमेयपराक्रमम्
BR0206036002c	पूज्यमानं मया यो वः कृष्णं न सहते नृपाः
BR0206036003a	सर्वेषां बलिनां मूर्ध्नि मयेदं निहितं पदम्
BR0206036003c	एवमुक्ते मया सम्यगुत्तरं प्रब्रवीतु सः
BR0206036004a	मतिमन्तस्तु ये केचिदाचार्यं पितरं गुरुम्
BR0206036004c	अर्च्यमर्चितमर्चार्हमनुजानन्तु ते नृपाः
BR0206036005a	ततो न व्याजहारैषां कश्चिद्बुद्धिमतां सताम्
BR0206036005c	मानिनां बलिनां राज्ञां मध्ये सन्दर्शिते पदे
BR0206036006a	ततोऽपतत्पुष्पवृष्टिः सहदेवस्य मूर्धनि
BR0206036006c	अदृश्यरूपा वाचश्चाप्यब्रुवन्साधु साध्विति
BR0206036007a	आविध्यदजिनं कृष्णं भविष्यद्भूतजल्पकः
BR0206036007c	सर्वसंशयनिर्मोक्ता नारदः सर्वलोकवित्
BR0206036008a	तत्राहूतागताः सर्वे सुनीथप्रमुखा गणाः
BR0206036008c	सम्प्रादृश्यन्त सङ्क्रुद्धा विवर्णवदनास्तथा
BR0206036009a	युधिष्ठिराभिषेकं च वासुदेवस्य चार्हणम्
BR0206036009c	अब्रुवंस्तत्र राजानो निर्वेदादात्मनिश्चयात्
BR0206036010a	सुहृद्भिर्वार्यमाणानां तेषां हि वपुराबभौ
BR0206036010c	आमिषादपकृष्टानां सिंहानामिव गर्जताम्
BR0206036011a	तं बलौघमपर्यन्तं राजसागरमक्षयम्
BR0206036011c	कुर्वाणं समयं कृष्णो युद्धाय बुबुधे तदा
BR0206036012a	पूजयित्वा तु पूजार्हं ब्रह्मक्षत्रं विशेषतः
BR0206036012c	सहदेवो नृणां देवः समापयत कर्म तत्
BR0206036013a	तस्मिन्नभ्यर्चिते कृष्णे सुनीथः शत्रुकर्षणः
BR0206036013c	अतिताम्रेक्षणः कोपादुवाच मनुजाधिपान्
BR0206036014a	स्थितः सेनापतिर्वोऽहं मन्यध्वं किं नु साम्प्रतम्
BR0206036014c	युधि तिष्ठाम सन्नह्य समेतान्वृष्णिपाण्डवान्
BR0206036015a	इति सर्वान्समुत्साह्य राज्ञस्तांश्चेदिपुङ्गवः
BR0206036015c	यज्ञोपघाताय ततः सोऽमन्त्रयत राजभिः
