001	वैशम्पायन उवाच
001a	एवमुक्त्वा ततो भीष्मो विरराम महायशाः
001c	व्याजहारोत्तरं तत्र सहदेवोऽर्थवद्वचः
002a	केशवं केशिहन्तारमप्रमेयपराक्रमम्
002c	पूज्यमानं मया यो वः कृष्णं न सहते नृपाः
003a	सर्वेषां बलिनां मूर्ध्नि मयेदं निहितं पदम्
003c	एवमुक्ते मया सम्यगुत्तरं प्रब्रवीतु सः
004a	मतिमन्तस्तु ये केचिदाचार्यं पितरं गुरुम्
004c	अर्च्यमर्चितमर्चार्हमनुजानन्तु ते नृपाः
005a	ततो न व्याजहारैषां कश्चिद्बुद्धिमतां सताम्
005c	मानिनां बलिनां राज्ञां मध्ये सन्दर्शिते पदे
006a	ततोऽपतत्पुष्पवृष्टिः सहदेवस्य मूर्धनि
006c	अदृश्यरूपा वाचश्चाप्यब्रुवन्साधु साध्विति
007a	आविध्यदजिनं कृष्णं भविष्यद्भूतजल्पकः
007c	सर्वसंशयनिर्मोक्ता नारदः सर्वलोकवित्
008a	तत्राहूतागताः सर्वे सुनीथप्रमुखा गणाः
008c	सम्प्रादृश्यन्त सङ्क्रुद्धा विवर्णवदनास्तथा
009a	युधिष्ठिराभिषेकं च वासुदेवस्य चार्हणम्
009c	अब्रुवंस्तत्र राजानो निर्वेदादात्मनिश्चयात्
010a	सुहृद्भिर्वार्यमाणानां तेषां हि वपुराबभौ
010c	आमिषादपकृष्टानां सिंहानामिव गर्जताम्
011a	तं बलौघमपर्यन्तं राजसागरमक्षयम्
011c	कुर्वाणं समयं कृष्णो युद्धाय बुबुधे तदा
012a	पूजयित्वा तु पूजार्हं ब्रह्मक्षत्रं विशेषतः
012c	सहदेवो नृणां देवः समापयत कर्म तत्
013a	तस्मिन्नभ्यर्चिते कृष्णे सुनीथः शत्रुकर्षणः
013c	अतिताम्रेक्षणः कोपादुवाच मनुजाधिपान्
014a	स्थितः सेनापतिर्वोऽहं मन्यध्वं किं नु साम्प्रतम्
014c	युधि तिष्ठाम सन्नह्य समेतान्वृष्णिपाण्डवान्
015a	इति सर्वान्समुत्साह्य राज्ञस्तांश्चेदिपुङ्गवः
015c	यज्ञोपघाताय ततः सोऽमन्त्रयत राजभिः
