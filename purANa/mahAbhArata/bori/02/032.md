BR0205032001	वैशम्पायन उवाच
BR0205032001a	पितामहं गुरुं चैव प्रत्युद्गम्य युधिष्ठिरः
BR0205032001c	अभिवाद्य ततो राजन्निदं वचनमब्रवीत्
BR0205032001e	भीष्मं द्रोणं कृपं द्रौणिं दुर्योधनविविंशती
BR0205032002a	अस्मिन्यज्ञे भवन्तो मामनुगृह्णन्तु सर्वशः
BR0205032002c	इदं वः स्वमहं चैव यदिहास्ति धनं मम
BR0205032002e	प्रीणयन्तु भवन्तो मां यथेष्टमनियन्त्रिताः
BR0205032003a	एवमुक्त्वा स तान्सर्वान्दीक्षितः पाण्डवाग्रजः
BR0205032003c	युयोज ह यथायोगमधिकारेष्वनन्तरम्
BR0205032004a	भक्ष्यभोज्याधिकारेषु दुःशासनमयोजयत्
BR0205032004c	परिग्रहे ब्राह्मणानामश्वत्थामानमुक्तवान्
BR0205032005a	राज्ञां तु प्रतिपूजार्थं सञ्जयं सन्न्ययोजयत्
BR0205032005c	कृताकृतपरिज्ञाने भीष्मद्रोणौ महामती
BR0205032006a	हिरण्यस्य सुवर्णस्य रत्नानां चान्ववेक्षणे
BR0205032006c	दक्षिणानां च वै दाने कृपं राजा न्ययोजयत्
BR0205032006e	तथान्यान्पुरुषव्याघ्रांस्तस्मिंस्तस्मिन्न्ययोजयत्
BR0205032007a	बाह्लिको धृतराष्ट्रश्च सोमदत्तो जयद्रथः
BR0205032007c	नकुलेन समानीताः स्वामिवत्तत्र रेमिरे
BR0205032008a	क्षत्ता व्ययकरस्त्वासीद्विदुरः सर्वधर्मवित्
BR0205032008c	दुर्योधनस्त्वर्हणानि प्रतिजग्राह सर्वशः
BR0205032009a	सर्वलोकः समावृत्तः पिप्रीषुः फलमुत्तमम्
BR0205032009c	द्रष्टुकामः सभां चैव धर्मराजं च पाण्डवम्
BR0205032010a	न कश्चिदाहरत्तत्र सहस्रावरमर्हणम्
BR0205032010c	रत्नैश्च बहुभिस्तत्र धर्मराजमवर्धयन्
BR0205032011a	कथं नु मम कौरव्यो रत्नदानैः समाप्नुयात्
BR0205032011c	यज्ञमित्येव राजानः स्पर्धमाना ददुर्धनम्
BR0205032012a	भवनैः सविमानाग्रैः सोदर्कैर्बलसंवृतैः
BR0205032012c	लोकराजविमानैश्च ब्राह्मणावसथैः सह
BR0205032013a	कृतैरावसथैर्दिव्यैर्विमानप्रतिमैस्तथा
BR0205032013c	विचित्रै रत्नवद्भिश्च ऋद्ध्या परमया युतैः
BR0205032014a	राजभिश्च समावृत्तैरतीवश्रीसमृद्धिभिः
BR0205032014c	अशोभत सदो राजन्कौन्तेयस्य महात्मनः
BR0205032015a	ऋद्ध्या च वरुणं देवं स्पर्धमानो युधिष्ठिरः
BR0205032015c	षडग्निनाथ यज्ञेन सोऽयजद्दक्षिणावता
BR0205032015e	सर्वाञ्जनान्सर्वकामैः समृद्धैः समतर्पयत्
BR0205032016a	अन्नवान्बहुभक्ष्यश्च भुक्तवज्जनसंवृतः
BR0205032016c	रत्नोपहारकर्मण्यो बभूव स समागमः
BR0205032017a	इडाज्यहोमाहुतिभिर्मन्त्रशिक्षासमन्वितैः
BR0205032017c	तस्मिन्हि ततृपुर्देवास्तते यज्ञे महर्षिभिः
BR0205032018a	यथा देवास्तथा विप्रा दक्षिणान्नमहाधनैः
BR0205032018c	ततृपुः सर्ववर्णाश्च तस्मिन्यज्ञे मुदान्विताः
