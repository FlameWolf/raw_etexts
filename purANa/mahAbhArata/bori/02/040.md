BR0207040001	भीष्म उवाच
BR0207040001a	चेदिराजकुले जातस्त्र्यक्ष एष चतुर्भुजः
BR0207040001c	रासभारावसदृशं रुराव च ननाद च
BR0207040002a	तेनास्य मातापितरौ त्रेसतुस्तौ सबान्धवौ
BR0207040002c	वैकृतं तच्च तौ दृष्ट्वा त्यागाय कुरुतां मतिम्
BR0207040003a	ततः सभार्यं नृपतिं सामात्यं सपुरोहितम्
BR0207040003c	चिन्तासम्मूढहृदयं वागुवाचाशरीरिणी
BR0207040004a	एष ते नृपते पुत्रः श्रीमाञ्जातो महाबलः
BR0207040004c	तस्मादस्मान्न भेतव्यमव्यग्रः पाहि वै शिशुम्
BR0207040005a	न चैवैतस्य मृत्युस्त्वं न कालः प्रत्युपस्थितः
BR0207040005c	मृत्युर्हन्तास्य शस्त्रेण स चोत्पन्नो नराधिप
BR0207040006a	संश्रुत्योदाहृतं वाक्यं भूतमन्तर्हितं ततः
BR0207040006c	पुत्रस्नेहाभिसन्तप्ता जननी वाक्यमब्रवीत्
BR0207040007a	येनेदमीरितं वाक्यं ममैव तनयं प्रति
BR0207040007c	प्राञ्जलिस्तं नमस्यामि ब्रवीतु स पुनर्वचः
BR0207040008a	श्रोतुमिच्छामि पुत्रस्य कोऽस्य मृत्युर्भविष्यति
BR0207040008c	अन्तर्हितं ततो भूतमुवाचेदं पुनर्वचः
BR0207040009a	येनोत्सङ्गे गृहीतस्य भुजावभ्यधिकावुभौ
BR0207040009c	पतिष्यतः क्षितितले पञ्चशीर्षाविवोरगौ
BR0207040010a	तृतीयमेतद्बालस्य ललाटस्थं च लोचनम्
BR0207040010c	निमज्जिष्यति यं दृष्ट्वा सोऽस्य मृत्युर्भविष्यति
BR0207040011a	त्र्यक्षं चतुर्भुजं श्रुत्वा तथा च समुदाहृतम्
BR0207040011c	धरण्यां पार्थिवाः सर्वे अभ्यगच्छन्दिदृक्षवः
BR0207040012a	तान्पूजयित्वा सम्प्राप्तान्यथार्हं स महीपतिः
BR0207040012c	एकैकस्य नृपस्याङ्के पुत्रमारोपयत्तदा
BR0207040013a	एवं राजसहस्राणां पृथक्त्वेन यथाक्रमम्
BR0207040013c	शिशुरङ्के समारूढो न तत्प्राप निदर्शनम्
BR0207040014a	ततश्चेदिपुरं प्राप्तौ सङ्कर्षणजनार्दनौ
BR0207040014c	यादवौ यादवीं द्रष्टुं स्वसारं तां पितुस्तदा
BR0207040015a	अभिवाद्य यथान्यायं यथाज्येष्ठं नृपांश्च तान्
BR0207040015c	कुशलानामयं पृष्ट्वा निषण्णौ रामकेशवौ
BR0207040016a	अभ्यर्चितौ तदा वीरौ प्रीत्या चाभ्यधिकं ततः
BR0207040016c	पुत्रं दामोदरोत्सङ्गे देवी सन्न्यदधात्स्वयम्
BR0207040017a	न्यस्तमात्रस्य तस्याङ्के भुजावभ्यधिकावुभौ
BR0207040017c	पेततुस्तच्च नयनं निममज्ज ललाटजम्
BR0207040018a	तद्दृष्ट्वा व्यथिता त्रस्ता वरं कृष्णमयाचत
BR0207040018c	ददस्व मे वरं कृष्ण भयार्ताया महाभुज
BR0207040019a	त्वं ह्यार्तानां समाश्वासो भीतानामभयङ्करः
BR0207040019c	पितृष्वसारं मा भैषीरित्युवाच जनार्दनः
BR0207040020a	ददानि कं वरं किं वा करवाणि पितृष्वसः
BR0207040020c	शक्यं वा यदि वाशक्यं करिष्यामि वचस्तव
BR0207040021a	एवमुक्ता ततः कृष्णमब्रवीद्यदुनन्दनम्
BR0207040021c	शिशुपालस्यापराधान्क्षमेथास्त्वं महाबल
BR0207040022    कृष्ण उवाच
BR0207040022a	अपराधशतं क्षाम्यं मया ह्यस्य पितृष्वसः
BR0207040022c	पुत्रस्य ते वधार्हाणां मा त्वं शोके मनः कृथाः
BR0207040023    भीष्म उवाच
BR0207040023a	एवमेष नृपः पापः शिशुपालः सुमन्दधीः
BR0207040023c	त्वां समाह्वयते वीर गोविन्दवरदर्पितः
