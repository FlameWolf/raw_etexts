BR0201007001	नारद उवाच
BR0201007001a	शक्रस्य तु सभा दिव्या भास्वरा कर्मभिर्जिता
BR0201007001c	स्वयं शक्रेण कौरव्य निर्मितार्कसमप्रभा
BR0201007002a	विस्तीर्णा योजनशतं शतमध्यर्धमायता
BR0201007002c	वैहायसी कामगमा पञ्चयोजनमुच्छ्रिता
BR0201007003a	जराशोकक्लमापेता निरातङ्का शिवा शुभा
BR0201007003c	वेश्मासनवती रम्या दिव्यपादपशोभिता
BR0201007004a	तस्यां देवेश्वरः पार्थ सभायां परमासने
BR0201007004c	आस्ते शच्या महेन्द्राण्या श्रिया लक्ष्म्या च भारत
BR0201007005a	बिभ्रद्वपुरनिर्देश्यं किरीटी लोहिताङ्गदः
BR0201007005c	विरजोम्बरश्चित्रमाल्यो ह्रीकीर्तिद्युतिभिः सह
BR0201007006a	तस्यामुपासते नित्यं महात्मानं शतक्रतुम्
BR0201007006c	मरुतः सर्वतो राजन्सर्वे च गृहमेधिनः
BR0201007006e	सिद्धा देवर्षयश्चैव साध्या देवगणास्तथा
BR0201007007a	एते सानुचराः सर्वे दिव्यरूपाः स्वलङ्कृताः
BR0201007007c	उपासते महात्मानं देवराजमरिन्दमम्
BR0201007008a	तथा देवर्षयः सर्वे पार्थ शक्रमुपासते
BR0201007008c	अमला धूतपाप्मानो दीप्यमाना इवाग्नयः
BR0201007008e	तेजस्विनः सोमयुजो विपापा विगतक्लमाः
BR0201007009a	पराशरः पर्वतश्च तथा सावर्णिगालवौ
BR0201007009c	शङ्खश्च लिखितश्चैव तथा गौरशिरा मुनिः
BR0201007010a	दुर्वासाश्च दीर्घतपा याज्ञवल्क्योऽथ भालुकिः
BR0201007010c	उद्दालकः श्वेतकेतुस्तथा शाट्यायनः प्रभुः
BR0201007011a	हविष्मांश्च गविष्ठश्च हरिश्चन्द्रश्च पार्थिवः
BR0201007011c	हृद्यश्चोदरशाण्डिल्यः पाराशर्यः कृषीवलः
BR0201007012a	वातस्कन्धो विशाखश्च विधाता काल एव च
BR0201007012c	अनन्तदन्तस्त्वष्टा च विश्वकर्मा च तुम्बुरुः
BR0201007013a	अयोनिजा योनिजाश्च वायुभक्षा हुताशिनः
BR0201007013c	ईशानं सर्वलोकस्य वज्रिणं समुपासते
BR0201007014a	सहदेवः सुनीथश्च वाल्मीकिश्च महातपाः
BR0201007014c	समीकः सत्यवांश्चैव प्रचेताः सत्यसङ्गरः
BR0201007015a	मेधातिथिर्वामदेवः पुलस्त्यः पुलहः क्रतुः
BR0201007015c	मरुत्तश्च मरीचिश्च स्थाणुश्चात्रिर्महातपाः
BR0201007016a	कक्षीवान्गौतमस्तार्क्ष्यस्तथा वैश्वानरो मुनिः
BR0201007016c	मुनिः कालकवृक्षीय आश्राव्योऽथ हिरण्यदः
BR0201007016e	संवर्तो देवहव्यश्च विष्वक्सेनश्च वीर्यवान्
BR0201007017a	दिव्या आपस्तथौषध्यः श्रद्धा मेधा सरस्वती
BR0201007017c	अर्थो धर्मश्च कामश्च विद्युतश्चापि पाण्डव
BR0201007018a	जलवाहास्तथा मेघा वायवः स्तनयित्नवः
BR0201007018c	प्राची दिग्यज्ञवाहाश्च पावकाः सप्तविंशतिः
BR0201007019a	अग्नीषोमौ तथेन्द्राग्नी मित्रोऽथ सवितार्यमा
BR0201007019c	भगो विश्वे च साध्याश्च शुक्रो मन्थी च भारत
BR0201007020a	यज्ञाश्च दक्षिणाश्चैव ग्रहाः स्तोभाश्च सर्वशः
BR0201007020c	यज्ञवाहाश्च ये मन्त्राः सर्वे तत्र समासते
BR0201007021a	तथैवाप्सरसो राजन्गन्धर्वाश्च मनोरमाः
BR0201007021c	नृत्यवादित्रगीतैश्च हास्यैश्च विविधैरपि
BR0201007021e	रमयन्ति स्म नृपते देवराजं शतक्रतुम्
BR0201007022a	स्तुतिभिर्मङ्गलैश्चैव स्तुवन्तः कर्मभिस्तथा
BR0201007022c	विक्रमैश्च महात्मानं बलवृत्रनिषूदनम्
BR0201007023a	ब्रह्मराजर्षयः सर्वे सर्वे देवर्षयस्तथा
BR0201007023c	विमानैर्विविधैर्दिव्यैर्भ्राजमानैरिवाग्निभिः
BR0201007024a	स्रग्विणो भूषिताश्चान्ये यान्ति चायान्ति चापरे
BR0201007024c	बृहस्पतिश्च शुक्रश्च तस्यामाययतुः सह
BR0201007025a	एते चान्ये च बहवो यतात्मानो यतव्रताः
BR0201007025c	विमानैश्चन्द्रसङ्काशैः सोमवत्प्रियदर्शनाः
BR0201007025e	ब्रह्मणो वचनाद्राजन्भृगुः सप्तर्षयस्तथा
BR0201007026a	एषा सभा मया राजन्दृष्टा पुष्करमालिनी
BR0201007026c	शतक्रतोर्महाराज याम्यां शृणु ममानघ
