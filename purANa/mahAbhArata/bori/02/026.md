BR0204026001	वैशम्पायन उवाच
BR0204026001a	एतस्मिन्नेव काले तु भीमसेनोऽपि वीर्यवान्
BR0204026001c	धर्मराजमनुज्ञाप्य ययौ प्राचीं दिशं प्रति
BR0204026002a	महता बलचक्रेण परराष्ट्रावमर्दिना
BR0204026002c	वृतो भरतशार्दूलो द्विषच्छोकविवर्धनः
BR0204026003a	स गत्वा राजशार्दूलः पाञ्चालानां पुरं महत्
BR0204026003c	पाञ्चालान्विविधोपायैः सान्त्वयामास पाण्डवः
BR0204026004a	ततः स गण्डकीं शूरो विदेहांश्च नरर्षभः
BR0204026004c	विजित्याल्पेन कालेन दशार्णानगमत्प्रभुः
BR0204026005a	तत्र दाशार्णको राजा सुधर्मा लोमहर्षणम्
BR0204026005c	कृतवान्कर्म भीमेन महद्युद्धं निरायुधम्
BR0204026006a	भीमसेनस्तु तद्दृष्ट्वा तस्य कर्म परन्तपः
BR0204026006c	अधिसेनापतिं चक्रे सुधर्माणं महाबलम्
BR0204026007a	ततः प्राचीं दिशं भीमो ययौ भीमपराक्रमः
BR0204026007c	सैन्येन महता राजन्कम्पयन्निव मेदिनीम्
BR0204026008a	सोऽश्वमेधेश्वरं राजन्रोचमानं सहानुजम्
BR0204026008c	जिगाय समरे वीरो बलेन बलिनां वरः
BR0204026009a	स तं निर्जित्य कौन्तेयो नातितीव्रेण कर्मणा
BR0204026009c	पूर्वदेशं महावीर्यो विजिग्ये कुरुनन्दनः
BR0204026010a	ततो दक्षिणमागम्य पुलिन्दनगरं महत्
BR0204026010c	सुकुमारं वशे चक्रे सुमित्रं च नराधिपम्
BR0204026011a	ततस्तु धर्मराजस्य शासनाद्भरतर्षभः
BR0204026011c	शिशुपालं महावीर्यमभ्ययाज्जनमेजय
BR0204026012a	चेदिराजोऽपि तच्छ्रुत्वा पाण्डवस्य चिकीर्षितम्
BR0204026012c	उपनिष्क्रम्य नगरात्प्रत्यगृह्णात्परन्तपः
BR0204026013a	तौ समेत्य महाराज कुरुचेदिवृषौ तदा
BR0204026013c	उभयोरात्मकुलयोः कौशल्यं पर्यपृच्छताम्
BR0204026014a	ततो निवेद्य तद्राष्ट्रं चेदिराजो विशां पते
BR0204026014c	उवाच भीमं प्रहसन्किमिदं कुरुषेऽनघ
BR0204026015a	तस्य भीमस्तदाचख्यौ धर्मराजचिकीर्षितम्
BR0204026015c	स च तत्प्रतिगृह्यैव तथा चक्रे नराधिपः
BR0204026016a	ततो भीमस्तत्र राजन्नुषित्वा त्रिदशाः क्षपाः
BR0204026016c	सत्कृतः शिशुपालेन ययौ सबलवाहनः
