001	शकुनिरुवाच
001a	बहु वित्तं पराजैषीः पाण्डवानां युधिष्ठिर
001c	आचक्ष्व वित्तं कौन्तेय यदि तेऽस्त्यपराजितम्
002	युधिष्ठिर उवाच
002a	मम वित्तमसङ्ख्येयं यदहं वेद सौबल
002c	अथ त्वं शकुने कस्माद्वित्तं समनुपृच्छसि
003a	अयुतं प्रयुतं चैव खर्वं पद्मं तथार्बुदम्
003c	शङ्खं चैव निखर्वं च समुद्रं चात्र पण्यताम्
003e	एतन्मम धनं राजंस्तेन दीव्याम्यहं त्वया
004	वैशम्पायन उवाच
004a	एतच्छ्रुत्वा व्यवसितो निकृतिं समुपाश्रितः
004c	जितमित्येव शकुनिर्युधिष्ठिरमभाषत
005	युधिष्ठिर उवाच
005a	गवाश्वं बहुधेनूकमसङ्ख्येयमजाविकम्
005c	यत्किञ्चिदनुवर्णानां प्राक्सिन्धोरपि सौबल
005e	एतन्मम धनं राजंस्तेन दीव्याम्यहं त्वया
006	वैशम्पायन उवाच
006a	एतच्छ्रुत्वा व्यवसितो निकृतिं समुपाश्रितः
006c	जितमित्येव शकुनिर्युधिष्ठिरमभाषत
007	युधिष्ठिर उवाच
007a	पुरं जनपदो भूमिरब्राह्मणधनैः सह
007c	अब्राह्मणाश्च पुरुषा राजञ्शिष्टं धनं मम
007e	एतद्राजन्धनं मह्यं तेन दीव्याम्यहं त्वया
008	वैशम्पायन उवाच
008a	एतच्छ्रुत्वा व्यवसितो निकृतिं समुपाश्रितः
008c	जितमित्येव शकुनिर्युधिष्ठिरमभाषत
009	युधिष्ठिर उवाच
009a	राजपुत्रा इमे राजञ्शोभन्ते येन भूषिताः
009c	कुण्डलानि च निष्काश्च सर्वं चाङ्गविभूषणम्
009e	एतन्मम धनं राजंस्तेन दीव्याम्यहं त्वया
010	वैशम्पायन उवाच
010a	एतच्छ्रुत्वा व्यवसितो निकृतिं समुपाश्रितः
010c	जितमित्येव शकुनिर्युधिष्ठिरमभाषत
011	युधिष्ठिर उवाच
011a	श्यामो युवा लोहिताक्षः सिंहस्कन्धो महाभुजः
011c	नकुलो ग्लह एको मे यच्चैतत्स्वगतं धनम्
012	शकुनिरुवाच
012a	प्रियस्ते नकुलो राजन्राजपुत्रो युधिष्ठिर
012c	अस्माकं धनतां प्राप्तो भूयस्त्वं केन दीव्यसि
013	वैशम्पायन उवाच
013a	एवमुक्त्वा तु शकुनिस्तानक्षान्प्रत्यपद्यत
013c	जितमित्येव शकुनिर्युधिष्ठिरमभाषत
014	युधिष्ठिर उवाच
014a	अयं धर्मान्सहदेवोऽनुशास्ति; लोके ह्यस्मिन्पण्डिताख्यां गतश्च
014c	अनर्हता राजपुत्रेण तेन; त्वया दीव्याम्यप्रियवत्प्रियेण
015	वैशम्पायन उवाच
015a	एतच्छ्रुत्वा व्यवसितो निकृतिं समुपाश्रितः
015c	जितमित्येव शकुनिर्युधिष्ठिरमभाषत
016	शकुनिरुवाच
016a	माद्रीपुत्रौ प्रियौ राजंस्तवेमौ विजितौ मया
016c	गरीयांसौ तु ते मन्ये भीमसेनधनञ्जयौ
017	युधिष्ठिर उवाच
017a	अधर्मं चरसे नूनं यो नावेक्षसि वै नयम्
017c	यो नः सुमनसां मूढ विभेदं कर्तुमिच्छसि
018	शकुनिरुवाच
018a	गर्ते मत्तः प्रपतति प्रमत्तः स्थाणुमृच्छति
018c	ज्येष्ठो राजन्वरिष्ठोऽसि नमस्ते भरतर्षभ
019a	स्वप्ने न तानि पश्यन्ति जाग्रतो वा युधिष्ठिर
019c	कितवा यानि दीव्यन्तः प्रलपन्त्युत्कटा इव
020	युधिष्ठिर उवाच
020a	यो नः सङ्ख्ये नौरिव पारनेता; जेता रिपूणां राजपुत्रस्तरस्वी
020c	अनर्हता लोकवीरेण तेन; दीव्याम्यहं शकुने फल्गुनेन
021	वैशम्पायन उवाच
021a	एतच्छ्रुत्वा व्यवसितो निकृतिं समुपाश्रितः
021c	जितमित्येव शकुनिर्युधिष्ठिरमभाषत
022	शकुनिरुवाच
022a	अयं मया पाण्डवानां धनुर्धरः; पराजितः पाण्डवः सव्यसाची
022c	भीमेन राजन्दयितेन दीव्य; यत्कैतव्यं पाण्डव तेऽवशिष्टम्
023	युधिष्ठिर उवाच
023a	यो नो नेता यो युधां नः प्रणेता; यथा वज्री दानवशत्रुरेकः
023c	तिर्यक्प्रेक्षी संहतभ्रूर्महात्मा; सिंहस्कन्धो यश्च सदात्यमर्षी
024a	बलेन तुल्यो यस्य पुमान्न विद्यते; गदाभृतामग्र्य इहारिमर्दनः
024c	अनर्हता राजपुत्रेण तेन; दीव्याम्यहं भीमसेनेन राजन्
025	वैशम्पायन उवाच
025a	एतच्छ्रुत्वा व्यवसितो निकृतिं समुपाश्रितः
025c	जितमित्येव शकुनिर्युधिष्ठिरमभाषत
026	शकुनिरुवाच
026a	बहु वित्तं पराजैषीर्भ्रातॄंश्च सहयद्विपान्
026c	आचक्ष्व वित्तं कौन्तेय यदि तेऽस्त्यपराजितम्
027	युधिष्ठिर उवाच
027a	अहं विशिष्टः सर्वेषां भ्रातॄणां दयितस्तथा
027c	कुर्यामस्ते जिताः कर्म स्वयमात्मन्युपप्लवे
028	वैशम्पायन उवाच
028a	एतच्छ्रुत्वा व्यवसितो निकृतिं समुपाश्रितः
028c	जितमित्येव शकुनिर्युधिष्ठिरमभाषत
029	शकुनिरुवाच
029a	एतत्पापिष्ठमकरोर्यदात्मानं पराजितः
029c	शिष्टे सति धने राजन्पाप आत्मपराजयः
030	वैशम्पायन उवाच
030a	एवमुक्त्वा मताक्षस्तान्ग्लहे सर्वानवस्थितान्
030c	पराजयल्लोकवीरानाक्षेपेण पृथक्पृथक्
031	शकुनिरुवाच
031a	अस्ति वै ते प्रिया देवी ग्लह एकोऽपराजितः
031c	पणस्व कृष्णां पाञ्चालीं तयात्मानं पुनर्जय
032	युधिष्ठिर उवाच
032a	नैव ह्रस्वा न महती नातिकृष्णा न रोहिणी
032c	सरागरक्तनेत्रा च तया दीव्याम्यहं त्वया
033a	शारदोत्पलपत्राक्ष्या शारदोत्पलगन्धया
033c	शारदोत्पलसेविन्या रूपेण श्रीसमानया
034a	तथैव स्यादानृशंस्यात्तथा स्याद्रूपसम्पदा
034c	तथा स्याच्छीलसम्पत्त्या यामिच्छेत्पुरुषः स्त्रियम्
035a	चरमं संविशति या प्रथमं प्रतिबुध्यते
035c	आ गोपालाविपालेभ्यः सर्वं वेद कृताकृतम्
036a	आभाति पद्मवद्वक्त्रं सस्वेदं मल्लिकेव च
036c	वेदीमध्या दीर्घकेशी ताम्राक्षी नातिरोमशा
037a	तयैवंविधया राजन्पाञ्चाल्याहं सुमध्यया
037c	ग्लहं दीव्यामि चार्वङ्ग्या द्रौपद्या हन्त सौबल
038	वैशम्पायन उवाच
038a	एवमुक्ते तु वचने धर्मराजेन भारत
038c	धिग्धिगित्येव वृद्धानां सभ्यानां निःसृता गिरः
039a	चुक्षुभे सा सभा राजन्राज्ञां सञ्जज्ञिरे कथाः
039c	भीष्मद्रोणकृपादीनां स्वेदश्च समजायत
040a	शिरो गृहीत्वा विदुरो गतसत्त्व इवाभवत्
040c	आस्ते ध्यायन्नधोवक्त्रो निःश्वसन्पन्नगो यथा
041a	धृतराष्ट्रस्तु संहृष्टः पर्यपृच्छत्पुनः पुनः
041c	किं जितं किं जितमिति ह्याकारं नाभ्यरक्षत
042a	जहर्ष कर्णोऽतिभृशं सह दुःशासनादिभिः
042c	इतरेषां तु सभ्यानां नेत्रेभ्यः प्रापतज्जलम्
043a	सौबलस्त्वविचार्यैव जितकाशी मदोत्कटः
043c	जितमित्येव तानक्षान्पुनरेवान्वपद्यत
