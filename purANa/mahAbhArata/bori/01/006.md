001 	सूत उवाच
001a	अग्नेरथ वचः श्रुत्वा तद्रक्षः प्रजहार ताम्
001c	ब्रह्मन्वराहरूपेण मनोमारुतरंहसा
002a	ततः स गर्भो निवसन्कुक्षौ भृगुकुलोद्वह
002c	रोषान्मातुश्च्युतः कुक्षेश्च्यवनस्तेन सोऽभवत्
003a	तं दृष्ट्वा मातुरुदराच्च्युतमादित्यवर्चसम्
003c	तद्रक्षो भस्मसाद्भूतं पपात परिमुच्य ताम्
004a	सा तमादाय सुश्रोणी ससार भृगुनन्दनम्
004c	च्यवनं भार्गवं ब्रह्मन्पुलोमा दुःखमूर्च्छिता
005a	तां ददर्श स्वयं ब्रह्मा सर्वलोकपितामहः
005c	रुदतीं बाष्पपूर्णाक्षीं भृगोर्भार्यामनिन्दिताम्
005e	सान्त्वयामास भगवान्वधूं ब्रह्मा पितामहः
006a	अश्रुबिन्दूद्भवा तस्याः प्रावर्तत महानदी
006c	अनुवर्तती सृतिं तस्या भृगोः पत्न्या यशस्विनः
007a	तस्या मार्गं सृतवतीं दृष्ट्वा तु सरितं तदा
007c	नाम तस्यास्तदा नद्याश्चक्रे लोकपितामहः
007e	वधूसरेति भगवांश्च्यवनस्याश्रमं प्रति
008a	स एवं च्यवनो जज्ञे भृगोः पुत्रः प्रतापवान्
008c	तं ददर्श पिता तत्र च्यवनं तां च भामिनीम्
009a	स पुलोमां ततो भार्यां पप्रच्छ कुपितो भृगुः
009c	केनासि रक्षसे तस्मै कथितेह जिहीर्षवे
009e	न हि त्वां वेद तद्रक्षो मद्भार्यां चारुहासिनीम्
010a	तत्त्वमाख्याहि तं ह्यद्य शप्तुमिच्छाम्यहं रुषा
010c	बिभेति को न शापान्मे कस्य चायं व्यतिक्रमः
011 	पुलोमोवाच
011a	अग्निना भगवंस्तस्मै रक्षसेऽहं निवेदिता
011c	ततो मामनयद्रक्षः क्रोशन्तीं कुररीमिव
012a	साहं तव सुतस्यास्य तेजसा परिमोक्षिता
012c	भस्मीभूतं च तद्रक्षो मामुत्सृज्य पपात वै
013 	सूत उवाच
013a	इति श्रुत्वा पुलोमाया भृगुः परममन्युमान्
013c	शशापाग्निमभिक्रुद्धः सर्वभक्षो भविष्यसि
