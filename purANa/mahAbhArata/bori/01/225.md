001	मन्दपाल उवाच
001a	युष्माकं परिरक्षार्थं विज्ञप्तो ज्वलनो मया
001c	अग्निना च तथेत्येवं पूर्वमेव प्रतिश्रुतम्
002a	अग्नेर्वचनमाज्ञाय मातुर्धर्मज्ञतां च वः
002c	युष्माकं च परं वीर्यं नाहं पूर्वमिहागतः
003a	न सन्तापो हि वः कार्यः पुत्रका मरणं प्रति
003c	ऋषीन्वेद हुताशोऽपि ब्रह्म तद्विदितं च वः
004	वैशम्पायन उवाच
004a	एवमाश्वास्य पुत्रान्स भार्यां चादाय भारत
004c	मन्दपालस्ततो देशादन्यं देशं जगाम ह
005a	भगवानपि तिग्मांशुः समिद्धं खाण्डवं वनम्
005c	ददाह सह कृष्णाभ्यां जनयञ्जगतोऽभयम्
006a	वसामेदोवहाः कुल्यास्तत्र पीत्वा च पावकः
006c	अगच्छत्परमां तृप्तिं दर्शयामास चार्जुनम्
007a	ततोऽन्तरिक्षाद्भगवानवतीर्य सुरेश्वरः
007c	मरुद्गणवृतः पार्थं माधवं चाब्रवीदिदम्
008a	कृतं युवाभ्यां कर्मेदममरैरपि दुष्करम्
008c	वरान्वृणीतं तुष्टोऽस्मि दुर्लभानप्यमानुषान्
009a	पार्थस्तु वरयामास शक्रादस्त्राणि सर्वशः
009c	ग्रहीतुं तच्च शक्रोऽस्य तदा कालं चकार ह
010a	यदा प्रसन्नो भगवान्महादेवो भविष्यति
010c	तुभ्यं तदा प्रदास्यामि पाण्डवास्त्राणि सर्वशः
011a	अहमेव च तं कालं वेत्स्यामि कुरुनन्दन
011c	तपसा महता चापि दास्यामि तव तान्यहम्
012a	आग्नेयानि च सर्वाणि वायव्यानि तथैव च
012c	मदीयानि च सर्वाणि ग्रहीष्यसि धनञ्जय
013a	वासुदेवोऽपि जग्राह प्रीतिं पार्थेन शाश्वतीम्
013c	ददौ च तस्मै देवेन्द्रस्तं वरं प्रीतिमांस्तदा
014a	दत्त्वा ताभ्यां वरं प्रीतः सह देवैर्मरुत्पतिः
014c	हुताशनमनुज्ञाप्य जगाम त्रिदिवं पुनः
015a	पावकश्चापि तं दावं दग्ध्वा समृगपक्षिणम्
015c	अहानि पञ्च चैकं च विरराम सुतर्पितः
016a	जग्ध्वा मांसानि पीत्वा च मेदांसि रुधिराणि च
016c	युक्तः परमया प्रीत्या तावुवाच विशां पते
017a	युवाभ्यां पुरुषाग्र्याभ्यां तर्पितोऽस्मि यथासुखम्
017c	अनुजानामि वां वीरौ चरतं यत्र वाञ्छितम्
018a	एवं तौ समनुज्ञातौ पावकेन महात्मना
018c	अर्जुनो वासुदेवश्च दानवश्च मयस्तथा
019a	परिक्रम्य ततः सर्वे त्रयोऽपि भरतर्षभ
019c	रमणीये नदीकूले सहिताः समुपाविशन्
