001	वैशम्पायन उवाच
001a	जरां प्राप्य ययातिस्तु स्वपुरं प्राप्य चैव ह
001c	पुत्रं ज्येष्ठं वरिष्ठं च यदुमित्यब्रवीद्वचः
002a	जरा वली च मां तात पलितानि च पर्यगुः
002c	काव्यस्योशनसः शापान्न च तृप्तोऽस्मि यौवने
003a	त्वं यदो प्रतिपद्यस्व पाप्मानं जरया सह
003c	यौवनेन त्वदीयेन चरेयं विषयानहम्
004a	पूर्णे वर्षसहस्रे तु पुनस्ते यौवनं त्वहम्
004c	दत्त्वा स्वं प्रतिपत्स्यामि पाप्मानं जरया सह
005	यदुरुवाच
005a	सितश्मश्रुशिरा दीनो जरया शिथिलीकृतः
005c	वलीसन्ततगात्रश्च दुर्दर्शो दुर्बलः कृशः
006a	अशक्तः कार्यकरणे परिभूतः स यौवनैः
006c	सहोपजीविभिश्चैव तां जरां नाभिकामये
007	ययातिरुवाच
007a	यत्त्वं मे हृदयाज्जातो वयः स्वं न प्रयच्छसि
007c	तस्मादराज्यभाक्तात प्रजा ते वै भविष्यति
008a	तुर्वसो प्रतिपद्यस्व पाप्मानं जरया सह
008c	यौवनेन चरेयं वै विषयांस्तव पुत्रक
009a	पूर्णे वर्षसहस्रे तु पुनर्दास्यामि यौवनम्
009c	स्वं चैव प्रतिपत्स्यामि पाप्मानं जरया सह
010	तुर्वसुरुवाच
010a	न कामये जरां तात कामभोगप्रणाशिनीम्
010c	बलरूपान्तकरणीं बुद्धिप्राणविनाशिनीम्
011	ययातिरुवाच
011a	यत्त्वं मे हृदयाज्जातो वयः स्वं न प्रयच्छसि
011c	तस्मात्प्रजा समुच्छेदं तुर्वसो तव यास्यति
012a	सङ्कीर्णाचारधर्मेषु प्रतिलोमचरेषु च
012c	पिशिताशिषु चान्त्येषु मूढ राजा भविष्यसि
013a	गुरुदारप्रसक्तेषु तिर्यग्योनिगतेषु च
013c	पशुधर्मिषु पापेषु म्लेच्छेषु प्रभविष्यसि
014	वैशम्पायन उवाच
014a	एवं स तुर्वसुं शप्त्वा ययातिः सुतमात्मनः
014c	शर्मिष्ठायाः सुतं द्रुह्युमिदं वचनमब्रवीत्
015a	द्रुह्यो त्वं प्रतिपद्यस्व वर्णरूपविनाशिनीम्
015c	जरां वर्षसहस्रं मे यौवनं स्वं ददस्व च
016a	पूर्णे वर्षसहस्रे तु प्रतिदास्यामि यौवनम्
016c	स्वं चादास्यामि भूयोऽहं पाप्मानं जरया सह
017	द्रुह्युरुवाच
017a	न गजं न रथं नाश्वं जीर्णो भुङ्क्ते न च स्त्रियम्
017c	वाग्भङ्गश्चास्य भवति तज्जरां नाभिकामये
018	ययातिरुवाच
018a	यत्त्वं मे हृदयाज्जातो वयः स्वं न प्रयच्छसि
018c	तस्माद्द्रुह्यो प्रियः कामो न ते सम्पत्स्यते क्वचित्
019a	उडुपप्लवसन्तारो यत्र नित्यं भविष्यति
019c	अराजा भोजशब्दं त्वं तत्रावाप्स्यसि सान्वयः
020a	अनो त्वं प्रतिपद्यस्व पाप्मानं जरया सह
020c	एकं वर्षसहस्रं तु चरेयं यौवनेन ते
021	अनुरुवाच
021a	जीर्णः शिशुवदादत्तेऽकालेऽन्नमशुचिर्यथा
021c	न जुहोति च कालेऽग्निं तां जरां नाभिकामये
022	ययातिरुवाच
022a	यत्त्वं मे हृदयाज्जातो वयः स्वं न प्रयच्छसि
022c	जरादोषस्त्वयोक्तोऽयं तस्मात्त्वं प्रतिपत्स्यसे
023a	प्रजाश्च यौवनप्राप्ता विनशिष्यन्त्यनो तव
023c	अग्निप्रस्कन्दनपरस्त्वं चाप्येवं भविष्यसि
024a	पूरो त्वं मे प्रियः पुत्रस्त्वं वरीयान्भविष्यसि
024c	जरा वली च मे तात पलितानि च पर्यगुः
024e	काव्यस्योशनसः शापान्न च तृप्तोऽस्मि यौवने
025a	पूरो त्वं प्रतिपद्यस्व पाप्मानं जरया सह
025c	कञ्चित्कालं चरेयं वै विषयान्वयसा तव
026a	पूर्णे वर्षसहस्रे तु प्रतिदास्यामि यौवनम्
026c	स्वं चैव प्रतिपत्स्यामि पाप्मानं जरया सह
027	वैशम्पायन उवाच
027a	एवमुक्तः प्रत्युवाच पूरुः पितरमञ्जसा
027c	यथात्थ मां महाराज तत्करिष्यामि ते वचः
028a	प्रतिपत्स्यामि ते राजन्पाप्मानं जरया सह
028c	गृहाण यौवनं मत्तश्चर कामान्यथेप्सितान्
029a	जरयाहं प्रतिच्छन्नो वयोरूपधरस्तव
029c	यौवनं भवते दत्त्वा चरिष्यामि यथात्थ माम्
030	ययातिरुवाच
030a	पूरो प्रीतोऽस्मि ते वत्स प्रीतश्चेदं ददामि ते
030c	सर्वकामसमृद्धा ते प्रजा राज्ये भविष्यति
