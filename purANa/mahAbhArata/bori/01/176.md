BR0112176001    वैशम्पायन उवाच
BR0112176001a	एवमुक्ताः प्रयातास्ते पाण्डवा जनमेजय
BR0112176001c	राज्ञा दक्षिणपाञ्चालान्द्रुपदेनाभिरक्षितान्
BR0112176002a	ततस्ते तं महात्मानं शुद्धात्मानमकल्मषम्
BR0112176002c	ददृशुः पाण्डवा राजन्पथि द्वैपायनं तदा
BR0112176003a	तस्मै यथावत्सत्कारं कृत्वा तेन च सान्त्विताः
BR0112176003c	कथान्ते चाभ्यनुज्ञाताः प्रययुर्द्रुपदक्षयम्
BR0112176004a	पश्यन्तो रमणीयानि वनानि च सरांसि च
BR0112176004c	तत्र तत्र वसन्तश्च शनैर्जग्मुर्महारथाः
BR0112176005a	स्वाध्यायवन्तः शुचयो मधुराः प्रियवादिनः
BR0112176005c	आनुपूर्व्येण सम्प्राप्ताः पाञ्चालान्कुरुनन्दनाः
BR0112176006a	ते तु दृष्ट्वा पुरं तच्च स्कन्धावारं च पाण्डवाः
BR0112176006c	कुम्भकारस्य शालायां निवेशं चक्रिरे तदा
BR0112176007a	तत्र भैक्षं समाजह्रुर्ब्राह्मीं वृत्तिं समाश्रिताः
BR0112176007c	तांश्च प्राप्तांस्तदा वीराञ्जज्ञिरे न नराः क्वचित्
BR0112176008a	यज्ञसेनस्य कामस्तु पाण्डवाय किरीटिने
BR0112176008c	कृष्णां दद्यामिति सदा न चैतद्विवृणोति सः
BR0112176009a	सोऽन्वेषमाणः कौन्तेयान्पाञ्चाल्यो जनमेजय
BR0112176009c	दृढं धनुरनायम्यं कारयामास भारत
BR0112176010a	यन्त्रं वैहायसं चापि कारयामास कृत्रिमम्
BR0112176010c	तेन यन्त्रेण सहितं राजा लक्ष्यं च काञ्चनम्
BR0112176011  	द्रुपद उवाच
BR0112176011a	इदं सज्यं धनुः कृत्वा सज्येनानेन सायकैः
BR0112176011c	अतीत्य लक्ष्यं यो वेद्धा स लब्धा मत्सुतामिति
BR0112176012  	वैशम्पायन उवाच
BR0112176012a	इति स द्रुपदो राजा सर्वतः समघोषयत्
BR0112176012c	तच्छ्रुत्वा पार्थिवाः सर्वे समीयुस्तत्र भारत
BR0112176013a	ऋषयश्च महात्मानः स्वयंवरदिदृक्षया
BR0112176013c	दुर्योधनपुरोगाश्च सकर्णाः कुरवो नृप
BR0112176014a	ब्राह्मणाश्च महाभागा देशेभ्यः समुपागमन्
BR0112176014c	तेऽभ्यर्चिता राजगणा द्रुपदेन महात्मना
BR0112176015a	ततः पौरजनाः सर्वे सागरोद्धूतनिःस्वनाः
BR0112176015c	शिशुमारपुरं प्राप्य न्यविशंस्ते च पार्थिवाः
BR0112176016a	प्रागुत्तरेण नगराद्भूमिभागे समे शुभे
BR0112176016c	समाजवाटः शुशुभे भवनैः सर्वतो वृतः
BR0112176017a	प्राकारपरिखोपेतो द्वारतोरणमण्डितः
BR0112176017c	वितानेन विचित्रेण सर्वतः समवस्तृतः
BR0112176018a	तूर्यौघशतसङ्कीर्णः परार्ध्यागुरुधूपितः
BR0112176018c	चन्दनोदकसिक्तश्च माल्यदामैश्च शोभितः
BR0112176019a	कैलासशिखरप्रख्यैर्नभस्तलविलेखिभिः
BR0112176019c	सर्वतः संवृतैर्नद्धः प्रासादैः सुकृतोच्छ्रितैः
BR0112176020a	सुवर्णजालसंवीतैर्मणिकुट्टिमभूषितैः
BR0112176020c	सुखारोहणसोपानैर्महासनपरिच्छदैः
BR0112176021a	अग्राम्यसमवच्छन्नैरगुरूत्तमवासितैः
BR0112176021c	हंसाच्छवर्णैर्बहुभिरायोजनसुगन्धिभिः
BR0112176022a	असम्बाधशतद्वारैः शयनासनशोभितैः
BR0112176022c	बहुधातुपिनद्धाङ्गैर्हिमवच्छिखरैरिव
BR0112176023a	तत्र नानाप्रकारेषु विमानेषु स्वलङ्कृताः
BR0112176023c	स्पर्धमानास्तदान्योन्यं निषेदुः सर्वपार्थिवाः
BR0112176024a	तत्रोपविष्टान्ददृशुर्महासत्त्वपराक्रमान्
BR0112176024c	राजसिंहान्महाभागान्कृष्णागुरुविभूषितान्
BR0112176025a	महाप्रसादान्ब्रह्मण्यान्स्वराष्ट्रपरिरक्षिणः
BR0112176025c	प्रियान्सर्वस्य लोकस्य सुकृतैः कर्मभिः शुभैः
BR0112176026a	मञ्चेषु च परार्ध्येषु पौरजानपदा जनाः
BR0112176026c	कृष्णादर्शनतुष्ट्यर्थं सर्वतः समुपाविशन्
BR0112176027a	ब्राह्मणैस्ते च सहिताः पाण्डवाः समुपाविशन्
BR0112176027c	ऋद्धिं पाञ्चालराजस्य पश्यन्तस्तामनुत्तमाम्
BR0112176028a	ततः समाजो ववृधे स राजन्दिवसान्बहून्
BR0112176028c	रत्नप्रदानबहुलः शोभितो नटनर्तकैः
BR0112176029a	वर्तमाने समाजे तु रमणीयेऽह्नि षोडशे
BR0112176029c	आप्लुताङ्गी सुवसना सर्वाभरणभूषिता
BR0112176030a	वीरकांस्यमुपादाय काञ्चनं समलङ्कृतम्
BR0112176030c	अवतीर्णा ततो रङ्गं द्रौपदी भरतर्षभ
BR0112176031a	पुरोहितः सोमकानां मन्त्रविद्ब्राह्मणः शुचिः
BR0112176031c	परिस्तीर्य जुहावाग्निमाज्येन विधिना तदा
BR0112176032a	स तर्पयित्वा ज्वलनं ब्राह्मणान्स्वस्ति वाच्य च
BR0112176032c	वारयामास सर्वाणि वादित्राणि समन्ततः
BR0112176033a	निःशब्दे तु कृते तस्मिन्धृष्टद्युम्नो विशां पते
BR0112176033c	रङ्गमध्यगतस्तत्र मेघगम्भीरया गिरा
BR0112176033e	वाक्यमुच्चैर्जगादेदं श्लक्ष्णमर्थवदुत्तमम्
BR0112176034a	इदं धनुर्लक्ष्यमिमे च बाणाः शृण्वन्तु मे पार्थिवाः सर्व एव
BR0112176034c	यन्त्रच्छिद्रेणाभ्यतिक्रम्य लक्ष्यं समर्पयध्वं खगमैर्दशार्धैः
BR0112176035a	एतत्कर्ता कर्म सुदुष्करं यः कुलेन रूपेण बलेन युक्तः
BR0112176035c	तस्याद्य भार्या भगिनी ममेयं कृष्णा भवित्री न मृषा ब्रवीमि
BR0112176036a	तानेवमुक्त्वा द्रुपदस्य पुत्रः पश्चादिदं द्रौपदीमभ्युवाच
BR0112176036c	नाम्ना च गोत्रेण च कर्मणा च सङ्कीर्तयंस्तान्नृपतीन्समेतान्
