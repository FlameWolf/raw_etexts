001	जरितारिरुवाच
001a	पुरतः कृच्छ्रकालस्य धीमाञ्जागर्ति पूरुषः
001c	स कृच्छ्रकालं सम्प्राप्य व्यथां नैवैति कर्हिचित्
002a	यस्तु कृच्छ्रमसम्प्राप्तं विचेता नावबुध्यते
002c	स कृच्छ्रकाले व्यथितो न प्रजानाति किञ्चन
003	सारिसृक्व उवाच
003a	धीरस्त्वमसि मेधावी प्राणकृच्छ्रमिदं च नः
003c	शूरः प्राज्ञो बहूनां हि भवत्येको न संशयः
004	स्तम्बमित्र उवाच
004a	ज्येष्ठस्त्राता भवति वै ज्येष्ठो मुञ्चति कृच्छ्रतः
004c	ज्येष्ठश्चेन्न प्रजानाति कनीयान्किं करिष्यति
005	द्रोण उवाच
005a	हिरण्यरेतास्त्वरितो ज्वलन्नायाति नः क्षयम्
005c	सप्तजिह्वोऽनलः क्षामो लेलिहानोपसर्पति
006	वैशम्पायन उवाच
006a	एवमुक्तो भ्रातृभिस्तु जरितारिर्विभावसुम्
006c	तुष्टाव प्राञ्जलिर्भूत्वा यथा तच्छृणु पार्थिव
007	जरितारिरुवाच
007a	आत्मासि वायोः पवनः शरीरमुत वीरुधाम्
007c	योनिरापश्च ते शुक्र योनिस्त्वमसि चाम्भसः
008a	ऊर्ध्वं चाधश्च गच्छन्ति विसर्पन्ति च पार्श्वतः
008c	अर्चिषस्ते महावीर्य रश्मयः सवितुर्यथा
009	सारिसृक्व उवाच
009a	माता प्रपन्ना पितरं न विद्मः पक्षाश्च नो न प्रजाताब्जकेतो
009c	न नस्त्राता विद्यतेऽग्ने त्वदन्यस्तस्माद्धि नः परिरक्षैकवीर
010a	यदग्ने ते शिवं रूपं ये च ते सप्त हेतयः
010c	तेन नः परिरक्षाद्य ईडितः शरणैषिणः
011a	त्वमेवैकस्तपसे जातवेदो नान्यस्तप्ता विद्यते गोषु देव
011c	ऋषीनस्मान्बालकान्पालयस्व परेणास्मान्प्रैहि वै हव्यवाह
012	स्तम्बमित्र उवाच
012a	सर्वमग्ने त्वमेवैकस्त्वयि सर्वमिदं जगत्
012c	त्वं धारयसि भूतानि भुवनं त्वं बिभर्षि च
013a	त्वमग्निर्हव्यवाहस्त्वं त्वमेव परमं हविः
013c	मनीषिणस्त्वां यजन्ते बहुधा चैकधैव च
014a	सृष्ट्वा लोकांस्त्रीनिमान्हव्यवाह प्राप्ते काले पचसि पुनः समिद्धः
014c	सर्वस्यास्य भुवनस्य प्रसूतिस्त्वमेवाग्ने भवसि पुनः प्रतिष्ठा
015a	त्वमन्नं प्राणिनां भुक्तमन्तर्भूतो जगत्पते
015c	नित्यं प्रवृद्धः पचसि त्वयि सर्वं प्रतिष्ठितम्
016	द्रोण उवाच
016a	सूर्यो भूत्वा रश्मिभिर्जातवेदो भूमेरम्भो भूमिजातान्रसांश्च
016c	विश्वानादाय पुनरुत्सर्गकाले सृष्ट्वा वृष्ट्या भावयसीह शुक्र
017a	त्वत्त एताः पुनः शुक्र वीरुधो हरितच्छदाः
017c	जायन्ते पुष्करिण्यश्च समुद्रश्च महोदधिः
018a	इदं वै सद्म तिग्मांशो वरुणस्य परायणम्
018c	शिवस्त्राता भवास्माकं मास्मानद्य विनाशय
019a	पिङ्गाक्ष लोहितग्रीव कृष्णवर्त्मन्हुताशन
019c	परेण प्रैहि मुञ्चास्मान्सागरस्य गृहानिव
020	वैशम्पायन उवाच
020a	एवमुक्तो जातवेदा द्रोणेनाक्लिष्टकर्मणा
020c	द्रोणमाह प्रतीतात्मा मन्दपालप्रतिज्ञया
021a	ऋषिर्द्रोणस्त्वमसि वै ब्रह्मैतद्व्याहृतं त्वया
021c	ईप्सितं ते करिष्यामि न च ते विद्यते भयम्
022a	मन्दपालेन यूयं हि मम पूर्वं निवेदिताः
022c	वर्जयेः पुत्रकान्मह्यं दहन्दावमिति स्म ह
023a	यच्च तद्वचनं तस्य त्वया यच्चेह भाषितम्
023c	उभयं मे गरीयस्तद्ब्रूहि किं करवाणि ते
023e	भृशं प्रीतोऽस्मि भद्रं ते ब्रह्मन्स्तोत्रेण ते विभो
024	द्रोण उवाच
024a	इमे मार्जारकाः शुक्र नित्यमुद्वेजयन्ति नः
024c	एतान्कुरुष्व दंष्ट्रासु हव्यवाह सबान्धवान्
025	वैशम्पायन उवाच
025a	तथा तत्कृतवान्वह्निरभ्यनुज्ञाय शार्ङ्गकान्
025c	ददाह खाण्डवं चैव समिद्धो जनमेजय
