001	वैशम्पायन उवाच
001a	श्रुत्वा कुमारं जातं तु देवयानी शुचिस्मिता
001c	चिन्तयामास दुःखार्ता शर्मिष्ठां प्रति भारत
002a	अभिगम्य च शर्मिष्ठां देवयान्यब्रवीदिदम्
002c	किमिदं वृजिनं सुभ्रु कृतं ते कामलुब्धया
003	शर्मिष्ठोवाच
003a	ऋषिरभ्यागतः कश्चिद्धर्मात्मा वेदपारगः
003c	स मया वरदः कामं याचितो धर्मसंहितम्
004a	नाहमन्यायतः काममाचरामि शुचिस्मिते
004c	तस्मादृषेर्ममापत्यमिति सत्यं ब्रवीमि ते
005	देवयान्युवाच
005a	शोभनं भीरु सत्यं चेदथ स ज्ञायते द्विजः
005c	गोत्रनामाभिजनतो वेत्तुमिच्छामि तं द्विजम्
006	शर्मिष्ठोवाच
006a	ओजसा तेजसा चैव दीप्यमानं रविं यथा
006c	तं दृष्ट्वा मम सम्प्रष्टुं शक्तिर्नासीच्छुचिस्मिते
007	देवयान्युवाच
007a	यद्येतदेवं शर्मिष्ठे न मन्युर्विद्यते मम
007c	अपत्यं यदि ते लब्धं ज्येष्ठाच्छ्रेष्ठाच्च वै द्विजात्
008	वैशम्पायन उवाच
008a	अन्योन्यमेवमुक्त्वा च सम्प्रहस्य च ते मिथः
008c	जगाम भार्गवी वेश्म तथ्यमित्येव जज्ञुषी
009a	ययातिर्देवयान्यां तु पुत्रावजनयन्नृपः
009c	यदुं च तुर्वसुं चैव शक्रविष्णू इवापरौ
010a	तस्मादेव तु राजर्षेः शर्मिष्ठा वार्षपर्वणी
010c	द्रुह्युं चानुं च पूरुं च त्रीन्कुमारानजीजनत्
011a	ततः काले तु कस्मिंश्चिद्देवयानी शुचिस्मिता
011c	ययातिसहिता राजन्निर्जगाम महावनम्
012a	ददर्श च तदा तत्र कुमारान्देवरूपिणः
012c	क्रीडमानान्सुविश्रब्धान्विस्मिता चेदमब्रवीत्
013a	कस्यैते दारका राजन्देवपुत्रोपमाः शुभाः
013c	वर्चसा रूपतश्चैव सदृशा मे मतास्तव
014a	एवं पृष्ट्वा तु राजानं कुमारान्पर्यपृच्छत
014c	किंनामधेयगोत्रो वः पुत्रका ब्राह्मणः पिता
014e	विब्रूत मे यथातथ्यं श्रोतुमिच्छामि तं ह्यहम्
015a	तेऽदर्शयन्प्रदेशिन्या तमेव नृपसत्तमम्
015c	शर्मिष्ठां मातरं चैव तस्याचख्युश्च दारकाः
016a	इत्युक्त्वा सहितास्ते तु राजानमुपचक्रमुः
016c	नाभ्यनन्दत तान्राजा देवयान्यास्तदान्तिके
016e	रुदन्तस्तेऽथ शर्मिष्ठामभ्ययुर्बालकास्ततः
017a	दृष्ट्वा तु तेषां बालानां प्रणयं पार्थिवं प्रति
017c	बुद्ध्वा च तत्त्वतो देवी शर्मिष्ठामिदमब्रवीत्
018a	मदधीना सती कस्मादकार्षीर्विप्रियं मम
018c	तमेवासुरधर्मं त्वमास्थिता न बिभेषि किम्
019	शर्मिष्ठोवाच
019a	यदुक्तमृषिरित्येव तत्सत्यं चारुहासिनि
019c	न्यायतो धर्मतश्चैव चरन्ती न बिभेमि ते
020a	यदा त्वया वृतो राजा वृत एव तदा मया
020c	सखीभर्ता हि धर्मेण भर्ता भवति शोभने
021a	पूज्यासि मम मान्या च ज्येष्ठा श्रेष्ठा च ब्राह्मणी
021c	त्वत्तोऽपि मे पूज्यतमो राजर्षिः किं न वेत्थ तत्
022	वैशम्पायन उवाच
022a	श्रुत्वा तस्यास्ततो वाक्यं देवयान्यब्रवीदिदम्
022c	राजन्नाद्येह वत्स्यामि विप्रियं मे कृतं त्वया
023a	सहसोत्पतितां श्यामां दृष्ट्वा तां साश्रुलोचनाम्
023c	त्वरितं सकाशं काव्यस्य प्रस्थितां व्यथितस्तदा
024a	अनुवव्राज सम्भ्रान्तः पृष्ठतः सान्त्वयन्नृपः
024c	न्यवर्तत न चैव स्म क्रोधसंरक्तलोचना
025a	अविब्रुवन्ती किञ्चित्तु राजानं चारुलोचना
025c	अचिरादिव सम्प्राप्ता काव्यस्योशनसोऽन्तिकम्
026a	सा तु दृष्ट्वैव पितरमभिवाद्याग्रतः स्थिता
026c	अनन्तरं ययातिस्तु पूजयामास भार्गवम्
027	देवयान्युवाच
027a	अधर्मेण जितो धर्मः प्रवृत्तमधरोत्तरम्
027c	शर्मिष्ठयातिवृत्तास्मि दुहित्रा वृषपर्वणः
028a	त्रयोऽस्यां जनिताः पुत्रा राज्ञानेन ययातिना
028c	दुर्भगाया मम द्वौ तु पुत्रौ तात ब्रवीमि ते
029a	धर्मज्ञ इति विख्यात एष राजा भृगूद्वह
029c	अतिक्रान्तश्च मर्यादां काव्यैतत्कथयामि ते
030	शुक्र उवाच
030a	धर्मज्ञः सन्महाराज योऽधर्ममकृथाः प्रियम्
030c	तस्माज्जरा त्वामचिराद्धर्षयिष्यति दुर्जया
031	ययातिरुवाच
031a	ऋतुं वै याचमानाया भगवन्नान्यचेतसा
031c	दुहितुर्दानवेन्द्रस्य धर्म्यमेतत्कृतं मया
032a	ऋतुं वै याचमानाया न ददाति पुमान्वृतः
032c	भ्रूणहेत्युच्यते ब्रह्मन्स इह ब्रह्मवादिभिः
033a	अभिकामां स्त्रियं यस्तु गम्यां रहसि याचितः
033c	नोपैति स च धर्मेषु भ्रूणहेत्युच्यते बुधैः
034a	इत्येतानि समीक्ष्याहं कारणानि भृगूद्वह
034c	अधर्मभयसंविग्नः शर्मिष्ठामुपजग्मिवान्
035	शुक्र उवाच
035a	नन्वहं प्रत्यवेक्ष्यस्ते मदधीनोऽसि पार्थिव
035c	मिथ्याचारस्य धर्मेषु चौर्यं भवति नाहुष
036	वैशम्पायन उवाच
036a	क्रुद्धेनोशनसा शप्तो ययातिर्नाहुषस्तदा
036c	पूर्वं वयः परित्यज्य जरां सद्योऽन्वपद्यत
037	ययातिरुवाच
037a	अतृप्तो यौवनस्याहं देवयान्यां भृगूद्वह
037c	प्रसादं कुरु मे ब्रह्मञ्जरेयं मा विशेत माम्
038	शुक्र उवाच
038a	नाहं मृषा ब्रवीम्येतज्जरां प्राप्तोऽसि भूमिप
038c	जरां त्वेतां त्वमन्यस्मै सङ्क्रामय यदीच्छसि
039	ययातिरुवाच
039a	राज्यभाक्स भवेद्ब्रह्मन्पुण्यभाक्कीर्तिभाक्तथा
039c	यो मे दद्याद्वयः पुत्रस्तद्भवाननुमन्यताम्
040	शुक्र उवाच
040a	सङ्क्रामयिष्यसि जरां यथेष्टं नहुषात्मज
040c	मामनुध्याय भावेन न च पापमवाप्स्यसि
041a	वयो दास्यति ते पुत्रो यः स राजा भविष्यति
041c	आयुष्मान्कीर्तिमांश्चैव बह्वपत्यस्तथैव च
