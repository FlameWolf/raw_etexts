001 	वैशम्पायन उवाच
001a	धृष्टद्युम्नस्तु पाञ्चाल्यः पृष्ठतः कुरुनन्दनौ
001c	अन्वगच्छत्तदा यान्तौ भार्गवस्य निवेशनम्
002a	सोऽज्ञायमानः पुरुषानवधाय समन्ततः
002c	स्वयमारान्निविष्टोऽभूद्भार्गवस्य निवेशने
003a	सायेऽथ भीमस्तु रिपुप्रमाथी जिष्णुर्यमौ चापि महानुभावौ
003c	भैक्षं चरित्वा तु युधिष्ठिराय निवेदयाञ्चक्रुरदीनसत्त्वाः
004a	ततस्तु कुन्ती द्रुपदात्मजां तामुवाच काले वचनं वदान्या
004c	अतोऽग्रमादाय कुरुष्व भद्रे बलिं च विप्राय च देहि भिक्षाम्
005a	ये चान्नमिच्छन्ति ददस्व तेभ्यः परिश्रिता ये परितो मनुष्याः
005c	ततश्च शेषं प्रविभज्य शीघ्रमर्धं चतुर्णां मम चात्मनश्च
006a	अर्धं च भीमाय ददाहि भद्रे य एष मत्तर्षभतुल्यरूपः
006c	श्यामो युवा संहननोपपन्न एषो हि वीरो बहुभुक्सदैव
007a	सा हृष्टरूपैव तु राजपुत्री तस्या वचः साध्वविशङ्कमाना
007c	यथावदुक्तं प्रचकार साध्वी ते चापि सर्वेऽभ्यवजह्रुरन्नम्
008a	कुशैस्तु भूमौ शयनं चकार माद्रीसुतः सहदेवस्तरस्वी
008c	यथात्मीयान्यजिनानि सर्वे संस्तीर्य वीराः सुषुपुर्धरण्याम्
009a	अगस्त्यशास्तामभितो दिशं तु शिरांसि तेषां कुरुसत्तमानाम्
009c	कुन्ती पुरस्तात्तु बभूव तेषां कृष्णा तिरश्चैव बभूव पत्तः
010a	अशेत भूमौ सह पाण्डुपुत्रैः पादोपधानेव कृता कुशेषु
010c	न तत्र दुःखं च बभूव तस्या न चावमेने कुरुपुङ्गवांस्तान्
011a	ते तत्र शूराः कथयाम्बभूवुः कथा विचित्राः पृतनाधिकाराः
011c	अस्त्राणि दिव्यानि रथांश्च नागान्खड्गान्गदाश्चापि परश्वधांश्च
012a	तेषां कथास्ताः परिकीर्त्यमानाः पाञ्चालराजस्य सुतस्तदानीम्
012c	शुश्राव कृष्णां च तथा निषण्णां ते चापि सर्वे ददृशुर्मनुष्याः
013a	धृष्टद्युम्नो राजपुत्रस्तु सर्वं वृत्तं तेषां कथितं चैव रात्रौ
013c	सर्वं राज्ञे द्रुपदायाखिलेन निवेदयिष्यंस्त्वरितो जगाम
014a	पाञ्चालराजस्तु विषण्णरूपस्तान्पाण्डवानप्रतिविन्दमानः
014c	धृष्टद्युम्नं पर्यपृच्छन्महात्मा क्व सा गता केन नीता च कृष्णा
015a	कच्चिन्न शूद्रेण न हीनजेन वैश्येन वा करदेनोपपन्ना
015c	कच्चित्पदं मूर्ध्नि न मे निदिग्धं कच्चिन्माला पतिता न श्मशाने
016a	कच्चित्सवर्णप्रवरो मनुष्य उद्रिक्तवर्णोऽप्युत वेह कच्चित्
016c	कच्चिन्न वामो मम मूर्ध्नि पादः कृष्णाभिमर्शेन कृतोऽद्य पुत्र
017a	कच्चिच्च यक्ष्ये परमप्रतीतः सम्युज्य पार्थेन नरर्षभेण
017c	ब्रवीहि तत्त्वेन महानुभावः कोऽसौ विजेता दुहितुर्ममाद्य
018a	विचित्रवीर्यस्य तु कच्चिदद्य कुरुप्रवीरस्य धरन्ति पुत्राः
018c	कच्चित्तु पार्थेन यवीयसाद्य धनुर्गृहीतं निहतं च लक्ष्यम्
