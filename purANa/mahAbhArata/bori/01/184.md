BR0112184001 	वैशम्पायन उवाच
BR0112184001a	धृष्टद्युम्नस्तु पाञ्चाल्यः पृष्ठतः कुरुनन्दनौ
BR0112184001c	अन्वगच्छत्तदा यान्तौ भार्गवस्य निवेशनम्
BR0112184002a	सोऽज्ञायमानः पुरुषानवधाय समन्ततः
BR0112184002c	स्वयमारान्निविष्टोऽभूद्भार्गवस्य निवेशने
BR0112184003a	सायेऽथ भीमस्तु रिपुप्रमाथी जिष्णुर्यमौ चापि महानुभावौ
BR0112184003c	भैक्षं चरित्वा तु युधिष्ठिराय निवेदयाञ्चक्रुरदीनसत्त्वाः
BR0112184004a	ततस्तु कुन्ती द्रुपदात्मजां तामुवाच काले वचनं वदान्या
BR0112184004c	अतोऽग्रमादाय कुरुष्व भद्रे बलिं च विप्राय च देहि भिक्षाम्
BR0112184005a	ये चान्नमिच्छन्ति ददस्व तेभ्यः परिश्रिता ये परितो मनुष्याः
BR0112184005c	ततश्च शेषं प्रविभज्य शीघ्रमर्धं चतुर्णां मम चात्मनश्च
BR0112184006a	अर्धं च भीमाय ददाहि भद्रे य एष मत्तर्षभतुल्यरूपः
BR0112184006c	श्यामो युवा संहननोपपन्न एषो हि वीरो बहुभुक्सदैव
BR0112184007a	सा हृष्टरूपैव तु राजपुत्री तस्या वचः साध्वविशङ्कमाना
BR0112184007c	यथावदुक्तं प्रचकार साध्वी ते चापि सर्वेऽभ्यवजह्रुरन्नम्
BR0112184008a	कुशैस्तु भूमौ शयनं चकार माद्रीसुतः सहदेवस्तरस्वी
BR0112184008c	यथात्मीयान्यजिनानि सर्वे संस्तीर्य वीराः सुषुपुर्धरण्याम्
BR0112184009a	अगस्त्यशास्तामभितो दिशं तु शिरांसि तेषां कुरुसत्तमानाम्
BR0112184009c	कुन्ती पुरस्तात्तु बभूव तेषां कृष्णा तिरश्चैव बभूव पत्तः
BR0112184010a	अशेत भूमौ सह पाण्डुपुत्रैः पादोपधानेव कृता कुशेषु
BR0112184010c	न तत्र दुःखं च बभूव तस्या न चावमेने कुरुपुङ्गवांस्तान्
BR0112184011a	ते तत्र शूराः कथयाम्बभूवुः कथा विचित्राः पृतनाधिकाराः
BR0112184011c	अस्त्राणि दिव्यानि रथांश्च नागान्खड्गान्गदाश्चापि परश्वधांश्च
BR0112184012a	तेषां कथास्ताः परिकीर्त्यमानाः पाञ्चालराजस्य सुतस्तदानीम्
BR0112184012c	शुश्राव कृष्णां च तथा निषण्णां ते चापि सर्वे ददृशुर्मनुष्याः
BR0112184013a	धृष्टद्युम्नो राजपुत्रस्तु सर्वं वृत्तं तेषां कथितं चैव रात्रौ
BR0112184013c	सर्वं राज्ञे द्रुपदायाखिलेन निवेदयिष्यंस्त्वरितो जगाम
BR0112184014a	पाञ्चालराजस्तु विषण्णरूपस्तान्पाण्डवानप्रतिविन्दमानः
BR0112184014c	धृष्टद्युम्नं पर्यपृच्छन्महात्मा क्व सा गता केन नीता च कृष्णा
BR0112184015a	कच्चिन्न शूद्रेण न हीनजेन वैश्येन वा करदेनोपपन्ना
BR0112184015c	कच्चित्पदं मूर्ध्नि न मे निदिग्धं कच्चिन्माला पतिता न श्मशाने
BR0112184016a	कच्चित्सवर्णप्रवरो मनुष्य उद्रिक्तवर्णोऽप्युत वेह कच्चित्
BR0112184016c	कच्चिन्न वामो मम मूर्ध्नि पादः कृष्णाभिमर्शेन कृतोऽद्य पुत्र
BR0112184017a	कच्चिच्च यक्ष्ये परमप्रतीतः सम्युज्य पार्थेन नरर्षभेण
BR0112184017c	ब्रवीहि तत्त्वेन महानुभावः कोऽसौ विजेता दुहितुर्ममाद्य
BR0112184018a	विचित्रवीर्यस्य तु कच्चिदद्य कुरुप्रवीरस्य धरन्ति पुत्राः
BR0112184018c	कच्चित्तु पार्थेन यवीयसाद्य धनुर्गृहीतं निहतं च लक्ष्यम्
