001	वैशम्पायन उवाच
001a	कुरुराजे च रङ्गस्थे भीमे च बलिनां वरे
001c	पक्षपातकृतस्नेहः स द्विधेवाभवज्जनः
002a	हा वीर कुरुराजेति हा भीमेति च नर्दताम्
002c	पुरुषाणां सुविपुलाः प्रणादाः सहसोत्थिताः
003a	ततः क्षुब्धार्णवनिभं रङ्गमालोक्य बुद्धिमान्
003c	भारद्वाजः प्रियं पुत्रमश्वत्थामानमब्रवीत्
004a	वारयैतौ महावीर्यौ कृतयोग्यावुभावपि
004c	मा भूद्रङ्गप्रकोपोऽयं भीमदुर्योधनोद्भवः
005a	ततस्तावुद्यतगदौ गुरुपुत्रेण वारितौ
005c	युगान्तानिलसंक्षुब्धौ महावेगाविवार्णवौ
006a	ततो रङ्गाङ्गणगतो द्रोणो वचनमब्रवीत्
006c	निवार्य वादित्रगणं महामेघनिभस्वनम्
007a	यो मे पुत्रात्प्रियतरः सर्वास्त्रविदुषां वरः
007c	ऐन्द्रिरिन्द्रानुजसमः स पार्थो दृश्यतामिति
008a	आचार्यवचनेनाथ कृतस्वस्त्ययनो युवा
008c	बद्धगोधाङ्गुलित्राणः पूर्णतूणः सकार्मुकः
009a	काञ्चनं कवचं बिभ्रत्प्रत्यदृश्यत फल्गुनः
009c	सार्कः सेन्द्रायुधतडित्ससन्ध्य इव तोयदः
010a	ततः सर्वस्य रङ्गस्य समुत्पिञ्जोऽभवन्महान्
010c	प्रावाद्यन्त च वाद्यानि सशङ्खानि समन्ततः
011a	एष कुन्तीसुतः श्रीमानेष पाण्डवमध्यमः
011c	एष पुत्रो महेन्द्रस्य कुरूणामेष रक्षिता
012a	एषोऽस्त्रविदुषां श्रेष्ठ एष धर्मभृतां वरः
012c	एष शीलवतां चापि शीलज्ञाननिधिः परः
013a	इत्येवमतुला वाचः शृण्वन्त्याः प्रेक्षकेरिताः
013c	कुन्त्याः प्रस्नवसम्मिश्रैरस्रैः क्लिन्नमुरोऽभवत्
014a	तेन शब्देन महता पूर्णश्रुतिरथाब्रवीत्
014c	धृतराष्ट्रो नरश्रेष्ठो विदुरं हृष्टमानसः
015a	क्षत्तः क्षुब्धार्णवनिभः किमेष सुमहास्वनः
015c	सहसैवोत्थितो रङ्गे भिन्दन्निव नभस्तलम्
016	विदुर उवाच
016a	एष पार्थो महाराज फल्गुनः पाण्डुनन्दनः
016c	अवतीर्णः सकवचस्तत्रैष सुमहास्वनः
017	धृतराष्ट्र उवाच
017a	धन्योऽस्म्यनुगृहीतोऽस्मि रक्षितोऽस्मि महामते
017c	पृथारणिसमुद्भूतैस्त्रिभिः पाण्डववह्निभिः
018	वैशम्पायन उवाच
018a	तस्मिन्समुदिते रङ्गे कथञ्चित्पर्यवस्थिते
018c	दर्शयामास बीभत्सुराचार्यादस्त्रलाघवम्
019a	आग्नेयेनासृजद्वह्निं वारुणेनासृजत्पयः
019c	वायव्येनासृजद्वायुं पार्जन्येनासृजद्घनान्
020a	भौमेन प्राविशद्भूमिं पार्वतेनासृजद्गिरीन्
020c	अन्तर्धानेन चास्त्रेण पुनरन्तर्हितोऽभवत्
021a	क्षणात्प्रांशुः क्षणाद्ध्रस्वः क्षणाच्च रथधूर्गतः
021c	क्षणेन रथमध्यस्थः क्षणेनावापतन्महीम्
022a	सुकुमारं च सूक्ष्मं च गुरुं चापि गुरुप्रियः
022c	सौष्ठवेनाभिसम्युक्तः सोऽविध्यद्विविधैः शरैः
023a	भ्रमतश्च वराहस्य लोहस्य प्रमुखे समम्
023c	पञ्च बाणानसंसक्तान्स मुमोचैकबाणवत्
024a	गव्ये विषाणकोशे च चले रज्ज्ववलम्बिते
024c	निचखान महावीर्यः सायकानेकविंशतिम्
025a	इत्येवमादि सुमहत्खड्गे धनुषि चाभवत्
025c	गदायां शस्त्रकुशलो दर्शनानि व्यदर्शयत्
026a	ततः समाप्तभूयिष्ठे तस्मिन्कर्मणि भारत
026c	मन्दीभूते समाजे च वादित्रस्य च निस्वने
027a	द्वारदेशात्समुद्भूतो माहात्म्य बलसूचकः
027c	वज्रनिष्पेषसदृशः शुश्रुवे भुजनिस्वनः
028a	दीर्यन्ते किं नु गिरयः किं स्विद्भूमिर्विदीर्यते
028c	किं स्विदापूर्यते व्योम जलभारघनैर्घनैः
029a	रङ्गस्यैवं मतिरभूत्क्षणेन वसुधाधिप
029c	द्वारं चाभिमुखाः सर्वे बभूवुः प्रेक्षकास्तदा
030a	पञ्चभिर्भ्रातृभिः पार्थैर्द्रोणः परिवृतो बभौ
030c	पञ्चतारेण सम्युक्तः सावित्रेणेव चन्द्रमाः
031a	अश्वत्थाम्ना च सहितं भ्रातॄणां शतमूर्जितम्
031c	दुर्योधनममित्रघ्नमुत्थितं पर्यवारयत्
032a	स तैस्तदा भ्रातृभिरुद्यतायुधैर्वृतो गदापाणिरवस्थितैः स्थितः
032c	बभौ यथा दानवसङ्क्षये पुरा; पुरन्दरो देवगणैः समावृतः
