001	वैशम्पायन उवाच
001a	विदुरस्य सुहृत्कश्चित्खनकः कुशलः क्वचित्
001c	विविक्ते पाण्डवान्राजन्निदं वचनमब्रवीत्
002a	प्रहितो विदुरेणास्मि खनकः कुशलो भृशम्
002c	पाण्डवानां प्रियं कार्यमिति किं करवाणि वः
003a	प्रच्छन्नं विदुरेणोक्तः श्रेयस्त्वमिह पाण्डवान्
003c	प्रतिपादय विश्वासादिति किं करवाणि वः
004a	कृष्णपक्षे चतुर्दश्यां रात्रावस्य पुरोचनः
004c	भवनस्य तव द्वारि प्रदास्यति हुताशनम्
005a	मात्रा सह प्रदग्धव्याः पाण्डवाः पुरुषर्षभाः
005c	इति व्यवसितं पार्थ धार्तराष्ट्रस्य मे श्रुतम्
006a	किञ्चिच्च विदुरेणोक्तो म्लेच्छवाचासि पाण्डव
006c	त्वया च तत्तथेत्युक्तमेतद्विश्वासकारणम्
007a	उवाच तं सत्यधृतिः कुन्तीपुत्रो युधिष्ठिरः
007c	अभिजानामि सौम्य त्वां सुहृदं विदुरस्य वै
008a	शुचिमाप्तं प्रियं चैव सदा च दृढभक्तिकम्
008c	न विद्यते कवेः किञ्चिदभिज्ञानप्रयोजनम्
009a	यथा नः स तथा नस्त्वं निर्विशेषा वयं त्वयि
009c	भवतः स्म यथा तस्य पालयास्मान्यथा कविः
010a	इदं शरणमाग्नेयं मदर्थमिति मे मतिः
010c	पुरोचनेन विहितं धार्तराष्ट्रस्य शासनात्
011a	स पापः कोशवांश्चैव ससहायश्च दुर्मतिः
011c	अस्मानपि च दुष्टात्मा नित्यकालं प्रबाधते
012a	स भवान्मोक्षयत्वस्मान्यत्नेनास्माद्धुताशनात्
012c	अस्मास्विह हि दग्धेषु सकामः स्यात्सुयोधनः
013a	समृद्धमायुधागारमिदं तस्य दुरात्मनः
013c	वप्रान्ते निष्प्रतीकारमाश्लिष्येदं कृतं महत्
014a	इदं तदशुभं नूनं तस्य कर्म चिकीर्षितम्
014c	प्रागेव विदुरो वेद तेनास्मानन्वबोधयत्
015a	सेयमापदनुप्राप्ता क्षत्ता यां दृष्टवान्पुरा
015c	पुरोचनस्याविदितानस्मांस्त्वं विप्रमोचय
016a	स तथेति प्रतिश्रुत्य खनको यत्नमास्थितः
016c	परिखामुत्किरन्नाम चकार सुमहद्बिलम्
017a	चक्रे च वेश्मनस्तस्य मध्ये नातिमहन्मुखम्
017c	कपाटयुक्तमज्ञातं समं भूम्या च भारत
018a	पुरोचनभयाच्चैव व्यदधात्संवृतं मुखम्
018c	स तत्र च गृहद्वारि वसत्यशुभधीः सदा
019a	तत्र ते सायुधाः सर्वे वसन्ति स्म क्षपां नृप
019c	दिवा चरन्ति मृगयां पाण्डवेया वनाद्वनम्
020a	विश्वस्तवदविश्वस्ता वञ्चयन्तः पुरोचनम्
020c	अतुष्टास्तुष्टवद्राजन्नूषुः परमदुःखिताः
021a	न चैनानन्वबुध्यन्त नरा नगरवासिनः
021c	अन्यत्र विदुरामात्यात्तस्मात्खनकसत्तमात्
