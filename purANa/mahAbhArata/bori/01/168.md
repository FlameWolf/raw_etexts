001    वसिष्ठ उवाच
001a	मा भैः पुत्रि न भेतव्यं रक्षसस्ते कथञ्चन
001c	नैतद्रक्षो भयं यस्मात्पश्यसि त्वमुपस्थितम्
002a	राजा कल्माषपादोऽयं वीर्यवान्प्रथितो भुवि
002c	स एषोऽस्मिन्वनोद्देशे निवसत्यतिभीषणः
003    गन्धर्व उवाच
003a	तमापतन्तं सम्प्रेक्ष्य वसिष्ठो भगवानृषिः
003c	वारयामास तेजस्वी हुङ्कारेणैव भारत
004a	मन्त्रपूतेन च पुनः स तमभ्युक्ष्य वारिणा
004c	मोक्षयामास वै घोराद्राक्षसाद्राजसत्तमम्
005a	स हि द्वादश वर्षाणि वसिष्ठस्यैव तेजसा
005c	ग्रस्त आसीद्गृहेणेव पर्वकाले दिवाकरः
006a	रक्षसा विप्रमुक्तोऽथ स नृपस्तद्वनं महत्
006c	तेजसा रञ्जयामास सन्ध्याभ्रमिव भास्करः
007a	प्रतिलभ्य ततः सञ्ज्ञामभिवाद्य कृताञ्जलिः
007c	उवाच नृपतिः काले वसिष्ठमृषिसत्तमम्
008a	सौदासोऽहं महाभाग याज्यस्ते द्विजसत्तम
008c	अस्मिन्काले यदिष्टं ते ब्रूहि किं करवाणि ते
009    वसिष्ठ उवाच
009a	वृत्तमेतद्यथाकालं गच्छ राज्यं प्रशाधि तत्
009c	ब्राह्मणांश्च मनुष्येन्द्र मावमंस्थाः कदाचन
010    राजोवाच
010a	नावमंस्याम्यहं ब्रह्मन्कदाचिद्ब्राह्मणर्षभान्
010c	त्वन्निदेशे स्थितः शश्वत्पूजयिष्याम्यहं द्विजान्
011a	इक्ष्वाकूणां तु येनाहमनृणः स्यां द्विजोत्तम
011c	तत्त्वत्तः प्राप्तुमिच्छामि वरं वेदविदां वर
012a	अपत्यायेप्सितां मह्यं महिषीं गन्तुमर्हसि
012c	शीलरूपगुणोपेतामिक्ष्वाकुकुलवृद्धये
013    गन्धर्व उवाच
013a	ददानीत्येव तं तत्र राजानं प्रत्युवाच ह
013c	वसिष्ठः परमेष्वासं सत्यसन्धो द्विजोत्तमः
014a	ततः प्रतिययौ काले वसिष्ठसहितोऽनघ
014c	ख्यातं पुरवरं लोकेष्वयोध्यां मनुजेश्वरः
015a	तं प्रजाः प्रतिमोदन्त्यः सर्वाः प्रत्युद्ययुस्तदा
015c	विपाप्मानं महात्मानं दिवौकस इवेश्वरम्
016a	अचिरात्स मनुष्येन्द्रो नगरीं पुण्यकर्मणाम्
016c	विवेश सहितस्तेन वसिष्ठेन महात्मना
017a	ददृशुस्तं ततो राजन्नयोध्यावासिनो जनाः
017c	पुष्येण सहितं काले दिवाकरमिवोदितम्
018a	स हि तां पूरयामास लक्ष्म्या लक्ष्मीवतां वरः
018c	अयोध्यां व्योम शीतांशुः शरत्काल इवोदितः
019a	संसिक्तमृष्टपन्थानं पताकोच्छ्रयभूषितम्
019c	मनः प्रह्लादयामासा तस्य तत्पुरमुत्तमम्
020a	तुष्टपुष्टजनाकीर्णा सा पुरी कुरुनन्दन
020c	अशोभत तदा तेन शक्रेणेवामरावती
021a	ततः प्रविष्टे राजेन्द्रे तस्मिन्राजनि तां पुरीम्
021c	तस्य राज्ञोऽऽज्ञया देवी वसिष्ठमुपचक्रमे
022a	ऋतावथ महर्षिः स सम्बभूव तया सह
022c	देव्या दिव्येन विधिना वसिष्ठः श्रेष्ठभागृषिः
023a	अथ तस्यां समुत्पन्ने गर्भे स मुनिसत्तमः
023c	राज्ञाभिवादितस्तेन जगाम पुनराश्रमम्
024a	दीर्घकालधृतं गर्भं सुषाव न तु तं यदा
024c	साथ देव्यश्मना कुक्षिं निर्बिभेद तदा स्वकम्
025a	द्वादशेऽथ ततो वर्षे स जज्ञे मनुजर्षभ
025c	अश्मको नाम राजर्षिः पोतनं यो न्यवेशयत्
