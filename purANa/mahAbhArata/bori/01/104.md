BR0107104001    वैशम्पायन उवाच
BR0107104001a	शूरो नाम यदुश्रेष्ठो वसुदेवपिताभवत्
BR0107104001c	तस्य कन्या पृथा नाम रूपेणासदृशी भुवि
BR0107104002a	पैतृष्वसेयाय स तामनपत्याय वीर्यवान्
BR0107104002c	अग्र्यमग्रे प्रतिज्ञाय स्वस्यापत्यस्य वीर्यवान्
BR0107104003a	अग्रजातेति तां कन्यामग्र्यानुग्रहकाङ्क्षिणे
BR0107104003c	प्रददौ कुन्तिभोजाय सखा सख्ये महात्मने
BR0107104004a	सा नियुक्ता पितुर्गेहे देवतातिथिपूजने
BR0107104004c	उग्रं पर्यचरद्घोरं ब्राह्मणं संशितव्रतम्
BR0107104005a	निगूढनिश्चयं धर्मे यं तं दुर्वाससं विदुः
BR0107104005c	तमुग्रं संशितात्मानं सर्वयत्नैरतोषयत्
BR0107104006a	तस्यै स प्रददौ मन्त्रमापद्धर्मान्ववेक्षया
BR0107104006c	अभिचाराभिसम्युक्तमब्रवीच्चैव तां मुनिः
BR0107104007a	यं यं देवं त्वमेतेन मन्त्रेणावाहयिष्यसि
BR0107104007c	तस्य तस्य प्रसादेन पुत्रस्तव भविष्यति
BR0107104008a	तथोक्ता सा तु विप्रेण तेन कौतूहलात्तदा
BR0107104008c	कन्या सती देवमर्कमाजुहाव यशस्विनी
BR0107104009a	सा ददर्श तमायान्तं भास्करं लोकभावनम्
BR0107104009c	विस्मिता चानवद्याङ्गी दृष्ट्वा तन्महदद्भुतम्
BR0107104010a	प्रकाशकर्मा तपनस्तस्यां गर्भं दधौ ततः
BR0107104010c	अजीजनत्ततो वीरं सर्वशस्त्रभृतां वरम्
BR0107104010e	आमुक्तकवचः श्रीमान्देवगर्भः श्रियावृतः
BR0107104011a	सहजं कवचं बिभ्रत्कुण्डलोद्द्योतिताननः
BR0107104011c	अजायत सुतः कर्णः सर्वलोकेषु विश्रुतः
BR0107104012a	प्रादाच्च तस्याः कन्यात्वं पुनः स परमद्युतिः
BR0107104012c	दत्त्वा च ददतां श्रेष्ठो दिवमाचक्रमे ततः
BR0107104013a	गूहमानापचारं तं बन्धुपक्षभयात्तदा
BR0107104013c	उत्ससर्ज जले कुन्ती तं कुमारं सलक्षणम्
BR0107104014a	तमुत्सृष्टं तदा गर्भं राधाभर्ता महायशाः
BR0107104014c	पुत्रत्वे कल्पयामास सभार्यः सूतनन्दनः
BR0107104015a	नामधेयं च चक्राते तस्य बालस्य तावुभौ
BR0107104015c	वसुना सह जातोऽयं वसुषेणो भवत्विति
BR0107104016a	स वर्धमानो बलवान्सर्वास्त्रेषूद्यतोऽभवत्
BR0107104016c	आ पृष्ठतापादादित्यमुपतस्थे स वीर्यवान्
BR0107104017a	यस्मिन्काले जपन्नास्ते स वीरः सत्यसङ्गरः
BR0107104017c	नादेयं ब्राह्मणेष्वासीत्तस्मिन्काले महात्मनः
BR0107104018a	तमिन्द्रो ब्राह्मणो भूत्वा भिक्षार्थं भूतभावनः
BR0107104018c	कुण्डले प्रार्थयामास कवचं च महाद्युतिः
BR0107104019a	उत्कृत्य विमनाः स्वाङ्गात्कवचं रुधिरस्रवम्
BR0107104019c	कर्णस्तु कुण्डले छित्त्वा प्रायच्छत्स कृताञ्जलिः
BR0107104020a	शक्तिं तस्मै ददौ शक्रः विस्मितो वाक्यमब्रवीत्
BR0107104020c	देवासुरमनुष्याणां गन्धर्वोरगरक्षसाम्
BR0107104020e	यस्मै क्षेप्स्यसि रुष्टः सन्सोऽनया न भविष्यति
BR0107104021a	पुरा नाम तु तस्यासीद्वसुषेण इति श्रुतम्
BR0107104021c	ततो वैकर्तनः कर्णः कर्मणा तेन सोऽभवत्
