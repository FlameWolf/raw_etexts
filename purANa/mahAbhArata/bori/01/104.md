001    वैशम्पायन उवाच
001a	शूरो नाम यदुश्रेष्ठो वसुदेवपिताभवत्
001c	तस्य कन्या पृथा नाम रूपेणासदृशी भुवि
002a	पैतृष्वसेयाय स तामनपत्याय वीर्यवान्
002c	अग्र्यमग्रे प्रतिज्ञाय स्वस्यापत्यस्य वीर्यवान्
003a	अग्रजातेति तां कन्यामग्र्यानुग्रहकाङ्क्षिणे
003c	प्रददौ कुन्तिभोजाय सखा सख्ये महात्मने
004a	सा नियुक्ता पितुर्गेहे देवतातिथिपूजने
004c	उग्रं पर्यचरद्घोरं ब्राह्मणं संशितव्रतम्
005a	निगूढनिश्चयं धर्मे यं तं दुर्वाससं विदुः
005c	तमुग्रं संशितात्मानं सर्वयत्नैरतोषयत्
006a	तस्यै स प्रददौ मन्त्रमापद्धर्मान्ववेक्षया
006c	अभिचाराभिसम्युक्तमब्रवीच्चैव तां मुनिः
007a	यं यं देवं त्वमेतेन मन्त्रेणावाहयिष्यसि
007c	तस्य तस्य प्रसादेन पुत्रस्तव भविष्यति
008a	तथोक्ता सा तु विप्रेण तेन कौतूहलात्तदा
008c	कन्या सती देवमर्कमाजुहाव यशस्विनी
009a	सा ददर्श तमायान्तं भास्करं लोकभावनम्
009c	विस्मिता चानवद्याङ्गी दृष्ट्वा तन्महदद्भुतम्
010a	प्रकाशकर्मा तपनस्तस्यां गर्भं दधौ ततः
010c	अजीजनत्ततो वीरं सर्वशस्त्रभृतां वरम्
010e	आमुक्तकवचः श्रीमान्देवगर्भः श्रियावृतः
011a	सहजं कवचं बिभ्रत्कुण्डलोद्द्योतिताननः
011c	अजायत सुतः कर्णः सर्वलोकेषु विश्रुतः
012a	प्रादाच्च तस्याः कन्यात्वं पुनः स परमद्युतिः
012c	दत्त्वा च ददतां श्रेष्ठो दिवमाचक्रमे ततः
013a	गूहमानापचारं तं बन्धुपक्षभयात्तदा
013c	उत्ससर्ज जले कुन्ती तं कुमारं सलक्षणम्
014a	तमुत्सृष्टं तदा गर्भं राधाभर्ता महायशाः
014c	पुत्रत्वे कल्पयामास सभार्यः सूतनन्दनः
015a	नामधेयं च चक्राते तस्य बालस्य तावुभौ
015c	वसुना सह जातोऽयं वसुषेणो भवत्विति
016a	स वर्धमानो बलवान्सर्वास्त्रेषूद्यतोऽभवत्
016c	आ पृष्ठतापादादित्यमुपतस्थे स वीर्यवान्
017a	यस्मिन्काले जपन्नास्ते स वीरः सत्यसङ्गरः
017c	नादेयं ब्राह्मणेष्वासीत्तस्मिन्काले महात्मनः
018a	तमिन्द्रो ब्राह्मणो भूत्वा भिक्षार्थं भूतभावनः
018c	कुण्डले प्रार्थयामास कवचं च महाद्युतिः
019a	उत्कृत्य विमनाः स्वाङ्गात्कवचं रुधिरस्रवम्
019c	कर्णस्तु कुण्डले छित्त्वा प्रायच्छत्स कृताञ्जलिः
020a	शक्तिं तस्मै ददौ शक्रः विस्मितो वाक्यमब्रवीत्
020c	देवासुरमनुष्याणां गन्धर्वोरगरक्षसाम्
020e	यस्मै क्षेप्स्यसि रुष्टः सन्सोऽनया न भविष्यति
021a	पुरा नाम तु तस्यासीद्वसुषेण इति श्रुतम्
021c	ततो वैकर्तनः कर्णः कर्मणा तेन सोऽभवत्
