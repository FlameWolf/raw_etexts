BR0105039001	तक्षक उवाच
BR0105039001a	दष्टं यदि मयेह त्वं शक्तः किञ्चिच्चिकित्सितुम्
BR0105039001c	ततो वृक्षं मया दष्टमिमं जीवय काश्यप
BR0105039002a	परं मन्त्रबलं यत्ते तद्दर्शय यतस्व च
BR0105039002c	न्यग्रोधमेनं धक्ष्यामि पश्यतस्ते द्विजोत्तम
BR0105039003	काश्यप उवाच
BR0105039003a	दश नागेन्द्र वृक्षं त्वं यमेनमभिमन्यसे
BR0105039003c	अहमेनं त्वया दष्टं जीवयिष्ये भुजङ्गम
BR0105039004	सूत उवाच
BR0105039004a	एवमुक्तः स नागेन्द्रः काश्यपेन महात्मना
BR0105039004c	अदशद्वृक्षमभ्येत्य न्यग्रोधं पन्नगोत्तमः
BR0105039005a	स वृक्षस्तेन दष्टः सन्सद्य एव महाद्युते
BR0105039005c	आशीविषविषोपेतः प्रजज्वाल समन्ततः
BR0105039006a	तं दग्ध्वा स नगं नागः काश्यपं पुनरब्रवीत्
BR0105039006c	कुरु यत्नं द्विजश्रेष्ठ जीवयैनं वनस्पतिम्
BR0105039007a	भस्मीभूतं ततो वृक्षं पन्नगेन्द्रस्य तेजसा
BR0105039007c	भस्म सर्वं समाहृत्य काश्यपो वाक्यमब्रवीत्
BR0105039008a	विद्याबलं पन्नगेन्द्र पश्य मेऽस्मिन्वनस्पतौ
BR0105039008c	अहं सञ्जीवयाम्येनं पश्यतस्ते भुजङ्गम
BR0105039009a	ततः स भगवान्विद्वान्काश्यपो द्विजसत्तमः
BR0105039009c	भस्मराशीकृतं वृक्षं विद्यया समजीवयत्
BR0105039010a	अङ्कुरं तं स कृतवांस्ततः पर्णद्वयान्वितम्
BR0105039010c	पलाशिनं शाखिनं च तथा विटपिनं पुनः
BR0105039011a	तं दृष्ट्वा जीवितं वृक्षं काश्यपेन महात्मना
BR0105039011c	उवाच तक्षको ब्रह्मन्नेतदत्यद्भुतं त्वयि
BR0105039012a	विप्रेन्द्र यद्विषं हन्या मम वा मद्विधस्य वा
BR0105039012c	कं त्वमर्थमभिप्रेप्सुर्यासि तत्र तपोधन
BR0105039013a	यत्तेऽभिलषितं प्राप्तुं फलं तस्मान्नृपोत्तमात्
BR0105039013c	अहमेव प्रदास्यामि तत्ते यद्यपि दुर्लभम्
BR0105039014a	विप्रशापाभिभूते च क्षीणायुषि नराधिपे
BR0105039014c	घटमानस्य ते विप्र सिद्धिः संशयिता भवेत्
BR0105039015a	ततो यशः प्रदीप्तं ते त्रिषु लोकेषु विश्रुतम्
BR0105039015c	विरश्मिरिव घर्मांशुरन्तर्धानमितो व्रजेत्
BR0105039016	काश्यप उवाच
BR0105039016a	धनार्थी याम्यहं तत्र तन्मे दित्स भुजङ्गम
BR0105039016c	ततोऽहं विनिवर्तिष्ये गृहायोरगसत्तम
BR0105039017	तक्षक उवाच
BR0105039017a	यावद्धनं प्रार्थयसे तस्माद्राज्ञस्ततोऽधिकम्
BR0105039017c	अहं तेऽद्य प्रदास्यामि निवर्तस्व द्विजोत्तम
BR0105039018	सूत उवाच
BR0105039018a	तक्षकस्य वचः श्रुत्वा काश्यपो द्विजसत्तमः
BR0105039018c	प्रदध्यौ सुमहातेजा राजानं प्रति बुद्धिमान्
BR0105039019a	दिव्यज्ञानः स तेजस्वी ज्ञात्वा तं नृपतिं तदा
BR0105039019c	क्षीणायुषं पाण्डवेयमपावर्तत काश्यपः
BR0105039019e	लब्ध्वा वित्तं मुनिवरस्तक्षकाद्यावदीप्सितम्
BR0105039020a	निवृत्ते काश्यपे तस्मिन्समयेन महात्मनि
BR0105039020c	जगाम तक्षकस्तूर्णं नगरं नागसाह्वयम्
BR0105039021a	अथ शुश्राव गच्छन्स तक्षको जगतीपतिम्
BR0105039021c	मन्त्रागदैर्विषहरै रक्ष्यमाणं प्रयत्नतः
BR0105039022a	स चिन्तयामास तदा मायायोगेन पार्थिवः
BR0105039022c	मया वञ्चयितव्योऽसौ क उपायो भवेदिति
BR0105039023a	ततस्तापसरूपेण प्राहिणोत्स भुजङ्गमान्
BR0105039023c	फलपत्रोदकं गृह्य राज्ञे नागोऽथ तक्षकः
BR0105039024	तक्षक उवाच
BR0105039024a	गच्छध्वं यूयमव्यग्रा राजानं कार्यवत्तया
BR0105039024c	फलपत्रोदकं नाम प्रतिग्राहयितुं नृपम्
BR0105039025	सूत उवाच
BR0105039025a	ते तक्षकसमादिष्टास्तथा चक्रुर्भुजङ्गमाः
BR0105039025c	उपनिन्युस्तथा राज्ञे दर्भानापः फलानि च
BR0105039026a	तच्च सर्वं स राजेन्द्रः प्रतिजग्राह वीर्यवान्
BR0105039026c	कृत्वा च तेषां कार्याणि गम्यतामित्युवाच तान्
BR0105039027a	गतेषु तेषु नागेषु तापसच्छद्मरूपिषु
BR0105039027c	अमात्यान्सुहृदश्चैव प्रोवाच स नराधिपः
BR0105039028a	भक्षयन्तु भवन्तो वै स्वादूनीमानि सर्वशः
BR0105039028c	तापसैरुपनीतानि फलानि सहिता मया
BR0105039029a	ततो राजा ससचिवः फलान्यादातुमैच्छत
BR0105039029c	यद्गृहीतं फलं राज्ञा तत्र कृमिरभूदणुः
BR0105039029e	ह्रस्वकः कृष्णनयनस्ताम्रो वर्णेन शौनक
BR0105039030a	स तं गृह्य नृपश्रेष्ठः सचिवानिदमब्रवीत्
BR0105039030c	अस्तमभ्येति सविता विषादद्य न मे भयम्
BR0105039031a	सत्यवागस्तु स मुनिः कृमिको मां दशत्वयम्
BR0105039031c	तक्षको नाम भूत्वा वै तथा परिहृतं भवेत्
BR0105039032a	ते चैनमन्ववर्तन्त मन्त्रिणः कालचोदिताः
BR0105039032c	एवमुक्त्वा स राजेन्द्रो ग्रीवायां सन्निवेश्य ह
BR0105039032e	कृमिकं प्राहसत्तूर्णं मुमूर्षुर्नष्टचेतनः
BR0105039033a	हसन्नेव च भोगेन तक्षकेणाभिवेष्टितः
BR0105039033c	तस्मात्फलाद्विनिष्क्रम्य यत्तद्राज्ञे निवेदितम्
