001	वैशम्पायन उवाच
001a	तां विदित्वा चिरगतां हिडिम्बो राक्षसेश्वरः
001c	अवतीर्य द्रुमात्तस्मादाजगामाथ पाण्डवान्
002a	लोहिताक्षो महाबाहुरूर्ध्वकेशो महाबलः
002c	मेघसङ्घातवर्ष्मा च तीक्ष्णदंष्ट्रोज्ज्वलाननः
003a	तमापतन्तं दृष्ट्वैव तथा विकृतदर्शनम्
003c	हिडिम्बोवाच वित्रस्ता भीमसेनमिदं वचः
004a	आपतत्येष दुष्टात्मा सङ्क्रुद्धः पुरुषादकः
004c	त्वामहं भ्रातृभिः सार्धं यद्ब्रवीमि तथा कुरु
005a	अहं कामगमा वीर रक्षोबलसमन्विता
005c	आरुहेमां मम श्रोणीं नेष्यामि त्वां विहायसा
006a	प्रबोधयैनान्संसुप्तान्मातरं च परन्तप
006c	सर्वानेव गमिष्यामि गृहीत्वा वो विहायसा
007	भीम उवाच
007a	मा भैस्त्वं विपुलश्रोणि नैष कश्चिन्मयि स्थिते
007c	अहमेनं हनिष्यामि प्रेक्षन्त्यास्ते सुमध्यमे
008a	नायं प्रतिबलो भीरु राक्षसापसदो मम
008c	सोढुं युधि परिस्पन्दमथवा सर्वराक्षसाः
009a	पश्य बाहू सुवृत्तौ मे हस्तिहस्तनिभाविमौ
009c	ऊरू परिघसङ्काशौ संहतं चाप्युरो मम
010a	विक्रमं मे यथेन्द्रस्य साद्य द्रक्ष्यसि शोभने
010c	मावमंस्थाः पृथुश्रोणि मत्वा मामिह मानुषम्
011	हिडिम्बोवाच
011a	नावमन्ये नरव्याघ्र त्वामहं देवरूपिणम्
011c	दृष्टापदानस्तु मया मानुषेष्वेव राक्षसः
012	वैशम्पायन उवाच
012a	तथा सञ्जल्पतस्तस्य भीमसेनस्य भारत
012c	वाचः शुश्राव ताः क्रुद्धो राक्षसः पुरुषादकः
013a	अवेक्षमाणस्तस्याश्च हिडिम्बो मानुषं वपुः
013c	स्रग्दामपूरितशिखं समग्रेन्दुनिभाननम्
014a	सुभ्रूनासाक्षिकेशान्तं सुकुमारनखत्वचम्
014c	सर्वाभरणसम्युक्तं सुसूक्ष्माम्बरवाससम्
015a	तां तथा मानुषं रूपं बिभ्रतीं सुमनोहरम्
015c	पुंस्कामां शङ्कमानश्च चुक्रोध पुरुषादकः
016a	सङ्क्रुद्धो राक्षसस्तस्या भगिन्याः कुरुसत्तम
016c	उत्फाल्य विपुले नेत्रे ततस्तामिदमब्रवीत्
017a	को हि मे भोक्तुकामस्य विघ्नं चरति दुर्मतिः
017c	न बिभेषि हिडिम्बे किं मत्कोपाद्विप्रमोहिता
018a	धिक्त्वामसति पुंस्कामे मम विप्रियकारिणि
018c	पूर्वेषां राक्षसेन्द्राणां सर्वेषामयशस्करि
019a	यानिमानाश्रिताकार्षीरप्रियं सुमहन्मम
019c	एष तानद्य वै सर्वान्हनिष्यामि त्वया सह
020a	एवमुक्त्वा हिडिम्बां स हिडिम्बो लोहितेक्षणः
020c	वधायाभिपपातैनां दन्तैर्दन्तानुपस्पृशन्
021a	तमापतन्तं सम्प्रेक्ष्य भीमः प्रहरतां वरः
021c	भर्त्सयामास तेजस्वी तिष्ठ तिष्ठेति चाब्रवीत्
