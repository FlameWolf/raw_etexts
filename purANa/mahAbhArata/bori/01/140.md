BR0109140001	वैशम्पायन उवाच
BR0109140001a	तां विदित्वा चिरगतां हिडिम्बो राक्षसेश्वरः
BR0109140001c	अवतीर्य द्रुमात्तस्मादाजगामाथ पाण्डवान्
BR0109140002a	लोहिताक्षो महाबाहुरूर्ध्वकेशो महाबलः
BR0109140002c	मेघसङ्घातवर्ष्मा च तीक्ष्णदंष्ट्रोज्ज्वलाननः
BR0109140003a	तमापतन्तं दृष्ट्वैव तथा विकृतदर्शनम्
BR0109140003c	हिडिम्बोवाच वित्रस्ता भीमसेनमिदं वचः
BR0109140004a	आपतत्येष दुष्टात्मा सङ्क्रुद्धः पुरुषादकः
BR0109140004c	त्वामहं भ्रातृभिः सार्धं यद्ब्रवीमि तथा कुरु
BR0109140005a	अहं कामगमा वीर रक्षोबलसमन्विता
BR0109140005c	आरुहेमां मम श्रोणीं नेष्यामि त्वां विहायसा
BR0109140006a	प्रबोधयैनान्संसुप्तान्मातरं च परन्तप
BR0109140006c	सर्वानेव गमिष्यामि गृहीत्वा वो विहायसा
BR0109140007	भीम उवाच
BR0109140007a	मा भैस्त्वं विपुलश्रोणि नैष कश्चिन्मयि स्थिते
BR0109140007c	अहमेनं हनिष्यामि प्रेक्षन्त्यास्ते सुमध्यमे
BR0109140008a	नायं प्रतिबलो भीरु राक्षसापसदो मम
BR0109140008c	सोढुं युधि परिस्पन्दमथवा सर्वराक्षसाः
BR0109140009a	पश्य बाहू सुवृत्तौ मे हस्तिहस्तनिभाविमौ
BR0109140009c	ऊरू परिघसङ्काशौ संहतं चाप्युरो मम
BR0109140010a	विक्रमं मे यथेन्द्रस्य साद्य द्रक्ष्यसि शोभने
BR0109140010c	मावमंस्थाः पृथुश्रोणि मत्वा मामिह मानुषम्
BR0109140011	हिडिम्बोवाच
BR0109140011a	नावमन्ये नरव्याघ्र त्वामहं देवरूपिणम्
BR0109140011c	दृष्टापदानस्तु मया मानुषेष्वेव राक्षसः
BR0109140012	वैशम्पायन उवाच
BR0109140012a	तथा सञ्जल्पतस्तस्य भीमसेनस्य भारत
BR0109140012c	वाचः शुश्राव ताः क्रुद्धो राक्षसः पुरुषादकः
BR0109140013a	अवेक्षमाणस्तस्याश्च हिडिम्बो मानुषं वपुः
BR0109140013c	स्रग्दामपूरितशिखं समग्रेन्दुनिभाननम्
BR0109140014a	सुभ्रूनासाक्षिकेशान्तं सुकुमारनखत्वचम्
BR0109140014c	सर्वाभरणसम्युक्तं सुसूक्ष्माम्बरवाससम्
BR0109140015a	तां तथा मानुषं रूपं बिभ्रतीं सुमनोहरम्
BR0109140015c	पुंस्कामां शङ्कमानश्च चुक्रोध पुरुषादकः
BR0109140016a	सङ्क्रुद्धो राक्षसस्तस्या भगिन्याः कुरुसत्तम
BR0109140016c	उत्फाल्य विपुले नेत्रे ततस्तामिदमब्रवीत्
BR0109140017a	को हि मे भोक्तुकामस्य विघ्नं चरति दुर्मतिः
BR0109140017c	न बिभेषि हिडिम्बे किं मत्कोपाद्विप्रमोहिता
BR0109140018a	धिक्त्वामसति पुंस्कामे मम विप्रियकारिणि
BR0109140018c	पूर्वेषां राक्षसेन्द्राणां सर्वेषामयशस्करि
BR0109140019a	यानिमानाश्रिताकार्षीरप्रियं सुमहन्मम
BR0109140019c	एष तानद्य वै सर्वान्हनिष्यामि त्वया सह
BR0109140020a	एवमुक्त्वा हिडिम्बां स हिडिम्बो लोहितेक्षणः
BR0109140020c	वधायाभिपपातैनां दन्तैर्दन्तानुपस्पृशन्
BR0109140021a	तमापतन्तं सम्प्रेक्ष्य भीमः प्रहरतां वरः
BR0109140021c	भर्त्सयामास तेजस्वी तिष्ठ तिष्ठेति चाब्रवीत्
