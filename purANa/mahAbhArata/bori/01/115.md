BR0107115001    वैशम्पायन उवाच
BR0107115001a	कुन्तीपुत्रेषु जातेषु धृतराष्ट्रात्मजेषु च
BR0107115001c	मद्रराजसुता पाण्डुं रहो वचनमब्रवीत्
BR0107115002a	न मेऽस्ति त्वयि सन्तापो विगुणेऽपि परन्तप
BR0107115002c	नावरत्वे वरार्हायाः स्थित्वा चानघ नित्यदा
BR0107115003a	गान्धार्याश्चैव नृपते जातं पुत्रशतं तथा
BR0107115003c	श्रुत्वा न मे तथा दुःखमभवत्कुरुनन्दन
BR0107115004a	इदं तु मे महद्दुःखं तुल्यतायामपुत्रता
BR0107115004c	दिष्ट्या त्विदानीं भर्तुर्मे कुन्त्यामप्यस्ति सन्ततिः
BR0107115005a	यदि त्वपत्यसन्तानं कुन्तिराजसुता मयि
BR0107115005c	कुर्यादनुग्रहो मे स्यात्तव चापि हितं भवेत्
BR0107115006a	स्तम्भो हि मे सपत्नीत्वाद्वक्तुं कुन्तिसुतां प्रति
BR0107115006c	यदि तु त्वं प्रसन्नो मे स्वयमेनां प्रचोदय
BR0107115007    पाण्डुरुवाच
BR0107115007a	ममाप्येष सदा माद्रि हृद्यर्थः परिवर्तते
BR0107115007c	न तु त्वां प्रसहे वक्तुमिष्टानिष्टविवक्षया
BR0107115008a	तव त्विदं मतं ज्ञात्वा प्रयतिष्याम्यतः परम्
BR0107115008c	मन्ये ध्रुवं मयोक्ता सा वचो मे प्रतिपत्स्यते
BR0107115009    वैशम्पायन उवाच
BR0107115009a	ततः कुन्तीं पुनः पाण्डुर्विविक्त इदमब्रवीत्
BR0107115009c	कुलस्य मम सन्तानं लोकस्य च कुरु प्रियम्
BR0107115010a	मम चापिण्डनाशाय पूर्वेषामपि चात्मनः
BR0107115010c	मत्प्रियार्थं च कल्याणि कुरु कल्याणमुत्तमम्
BR0107115011a	यशसोऽर्थाय चैव त्वं कुरु कर्म सुदुष्करम्
BR0107115011c	प्राप्याधिपत्यमिन्द्रेण यज्ञैरिष्टं यशोर्थिना
BR0107115012a	तथा मन्त्रविदो विप्रास्तपस्तप्त्वा सुदुष्करम्
BR0107115012c	गुरूनभ्युपगच्छन्ति यशसोऽर्थाय भामिनि
BR0107115013a	तथा राजर्षयः सर्वे ब्राह्मणाश्च तपोधनाः
BR0107115013c	चक्रुरुच्चावचं कर्म यशसोऽर्थाय दुष्करम्
BR0107115014a	सा त्वं माद्रीं प्लवेनेव तारयेमामनिन्दिते
BR0107115014c	अपत्यसंविभागेन परां कीर्तिमवाप्नुहि
BR0107115015a	एवमुक्ताब्रवीन्माद्रीं सकृच्चिन्तय दैवतम्
BR0107115015c	तस्मात्ते भवितापत्यमनुरूपमसंशयम्
BR0107115016a	ततो माद्री विचार्यैव जगाम मनसाश्विनौ
BR0107115016c	तावागम्य सुतौ तस्यां जनयामासतुर्यमौ
BR0107115017a	नकुलं सहदेवं च रूपेणाप्रतिमौ भुवि
BR0107115017c	तथैव तावपि यमौ वागुवाचाशरीरिणी
BR0107115018a	रूपसत्त्वगुणोपेतावेतावन्याञ्जनानति
BR0107115018c	भासतस्तेजसात्यर्थं रूपद्रविणसम्पदा
BR0107115019a	नामानि चक्रिरे तेषां शतशृङ्गनिवासिनः
BR0107115019c	भक्त्या च कर्मणा चैव तथाशीर्भिर्विशां पते
BR0107115020a	ज्येष्ठं युधिष्ठिरेत्याहुर्भीमसेनेति मध्यमम्
BR0107115020c	अर्जुनेति तृतीयं च कुन्तीपुत्रानकल्पयन्
BR0107115021a	पूर्वजं नकुलेत्येवं सहदेवेति चापरम्
BR0107115021c	माद्रीपुत्रावकथयंस्ते विप्राः प्रीतमानसाः
BR0107115021e	अनुसंवत्सरं जाता अपि ते कुरुसत्तमाः
BR0107115022a	कुन्तीमथ पुनः पाण्डुर्माद्र्यर्थे समचोदयत्
BR0107115022c	तमुवाच पृथा राजन्रहस्युक्ता सती सदा
BR0107115023a	उक्ता सकृद्द्वन्द्वमेषा लेभे तेनास्मि वञ्चिता
BR0107115023c	बिभेम्यस्याः परिभवान्नारीणां गतिरीदृशी
BR0107115024a	नाज्ञासिषमहं मूढा द्वन्द्वाह्वाने फलद्वयम्
BR0107115024c	तस्मान्नाहं नियोक्तव्या त्वयैषोऽस्तु वरो मम
BR0107115025a	एवं पाण्डोः सुताः पञ्च देवदत्ता महाबलाः
BR0107115025c	सम्भूताः कीर्तिमन्तस्ते कुरुवंशविवर्धनाः
BR0107115026a	शुभलक्षणसम्पन्नाः सोमवत्प्रियदर्शनाः
BR0107115026c	सिंहदर्पा महेष्वासाः सिंहविक्रान्तगामिनः
BR0107115026e	सिंहग्रीवा मनुष्येन्द्रा ववृधुर्देवविक्रमाः
BR0107115027a	विवर्धमानास्ते तत्र पुण्ये हैमवते गिरौ
BR0107115027c	विस्मयं जनयामासुर्महर्षीणां समेयुषाम्
BR0107115028a	ते च पञ्च शतं चैव कुरुवंशविवर्धनाः
BR0107115028c	सर्वे ववृधुरल्पेन कालेनाप्स्विव नीरजाः
