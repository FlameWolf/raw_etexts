001    वैशम्पायन उवाच
001a	कुन्तीपुत्रेषु जातेषु धृतराष्ट्रात्मजेषु च
001c	मद्रराजसुता पाण्डुं रहो वचनमब्रवीत्
002a	न मेऽस्ति त्वयि सन्तापो विगुणेऽपि परन्तप
002c	नावरत्वे वरार्हायाः स्थित्वा चानघ नित्यदा
003a	गान्धार्याश्चैव नृपते जातं पुत्रशतं तथा
003c	श्रुत्वा न मे तथा दुःखमभवत्कुरुनन्दन
004a	इदं तु मे महद्दुःखं तुल्यतायामपुत्रता
004c	दिष्ट्या त्विदानीं भर्तुर्मे कुन्त्यामप्यस्ति सन्ततिः
005a	यदि त्वपत्यसन्तानं कुन्तिराजसुता मयि
005c	कुर्यादनुग्रहो मे स्यात्तव चापि हितं भवेत्
006a	स्तम्भो हि मे सपत्नीत्वाद्वक्तुं कुन्तिसुतां प्रति
006c	यदि तु त्वं प्रसन्नो मे स्वयमेनां प्रचोदय
007    पाण्डुरुवाच
007a	ममाप्येष सदा माद्रि हृद्यर्थः परिवर्तते
007c	न तु त्वां प्रसहे वक्तुमिष्टानिष्टविवक्षया
008a	तव त्विदं मतं ज्ञात्वा प्रयतिष्याम्यतः परम्
008c	मन्ये ध्रुवं मयोक्ता सा वचो मे प्रतिपत्स्यते
009    वैशम्पायन उवाच
009a	ततः कुन्तीं पुनः पाण्डुर्विविक्त इदमब्रवीत्
009c	कुलस्य मम सन्तानं लोकस्य च कुरु प्रियम्
010a	मम चापिण्डनाशाय पूर्वेषामपि चात्मनः
010c	मत्प्रियार्थं च कल्याणि कुरु कल्याणमुत्तमम्
011a	यशसोऽर्थाय चैव त्वं कुरु कर्म सुदुष्करम्
011c	प्राप्याधिपत्यमिन्द्रेण यज्ञैरिष्टं यशोर्थिना
012a	तथा मन्त्रविदो विप्रास्तपस्तप्त्वा सुदुष्करम्
012c	गुरूनभ्युपगच्छन्ति यशसोऽर्थाय भामिनि
013a	तथा राजर्षयः सर्वे ब्राह्मणाश्च तपोधनाः
013c	चक्रुरुच्चावचं कर्म यशसोऽर्थाय दुष्करम्
014a	सा त्वं माद्रीं प्लवेनेव तारयेमामनिन्दिते
014c	अपत्यसंविभागेन परां कीर्तिमवाप्नुहि
015a	एवमुक्ताब्रवीन्माद्रीं सकृच्चिन्तय दैवतम्
015c	तस्मात्ते भवितापत्यमनुरूपमसंशयम्
016a	ततो माद्री विचार्यैव जगाम मनसाश्विनौ
016c	तावागम्य सुतौ तस्यां जनयामासतुर्यमौ
017a	नकुलं सहदेवं च रूपेणाप्रतिमौ भुवि
017c	तथैव तावपि यमौ वागुवाचाशरीरिणी
018a	रूपसत्त्वगुणोपेतावेतावन्याञ्जनानति
018c	भासतस्तेजसात्यर्थं रूपद्रविणसम्पदा
019a	नामानि चक्रिरे तेषां शतशृङ्गनिवासिनः
019c	भक्त्या च कर्मणा चैव तथाशीर्भिर्विशां पते
020a	ज्येष्ठं युधिष्ठिरेत्याहुर्भीमसेनेति मध्यमम्
020c	अर्जुनेति तृतीयं च कुन्तीपुत्रानकल्पयन्
021a	पूर्वजं नकुलेत्येवं सहदेवेति चापरम्
021c	माद्रीपुत्रावकथयंस्ते विप्राः प्रीतमानसाः
021e	अनुसंवत्सरं जाता अपि ते कुरुसत्तमाः
022a	कुन्तीमथ पुनः पाण्डुर्माद्र्यर्थे समचोदयत्
022c	तमुवाच पृथा राजन्रहस्युक्ता सती सदा
023a	उक्ता सकृद्द्वन्द्वमेषा लेभे तेनास्मि वञ्चिता
023c	बिभेम्यस्याः परिभवान्नारीणां गतिरीदृशी
024a	नाज्ञासिषमहं मूढा द्वन्द्वाह्वाने फलद्वयम्
024c	तस्मान्नाहं नियोक्तव्या त्वयैषोऽस्तु वरो मम
025a	एवं पाण्डोः सुताः पञ्च देवदत्ता महाबलाः
025c	सम्भूताः कीर्तिमन्तस्ते कुरुवंशविवर्धनाः
026a	शुभलक्षणसम्पन्नाः सोमवत्प्रियदर्शनाः
026c	सिंहदर्पा महेष्वासाः सिंहविक्रान्तगामिनः
026e	सिंहग्रीवा मनुष्येन्द्रा ववृधुर्देवविक्रमाः
027a	विवर्धमानास्ते तत्र पुण्ये हैमवते गिरौ
027c	विस्मयं जनयामासुर्महर्षीणां समेयुषाम्
028a	ते च पञ्च शतं चैव कुरुवंशविवर्धनाः
028c	सर्वे ववृधुरल्पेन कालेनाप्स्विव नीरजाः
