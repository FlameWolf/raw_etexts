001	वैशम्पायन उवाच
001a	एवं स नाहुषो राजा ययातिः पुत्रमीप्सितम्
001c	राज्येऽभिषिच्य मुदितो वानप्रस्थोऽभवन्मुनिः
002a	उषित्वा च वने वासं ब्राह्मणैः सह संश्रितः
002c	फलमूलाशनो दान्तो यथा स्वर्गमितो गतः
003a	स गतः सुरवासं तं निवसन्मुदितः सुखम्
003c	कालस्य नातिमहतः पुनः शक्रेण पातितः
004a	निपतन्प्रच्युतः स्वर्गादप्राप्तो मेदिनीतलम्
004c	स्थित आसीदन्तरिक्षे स तदेति श्रुतं मया
005a	तत एव पुनश्चापि गतः स्वर्गमिति श्रुतिः
005c	राज्ञा वसुमता सार्धमष्टकेन च वीर्यवान्
005e	प्रतर्दनेन शिबिना समेत्य किल संसदि
006	जनमेजय उवाच
006a	कर्मणा केन स दिवं पुनः प्राप्तो महीपतिः
006c	सर्वमेतदशेषेण श्रोतुमिच्छामि तत्त्वतः
006e	कथ्यमानं त्वया विप्र विप्रर्षिगणसन्निधौ
007a	देवराजसमो ह्यासीद्ययातिः पृथिवीपतिः
007c	वर्धनः कुरुवंशस्य विभावसुसमद्युतिः
008a	तस्य विस्तीर्णयशसः सत्यकीर्तेर्महात्मनः
008c	चरितं श्रोतुमिच्छामि दिवि चेह च सर्वशः
009	वैशम्पायन उवाच
009a	हन्त ते कथयिष्यामि ययातेरुत्तरां कथाम्
009c	दिवि चेह च पुण्यार्थां सर्वपापप्रणाशिनीम्
010a	ययातिर्नाहुषो राजा पूरुं पुत्रं कनीयसम्
010c	राज्येऽभिषिच्य मुदितः प्रवव्राज वनं तदा
011a	अन्तेषु स विनिक्षिप्य पुत्रान्यदुपुरोगमान्
011c	फलमूलाशनो राजा वने संन्यवसच्चिरम्
012a	संशितात्मा जितक्रोधस्तर्पयन्पितृदेवताः
012c	अग्नींश्च विधिवज्जुह्वन्वानप्रस्थविधानतः
013a	अतिथीन्पूजयामास वन्येन हविषा विभुः
013c	शिलोञ्छवृत्तिमास्थाय शेषान्नकृतभोजनः
014a	पूर्णं वर्षसहस्रं स एवंवृत्तिरभून्नृपः
014c	अब्भक्षः शरदस्त्रिंशदासीन्नियतवाङ्मनाः
015a	ततश्च वायुभक्षोऽभूत्संवत्सरमतन्द्रितः
015c	पञ्चाग्निमध्ये च तपस्तेपे संवत्सरं नृपः
016a	एकपादस्थितश्चासीत्षण्मासाननिलाशनः
016c	पुण्यकीर्तिस्ततः स्वर्गं जगामावृत्य रोदसी
