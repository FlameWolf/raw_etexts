BR0105040001    सूत उवाच
BR0105040001a	तं तथा मन्त्रिणो दृष्ट्वा भोगेन परिवेष्टितम्
BR0105040001c	विवर्णवदनाः सर्वे रुरुदुर्भृशदुःखिताः
BR0105040002a	तं तु नादं ततः श्रुत्वा मन्त्रिणस्ते प्रदुद्रुवुः
BR0105040002c	अपश्यंश्चैव ते यान्तमाकाशे नागमद्भुतम्
BR0105040003a	सीमन्तमिव कुर्वाणं नभसः पद्मवर्चसम्
BR0105040003c	तक्षकं पन्नगश्रेष्ठं भृशं शोकपरायणाः
BR0105040004a	ततस्तु ते तद्गृहमग्निना वृतं; प्रदीप्यमानं विषजेन भोगिनः
BR0105040004c	भयात्परित्यज्य दिशः प्रपेदिरे; पपात तच्चाशनिताडितं यथा
BR0105040005a	ततो नृपे तक्षकतेजसा हते; प्रयुज्य सर्वाः परलोकसत्क्रियाः
BR0105040005c	शुचिर्द्विजो राजपुरोहितस्तदा; तथैव ते तस्य नृपस्य मन्त्रिणः
BR0105040006a	नृपं शिशुं तस्य सुतं प्रचक्रिरे; समेत्य सर्वे पुरवासिनो जनाः
BR0105040006c	नृपं यमाहुस्तममित्रघातिनं; कुरुप्रवीरं जनमेजयं जनाः
BR0105040007a	स बाल एवार्यमतिर्नृपोत्तमः; सहैव तैर्मन्त्रिपुरोहितैस्तदा
BR0105040007c	शशास राज्यं कुरुपुङ्गवाग्रजो; यथास्य वीरः प्रपितामहस्तथा
BR0105040008a	ततस्तु राजानममित्रतापनं; समीक्ष्य ते तस्य नृपस्य मन्त्रिणः
BR0105040008c	सुवर्णवर्माणमुपेत्य काशिपं; वपुष्टमार्थं वरयां प्रचक्रमुः
BR0105040009a	ततः स राजा प्रददौ वपुष्टमां; कुरुप्रवीराय परीक्ष्य धर्मतः
BR0105040009c	स चापि तां प्राप्य मुदा युतोऽभवन्न चान्यनारीषु मनो दधे क्वचित्
BR0105040010a	सरःसु फुल्लेषु वनेषु चैव ह; प्रसन्नचेता विजहार वीर्यवान्
BR0105040010c	तथा स राजन्यवरो विजह्रिवान्यथोर्वशीं प्राप्य पुरा पुरूरवाः
BR0105040011a	वपुष्टमा चापि वरं पतिं तदा; प्रतीतरूपं समवाप्य भूमिपम्
BR0105040011c	भावेन रामा रमयां बभूव वै; विहारकालेष्ववरोधसुन्दरी
