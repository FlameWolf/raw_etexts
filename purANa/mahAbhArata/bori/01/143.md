001	भीम उवाच
001a	स्मरन्ति वैरं रक्षांसि मायामाश्रित्य मोहिनीम्
001c	हिडिम्बे व्रज पन्थानं त्वं वै भ्रातृनिषेवितम्
002	युधिष्ठिर उवाच
002a	क्रुद्धोऽपि पुरुषव्याघ्र भीम मा स्म स्त्रियं वधीः
002c	शरीरगुप्त्याभ्यधिकं धर्मं गोपय पाण्डव
003a	वधाभिप्रायमायान्तमवधीस्त्वं महाबलम्
003c	रक्षसस्तस्य भगिनी किं नः क्रुद्धा करिष्यति
004	वैशम्पायन उवाच
004a	हिडिम्बा तु ततः कुन्तीमभिवाद्य कृताञ्जलिः
004c	युधिष्ठिरं च कौन्तेयमिदं वचनमब्रवीत्
005a	आर्ये जानासि यद्दुःखमिह स्त्रीणामनङ्गजम्
005c	तदिदं मामनुप्राप्तं भीमसेनकृतं शुभे
006a	सोढं तत्परमं दुःखं मया कालप्रतीक्षया
006c	सोऽयमभ्यागतः कालो भविता मे सुखाय वै
007a	मया ह्युत्सृज्य सुहृदः स्वधर्मं स्वजनं तथा
007c	वृतोऽयं पुरुषव्याघ्रस्तव पुत्रः पतिः शुभे
008a	वरेणापि तथानेन त्वया चापि यशस्विनि
008c	तथा ब्रुवन्ती हि तदा प्रत्याख्याता क्रियां प्रति
009a	त्वं मां मूढेति वा मत्वा भक्ता वानुगतेति वा
009c	भर्त्रानेन महाभागे सम्योजय सुतेन ते
010a	तमुपादाय गच्छेयं यथेष्टं देवरूपिणम्
010c	पुनश्चैवागमिष्यामि विश्रम्भं कुरु मे शुभे
011a	अहं हि मनसा ध्याता सर्वान्नेष्यामि वः सदा
011c	वृजिने तारयिष्यामि दुर्गेषु च नरर्षभान्
012a	पृष्ठेन वो वहिष्यामि शीघ्रां गतिमभीप्सतः
012c	यूयं प्रसादं कुरुत भीमसेनो भजेत माम्
013a	आपदस्तरणे प्राणान्धारयेद्येन येन हि
013c	सर्वमादृत्य कर्तव्यं तद्धर्ममनुवर्तता
014a	आपत्सु यो धारयति धर्मं धर्मविदुत्तमः
014c	व्यसनं ह्येव धर्मस्य धर्मिणामापदुच्यते
015a	पुण्यं प्राणान्धारयति पुण्यं प्राणदमुच्यते
015c	येन येनाचरेद्धर्मं तस्मिन्गर्हा न विद्यते
016	युधिष्ठिर उवाच
016a	एवमेतद्यथात्थ त्वं हिडिम्बे नात्र संशयः
016c	स्थातव्यं तु त्वया धर्मे यथा ब्रूयां सुमध्यमे
017a	स्नातं कृताह्निकं भद्रे कृतकौतुकमङ्गलम्
017c	भीमसेनं भजेथास्त्वं प्रागस्तगमनाद्रवेः
018a	अहःसु विहरानेन यथाकामं मनोजवा
018c	अयं त्वानयितव्यस्ते भीमसेनः सदा निशि
019	वैशम्पायन उवाच
019a	तथेति तत्प्रतिज्ञाय हिडिम्बा राक्षसी तदा
019c	भीमसेनमुपादाय ऊर्ध्वमाचक्रमे ततः
020a	शैलशृङ्गेषु रम्येषु देवतायतनेषु च
020c	मृगपक्षिविघुष्टेषु रमणीयेषु सर्वदा
021a	कृत्वा च परमं रूपं सर्वाभरणभूषिता
021c	सञ्जल्पन्ती सुमधुरं रमयामास पाण्डवम्
022a	तथैव वनदुर्गेषु पुष्पितद्रुमसानुषु
022c	सरस्सु रमणीयेषु पद्मोत्पलयुतेषु च
023a	नदीद्वीपप्रदेशेषु वैडूर्यसिकतासु च
023c	सुतीर्थवनतोयासु तथा गिरिनदीषु च
024a	सगरस्य प्रदेशेषु मणिहेमचितेषु च
024c	पत्तनेषु च रम्येषु महाशालवनेषु च
025a	देवारण्येषु पुण्येषु तथा पर्वतसानुषु
025c	गुह्यकानां निवासेषु तापसायतनेषु च
026a	सर्वर्तुफलपुष्पेषु मानसेषु सरस्सु च
026c	बिभ्रती परमं रूपं रमयामास पाण्डवम्
027a	रमयन्ती तथा भीमं तत्र तत्र मनोजवा
027c	प्रजज्ञे राक्षसी पुत्रं भीमसेनान्महाबलम्
028a	विरूपाक्षं महावक्त्रं शङ्कुकर्णं विभीषणम्
028c	भीमरूपं सुताम्रोष्ठं तीक्ष्णदंष्ट्रं महाबलम्
029a	महेष्वासं महावीर्यं महासत्त्वं महाभुजम्
029c	महाजवं महाकायं महामायमरिन्दमम्
030a	अमानुषं मानुषजं भीमवेगं महाबलम्
030c	यः पिशाचानतीवान्यान्बभूवाति स मानुषान्
031a	बालोऽपि यौवनं प्राप्तो मानुषेषु विशां पते
031c	सर्वास्त्रेषु परं वीरः प्रकर्षमगमद्बली
032a	सद्यो हि गर्भं राक्षस्यो लभन्ते प्रसवन्ति च
032c	कामरूपधराश्चैव भवन्ति बहुरूपिणः
033a	प्रणम्य विकचः पादावगृह्णात्स पितुस्तदा
033c	मातुश्च परमेष्वासस्तौ च नामास्य चक्रतुः
034a	घटभासोत्कच इति मातरं सोऽभ्यभाषत
034c	अभवत्तेन नामास्य घटोत्कच इति स्म ह
035a	अनुरक्तश्च तानासीत्पाण्डवान्स घटोत्कचः
035c	तेषां च दयितो नित्यमात्मभूतो बभूव सः
036a	संवाससमयो जीर्ण इत्यभाषत तं ततः
036c	हिडिम्बा समयं कृत्वा स्वां गतिं प्रत्यपद्यत
037a	कृत्यकाल उपस्थास्ये पितॄनिति घटोत्कचः
037c	आमन्त्र्य राक्षसश्रेष्ठः प्रतस्थे चोत्तरां दिशम्
038a	स हि सृष्टो मघवता शक्तिहेतोर्महात्मना
038c	कर्णस्याप्रतिवीर्यस्य विनाशाय महात्मनः
