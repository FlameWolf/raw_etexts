BR0110143001	भीम उवाच
BR0110143001a	स्मरन्ति वैरं रक्षांसि मायामाश्रित्य मोहिनीम्
BR0110143001c	हिडिम्बे व्रज पन्थानं त्वं वै भ्रातृनिषेवितम्
BR0110143002	युधिष्ठिर उवाच
BR0110143002a	क्रुद्धोऽपि पुरुषव्याघ्र भीम मा स्म स्त्रियं वधीः
BR0110143002c	शरीरगुप्त्याभ्यधिकं धर्मं गोपय पाण्डव
BR0110143003a	वधाभिप्रायमायान्तमवधीस्त्वं महाबलम्
BR0110143003c	रक्षसस्तस्य भगिनी किं नः क्रुद्धा करिष्यति
BR0110143004	वैशम्पायन उवाच
BR0110143004a	हिडिम्बा तु ततः कुन्तीमभिवाद्य कृताञ्जलिः
BR0110143004c	युधिष्ठिरं च कौन्तेयमिदं वचनमब्रवीत्
BR0110143005a	आर्ये जानासि यद्दुःखमिह स्त्रीणामनङ्गजम्
BR0110143005c	तदिदं मामनुप्राप्तं भीमसेनकृतं शुभे
BR0110143006a	सोढं तत्परमं दुःखं मया कालप्रतीक्षया
BR0110143006c	सोऽयमभ्यागतः कालो भविता मे सुखाय वै
BR0110143007a	मया ह्युत्सृज्य सुहृदः स्वधर्मं स्वजनं तथा
BR0110143007c	वृतोऽयं पुरुषव्याघ्रस्तव पुत्रः पतिः शुभे
BR0110143008a	वरेणापि तथानेन त्वया चापि यशस्विनि
BR0110143008c	तथा ब्रुवन्ती हि तदा प्रत्याख्याता क्रियां प्रति
BR0110143009a	त्वं मां मूढेति वा मत्वा भक्ता वानुगतेति वा
BR0110143009c	भर्त्रानेन महाभागे सम्योजय सुतेन ते
BR0110143010a	तमुपादाय गच्छेयं यथेष्टं देवरूपिणम्
BR0110143010c	पुनश्चैवागमिष्यामि विश्रम्भं कुरु मे शुभे
BR0110143011a	अहं हि मनसा ध्याता सर्वान्नेष्यामि वः सदा
BR0110143011c	वृजिने तारयिष्यामि दुर्गेषु च नरर्षभान्
BR0110143012a	पृष्ठेन वो वहिष्यामि शीघ्रां गतिमभीप्सतः
BR0110143012c	यूयं प्रसादं कुरुत भीमसेनो भजेत माम्
BR0110143013a	आपदस्तरणे प्राणान्धारयेद्येन येन हि
BR0110143013c	सर्वमादृत्य कर्तव्यं तद्धर्ममनुवर्तता
BR0110143014a	आपत्सु यो धारयति धर्मं धर्मविदुत्तमः
BR0110143014c	व्यसनं ह्येव धर्मस्य धर्मिणामापदुच्यते
BR0110143015a	पुण्यं प्राणान्धारयति पुण्यं प्राणदमुच्यते
BR0110143015c	येन येनाचरेद्धर्मं तस्मिन्गर्हा न विद्यते
BR0110143016	युधिष्ठिर उवाच
BR0110143016a	एवमेतद्यथात्थ त्वं हिडिम्बे नात्र संशयः
BR0110143016c	स्थातव्यं तु त्वया धर्मे यथा ब्रूयां सुमध्यमे
BR0110143017a	स्नातं कृताह्निकं भद्रे कृतकौतुकमङ्गलम्
BR0110143017c	भीमसेनं भजेथास्त्वं प्रागस्तगमनाद्रवेः
BR0110143018a	अहःसु विहरानेन यथाकामं मनोजवा
BR0110143018c	अयं त्वानयितव्यस्ते भीमसेनः सदा निशि
BR0110143019	वैशम्पायन उवाच
BR0110143019a	तथेति तत्प्रतिज्ञाय हिडिम्बा राक्षसी तदा
BR0110143019c	भीमसेनमुपादाय ऊर्ध्वमाचक्रमे ततः
BR0110143020a	शैलशृङ्गेषु रम्येषु देवतायतनेषु च
BR0110143020c	मृगपक्षिविघुष्टेषु रमणीयेषु सर्वदा
BR0110143021a	कृत्वा च परमं रूपं सर्वाभरणभूषिता
BR0110143021c	सञ्जल्पन्ती सुमधुरं रमयामास पाण्डवम्
BR0110143022a	तथैव वनदुर्गेषु पुष्पितद्रुमसानुषु
BR0110143022c	सरस्सु रमणीयेषु पद्मोत्पलयुतेषु च
BR0110143023a	नदीद्वीपप्रदेशेषु वैडूर्यसिकतासु च
BR0110143023c	सुतीर्थवनतोयासु तथा गिरिनदीषु च
BR0110143024a	सगरस्य प्रदेशेषु मणिहेमचितेषु च
BR0110143024c	पत्तनेषु च रम्येषु महाशालवनेषु च
BR0110143025a	देवारण्येषु पुण्येषु तथा पर्वतसानुषु
BR0110143025c	गुह्यकानां निवासेषु तापसायतनेषु च
BR0110143026a	सर्वर्तुफलपुष्पेषु मानसेषु सरस्सु च
BR0110143026c	बिभ्रती परमं रूपं रमयामास पाण्डवम्
BR0110143027a	रमयन्ती तथा भीमं तत्र तत्र मनोजवा
BR0110143027c	प्रजज्ञे राक्षसी पुत्रं भीमसेनान्महाबलम्
BR0110143028a	विरूपाक्षं महावक्त्रं शङ्कुकर्णं विभीषणम्
BR0110143028c	भीमरूपं सुताम्रोष्ठं तीक्ष्णदंष्ट्रं महाबलम्
BR0110143029a	महेष्वासं महावीर्यं महासत्त्वं महाभुजम्
BR0110143029c	महाजवं महाकायं महामायमरिन्दमम्
BR0110143030a	अमानुषं मानुषजं भीमवेगं महाबलम्
BR0110143030c	यः पिशाचानतीवान्यान्बभूवाति स मानुषान्
BR0110143031a	बालोऽपि यौवनं प्राप्तो मानुषेषु विशां पते
BR0110143031c	सर्वास्त्रेषु परं वीरः प्रकर्षमगमद्बली
BR0110143032a	सद्यो हि गर्भं राक्षस्यो लभन्ते प्रसवन्ति च
BR0110143032c	कामरूपधराश्चैव भवन्ति बहुरूपिणः
BR0110143033a	प्रणम्य विकचः पादावगृह्णात्स पितुस्तदा
BR0110143033c	मातुश्च परमेष्वासस्तौ च नामास्य चक्रतुः
BR0110143034a	घटभासोत्कच इति मातरं सोऽभ्यभाषत
BR0110143034c	अभवत्तेन नामास्य घटोत्कच इति स्म ह
BR0110143035a	अनुरक्तश्च तानासीत्पाण्डवान्स घटोत्कचः
BR0110143035c	तेषां च दयितो नित्यमात्मभूतो बभूव सः
BR0110143036a	संवाससमयो जीर्ण इत्यभाषत तं ततः
BR0110143036c	हिडिम्बा समयं कृत्वा स्वां गतिं प्रत्यपद्यत
BR0110143037a	कृत्यकाल उपस्थास्ये पितॄनिति घटोत्कचः
BR0110143037c	आमन्त्र्य राक्षसश्रेष्ठः प्रतस्थे चोत्तरां दिशम्
BR0110143038a	स हि सृष्टो मघवता शक्तिहेतोर्महात्मना
BR0110143038c	कर्णस्याप्रतिवीर्यस्य विनाशाय महात्मनः
