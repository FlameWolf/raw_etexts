001	वैशम्पायन उवाच
001a	कृतविद्ये कचे प्राप्ते हृष्टरूपा दिवौकसः
001c	कचादधीत्य तां विद्यां कृतार्था भरतर्षभ
002a	सर्व एव समागम्य शतक्रतुमथाब्रुवन्
002c	कालस्ते विक्रमस्याद्य जहि शत्रून्पुरन्दर
003a	एवमुक्तस्तु सहितैस्त्रिदशैर्मघवांस्तदा
003c	तथेत्युक्त्वोपचक्राम सोऽपश्यत वने स्त्रियः
004a	क्रीडन्तीनां तु कन्यानां वने चैत्ररथोपमे
004c	वायुभूतः स वस्त्राणि सर्वाण्येव व्यमिश्रयत्
005a	ततो जलात्समुत्तीर्य कन्यास्ताः सहितास्तदा
005c	वस्त्राणि जगृहुस्तानि यथासन्नान्यनेकशः
006a	तत्र वासो देवयान्याः शर्मिष्ठा जगृहे तदा
006c	व्यतिमिश्रमजानन्ती दुहिता वृषपर्वणः
007a	ततस्तयोर्मिथस्तत्र विरोधः समजायत
007c	देवयान्याश्च राजेन्द्र शर्मिष्ठायाश्च तत्कृते
008	देवयान्युवाच
008a	कस्माद्गृह्णासि मे वस्त्रं शिष्या भूत्वा ममासुरि
008c	समुदाचारहीनाया न ते श्रेयो भविष्यति
009	शर्मिष्ठोवाच
009a	आसीनं च शयानं च पिता ते पितरं मम
009c	स्तौति वन्दति चाभीक्ष्णं नीचैः स्थित्वा विनीतवत्
010a	याचतस्त्वं हि दुहिता स्तुवतः प्रतिगृह्णतः
010c	सुताहं स्तूयमानस्य ददतोऽप्रतिगृह्णतः
011a	अनायुधा सायुधाया रिक्ता क्षुभ्यसि भिक्षुकि
011c	लप्स्यसे प्रतियोद्धारं न हि त्वां गणयाम्यहम्
012	वैश्म्पायन उवाच
012a	समुच्छ्रयं देवयानीं गतां सक्तां च वाससि
012c	शर्मिष्ठा प्राक्षिपत्कूपे ततः स्वपुरमाव्रजत्
013a	हतेयमिति विज्ञाय शर्मिष्ठा पापनिश्चया
013c	अनवेक्ष्य ययौ वेश्म क्रोधवेगपरायणा
014a	अथ तं देशमभ्यागाद्ययातिर्नहुषात्मजः
014c	श्रान्तयुग्यः श्रान्तहयो मृगलिप्सुः पिपासितः
015a	स नाहुषः प्रेक्षमाण उदपानं गतोदकम्
015c	ददर्श कन्यां तां तत्र दीप्तामग्निशिखामिव
016a	तामपृच्छत्स दृष्ट्वैव कन्याममरवर्णिनीम्
016c	सान्त्वयित्वा नृपश्रेष्ठः साम्ना परमवल्गुना
017a	का त्वं ताम्रनखी श्यामा सुमृष्टमणिकुण्डला
017c	दीर्घं ध्यायसि चात्यर्थं कस्माच्छ्वसिषि चातुरा
018a	कथं च पतितास्यस्मिन्कूपे वीरुत्तृणावृते
018c	दुहिता चैव कस्य त्वं वद सर्वं सुमध्यमे
019	देवयान्युवाच
019a	योऽसौ देवैर्हतान्दैत्यानुत्थापयति विद्यया
019c	तस्य शुक्रस्य कन्याहं स मां नूनं न बुध्यते
020a	एष मे दक्षिणो राजन्पाणिस्ताम्रनखाङ्गुलिः
020c	समुद्धर गृहीत्वा मां कुलीनस्त्वं हि मे मतः
021a	जानामि हि त्वां संशान्तं वीर्यवन्तं यशस्विनम्
021c	तस्मान्मां पतितामस्मात्कूपादुद्धर्तुमर्हसि
022	वैशम्पायन उवाच
022a	तामथ ब्राह्मणीं स्त्रीं च विज्ञाय नहुषात्मजः
022c	गृहीत्वा दक्षिणे पाणावुज्जहार ततोऽवटात्
023a	उद्धृत्य चैनां तरसा तस्मात्कूपान्नराधिपः
023c	आमन्त्रयित्वा सुश्रोणीं ययातिः स्वपुरं ययौ
024	देवयान्युवाच
024a	त्वरितं घूर्णिके गच्छ सर्वमाचक्ष्व मे पितुः
024c	नेदानीं हि प्रवेक्यामि नगरं वृषपर्वणः
025	वैशम्पायन उवाच
025a	सा तु वै त्वरितं गत्वा घूर्णिकासुरमन्दिरम्
025c	दृष्ट्वा काव्यमुवाचेदं सम्भ्रमाविष्टचेतना
026a	आचक्षे ते महाप्राज्ञ देवयानी वने हता
026c	शर्मिष्ठया महाभाग दुहित्रा वृषपर्वणः
027a	श्रुत्वा दुहितरं काव्यस्तत्र शर्मिष्ठया हताम्
027c	त्वरया निर्ययौ दुःखान्मार्गमाणः सुतां वने
028a	दृष्ट्वा दुहितरं काव्यो देवयानीं ततो वने
028c	बाहुभ्यां सम्परिष्वज्य दुःखितो वाक्यमब्रवीत्
029a	आत्मदोषैर्नियच्छन्ति सर्वे दुःखसुखे जनाः
029c	मन्ये दुश्चरितं तेऽस्ति यस्येयं निष्कृतिः कृता
030	देवयान्युवाच
030a	निष्कृतिर्मेऽस्तु वा मास्तु शृणुष्वावहितो मम
030c	शर्मिष्ठया यदुक्तास्मि दुहित्रा वृषपर्वणः
030e	सत्यं किलैतत्सा प्राह दैत्यानामसि गायनः
031a	एवं हि मे कथयति शर्मिष्ठा वार्षपर्वणी
031c	वचनं तीक्ष्णपरुषं क्रोधरक्तेक्षणा भृशम्
032a	स्तुवतो दुहिता हि त्वं याचतः प्रतिगृह्णतः
032c	सुताहं स्तूयमानस्य ददतोऽप्रतिगृह्णतः
033a	इति मामाह शर्मिष्ठा दुहिता वृषपर्वणः
033c	क्रोधसंरक्तनयना दर्पपूर्णा पुनः पुनः
034a	यद्यहं स्तुवतस्तात दुहिता प्रतिगृह्णतः
034c	प्रसादयिष्ये शर्मिष्ठामित्युक्ता हि सखी मया
035	शुक्र उवाच
035a	स्तुवतो दुहिता न त्वं भद्रे न प्रतिगृह्णतः
035c	अस्तोतुः स्तूयमानस्य दुहिता देवयान्यसि
036a	वृषपर्वैव तद्वेद शक्रो राजा च नाहुषः
036c	अचिन्त्यं ब्रह्म निर्द्वन्द्वमैश्वरं हि बलं मम
