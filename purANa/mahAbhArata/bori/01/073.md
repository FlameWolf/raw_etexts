BR0107073001	वैशम्पायन उवाच
BR0107073001a	कृतविद्ये कचे प्राप्ते हृष्टरूपा दिवौकसः
BR0107073001c	कचादधीत्य तां विद्यां कृतार्था भरतर्षभ
BR0107073002a	सर्व एव समागम्य शतक्रतुमथाब्रुवन्
BR0107073002c	कालस्ते विक्रमस्याद्य जहि शत्रून्पुरन्दर
BR0107073003a	एवमुक्तस्तु सहितैस्त्रिदशैर्मघवांस्तदा
BR0107073003c	तथेत्युक्त्वोपचक्राम सोऽपश्यत वने स्त्रियः
BR0107073004a	क्रीडन्तीनां तु कन्यानां वने चैत्ररथोपमे
BR0107073004c	वायुभूतः स वस्त्राणि सर्वाण्येव व्यमिश्रयत्
BR0107073005a	ततो जलात्समुत्तीर्य कन्यास्ताः सहितास्तदा
BR0107073005c	वस्त्राणि जगृहुस्तानि यथासन्नान्यनेकशः
BR0107073006a	तत्र वासो देवयान्याः शर्मिष्ठा जगृहे तदा
BR0107073006c	व्यतिमिश्रमजानन्ती दुहिता वृषपर्वणः
BR0107073007a	ततस्तयोर्मिथस्तत्र विरोधः समजायत
BR0107073007c	देवयान्याश्च राजेन्द्र शर्मिष्ठायाश्च तत्कृते
BR0107073008	देवयान्युवाच
BR0107073008a	कस्माद्गृह्णासि मे वस्त्रं शिष्या भूत्वा ममासुरि
BR0107073008c	समुदाचारहीनाया न ते श्रेयो भविष्यति
BR0107073009	शर्मिष्ठोवाच
BR0107073009a	आसीनं च शयानं च पिता ते पितरं मम
BR0107073009c	स्तौति वन्दति चाभीक्ष्णं नीचैः स्थित्वा विनीतवत्
BR0107073010a	याचतस्त्वं हि दुहिता स्तुवतः प्रतिगृह्णतः
BR0107073010c	सुताहं स्तूयमानस्य ददतोऽप्रतिगृह्णतः
BR0107073011a	अनायुधा सायुधाया रिक्ता क्षुभ्यसि भिक्षुकि
BR0107073011c	लप्स्यसे प्रतियोद्धारं न हि त्वां गणयाम्यहम्
BR0107073012	वैश्म्पायन उवाच
BR0107073012a	समुच्छ्रयं देवयानीं गतां सक्तां च वाससि
BR0107073012c	शर्मिष्ठा प्राक्षिपत्कूपे ततः स्वपुरमाव्रजत्
BR0107073013a	हतेयमिति विज्ञाय शर्मिष्ठा पापनिश्चया
BR0107073013c	अनवेक्ष्य ययौ वेश्म क्रोधवेगपरायणा
BR0107073014a	अथ तं देशमभ्यागाद्ययातिर्नहुषात्मजः
BR0107073014c	श्रान्तयुग्यः श्रान्तहयो मृगलिप्सुः पिपासितः
BR0107073015a	स नाहुषः प्रेक्षमाण उदपानं गतोदकम्
BR0107073015c	ददर्श कन्यां तां तत्र दीप्तामग्निशिखामिव
BR0107073016a	तामपृच्छत्स दृष्ट्वैव कन्याममरवर्णिनीम्
BR0107073016c	सान्त्वयित्वा नृपश्रेष्ठः साम्ना परमवल्गुना
BR0107073017a	का त्वं ताम्रनखी श्यामा सुमृष्टमणिकुण्डला
BR0107073017c	दीर्घं ध्यायसि चात्यर्थं कस्माच्छ्वसिषि चातुरा
BR0107073018a	कथं च पतितास्यस्मिन्कूपे वीरुत्तृणावृते
BR0107073018c	दुहिता चैव कस्य त्वं वद सर्वं सुमध्यमे
BR0107073019	देवयान्युवाच
BR0107073019a	योऽसौ देवैर्हतान्दैत्यानुत्थापयति विद्यया
BR0107073019c	तस्य शुक्रस्य कन्याहं स मां नूनं न बुध्यते
BR0107073020a	एष मे दक्षिणो राजन्पाणिस्ताम्रनखाङ्गुलिः
BR0107073020c	समुद्धर गृहीत्वा मां कुलीनस्त्वं हि मे मतः
BR0107073021a	जानामि हि त्वां संशान्तं वीर्यवन्तं यशस्विनम्
BR0107073021c	तस्मान्मां पतितामस्मात्कूपादुद्धर्तुमर्हसि
BR0107073022	वैशम्पायन उवाच
BR0107073022a	तामथ ब्राह्मणीं स्त्रीं च विज्ञाय नहुषात्मजः
BR0107073022c	गृहीत्वा दक्षिणे पाणावुज्जहार ततोऽवटात्
BR0107073023a	उद्धृत्य चैनां तरसा तस्मात्कूपान्नराधिपः
BR0107073023c	आमन्त्रयित्वा सुश्रोणीं ययातिः स्वपुरं ययौ
BR0107073024	देवयान्युवाच
BR0107073024a	त्वरितं घूर्णिके गच्छ सर्वमाचक्ष्व मे पितुः
BR0107073024c	नेदानीं हि प्रवेक्यामि नगरं वृषपर्वणः
BR0107073025	वैशम्पायन उवाच
BR0107073025a	सा तु वै त्वरितं गत्वा घूर्णिकासुरमन्दिरम्
BR0107073025c	दृष्ट्वा काव्यमुवाचेदं सम्भ्रमाविष्टचेतना
BR0107073026a	आचक्षे ते महाप्राज्ञ देवयानी वने हता
BR0107073026c	शर्मिष्ठया महाभाग दुहित्रा वृषपर्वणः
BR0107073027a	श्रुत्वा दुहितरं काव्यस्तत्र शर्मिष्ठया हताम्
BR0107073027c	त्वरया निर्ययौ दुःखान्मार्गमाणः सुतां वने
BR0107073028a	दृष्ट्वा दुहितरं काव्यो देवयानीं ततो वने
BR0107073028c	बाहुभ्यां सम्परिष्वज्य दुःखितो वाक्यमब्रवीत्
BR0107073029a	आत्मदोषैर्नियच्छन्ति सर्वे दुःखसुखे जनाः
BR0107073029c	मन्ये दुश्चरितं तेऽस्ति यस्येयं निष्कृतिः कृता
BR0107073030	देवयान्युवाच
BR0107073030a	निष्कृतिर्मेऽस्तु वा मास्तु शृणुष्वावहितो मम
BR0107073030c	शर्मिष्ठया यदुक्तास्मि दुहित्रा वृषपर्वणः
BR0107073030e	सत्यं किलैतत्सा प्राह दैत्यानामसि गायनः
BR0107073031a	एवं हि मे कथयति शर्मिष्ठा वार्षपर्वणी
BR0107073031c	वचनं तीक्ष्णपरुषं क्रोधरक्तेक्षणा भृशम्
BR0107073032a	स्तुवतो दुहिता हि त्वं याचतः प्रतिगृह्णतः
BR0107073032c	सुताहं स्तूयमानस्य ददतोऽप्रतिगृह्णतः
BR0107073033a	इति मामाह शर्मिष्ठा दुहिता वृषपर्वणः
BR0107073033c	क्रोधसंरक्तनयना दर्पपूर्णा पुनः पुनः
BR0107073034a	यद्यहं स्तुवतस्तात दुहिता प्रतिगृह्णतः
BR0107073034c	प्रसादयिष्ये शर्मिष्ठामित्युक्ता हि सखी मया
BR0107073035	शुक्र उवाच
BR0107073035a	स्तुवतो दुहिता न त्वं भद्रे न प्रतिगृह्णतः
BR0107073035c	अस्तोतुः स्तूयमानस्य दुहिता देवयान्यसि
BR0107073036a	वृषपर्वैव तद्वेद शक्रो राजा च नाहुषः
BR0107073036c	अचिन्त्यं ब्रह्म निर्द्वन्द्वमैश्वरं हि बलं मम
