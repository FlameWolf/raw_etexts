BR0105048001	 शौनक उवाच
BR0105048001a	 सर्पसत्रे तदा राज्ञः पाण्डवेयस्य धीमतः
BR0105048001c	 जनमेजयस्य के त्वासन्नृत्विजः परमर्षयः
BR0105048002a	 के सदस्या बभूवुश्च सर्पसत्रे सुदारुणे
BR0105048002c	 विषादजननेऽत्यर्थं पन्नगानां महाभये
BR0105048003a	 सर्वं विस्तरतस्तात भवाञ्शंसितुमर्हति
BR0105048003c	 सर्पसत्रविधानज्ञा विज्ञेयास्ते हि सूतज
BR0105048004	 सूत उवाच
BR0105048004a	 हन्त ते कथयिष्यामि नामानीह मनीषिणाम्
BR0105048004c	 ये ऋत्विजः सदस्याश्च तस्यासन्नृपतेस्तदा
BR0105048005a	 तत्र होता बभूवाथ ब्राह्मणश्चण्डभार्गवः
BR0105048005c	 च्यवनस्यान्वये जातः ख्यातो वेदविदां वरः
BR0105048006a	 उद्गाता ब्राह्मणो वृद्धो विद्वान्कौत्सार्यजैमिनिः
BR0105048006c	 ब्रह्माभवच्छार्ङ्गरवो अध्वर्युर्बोधपिङ्गलः
BR0105048007a	 सदस्यश्चाभवद्व्यासः पुत्रशिष्यसहायवान्
BR0105048007c	 उद्दालकः शमठकः श्वेतकेतुश्च पञ्चमः
BR0105048008a	 असितो देवलश्चैव नारदः पर्वतस्तथा
BR0105048008c	 आत्रेयः कुण्डजठरो द्विजः कुटिघटस्तथा
BR0105048009a	 वात्स्यः श्रुतश्रवा वृद्धस्तपःस्वाध्यायशीलवान्
BR0105048009c	 कहोडो देवशर्मा च मौद्गल्यः शमसौभरः
BR0105048010a	 एते चान्ये च बहवो ब्राह्मणाः संशितव्रताः
BR0105048010c	 सदस्या अभवंस्तत्र सत्रे पारिक्षितस्य ह
BR0105048011a	 जुह्वत्स्वृत्विक्ष्वथ तदा सर्पसत्रे महाक्रतौ
BR0105048011c	 अहयः प्रापतंस्तत्र घोराः प्राणिभयावहाः
BR0105048012a	 वसामेदोवहाः कुल्या नागानां सम्प्रवर्तिताः
BR0105048012c	 ववौ गन्धश्च तुमुलो दह्यतामनिशं तदा
BR0105048013a	 पततां चैव नागानां धिष्ठितानां तथाम्बरे
BR0105048013c	 अश्रूयतानिशं शब्दः पच्यतां चाग्निना भृशम्
BR0105048014a 	 तक्षकस्तु स नागेन्द्रः पुरंदरनिवेशनम्
BR0105048014c	 गतः श्रुत्वैव राजानं दीक्षितं जनमेजयम्
BR0105048015a	 ततः सर्वं यथावृत्तमाख्याय भुजगोत्तमः
BR0105048015c	 अगच्छच्छरणं भीत आगस्कृत्वा पुरन्दरम्
BR0105048016a	 तमिन्द्रः प्राह सुप्रीतो न तवास्तीह तक्षक
BR0105048016c	 भयं नागेन्द्र तस्माद्वै सर्पसत्रात्कथञ्चन
BR0105048017a	 प्रसादितो मया पूर्वं तवार्थाय पितामहः
BR0105048017c	 तस्मात्तव भयं नास्ति व्येतु ते मानसो ज्वरः
BR0105048018a	 एवमाश्वासितस्तेन ततः स भुजगोत्तमः
BR0105048018c	 उवास भवने तत्र शक्रस्य मुदितः सुखी
BR0105048019a	 अजस्रं निपतत्स्वग्नौ नागेषु भृशदुःखितः
BR0105048019c	 अल्पशेषपरीवारो वासुकिः पर्यतप्यत
BR0105048020a	 कश्मलं चाविशद्घोरं वासुकिं पन्नगेश्वरम्
BR0105048020c	 स घूर्णमानहृदयो भगिनीमिदमब्रवीत्
BR0105048021a	 दह्यन्तेऽङ्गानि मे भद्रे दिशो न प्रतिभान्ति च
BR0105048021c	 सीदामीव च सम्मोहाद्घूर्णतीव च मे मनः
BR0105048022a	 दृष्टिर्भ्रमति मेऽतीव हृदयं दीर्यतीव च
BR0105048022c	 पतिष्याम्यवशोऽद्याहं तस्मिन्दीप्ते विभावसौ
BR0105048023a	 पारिक्षितस्य यज्ञोऽसौ वर्ततेऽस्मज्जिघांसया
BR0105048023c	 व्यक्तं मयापि गन्तव्यं पितृराजनिवेशनम्
BR0105048024a	 अयं स कालः सम्प्राप्तो यदर्थमसि मे स्वसः
BR0105048024c	 जरत्कारोः पुरा दत्ता सा त्राह्यस्मान्सबान्धवान्
BR0105048025a	 आस्तीकः किल यज्ञं तं वर्तन्तं भुजगोत्तमे
BR0105048025c	 प्रतिषेत्स्यति मां पूर्वं स्वयमाह पितामहः
BR0105048026a	 तद्वत्से ब्रूहि वत्सं स्वं कुमारं वृद्धसम्मतम्
BR0105048026c	 ममाद्य त्वं सभृत्यस्य मोक्षार्थं वेदवित्तमम् 
