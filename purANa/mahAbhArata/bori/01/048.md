001	 शौनक उवाच
001a	 सर्पसत्रे तदा राज्ञः पाण्डवेयस्य धीमतः
001c	 जनमेजयस्य के त्वासन्नृत्विजः परमर्षयः
002a	 के सदस्या बभूवुश्च सर्पसत्रे सुदारुणे
002c	 विषादजननेऽत्यर्थं पन्नगानां महाभये
003a	 सर्वं विस्तरतस्तात भवाञ्शंसितुमर्हति
003c	 सर्पसत्रविधानज्ञा विज्ञेयास्ते हि सूतज
004	 सूत उवाच
004a	 हन्त ते कथयिष्यामि नामानीह मनीषिणाम्
004c	 ये ऋत्विजः सदस्याश्च तस्यासन्नृपतेस्तदा
005a	 तत्र होता बभूवाथ ब्राह्मणश्चण्डभार्गवः
005c	 च्यवनस्यान्वये जातः ख्यातो वेदविदां वरः
006a	 उद्गाता ब्राह्मणो वृद्धो विद्वान्कौत्सार्यजैमिनिः
006c	 ब्रह्माभवच्छार्ङ्गरवो अध्वर्युर्बोधपिङ्गलः
007a	 सदस्यश्चाभवद्व्यासः पुत्रशिष्यसहायवान्
007c	 उद्दालकः शमठकः श्वेतकेतुश्च पञ्चमः
008a	 असितो देवलश्चैव नारदः पर्वतस्तथा
008c	 आत्रेयः कुण्डजठरो द्विजः कुटिघटस्तथा
009a	 वात्स्यः श्रुतश्रवा वृद्धस्तपःस्वाध्यायशीलवान्
009c	 कहोडो देवशर्मा च मौद्गल्यः शमसौभरः
010a	 एते चान्ये च बहवो ब्राह्मणाः संशितव्रताः
010c	 सदस्या अभवंस्तत्र सत्रे पारिक्षितस्य ह
011a	 जुह्वत्स्वृत्विक्ष्वथ तदा सर्पसत्रे महाक्रतौ
011c	 अहयः प्रापतंस्तत्र घोराः प्राणिभयावहाः
012a	 वसामेदोवहाः कुल्या नागानां सम्प्रवर्तिताः
012c	 ववौ गन्धश्च तुमुलो दह्यतामनिशं तदा
013a	 पततां चैव नागानां धिष्ठितानां तथाम्बरे
013c	 अश्रूयतानिशं शब्दः पच्यतां चाग्निना भृशम्
014a 	 तक्षकस्तु स नागेन्द्रः पुरंदरनिवेशनम्
014c	 गतः श्रुत्वैव राजानं दीक्षितं जनमेजयम्
015a	 ततः सर्वं यथावृत्तमाख्याय भुजगोत्तमः
015c	 अगच्छच्छरणं भीत आगस्कृत्वा पुरन्दरम्
016a	 तमिन्द्रः प्राह सुप्रीतो न तवास्तीह तक्षक
016c	 भयं नागेन्द्र तस्माद्वै सर्पसत्रात्कथञ्चन
017a	 प्रसादितो मया पूर्वं तवार्थाय पितामहः
017c	 तस्मात्तव भयं नास्ति व्येतु ते मानसो ज्वरः
018a	 एवमाश्वासितस्तेन ततः स भुजगोत्तमः
018c	 उवास भवने तत्र शक्रस्य मुदितः सुखी
019a	 अजस्रं निपतत्स्वग्नौ नागेषु भृशदुःखितः
019c	 अल्पशेषपरीवारो वासुकिः पर्यतप्यत
020a	 कश्मलं चाविशद्घोरं वासुकिं पन्नगेश्वरम्
020c	 स घूर्णमानहृदयो भगिनीमिदमब्रवीत्
021a	 दह्यन्तेऽङ्गानि मे भद्रे दिशो न प्रतिभान्ति च
021c	 सीदामीव च सम्मोहाद्घूर्णतीव च मे मनः
022a	 दृष्टिर्भ्रमति मेऽतीव हृदयं दीर्यतीव च
022c	 पतिष्याम्यवशोऽद्याहं तस्मिन्दीप्ते विभावसौ
023a	 पारिक्षितस्य यज्ञोऽसौ वर्ततेऽस्मज्जिघांसया
023c	 व्यक्तं मयापि गन्तव्यं पितृराजनिवेशनम्
024a	 अयं स कालः सम्प्राप्तो यदर्थमसि मे स्वसः
024c	 जरत्कारोः पुरा दत्ता सा त्राह्यस्मान्सबान्धवान्
025a	 आस्तीकः किल यज्ञं तं वर्तन्तं भुजगोत्तमे
025c	 प्रतिषेत्स्यति मां पूर्वं स्वयमाह पितामहः
026a	 तद्वत्से ब्रूहि वत्सं स्वं कुमारं वृद्धसम्मतम्
026c	 ममाद्य त्वं सभृत्यस्य मोक्षार्थं वेदवित्तमम् 
