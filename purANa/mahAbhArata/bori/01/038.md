001	शृङ्ग्युवाच
001a	यद्येतत्साहसं तात यदि वा दुष्कृतं कृतम्
001c	प्रियं वाप्यप्रियं वा ते वागुक्ता न मृषा मया
002a	नैवान्यथेदं भविता पितरेष ब्रवीमि ते
002c	नाहं मृषा प्रब्रवीमि स्वैरेष्वपि कुतः शपन्
003 	शमीक उवाच
003a	जानाम्युग्रप्रभावं त्वां पुत्र सत्यगिरं तथा
003c	नानृतं ह्युक्तपूर्वं ते नैतन्मिथ्या भविष्यति
004a	पित्रा पुत्रो वयःस्थोऽपि सततं वाच्य एव तु
004c	यथा स्याद्गुणसंयुक्तः प्राप्नुयाच्च महद्यशः
005a	किं पुनर्बाल एव त्वं तपसा भावितः प्रभो
005c	वर्धते च प्रभवतां कोपोऽतीव महात्मनाम्
006a	सोऽहं पश्यामि वक्तव्यं त्वयि धर्मभृतां वर
006c	पुत्रत्वं बालतां चैव तवावेक्ष्य च साहसम्
007a	स त्वं शमयुतो भूत्वा वन्यमाहारमाहरन्
007c	चर क्रोधमिमं त्यक्त्वा नैवं धर्मं प्रहास्यसि
008a	क्रोधो हि धर्मं हरति यतीनां दुःखसञ्चितम्
008c	ततो धर्मविहीनानां गतिरिष्टा न विद्यते
009a	शम एव यतीनां हि क्षमिणां सिद्धिकारकः
009c	क्षमावतामयं लोकः परश्चैव क्षमावताम्
010a	तस्माच्चरेथाः सततं क्षमाशीलो जितेन्द्रियः
010c	क्षमया प्राप्स्यसे लोकान्ब्रह्मणः समनन्तरान्
011a	मया तु शममास्थाय यच्छक्यं कर्तुमद्य वै
011c	तत्करिष्येऽद्य ताताहं प्रेषयिष्ये नृपाय वै
012a	मम पुत्रेण शप्तोऽसि बालेनाकृतबुद्धिना
012c	ममेमां धर्षणां त्वत्तः प्रेक्ष्य राजन्नमर्षिणा
013	सूत उवाच
013a	एवमादिश्य शिष्यं स प्रेषयामास सुव्रतः
013c	परिक्षिते नृपतये दयापन्नो महातपाः
014a	सन्दिश्य कुशलप्रश्नं कार्यवृत्तान्तमेव च
014c	शिष्यं गौरमुखं नाम शीलवन्तं समाहितम्
015a	सोऽभिगम्य ततः शीघ्रं नरेन्द्रं कुरुवर्धनम्
015c	विवेश भवनं राज्ञः पूर्वं द्वाःस्थैर्निवेदितः
016a	पूजितश्च नरेन्द्रेण द्विजो गौरमुखस्ततः
016c	आचख्यौ परिविश्रान्तो राज्ञे सर्वमशेषतः
016e	शमीकवचनं घोरं यथोक्तं मन्त्रिसन्निधौ
017a	शमीको नाम राजेन्द्र विषये वर्तते तव
017c	ऋषिः परमधर्मात्मा दान्तः शान्तो महातपाः
018a	तस्य त्वया नरव्याघ्र सर्पः प्राणैर्वियोजितः
018c	अवसक्तो धनुष्कोट्या स्कन्धे भरतसत्तम
018e	क्षान्तवांस्तव तत्कर्म पुत्रस्तस्य न चक्षमे
019a	तेन शप्तोऽसि राजेन्द्र पितुरज्ञातमद्य वै
019c	तक्षकः सप्तरात्रेण मृत्युस्ते वै भविष्यति
020a	तत्र रक्षां कुरुष्वेति पुनः पुनरथाब्रवीत्
020c	तदन्यथा न शक्यं च कर्तुं केनचिदप्युत
021a	न हि शक्नोति संयन्तुं पुत्रं कोपसमन्वितम्
021c	ततोऽहं प्रेषितस्तेन तव राजन्हितार्थिना
022a	इति श्रुत्वा वचो घोरं स राजा कुरुनन्दनः
022c	पर्यतप्यत तत्पापं कृत्वा राजा महातपाः
023a	तं च मौनव्रतधरं श्रुत्वा मुनिवरं तदा
023c	भूय एवाभवद्राजा शोकसन्तप्तमानसः
024a	अनुक्रोशात्मतां तस्य शमीकस्यावधार्य तु
024c	पर्यतप्यत भूयोऽपि कृत्वा तत्किल्बिषं मुनेः
025a	न हि मृत्युं तथा राजा श्रुत्वा वै सोऽन्वतप्यत
025c	अशोचदमरप्रख्यो यथा कृत्वेह कर्म तत्
026a	ततस्तं प्रेषयामास राजा गौरमुखं तदा
026c	भूयः प्रसादं भगवान्करोत्विति ममेति वै
027a	तस्मिंश्च गतमात्रे वै राजा गौरमुखे तदा
027c	मन्त्रिभिर्मन्त्रयामास सह संविग्नमानसः
028a	निश्चित्य मन्त्रिभिश्चैव सहितो मन्त्रतत्त्ववित्
028c	प्रासादं कारयामास एकस्तम्भं सुरक्षितम्
029a	रक्षां च विदधे तत्र भिषजश्चौषधानि च
029c	ब्राह्मणान्सिद्धमन्त्रांश्च सर्वतो वै न्यवेशयत्
030a	राजकार्याणि तत्रस्थः सर्वाण्येवाकरोच्च सः
030c	मन्त्रिभिः सह धर्मज्ञः समन्तात्परिरक्षितः
031a	प्राप्ते तु दिवसे तस्मिन्सप्तमे द्विजसत्तम
031c	काश्यपोऽभ्यागमद्विद्वांस्तं राजानं चिकित्सितुम्
032a	श्रुतं हि तेन तदभूदद्य तं राजसत्तमम्
032c	तक्षकः पन्नगश्रेष्ठो नेष्यते यमसादनम्
033a	तं दष्टं पन्नगेन्द्रेण करिष्येऽहमपज्वरम्
033c	तत्र मेऽर्थश्च धर्मश्च भवितेति विचिन्तयन्
034a	तं ददर्श स नागेन्द्रस्तक्षकः काश्यपं पथि
034c	गच्छन्तमेकमनसं द्विजो भूत्वा वयोतिगः
035a	तमब्रवीत्पन्नगेन्द्रः काश्यपं मुनिपुङ्गवम्
035c	क्व भवांस्त्वरितो याति किं च कार्यं चिकीर्षति
036	काश्यप उवाच
036a	नृपं कुरुकुलोत्पन्नं परिक्षितमरिन्दमम्
036c	तक्षकः पन्नगश्रेष्ठस्तेजसाद्य प्रधक्ष्यति
037a	तं दष्टं पन्नगेन्द्रेण तेनाग्निसमतेजसा
037c	पाण्डवानां कुलकरं राजानममितौजसम्
037e	गच्छामि सौम्य त्वरितं सद्यः कर्तुमपज्वरम्
038	तक्षक उवाच
038a	अहं स तक्षको ब्रह्मंस्तं धक्ष्यामि महीपतिम्
038c	निवर्तस्व न शक्तस्त्वं मया दष्टं चिकित्सितुम्
039	काश्यप उवाच
039a	अहं तं नृपतिं नाग त्वया दष्टमपज्वरम्
039c	करिष्य इति मे बुद्धिर्विद्याबलमुपाश्रितः
