BR0105038001	शृङ्ग्युवाच
BR0105038001a	यद्येतत्साहसं तात यदि वा दुष्कृतं कृतम्
BR0105038001c	प्रियं वाप्यप्रियं वा ते वागुक्ता न मृषा मया
BR0105038002a	नैवान्यथेदं भविता पितरेष ब्रवीमि ते
BR0105038002c	नाहं मृषा प्रब्रवीमि स्वैरेष्वपि कुतः शपन्
BR0105038003 	शमीक उवाच
BR0105038003a	जानाम्युग्रप्रभावं त्वां पुत्र सत्यगिरं तथा
BR0105038003c	नानृतं ह्युक्तपूर्वं ते नैतन्मिथ्या भविष्यति
BR0105038004a	पित्रा पुत्रो वयःस्थोऽपि सततं वाच्य एव तु
BR0105038004c	यथा स्याद्गुणसंयुक्तः प्राप्नुयाच्च महद्यशः
BR0105038005a	किं पुनर्बाल एव त्वं तपसा भावितः प्रभो
BR0105038005c	वर्धते च प्रभवतां कोपोऽतीव महात्मनाम्
BR0105038006a	सोऽहं पश्यामि वक्तव्यं त्वयि धर्मभृतां वर
BR0105038006c	पुत्रत्वं बालतां चैव तवावेक्ष्य च साहसम्
BR0105038007a	स त्वं शमयुतो भूत्वा वन्यमाहारमाहरन्
BR0105038007c	चर क्रोधमिमं त्यक्त्वा नैवं धर्मं प्रहास्यसि
BR0105038008a	क्रोधो हि धर्मं हरति यतीनां दुःखसञ्चितम्
BR0105038008c	ततो धर्मविहीनानां गतिरिष्टा न विद्यते
BR0105038009a	शम एव यतीनां हि क्षमिणां सिद्धिकारकः
BR0105038009c	क्षमावतामयं लोकः परश्चैव क्षमावताम्
BR0105038010a	तस्माच्चरेथाः सततं क्षमाशीलो जितेन्द्रियः
BR0105038010c	क्षमया प्राप्स्यसे लोकान्ब्रह्मणः समनन्तरान्
BR0105038011a	मया तु शममास्थाय यच्छक्यं कर्तुमद्य वै
BR0105038011c	तत्करिष्येऽद्य ताताहं प्रेषयिष्ये नृपाय वै
BR0105038012a	मम पुत्रेण शप्तोऽसि बालेनाकृतबुद्धिना
BR0105038012c	ममेमां धर्षणां त्वत्तः प्रेक्ष्य राजन्नमर्षिणा
BR0105038013	सूत उवाच
BR0105038013a	एवमादिश्य शिष्यं स प्रेषयामास सुव्रतः
BR0105038013c	परिक्षिते नृपतये दयापन्नो महातपाः
BR0105038014a	सन्दिश्य कुशलप्रश्नं कार्यवृत्तान्तमेव च
BR0105038014c	शिष्यं गौरमुखं नाम शीलवन्तं समाहितम्
BR0105038015a	सोऽभिगम्य ततः शीघ्रं नरेन्द्रं कुरुवर्धनम्
BR0105038015c	विवेश भवनं राज्ञः पूर्वं द्वाःस्थैर्निवेदितः
BR0105038016a	पूजितश्च नरेन्द्रेण द्विजो गौरमुखस्ततः
BR0105038016c	आचख्यौ परिविश्रान्तो राज्ञे सर्वमशेषतः
BR0105038016e	शमीकवचनं घोरं यथोक्तं मन्त्रिसन्निधौ
BR0105038017a	शमीको नाम राजेन्द्र विषये वर्तते तव
BR0105038017c	ऋषिः परमधर्मात्मा दान्तः शान्तो महातपाः
BR0105038018a	तस्य त्वया नरव्याघ्र सर्पः प्राणैर्वियोजितः
BR0105038018c	अवसक्तो धनुष्कोट्या स्कन्धे भरतसत्तम
BR0105038018e	क्षान्तवांस्तव तत्कर्म पुत्रस्तस्य न चक्षमे
BR0105038019a	तेन शप्तोऽसि राजेन्द्र पितुरज्ञातमद्य वै
BR0105038019c	तक्षकः सप्तरात्रेण मृत्युस्ते वै भविष्यति
BR0105038020a	तत्र रक्षां कुरुष्वेति पुनः पुनरथाब्रवीत्
BR0105038020c	तदन्यथा न शक्यं च कर्तुं केनचिदप्युत
BR0105038021a	न हि शक्नोति संयन्तुं पुत्रं कोपसमन्वितम्
BR0105038021c	ततोऽहं प्रेषितस्तेन तव राजन्हितार्थिना
BR0105038022a	इति श्रुत्वा वचो घोरं स राजा कुरुनन्दनः
BR0105038022c	पर्यतप्यत तत्पापं कृत्वा राजा महातपाः
BR0105038023a	तं च मौनव्रतधरं श्रुत्वा मुनिवरं तदा
BR0105038023c	भूय एवाभवद्राजा शोकसन्तप्तमानसः
BR0105038024a	अनुक्रोशात्मतां तस्य शमीकस्यावधार्य तु
BR0105038024c	पर्यतप्यत भूयोऽपि कृत्वा तत्किल्बिषं मुनेः
BR0105038025a	न हि मृत्युं तथा राजा श्रुत्वा वै सोऽन्वतप्यत
BR0105038025c	अशोचदमरप्रख्यो यथा कृत्वेह कर्म तत्
BR0105038026a	ततस्तं प्रेषयामास राजा गौरमुखं तदा
BR0105038026c	भूयः प्रसादं भगवान्करोत्विति ममेति वै
BR0105038027a	तस्मिंश्च गतमात्रे वै राजा गौरमुखे तदा
BR0105038027c	मन्त्रिभिर्मन्त्रयामास सह संविग्नमानसः
BR0105038028a	निश्चित्य मन्त्रिभिश्चैव सहितो मन्त्रतत्त्ववित्
BR0105038028c	प्रासादं कारयामास एकस्तम्भं सुरक्षितम्
BR0105038029a	रक्षां च विदधे तत्र भिषजश्चौषधानि च
BR0105038029c	ब्राह्मणान्सिद्धमन्त्रांश्च सर्वतो वै न्यवेशयत्
BR0105038030a	राजकार्याणि तत्रस्थः सर्वाण्येवाकरोच्च सः
BR0105038030c	मन्त्रिभिः सह धर्मज्ञः समन्तात्परिरक्षितः
BR0105038031a	प्राप्ते तु दिवसे तस्मिन्सप्तमे द्विजसत्तम
BR0105038031c	काश्यपोऽभ्यागमद्विद्वांस्तं राजानं चिकित्सितुम्
BR0105038032a	श्रुतं हि तेन तदभूदद्य तं राजसत्तमम्
BR0105038032c	तक्षकः पन्नगश्रेष्ठो नेष्यते यमसादनम्
BR0105038033a	तं दष्टं पन्नगेन्द्रेण करिष्येऽहमपज्वरम्
BR0105038033c	तत्र मेऽर्थश्च धर्मश्च भवितेति विचिन्तयन्
BR0105038034a	तं ददर्श स नागेन्द्रस्तक्षकः काश्यपं पथि
BR0105038034c	गच्छन्तमेकमनसं द्विजो भूत्वा वयोतिगः
BR0105038035a	तमब्रवीत्पन्नगेन्द्रः काश्यपं मुनिपुङ्गवम्
BR0105038035c	क्व भवांस्त्वरितो याति किं च कार्यं चिकीर्षति
BR0105038036	काश्यप उवाच
BR0105038036a	नृपं कुरुकुलोत्पन्नं परिक्षितमरिन्दमम्
BR0105038036c	तक्षकः पन्नगश्रेष्ठस्तेजसाद्य प्रधक्ष्यति
BR0105038037a	तं दष्टं पन्नगेन्द्रेण तेनाग्निसमतेजसा
BR0105038037c	पाण्डवानां कुलकरं राजानममितौजसम्
BR0105038037e	गच्छामि सौम्य त्वरितं सद्यः कर्तुमपज्वरम्
BR0105038038	तक्षक उवाच
BR0105038038a	अहं स तक्षको ब्रह्मंस्तं धक्ष्यामि महीपतिम्
BR0105038038c	निवर्तस्व न शक्तस्त्वं मया दष्टं चिकित्सितुम्
BR0105038039	काश्यप उवाच
BR0105038039a	अहं तं नृपतिं नाग त्वया दष्टमपज्वरम्
BR0105038039c	करिष्य इति मे बुद्धिर्विद्याबलमुपाश्रितः
