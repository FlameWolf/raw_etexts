001 	सूत उवाच
001A	जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते
001B	तस्य भ्रातरस्त्रयः श्रुतसेन उग्रसेनो भीमसेन इति
002A	तेषु तत्सत्रमुपासीनेषु तत्र श्वाभ्यागच्छत्सारमेयः
002B	स जनमेजयस्य भ्रातृभिरभिहतो रोरूयमाणो मातुः समीपमुपागच्छत्
003A	तं माता रोरूयमाणमुवाच
003B	किं रोदिषि
003C	केनास्यभिहत इति
004A	स एवमुक्तो मातरं प्रत्युवाच
004B	जनमेजयस्य भ्रातृभिरभिहतोऽस्मीति
005A	तं माता प्रत्युवाच
005B	व्यक्तं त्वया तत्रापराद्धं येनास्यभिहत इति
006A	स तां पुनरुवाच
006B	नापराध्यामि किञ्चित्
006C	नावेक्षे हवींषि नावलिह इति
007A	तच्छ्रुत्वा तस्य माता सरमा पुत्रशोकार्ता तत्सत्रमुपागच्छद्यत्र स जनमेजयः सह  भ्रातृभिर्दीर्घसत्रमुपास्ते
008A	स तया क्रुद्धया तत्रोक्तः
008B	अयं मे पुत्रो न किञ्चिदपराध्यति
008C	किमर्थमभिहत इति
008D	यस्माच्चायमभिहतोऽनपकारी तस्माददृष्टं त्वां भयमागमिष्यतीति
009A	स जनमेजय एवमुक्तो देवशुन्या सरमया दृढं संभ्रान्तो विषण्णश्चासीत्
010A	स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति
011A	स कदाचिन्मृगयां यातः पारिक्षितो जनमेजयः कस्मिंश्चित्स्वविषयोद्देशे आश्रममपश्यत्
012A	तत्र कश्चिदृषिरासां चक्रे श्रुतश्रवा नाम
012B	तस्याभिमतः पुत्र आस्ते सोमश्रवा नाम
013A	तस्य तं पुत्रमभिगम्य जनमेजयः पारिक्षितः पौरोहित्याय वव्रे
014A	स नमस्कृत्य तमृषिमुवाच
014B	भगवन्नयं तव पुत्रो मम पुरोहितोऽस्त्विति
015A	स एवमुक्तः प्रत्युवाच
015B	भो जनमेजय पुत्रोऽयं मम सर्प्यां जातः
015C	महातपस्वी स्वाध्यायसम्पन्नो मत्तपोवीर्यसम्भृतो मच्छुक्रं पीतवत्यास्तस्याः कुक्षौ संवृद्धः
015D	समर्थोऽयं भवतः सर्वाः पापकृत्याः शमयितुमन्तरेण महादेवकृत्याम्
015E	अस्य त्वेकमुपांशुव्रतम्
015F	यदेनं कश्चिद्ब्राह्मणः कञ्चिदर्थमभियाचेत्तं तस्मै दद्यादयम्
015G	यद्येतदुत्सहसे ततो नयस्वैनमिति
016A	तेनैवमुत्को जनमेजयस्तं प्रत्युवाच
016B	भगवंस्तथा भविष्यतीति
017A	स तं पुरोहितमुपादायोपावृत्तो भ्रातॄनुवाच
017B	मयायं वृत उपाध्यायः
017C	यदयं ब्रूयात्तत्कार्यमविचारयद्भिरिति
018A	तेनैवमुक्ता भ्रातरस्तस्य तथा चक्रुः
018B	स तथा भ्रातॄन्सन्दिश्य तक्षशिलां प्रत्यभिप्रतस्थे
018C	तं च देशं वशे स्थापयामास
019A	एतस्मिन्नन्तरे कश्चिदृषिर्धौम्यो नामायोदः
019B	तस्य शिष्यास्त्रयो बभूवुरुपमन्युरारुणिर्वेदश्चेति
020A	स एकं शिष्यमारुणिं पाञ्चाल्यं प्रेषयामास
020B	गच्छ केदारखण्डं बधानेति
021A	स उपाध्यायेन सन्दिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशक्नोत्
022A	स क्लिश्यमानोऽपश्यदुपायम्
022B	भवत्वेवं करिष्यामीति
023A	स तत्र संविवेश केदारखण्डे
023B	शयाने तस्मिंस्तदुदकं तस्थौ
024A	ततः कदाचिदुपाध्याय आयोदो धौम्यः शिष्यानपृच्छत्
024B	क्व आरुणिः पाञ्चाल्यो गत इति
025A	ते प्रत्यूचुः
025B	भगवतैव प्रेषितो गच्छ केदारखण्डं बधानेति
026A	स एवमुक्तस्ताञ्शिष्यान्प्रत्युवाच
026B	तस्मात्सर्वे तत्र गच्छामो यत्र स इति
027A	स तत्र गत्वा तस्याह्वानाय शब्दं चकार
027B	भो आरुणे पाञ्चाल्य क्वासि
027C	वत्सैहीति
028A	स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थाय तमुपाध्यायमुपतस्थे
028B	प्रोवाच चैनम्
028C	अयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः
028D	तदभिवादये भगवन्तम्
028E	आज्ञापयतु भवान्
028F	किं करवाणीति
029A	तमुपाध्यायोऽब्रवीत्
029B	यस्माद्भवान्केदारखण्डमवदार्योत्थितस्तस्माद्भवानुद्दालक एव नाम्ना भविष्यतीति
030A	स उपाध्यायेनानुगृहीतः
030B	यस्मात्त्वया मद्वचोऽनुष्ठितं तस्माच्छ्रेयोऽवाप्स्यसीति
030C	सर्वे च ते वेदाः प्रतिभास्यन्ति सर्वाणि च धर्मशास्त्राणीति
031A	स एवमुक्त उपाध्यायेनेष्टं देशं जगाम
032A	अथापरः शिष्यस्तस्यैवायोदस्य धौम्यस्योपमन्युर्नाम
033A	तमुपाध्यायः प्रेषयामास
033B	वत्सोपमन्यो गा रक्षस्वेति
034A	स उपाध्यायवचनादरक्षद्गाः
034B	स चाहनि गा रक्षित्वा दिवसक्षयेऽभ्यागम्योपाध्यायस्याग्रतः स्थित्वा नमश्चक्रे
035A	तमुपाध्यायः पीवानमपश्यत्
035B	उवाच चैनम्
035C	वत्सोपमन्यो केन वृत्तिं कल्पयसि
035D	पीवानसि दृढमिति
036A	स उपाध्यायं प्रत्युवाच
036B	भैक्षेण वृत्तिं कल्पयामीति
037A	तमुपाध्यायः प्रत्युवाच
037B	ममानिवेद्य भैक्षं नोपयोक्तव्यमिति
038A	स तथेत्युक्त्वा पुनररक्षद्गाः
038B	रक्षित्वा चागम्य तथैवोपाध्यायस्याग्रतः स्थित्वा नमश्चक्रे
039A	तमुपाध्यायस्तथापि पीवानमेव दृष्ट्वोवाच
039B	वत्सोपमन्यो सर्वमशेषतस्ते भैक्षं गृह्णामि
039C	केनेदानीं वृत्तिं कल्पयसीति
040A	स एवमुक्त उपाध्यायेन प्रत्युवाच
040B	भगवते निवेद्य पूर्वमपरं चरामि
040C	तेन वृत्तिं कल्पयामीति
041A	तमुपाध्यायः प्रत्युवाच
041B	नैषा न्याय्या गुरुवृत्तिः
041C	अन्येषामपि वृत्त्युपरोधं करोष्येवं वर्तमानः
041D	लुब्धोऽसीति
042A	स तथेत्युक्त्वा गा अरक्षत्
042B	रक्षित्वा च पुनरुपाध्यायगृहमागम्योपाध्यायस्याग्रतः स्थित्वा नमश्चक्रे
043A	तमुपाध्यायस्तथापि पीवानमेव दृष्ट्वा पुनरुवाच
043B	अहं ते सर्वं भैक्षं गृह्णामि न चान्यच्चरसि
043C	पीवानसि
043D	केन वृत्तिं कल्पयसीति
044A	स उपाध्यायं प्रत्युवाच
044B	भो एतासां गवां पयसा वृत्तिं कल्पयामीति
045A	तमुपाध्यायः प्रत्युवाच
045B	नैतन्न्याय्यं पय उपयोक्तुं भवतो मयाननुज्ञातमिति
046A	स तथेति प्रतिज्ञाय गा रक्षित्वा पुनरुपाध्यायगृहानेत्य गुरोरग्रतः स्थित्वा नमश्चक्रे
047A	तमुपाध्यायः पीवानमेवापश्यत्
047B	उवाच चैनम्
047C	भैक्षं नाश्नासि न चान्यच्चरसि
047D	पयो न पिबसि
047E	पीवानसि
047F	केन वृत्तिं कल्पयसीति
048A	स एवमुक्त उपाध्यायं प्रत्युवाच
048B	भोः फेनं पिबामि यमिमे वत्सा मातॄणां स्तनं पिबन्त उद्गिरन्तीति
049A	तमुपाध्यायः प्रत्युवाच
049B	एते त्वदनुकम्पया गुणवन्तो वत्साः प्रभूततरं फेनमुद्गिरन्ति
049C	तदेवमपि वत्सानां वृत्त्युपरोधं करोष्येवं वर्तमानः
049D	फेनमपि भवान्न पातुमर्हतीति
050A	स तथेति प्रतिज्ञाय निराहारस्ता गा अरक्षत्
050B	तथा प्रतिषिद्धो भैक्षं नाश्नाति न चान्यच्चरति
050C	पयो न पिबति
050D	फेनं नोपयुङ्क्ते
051A	स कदाचिदरण्ये क्षुधार्तोऽर्कपत्राण्यभक्षयत्
052A	स तैरर्कपत्रैर्भक्षितैः क्षारकटूष्णविपाकिभिश्चक्षुष्युपहतोऽन्धोऽभवत्
052B	सोऽन्धोऽपि चङ्क्रम्यमाणः कूपेऽपतत्
053A	अथ तस्मिन्ननागच्छत्युपाध्यायः शिष्यानवोचत्
053B	मयोपमन्युः सर्वतः प्रतिषिद्धः
053C	स नियतं कुपितः
053D	ततो नागच्छति चिरगतश्चेति
054A	स एवमुक्त्वा गत्वारण्यमुपमन्योराह्वानं चक्रे
054B	भो उपमन्यो क्वासि
054C	वत्सैहीति
055A	स तदाह्वानमुपाध्यायाच्छ्रुत्वा प्रत्युवाचोच्चैः
055B	अयमस्मि भो उपाध्याय कूपे पतित इति
056A	तमुपाध्यायः प्रत्युवाच
056B	कथमसि कूपे पतित इति
057A	स तं प्रत्युवाच
057B	अर्कपत्राणि भक्षयित्वान्धीभूतोऽस्मि
057C	अतः कूपे पतित इति
058A	तमुपाध्यायः प्रत्युवाच
058B	अश्विनौ स्तुहि
058C	तौ त्वां चक्षुष्मन्तं करिष्यतो देवभिषजाविति
059A	स एवमुक्त उपाध्यायेन स्तोतुं प्रचक्रमे देवावश्विनौ वाग्भिर्ऋग्भिः
060a	प्र पूर्वगौ पूर्वजौ चित्रभानू; गिरा वा शंसामि तपनावनन्तौ
060c	दिव्यौ सुपर्णौ विरजौ विमाना;वधिक्षियन्तौ भुवनानि विश्वा
061a	हिरण्मयौ शकुनी सांपरायौ; नासत्यदस्रौ सुनसौ वैजयन्तौ
061c	शुक्रं वयन्तौ तरसा सुवेमा;वभि व्ययन्तावसितं विवस्वत्
062a	ग्रस्तां सुपर्णस्य बलेन वर्तिका;ममुञ्चतामश्विनौ सौभगाय
062c	तावत्सुवृत्तावनमन्त मायया; सत्तमा गा अरुणा उदावहन्
063a	षष्टिश्च गावस्त्रिशताश्च धेनव; एकं वत्सं सुवते तं दुहन्ति
063c	नानागोष्ठा विहिता एकदोहना;स्तावश्विनौ दुहतो घर्ममुक्थ्यम्
064a	एकां नाभिं सप्तशता अराः श्रिताः; प्रधिष्वन्या विंशतिरर्पिता अराः
064c	अनेमि चक्रं परिवर्ततेऽजरं; मायाश्विनौ समनक्ति चर्षणी
065a	एकं चक्रं वर्तते द्वादशारं प्रधि;षण्णाभिमेकाक्षममृतस्य धारणम्
065c	यस्मिन्देवा अधि विश्वे विषक्ता;स्तावश्विनौ मुञ्चतो मा विषीदतम्
066a	अश्विनाविन्द्रममृतं वृत्तभूयौ; तिरोधत्तामश्विनौ दासपत्नी
066c	भित्त्वा गिरिमश्विनौ गामुदाचरन्तौ; तद्वृष्टमह्ना प्रथिता वलस्य
067a	युवां दिशो जनयथो दशाग्रे; समानं मूर्ध्नि रथया वियन्ति
067c	तासां यातमृषयोऽनुप्रयान्ति; देवा मनुष्याः क्षितिमाचरन्ति
068a	युवां वर्णान्विकुरुथो विश्वरूपां;स्तेऽधिक्षियन्ति भुवनानि विश्वा
068c	ते भानवोऽप्यनुसृताश्चरन्ति; देवा मनुष्याः क्षितिमाचरन्ति
069a	तौ नासत्यावश्विनावामहे वां; स्रजं च यां बिभृथः पुष्करस्य
069c	तौ नासत्यावमृतावृतावृधा;वृते देवास्तत्प्रपदेन सूते
070a	मुखेन गर्भं लभतां युवानौ; गतासुरेतत्प्रपदेन सूते
070c	सद्यो जातो मातरमत्ति गर्भ;स्तावश्विनौ मुञ्चथो जीवसे गाः
071A	एवं तेनाभिष्टुतावश्विनावाजग्मतुः
071B	आहतुश्चैनम्
071C	प्रीतौ स्वः
071D	एष तेऽपूपः
071E	अशानैनमिति
072A	स एवमुक्तः प्रत्युवाच
072B	नानृतमूचतुर्भवन्तौ
072C	न त्वहमेतमपूपमुपयोक्तुमुत्सहे अनिवेद्य गुरव इति
073A	ततस्तमश्विनावूचतुः
073B	आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपः प्रीताभ्यां दत्तः
073C	उपयुक्तश्च स तेनानिवेद्य गुरवे
073D	त्वमपि तथैव कुरुष्व यथा कृतमुपाध्यायेनेति
074A	स एवमुक्तः पुनरेव प्रत्युवाचैतौ
074B	प्रत्यनुनये भवन्तावश्विनौ
074C	नोत्सहेऽहमनिवेद्योपाध्यायायोपयोक्तुमिति
075A	तमश्विनावाहतुः
075B	प्रीतौ स्वस्तवानया गुरुवृत्त्या
075C	उपाध्यायस्य ते कार्ष्णायसा दन्ताः
075D	भवतो हिरण्मया भविष्यन्ति
075E	चक्षुष्मांश्च भविष्यसि
075F	श्रेयश्चावाप्स्यसीति
076A	स एवमुक्तोऽश्विभ्यां लब्धचक्षुरुपाध्यायसकाशमागम्योपाध्यायमभिवाद्याचचक्षे
076B	स चास्य प्रीतिमानभूत्
077A	आह चैनम्
077B	यथाश्विनावाहतुस्तथा त्वं श्रेयोऽवाप्स्यसीति
077C	सर्वे च ते वेदाः प्रतिभास्यन्तीति
078A	एषा तस्यापि परीक्षोपमन्योः
079A	अथापरः शिष्यस्तस्यैवायोदस्य धौम्यस्य वेदो नाम
080A	तमुपाध्यायः सन्दिदेश
080B	वत्स वेद इहास्यताम्
080C	भवता मद्गृहे कञ्चित्कालं शुश्रूषमाणेन भवितव्यम्
080D	श्रेयस्ते भविष्यतीति
081A	स तथेत्युक्त्वा गुरुकुले दीर्घकालं गुरुशुश्रूषणपरोऽवसत्
081B	गौरिव नित्यं गुरुषु धूर्षु नियुज्यमानः शीतोष्णक्षुत्तृष्णादुःखसहः सर्वत्राप्रतिकूलः
082A	तस्य महता कालेन गुरुः परितोषं जगाम
082B	तत्परितोषाच्च श्रेयः सर्वज्ञतां चावाप
082C	एषा तस्यापि परीक्षा वेदस्य
083A	स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत
083B	तस्यापि स्वगृहे वसतस्त्रयः शिष्या बभूवुः
084A	स शिष्यान्न किञ्चिदुवाच
084B	कर्म वा क्रियतां गुरुशुश्रूषा वेति
084C	दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष
085A	अथ कस्यचित्कालस्य वेदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयां चक्रतुः
086A	स कदाचिद्याज्यकार्येणाभिप्रस्थित उत्तङ्कं नाम शिष्यं नियोजयामास
086B	भो उत्तङ्क यत्किञ्चिदस्मद्गृहे परिहीयते तदिच्छाम्यहमपरिहीणं भवता क्रियमाणमिति
087A	स एवं प्रतिसमादिश्योत्तङ्कं वेदः प्रवासं जगाम
088A	अथोत्तङ्को गुरुशुश्रूषुर्गुरुनियोगमनुतिष्ठमानस्तत्र गुरुकुले वसति स्म
089A	स वसंस्तत्रोपाध्यायस्त्रीभिः सहिताभिराहूयोक्तः
089B	उपाध्यायिनी ते ऋतुमती
089C	उपाध्यायश्च प्रोषितः
089D	अस्या यथायमृतुर्वन्ध्यो न भवति तथा क्रियताम्
089E	एतद्विषीदतीति
090A	स एवमुक्तस्ताः स्त्रियः प्रत्युवाच
090B	न मया स्त्रीणां वचनादिदमकार्यं कार्यम्
090C	न ह्यहमुपाध्यायेन सन्दिष्टः
090D	अकार्यमपि त्वया कार्यमिति
091A	तस्य पुनरुपाध्यायः कालान्तरेण गृहानुपजगाम तस्मात्प्रवासात्
091B	स तद्वृत्तं तस्याशेषमुपलभ्य प्रीतिमानभूत्
092A	उवाच चैनम्
092B	वत्सोत्तङ्क किं ते प्रियं करवाणीति
092C	धर्मतो हि शुश्रूषितोऽस्मि भवता
092D	तेन प्रीतिः परस्परेण नौ संवृद्धा
092E	तदनुजाने भवन्तम्
092F	सर्वामेव सिद्धिं प्राप्स्यसि
092G	गम्यतामिति
093A	स एवमुक्तः प्रत्युवाच
093B	किं ते प्रियं करवाणीति
093C	एवं ह्याहुः
094A	यश्चाधर्मेण विब्रूयाद्यश्चाधर्मेण पृच्छति
095A	तयोरन्यतरः प्रैति विद्वेषं चाधिगच्छति
095B	सोऽहमनुज्ञातो भवता इच्छामीष्टं ते गुर्वर्थमुपहर्तुमिति
096A	तेनैवमुक्त उपाध्यायः प्रत्युवाच
096B	वत्सोत्तङ्क उष्यतां तावदिति
097A	स कदाचित्तमुपाध्यायमाहोत्तङ्कः
097B	आज्ञापयतु भवान्
097C	किं ते प्रियमुपहरामि गुर्वर्थमिति
098A	तमुपाध्यायः प्रत्युवाच
098B	वत्सोत्तङ्क बहुशो मां चोदयसि गुर्वर्थमुपहरेयमिति
098C	तद्गच्छ
098D	एनां प्रविश्योपाध्यायिनीं पृच्छ किमुपहरामीति
098E	एषा यद्ब्रवीति तदुपहरस्वेति
099A	स एवमुक्त उपाध्यायेनोपाध्यायिनीमपृच्छत्
099B	भवत्युपाध्यायेनास्म्यनुज्ञातो गृहं गन्तुम्
099C	तदिच्छामीष्टं ते गुर्वर्थमुपहृत्यानृणो गन्तुम्
099D	तदाज्ञापयतु भवती
099E	किमुपहरामि गुर्वर्थमिति
100A	सैवमुक्तोपाध्यायिन्युत्तङ्कं प्रत्युवाच
100B	गच्छ पौष्यं राजानम्
100C	भिक्षस्व तस्य क्षत्रियया पिनद्धे कुण्डले
100D	ते आनयस्व
100E	इतश्चतुर्थेऽहनि पुण्यकं भविता
100F	ताभ्यामाबद्धाभ्यां ब्राह्मणान्परिवेष्टुमिच्छामि
100G	शोभमाना यथा ताभ्यां कुण्डलाभ्यां तस्मिन्नहनि सम्पादयस्व
100H	श्रेयो हि ते स्यात्क्षणं कुर्वत इति
101A	स एवमुक्त उपाध्यायिन्या प्रातिष्ठतोत्तङ्कः
101B	स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव
102A	स पुरुष उत्तङ्कमभ्यभाषत
102B	उत्तङ्कैतत्पुरीषमस्य ऋषभस्य भक्षयस्वेति
103A	स एवमुक्तो नैच्छत्
104A	तमाह पुरुषो भूयः
104B	भक्षयस्वोत्तङ्क
104C	मा विचारय
104D	उपाध्यायेनापि ते भक्षितं पूर्वमिति
105A	स एवमुक्तो बाढमित्युक्त्वा तदा तदृषभस्य पुरीषं मूत्रं च भक्षयित्वोत्तङ्कः प्रतस्थे यत्र स क्षत्रियः पौष्यः
106A	तमुपेत्यापश्यदुत्तङ्क आसीनम्
106B	स तमुपेत्याशीर्भिरभिनन्द्योवाच
106C	अर्थी भवन्तमुपगतोऽस्मीति
107A	स एनमभिवाद्योवाच
107B	भगवन्पौष्यः खल्वहम्
107C	किं करवाणीति
108A	तमुवाचोत्तङ्कः
108B	गुर्वर्थे कुण्डलाभ्यामर्थ्यागतोऽस्मीति ये ते क्षत्रियया पिनद्धे कुण्डले ते भवान्दातुमर्हतीति
109A	तं पौष्यः प्रत्युवाच
109B	प्रविश्यान्तःपुरं क्षत्रिया याच्यतामिति
110A	स तेनैवमुक्तः प्रविश्यान्तःपुरं क्षत्रियां नापश्यत्
111A	स पौष्यं पुनरुवाच
111B	न युक्तं भवता वयमनृतेनोपचरितुम्
111C	न हि ते क्षत्रियान्तःपुरे सन्निहिता
111D	नैनां पश्यामीति
112A	स एवमुक्तः पौष्यस्तं प्रत्युवाच
112B	सम्प्रति भवानुच्छिष्टः
112C	स्मर तावत्
112D	न हि सा क्षत्रिया उच्छिष्टेनाशुचिना वा शक्या द्रष्टुम्
112E	पतिव्रतात्वादेषा नाशुचेर्दर्शनमुपैतीति
113A	अथैवमुक्त उत्तङ्कः स्मृत्वोवाच
113B	अस्ति खलु मयोच्छिष्टेनोपस्पृष्टं शीघ्रं गच्छता चेति
114A	तं पौष्यः प्रत्युवाच
114B	एतत्तदेवं हि
114C	न गच्छतोपस्पृष्टं भवति न स्थितेनेति
115A	अथोत्तङ्कस्तथेत्युक्त्वा प्राङ्मुख उपविश्य सुप्रक्षालितपाणिपादवदनोऽशब्दाभिर्हृदयंगमाभिरद्भिरुपस्पृश्य त्रिः पीत्वा द्विः परिमृज्य खान्यद्भिरुपस्पृश्यान्तःपुरं प्रविश्य तां क्षत्रियामपश्यत्
116A	सा च दृष्ट्वैवोत्तङ्कमभ्युत्थायाभिवाद्योवाच
116B	स्वागतं ते भगवन्
116C	आज्ञापय किं करवाणीति
117A	स तामुवाच
117B	एते कुण्डले गुर्वर्थं मे भिक्षिते दातुमर्हसीति
118A	सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छत्
119A	आह चैनम्
119B	एते कुण्डले तक्षको नागराजः प्रार्थयति
119C	अप्रमत्तो नेतुमर्हसीति
120A	स एवमुक्तस्तां क्षत्रियां प्रत्युवाच
120B	भवति सुनिर्वृता भव
120C	न मां शक्तस्तक्षको नागराजो धर्षयितुमिति
121A	स एवमुक्त्वा तां क्षत्रियामामन्त्र्य पौष्यसकाशमागच्छत्
122A	स तं दृष्ट्वोवाच
122B	भोः पौष्य प्रीतोऽस्मीति
123A	तं पौष्यः प्रत्युवाच
123B	भगवंश्चिरस्य पात्रमासाद्यते
123C	भवांश्च गुणवानतिथिः
123D	तत्करिष्ये श्राद्धम्
123E	क्षणः क्रियतामिति
124A	तमुत्तङ्कः प्रत्युवाच
124B	कृतक्षण एवास्मि
124C	शीघ्रमिच्छामि यथोपपन्नमन्नमुपहृतं भवतेति
125A	स तथेत्युक्त्वा यथोपपन्नेनान्नेनैनं भोजयामास
126A	अथोत्तङ्कः शीतमन्नं सकेशं दृष्ट्वा अशुच्येतदिति मत्वा पौष्यमुवाच
126B	यस्मान्मे अशुच्यन्नं ददासि तस्मदन्धो भविष्यसीति
127A	तं पौष्यः प्रत्युवाच
127B	यस्मात्त्वमप्यदुष्टमन्नं दूषयसि तस्मादनपत्यो भविष्यसीति
128A	सोऽथ पौष्यस्तस्याशुचिभावमन्नस्यागमयामास
129A	अथ तदन्नं मुक्तकेश्या स्त्रियोपहृतं सकेशमशुचि मत्वोत्तङ्कं प्रसादयामास
129B	भगवन्नज्ञानादेतदन्नं सकेशमुपहृतं शीतं च
129C	तत्क्षामये भवन्तम्
129D	न भवेयमन्ध इति
130A	तमुत्तङ्कः प्रत्युवाच
130B	न मृषा ब्रवीमि
130C	भूत्वा त्वमन्धो नचिरादनन्धो भविष्यसीति
130D	ममापि शापो न भवेद्भवता दत्त इति
131A	तं पौष्यः प्रत्युवाच
131B	नाहं शक्तः शापं प्रत्यादातुम्
131C	न हि मे मन्युरद्याप्युपशमं गच्छति
131D	किं चैतद्भवता न ज्ञायते यथा
132a	नावनीतं हृदयं ब्राह्मणस्य; वाचि क्षुरो निहितस्तीक्ष्णधारः
132c	विपरीतमेतदुभयं क्षत्रियस्य; वाङ्नावनीती हृदयं तीक्ष्णधारम्
133A	इति
133B	तदेवं गते न शक्तोऽहं तीक्ष्णहृदयत्वात्तं शापमन्यथा कर्तुम्
133C	गम्यतामिति
134A	तमुत्तङ्कः प्रत्युवाच
134B	भवताहमन्नस्याशुचिभावमागमय्य प्रत्यनुनीतः
134C	प्राक्च तेऽभिहितम्
134D	यस्माददुष्टमन्नं दूषयसि तस्मादनपत्यो भविष्यसीति
134E	दुष्टे चान्ने नैष मम शापो भविष्यतीति
135A	साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा
136A	सोऽपश्यत्पथि नग्नं श्रमणमागच्छन्तं मुहुर्मुहुर्दृश्यमानमदृश्यमानं च
136B	अथोत्तङ्कस्ते कुण्डले भूमौ निक्षिप्योदकार्थं प्रचक्रमे
137A	एतस्मिन्नन्तरे स श्रमणस्त्वरमाण उपसृत्य ते कुण्डले गृहीत्वा प्राद्रवत्
137B	तमुत्तङ्कोऽभिसृत्य जग्राह
137C	स तद्रूपं विहाय तक्षकरूपं कृत्वा सहसा धरण्यां विवृतं महाबिलं विवेश
138A	प्रविश्य च नागलोकं स्वभवनमगच्छत्
138B	तमुत्तङ्कोऽन्वाविवेश तेनैव बिलेन
138C	प्रविश्य च नागानस्तुवदेभिः श्लोकैः
139a	य ऐरावतराजानः सर्पाः समितिशोभनाः
139c	वर्षन्त इव जीमूताः सविद्युत्पवनेरिताः
140a	सुरूपाश्च विरूपाश्च तथा कल्माषकुण्डलाः
140c	आदित्यवन्नाकपृष्ठे रेजुरैरावतोद्भवाः
141a	बहूनि नागवर्त्मानि गङ्गायास्तीर उत्तरे
141c	इच्छेत्कोऽर्कांशुसेनायां चर्तुमैरावतं विना
142a	शतान्यशीतिरष्टौ च सहस्राणि च विंशतिः
142c	सर्पाणां प्रग्रहा यान्ति धृतराष्ट्रो यदेजति
143a	ये चैनमुपसर्पन्ति ये च दूरं परं गताः
143c	अहमैरावतज्येष्ठभ्रातृभ्योऽकरवं नमः
144a	यस्य वासः कुरुक्षेत्रे खाण्डवे चाभवत्सदा
144c	तं काद्रवेयमस्तौषं कुण्डलार्थाय तक्षकम्
145a	तक्षकश्चाश्वसेनश्च नित्यं सहचरावुभौ
145c	कुरुक्षेत्रे निवसतां नदीमिक्षुमतीमनु
146a	जघन्यजस्तक्षकस्य श्रुतसेनेति यः श्रुतः
146c	अवसद्यो महद्द्युम्नि प्रार्थयन्नागमुख्यताम्
146e	करवाणि सदा चाहं नमस्तस्मै महात्मने
147A	एवं स्तुवन्नपि नागान्यदा ते कुण्डले नालभदथापश्यत्स्त्रियौ तन्त्रे अधिरोप्य पटं वयन्त्यौ
148A	तस्मिंश्च तन्त्रे कृष्णाः सिताश्च तन्तवः
148B	चक्रं चापश्यत्षड्भिः कुमारैः परिवर्त्यमानम्
148C	पुरुषं चापश्यद्दर्शनीयम्
149A	स तान्सर्वांस्तुष्टाव एभिर्मन्त्रवादश्लोकैः
150a	त्रीण्यर्पितान्यत्र शतानि मध्ये; षष्टिश्च नित्यं चरति ध्रुवेऽस्मिन्
150c	चक्रे चतुर्विंशतिपर्वयोगे; षड्यत्कुमाराः परिवर्तयन्ति
151a	तन्त्रं चेदं विश्वरूपं युवत्यौ; वयतस्तन्तून्सततं वर्तयन्त्यौ
151c	कृष्णान्सितांश्चैव विवर्तयन्त्यौ; भूतान्यजस्रं भुवनानि चैव
152a	वज्रस्य भर्ता भुवनस्य गोप्ता; वृत्रस्य हन्ता नमुचेर्निहन्ता
152c	कृष्णे वसानो वसने महात्मा; सत्यानृते यो विविनक्ति लोके
153a	यो वाजिनं गर्भमपां पुराणं; वैश्वानरं वाहनमभ्युपेतः
153c	नमः सदास्मै जगदीश्वराय; लोकत्रयेशाय पुरन्दराय
154A	ततः स एनं पुरुषः प्राह
154B	प्रीतोऽस्मि तेऽहमनेन स्तोत्रेण
154C	किं ते प्रियं करवाणीति
155A	स तमुवाच
155B	नागा मे वशमीयुरिति
156A	स एनं पुरुषः पुनरुवाच
156B	एतमश्वमपाने धमस्वेति
157A	स तमश्वमपानेऽधमत्
157B	अथाश्वाद्धम्यमानात्सर्वस्रोतोभ्यः सधूमा अर्चिषोऽग्नेर्निष्पेतुः
158A	ताभिर्नागलोको धूपितः
159A	अथ ससंभ्रमस्तक्षकोऽग्नितेजोभयविषण्णस्ते कुण्डले गृहीत्वा सहसा स्वभवनान्निष्क्रम्योत्तङ्कमुवाच
159B	एते कुण्डले प्रतिगृह्णातु भवानिति
160A	स ते प्रतिजग्राहोत्तङ्कः
160B	कुण्डले प्रतिगृह्याचिन्तयत्
160C	अद्य तत्पुण्यकमुपाध्यायिन्याः
160D	दूरं चाहमभ्यागतः
160E	कथं नु खलु संभावयेयमिति
161A	तत एनं चिन्तयानमेव स पुरुष उवाच
161B	उत्तङ्क एनमश्वमधिरोह
161C	एष त्वां क्षणादेवोपाध्यायकुलं प्रापयिष्यतीति
162A	स तथेत्युक्त्वा तमश्वमधिरुह्य प्रत्याजगामोपाध्यायकुलम्
162B	उपाध्यायिनी च स्नाता केशानावपयन्त्युपविष्टोत्तङ्को नागच्छतीति शापायास्य मनो दधे
163A	अथोत्तङ्कः प्रविश्य उपाध्यायिनीमभ्यवादयत्
163B	ते चास्यै कुण्डले प्रायच्छत्
164A	सा चैनं प्रत्युवाच
164B	उत्तङ्क देशे कालेऽभ्यागतः
164C	स्वागतं ते वत्स
164D	मनागसि मया न शप्तः
164E	श्रेयस्तवोपस्थितम्
164F	सिद्धिमाप्नुहीति
165A	अथोत्तङ्क उपाध्यायमभ्यवादयत्
165B	तमुपाध्यायः प्रत्युवाच
165C	वत्सोत्तङ्क स्वागतं ते
165D	किं चिरं कृतमिति
166A	तमुत्तङ्क उपाध्यायं प्रत्युवाच
166B	भोस्तक्षकेण नागराजेन विघ्नः कृतोऽस्मिन्कर्मणि
166C	तेनास्मि नागलोकं नीतः
167A	तत्र च मया दृष्टे स्त्रियौ तन्त्रेऽधिरोप्य पटं वयन्त्यौ
167B	तस्मिंश्च तन्त्रे कृष्णाः सिताश्च तन्तवः
167C	किं तत्
168A	तत्र च मया चक्रं दृष्टं द्वादशारम्
168B	षट्चैनं कुमाराः परिवर्तयन्ति
168C	तदपि किम्
169A	पुरुषश्चापि मया दृष्टः
169B	स पुनः कः
170A	अश्वश्चातिप्रमाणयुक्तः
170B	स चापि कः
171A	पथि गच्छता मया ऋषभो दृष्टः
171B	तं च पुरुषोऽधिरूढः
171C	तेनास्मि सोपचारमुक्तः
171D	उत्तङ्कास्य ऋषभस्य पुरीषं भक्षय
171E	उपाध्यायेनापि ते भक्षितमिति
171F	ततस्तद्वचनान्मया तदृषभस्य पुरीषमुपयुक्तम्
171G	तदिच्छामि भवतोपदिष्टं किं तदिति
172A	तेनैवमुक्त उपाध्यायः प्रत्युवाच
172B	ये ते स्त्रियौ धाता विधाता च
172C	ये च ते कृष्णाः सिताश्च तन्तवस्ते रात्र्यहनी
173A	यदपि तच्चक्रं द्वादशारं षट्कुमाराः परिवर्तयन्ति ते ऋतवः षट्संवत्सरश्चक्रम्
173B	यः पुरुषः स पर्जन्यः
173C	योऽश्वः सोऽग्निः
174A	य ऋषभस्त्वया पथि गच्छता दृष्टः स ऐरावतो नागराजः
174B	यश्चैनमधिरूढः स इन्द्रः
174C	यदपि ते पुरीषं भक्षितं तस्य ऋषभस्य तदमृतम्
175A	तेन खल्वसि न व्यापन्नस्तस्मिन्नागभवने
175B	स चापि मम सखा इन्द्रः
176A	तदनुग्रहात्कुण्डले गृहीत्वा पुनरभ्यागतोऽसि
176B	तत्सौम्य गम्यताम्
176C	अनुजाने भवन्तम्
176D	श्रेयोऽवाप्स्यसीति
177A	स उपाध्यायेनानुज्ञात उत्तङ्कः क्रुद्धस्तक्षकस्य प्रतिचिकीर्षमाणो हास्तिनपुरं प्रतस्थे
178a	स हास्तिनपुरं प्राप्य नचिराद्द्विजसत्तमः
178c	समागच्छत राजानमुत्तङ्को जनमेजयम्
179a	पुरा तक्षशिलातस्तं निवृत्तमपराजितम्
179c	सम्यग्विजयिनं दृष्ट्वा समन्तान्मन्त्रिभिर्वृतम्
180a	तस्मै जयाशिषः पूर्वं यथान्यायं प्रयुज्य सः
180c	उवाचैनं वचः काले शब्दसम्पन्नया गिरा
181a	अन्यस्मिन्करणीये त्वं कार्ये पार्थिवसत्तम
181c	बाल्यादिवान्यदेव त्वं कुरुषे नृपसत्तम
182a	एवमुक्तस्तु विप्रेण स राजा प्रत्युवाच ह
182c	जनमेजयः प्रसन्नात्मा सम्यक्सम्पूज्य तं मुनिम्
183a	आसां प्रजानां परिपालनेन; स्वं क्षत्रधर्मं परिपालयामि
183c	प्रब्रूहि वा किं क्रियतां द्विजेन्द्र; शुश्रूषुरस्म्यद्य वचस्त्वदीयम्
184a	स एवमुक्तस्तु नृपोत्तमेन; द्विजोत्तमः पुण्यकृतां वरिष्ठः
184c	उवाच राजानमदीनसत्त्वं; स्वमेव कार्यं नृपतेश्च यत्तत्
185a	तक्षकेण नरेन्द्रेन्द्र येन ते हिंसितः पिता
185c	तस्मै प्रतिकुरुष्व त्वं पन्नगाय दुरात्मने
186a	कार्यकालं च मन्येऽहं विधिदृष्टस्य कर्मणः
186c	तद्गच्छापचितिं राजन्पितुस्तस्य महात्मनः
187a	तेन ह्यनपराधी स दष्टो दुष्टान्तरात्मना
187c	पञ्चत्वमगमद्राजा वज्राहत इव द्रुमः
188a	बलदर्पसमुत्सिक्तस्तक्षकः पन्नगाधमः
188c	अकार्यं कृतवान्पापो योऽदशत्पितरं तव
189a	राजर्षिवंशगोप्तारममरप्रतिमं नृपम्
189c	जघान काश्यपं चैव न्यवर्तयत पापकृत्
190a	दग्धुमर्हसि तं पापं ज्वलिते हव्यवाहने
190c	सर्पसत्रे महाराज त्वयि तद्धि विधीयते
191a	एवं पितुश्चापचितिं गतवांस्त्वं भविष्यसि
191c	मम प्रियं च सुमहत्कृतं राजन्भविष्यति
192a	कर्मणः पृथिवीपाल मम येन दुरात्मना
192c	विघ्नः कृतो महाराज गुर्वर्थं चरतोऽनघ
193a	एतच्छ्रुत्वा तु नृपतिस्तक्षकस्य चुकोप ह
193c	उत्तङ्कवाक्यहविषा दीप्तोऽग्निर्हविषा यथा
194a	अपृच्छच्च तदा राजा मन्त्रिणः स्वान्सुदुःखितः
194c	उत्तङ्कस्यैव सान्निध्ये पितुः स्वर्गगतिं प्रति
195a	तदैव हि स राजेन्द्रो दुःखशोकाप्लुतोऽभवत्
195c	यदैव पितरं वृत्तमुत्तङ्कादशृणोत्तदा
