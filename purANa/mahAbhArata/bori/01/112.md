BR0107112001    वैशम्पायन उवाच
BR0107112001a	एवमुक्ता महाराज कुन्ती पाण्डुमभाषत
BR0107112001c	कुरूणामृषभं वीरं तदा भूमिपतिं पतिम्
BR0107112002a	न मामर्हसि धर्मज्ञ वक्तुमेवं कथञ्चन
BR0107112002c	धर्मपत्नीमभिरतां त्वयि राजीवलोचन
BR0107112003a	त्वमेव तु महाबाहो मय्यपत्यानि भारत
BR0107112003c	वीर वीर्योपपन्नानि धर्मतो जनयिष्यसि
BR0107112004a	स्वर्गं मनुजशार्दूल गच्छेयं सहिता त्वया
BR0107112004c	अपत्याय च मां गच्छ त्वमेव कुरुनन्दन
BR0107112005a	न ह्यहं मनसाप्यन्यं गच्छेयं त्वदृते नरम्
BR0107112005c	त्वत्तः प्रतिविशिष्टश्च कोऽन्योऽस्ति भुवि मानवः
BR0107112006a	इमां च तावद्धर्म्यां त्वं पौराणीं शृणु मे कथाम्
BR0107112006c	परिश्रुतां विशालाक्ष कीर्तयिष्यामि यामहम्
BR0107112007a	व्युषिताश्व इति ख्यातो बभूव किल पार्थिवः
BR0107112007c	पुरा परमधर्मिष्ठः पूरोर्वंशविवर्धनः
BR0107112008a	तस्मिंश्च यजमाने वै धर्मात्मनि महात्मनि
BR0107112008c	उपागमंस्ततो देवाः सेन्द्राः सह महर्षिभिः
BR0107112009a	अमाद्यदिन्द्रः सोमेन दक्षिणाभिर्द्विजातयः
BR0107112009c	व्युषिताश्वस्य राजर्षेस्ततो यज्ञे महात्मनः
BR0107112010a	व्युषिताश्वस्ततो राजन्नति मर्त्यान्व्यरोचत
BR0107112010c	सर्वभूतान्यति यथा तपनः शिशिरात्यये
BR0107112011a	स विजित्य गृहीत्वा च नृपतीन्राजसत्तमः
BR0107112011c	प्राच्यानुदीच्यान्मध्यांश्च दक्षिणात्यानकालयत्
BR0107112012a	अश्वमेधे महायज्ञे व्युषिताश्वः प्रतापवान्
BR0107112012c	बभूव स हि राजेन्द्रो दशनागबलान्वितः
BR0107112013a	अप्यत्र गाथां गायन्ति ये पुराणविदो जनाः
BR0107112013c	व्युषिताश्वः समुद्रान्तां विजित्येमां वसुन्धराम्
BR0107112013e	अपालयत्सर्ववर्णान्पिता पुत्रानिवौरसान्
BR0107112014a	यजमानो महायज्ञैर्ब्राह्मणेभ्यो ददौ धनम्
BR0107112014c	अनन्तरत्नान्यादाय आजहार महाक्रतून्
BR0107112014e	सुषाव च बहून्सोमान्सोमसंस्थास्ततान च
BR0107112015a	आसीत्काक्षीवती चास्य भार्या परमसम्मता
BR0107112015c	भद्रा नाम मनुष्येन्द्र रूपेणासदृशी भुवि
BR0107112016a	कामयामासतुस्तौ तु परस्परमिति श्रुतिः
BR0107112016c	स तस्यां कामसम्मत्तो यक्ष्माणं समपद्यत
BR0107112017a	तेनाचिरेण कालेन जगामास्तमिवांशुमान्
BR0107112017c	तस्मिन्प्रेते मनुष्येन्द्रे भार्यास्य भृशदुःखिता
BR0107112018a	अपुत्रा पुरुषव्याघ्र विललापेति नः श्रुतम्
BR0107112018c	भद्रा परमदुःखार्ता तन्निबोध नराधिप
BR0107112019a	नारी परमधर्मज्ञ सर्वा पुत्रविनाकृता
BR0107112019c	पतिं विना जीवति या न सा जीवति दुःखिता
BR0107112020a	पतिं विना मृतं श्रेयो नार्याः क्षत्रियपुङ्गव
BR0107112020c	त्वद्गतिं गन्तुमिच्छामि प्रसीदस्व नयस्व माम्
BR0107112021a	त्वया हीना क्षणमपि नाहं जीवितुमुत्सहे
BR0107112021c	प्रसादं कुरु मे राजन्नितस्तूर्णं नयस्व माम्
BR0107112022a	पृष्ठतोऽनुगमिष्यामि समेषु विषमेषु च
BR0107112022c	त्वामहं नरशार्दूल गच्छन्तमनिवर्तिनम्
BR0107112023a	छायेवानपगा राजन्सततं वशवर्तिनी
BR0107112023c	भविष्यामि नरव्याघ्र नित्यं प्रियहिते रता
BR0107112024a	अद्य प्रभृति मां राजन्कष्टा हृदयशोषणाः
BR0107112024c	आधयोऽभिभविष्यन्ति त्वदृते पुष्करेक्षण
BR0107112025a	अभाग्यया मया नूनं वियुक्ताः सहचारिणः
BR0107112025c	सम्योगा विप्रयुक्ता वा पूर्वदेहेषु पार्थिव
BR0107112026a	तदिदं कर्मभिः पापैः पूर्वदेहेषु सञ्चितम्
BR0107112026c	दुःखं मामनुसम्प्राप्तं राजंस्त्वद्विप्रयोगजम्
BR0107112027a	अद्यप्रभृत्यहं राजन्कुशप्रस्तरशायिनी
BR0107112027c	भविष्याम्यसुखाविष्टा त्वद्दर्शनपरायणा
BR0107112028a	दर्शयस्व नरव्याघ्र साधु मामसुखान्विताम्
BR0107112028c	दीनामनाथां कृपणां विलपन्तीं नरेश्वर
BR0107112029a	एवं बहुविधं तस्यां विलपन्त्यां पुनः पुनः
BR0107112029c	तं शवं सम्परिष्वज्य वाक्किलान्तर्हिताब्रवीत्
BR0107112030a	उत्तिष्ठ भद्रे गच्छ त्वं ददानीह वरं तव
BR0107112030c	जनयिष्याम्यपत्यानि त्वय्यहं चारुहासिनि
BR0107112031a	आत्मीये च वरारोहे शयनीये चतुर्दशीम्
BR0107112031c	अष्टमीं वा ऋतुस्नाता संविशेथा मया सह
BR0107112032a	एवमुक्ता तु सा देवी तथा चक्रे पतिव्रता
BR0107112032c	यथोक्तमेव तद्वाक्यं भद्रा पुत्रार्थिनी तदा
BR0107112033a	सा तेन सुषुवे देवी शवेन मनुजाधिप
BR0107112033c	त्रीञ्शाल्वांश्चतुरो मद्रान्सुतान्भरतसत्तम
BR0107112034a	तथा त्वमपि मय्येव मनसा भरतर्षभ
BR0107112034c	शक्तो जनयितुं पुत्रांस्तपोयोगबलान्वयात्
