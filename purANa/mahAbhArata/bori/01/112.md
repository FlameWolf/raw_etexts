001    वैशम्पायन उवाच
001a	एवमुक्ता महाराज कुन्ती पाण्डुमभाषत
001c	कुरूणामृषभं वीरं तदा भूमिपतिं पतिम्
002a	न मामर्हसि धर्मज्ञ वक्तुमेवं कथञ्चन
002c	धर्मपत्नीमभिरतां त्वयि राजीवलोचन
003a	त्वमेव तु महाबाहो मय्यपत्यानि भारत
003c	वीर वीर्योपपन्नानि धर्मतो जनयिष्यसि
004a	स्वर्गं मनुजशार्दूल गच्छेयं सहिता त्वया
004c	अपत्याय च मां गच्छ त्वमेव कुरुनन्दन
005a	न ह्यहं मनसाप्यन्यं गच्छेयं त्वदृते नरम्
005c	त्वत्तः प्रतिविशिष्टश्च कोऽन्योऽस्ति भुवि मानवः
006a	इमां च तावद्धर्म्यां त्वं पौराणीं शृणु मे कथाम्
006c	परिश्रुतां विशालाक्ष कीर्तयिष्यामि यामहम्
007a	व्युषिताश्व इति ख्यातो बभूव किल पार्थिवः
007c	पुरा परमधर्मिष्ठः पूरोर्वंशविवर्धनः
008a	तस्मिंश्च यजमाने वै धर्मात्मनि महात्मनि
008c	उपागमंस्ततो देवाः सेन्द्राः सह महर्षिभिः
009a	अमाद्यदिन्द्रः सोमेन दक्षिणाभिर्द्विजातयः
009c	व्युषिताश्वस्य राजर्षेस्ततो यज्ञे महात्मनः
010a	व्युषिताश्वस्ततो राजन्नति मर्त्यान्व्यरोचत
010c	सर्वभूतान्यति यथा तपनः शिशिरात्यये
011a	स विजित्य गृहीत्वा च नृपतीन्राजसत्तमः
011c	प्राच्यानुदीच्यान्मध्यांश्च दक्षिणात्यानकालयत्
012a	अश्वमेधे महायज्ञे व्युषिताश्वः प्रतापवान्
012c	बभूव स हि राजेन्द्रो दशनागबलान्वितः
013a	अप्यत्र गाथां गायन्ति ये पुराणविदो जनाः
013c	व्युषिताश्वः समुद्रान्तां विजित्येमां वसुन्धराम्
013e	अपालयत्सर्ववर्णान्पिता पुत्रानिवौरसान्
014a	यजमानो महायज्ञैर्ब्राह्मणेभ्यो ददौ धनम्
014c	अनन्तरत्नान्यादाय आजहार महाक्रतून्
014e	सुषाव च बहून्सोमान्सोमसंस्थास्ततान च
015a	आसीत्काक्षीवती चास्य भार्या परमसम्मता
015c	भद्रा नाम मनुष्येन्द्र रूपेणासदृशी भुवि
016a	कामयामासतुस्तौ तु परस्परमिति श्रुतिः
016c	स तस्यां कामसम्मत्तो यक्ष्माणं समपद्यत
017a	तेनाचिरेण कालेन जगामास्तमिवांशुमान्
017c	तस्मिन्प्रेते मनुष्येन्द्रे भार्यास्य भृशदुःखिता
018a	अपुत्रा पुरुषव्याघ्र विललापेति नः श्रुतम्
018c	भद्रा परमदुःखार्ता तन्निबोध नराधिप
019a	नारी परमधर्मज्ञ सर्वा पुत्रविनाकृता
019c	पतिं विना जीवति या न सा जीवति दुःखिता
020a	पतिं विना मृतं श्रेयो नार्याः क्षत्रियपुङ्गव
020c	त्वद्गतिं गन्तुमिच्छामि प्रसीदस्व नयस्व माम्
021a	त्वया हीना क्षणमपि नाहं जीवितुमुत्सहे
021c	प्रसादं कुरु मे राजन्नितस्तूर्णं नयस्व माम्
022a	पृष्ठतोऽनुगमिष्यामि समेषु विषमेषु च
022c	त्वामहं नरशार्दूल गच्छन्तमनिवर्तिनम्
023a	छायेवानपगा राजन्सततं वशवर्तिनी
023c	भविष्यामि नरव्याघ्र नित्यं प्रियहिते रता
024a	अद्य प्रभृति मां राजन्कष्टा हृदयशोषणाः
024c	आधयोऽभिभविष्यन्ति त्वदृते पुष्करेक्षण
025a	अभाग्यया मया नूनं वियुक्ताः सहचारिणः
025c	सम्योगा विप्रयुक्ता वा पूर्वदेहेषु पार्थिव
026a	तदिदं कर्मभिः पापैः पूर्वदेहेषु सञ्चितम्
026c	दुःखं मामनुसम्प्राप्तं राजंस्त्वद्विप्रयोगजम्
027a	अद्यप्रभृत्यहं राजन्कुशप्रस्तरशायिनी
027c	भविष्याम्यसुखाविष्टा त्वद्दर्शनपरायणा
028a	दर्शयस्व नरव्याघ्र साधु मामसुखान्विताम्
028c	दीनामनाथां कृपणां विलपन्तीं नरेश्वर
029a	एवं बहुविधं तस्यां विलपन्त्यां पुनः पुनः
029c	तं शवं सम्परिष्वज्य वाक्किलान्तर्हिताब्रवीत्
030a	उत्तिष्ठ भद्रे गच्छ त्वं ददानीह वरं तव
030c	जनयिष्याम्यपत्यानि त्वय्यहं चारुहासिनि
031a	आत्मीये च वरारोहे शयनीये चतुर्दशीम्
031c	अष्टमीं वा ऋतुस्नाता संविशेथा मया सह
032a	एवमुक्ता तु सा देवी तथा चक्रे पतिव्रता
032c	यथोक्तमेव तद्वाक्यं भद्रा पुत्रार्थिनी तदा
033a	सा तेन सुषुवे देवी शवेन मनुजाधिप
033c	त्रीञ्शाल्वांश्चतुरो मद्रान्सुतान्भरतसत्तम
034a	तथा त्वमपि मय्येव मनसा भरतर्षभ
034c	शक्तो जनयितुं पुत्रांस्तपोयोगबलान्वयात्
