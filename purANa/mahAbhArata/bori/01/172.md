001    गन्धर्व उवाच
001a	एवमुक्तः स विप्रर्षिर्वसिष्ठेन महात्मना
001c	न्ययच्छदात्मनः कोपं सर्वलोकपराभवात्
002a	ईजे च स महातेजाः सर्ववेदविदां वरः
002c	ऋषी राक्षससत्रेण शाक्तेयोऽथ पराशरः
003a	ततो वृद्धांश्च बालांश्च राक्षसान्स महामुनिः
003c	ददाह वितते यज्ञे शक्तेर्वधमनुस्मरन्
004a	न हि तं वारयामास वसिष्ठो रक्षसां वधात्
004c	द्वितीयामस्य मा भाङ्क्षं प्रतिज्ञामिति निश्चयात्
005a	त्रयाणां पावकानां स सत्रे तस्मिन्महामुनिः
005c	आसीत्पुरस्ताद्दीप्तानां चतुर्थ इव पावकः
006a	तेन यज्ञेन शुभ्रेण हूयमानेन युक्तितः
006c	तद्विदीपितमाकाशं सूर्येणेव घनात्यये
007a	तं वसिष्ठादयः सर्वे मुनयस्तत्र मेनिरे
007c	तेजसा दिवि दीप्यन्तं द्वितीयमिव भास्करम्
008a	ततः परमदुष्प्रापमन्यैर्ऋषिरुदारधीः
008c	समापिपयिषुः सत्रं तमत्रिः समुपागमत्
009a	तथा पुलस्त्यः पुलहः क्रतुश्चैव महाक्रतुम्
009c	उपाजग्मुरमित्रघ्न रक्षसां जीवितेप्सया
010a	पुलस्त्यस्तु वधात्तेषां रक्षसां भरतर्षभ
010c	उवाचेदं वचः पार्थ पराशरमरिन्दमम्
011a	कच्चित्तातापविघ्नं ते कच्चिन्नन्दसि पुत्रक
011c	अजानतामदोषाणां सर्वेषां रक्षसां वधात्
012a	प्रजोच्छेदमिमं मह्यं सर्वं सोमपसत्तम
012c	अधर्मिष्ठं वरिष्ठः सन्कुरुषे त्वं पराशर
012e	राजा कल्माषपादश्च दिवमारोढुमिच्छति
013a	ये च शक्त्यवराः पुत्रा वसिष्ठस्य महामुनेः
013c	ते च सर्वे मुदा युक्ता मोदन्ते सहिताः सुरैः
013e	सर्वमेतद्वसिष्ठस्य विदितं वै महामुने
014a	रक्षसां च समुच्छेद एष तात तपस्विनाम्
014c	निमित्तभूतस्त्वं चात्र क्रतौ वासिष्ठनन्दन
014e	स सत्रं मुञ्च भद्रं ते समाप्तमिदमस्तु ते
015a	एवमुक्तः पुलस्त्येन वसिष्ठेन च धीमता
015c	तदा समापयामास सत्रं शाक्तिः पराशरः
016a	सर्वराक्षससत्राय सम्भृतं पावकं मुनिः
016c	उत्तरे हिमवत्पार्श्वे उत्ससर्ज महावने
017a	स तत्राद्यापि रक्षांसि वृक्षानश्मान एव च
017c	भक्षयन्दृश्यते वह्निः सदा पर्वणि पर्वणि
