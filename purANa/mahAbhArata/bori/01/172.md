BR0111172001    गन्धर्व उवाच
BR0111172001a	एवमुक्तः स विप्रर्षिर्वसिष्ठेन महात्मना
BR0111172001c	न्ययच्छदात्मनः कोपं सर्वलोकपराभवात्
BR0111172002a	ईजे च स महातेजाः सर्ववेदविदां वरः
BR0111172002c	ऋषी राक्षससत्रेण शाक्तेयोऽथ पराशरः
BR0111172003a	ततो वृद्धांश्च बालांश्च राक्षसान्स महामुनिः
BR0111172003c	ददाह वितते यज्ञे शक्तेर्वधमनुस्मरन्
BR0111172004a	न हि तं वारयामास वसिष्ठो रक्षसां वधात्
BR0111172004c	द्वितीयामस्य मा भाङ्क्षं प्रतिज्ञामिति निश्चयात्
BR0111172005a	त्रयाणां पावकानां स सत्रे तस्मिन्महामुनिः
BR0111172005c	आसीत्पुरस्ताद्दीप्तानां चतुर्थ इव पावकः
BR0111172006a	तेन यज्ञेन शुभ्रेण हूयमानेन युक्तितः
BR0111172006c	तद्विदीपितमाकाशं सूर्येणेव घनात्यये
BR0111172007a	तं वसिष्ठादयः सर्वे मुनयस्तत्र मेनिरे
BR0111172007c	तेजसा दिवि दीप्यन्तं द्वितीयमिव भास्करम्
BR0111172008a	ततः परमदुष्प्रापमन्यैर्ऋषिरुदारधीः
BR0111172008c	समापिपयिषुः सत्रं तमत्रिः समुपागमत्
BR0111172009a	तथा पुलस्त्यः पुलहः क्रतुश्चैव महाक्रतुम्
BR0111172009c	उपाजग्मुरमित्रघ्न रक्षसां जीवितेप्सया
BR0111172010a	पुलस्त्यस्तु वधात्तेषां रक्षसां भरतर्षभ
BR0111172010c	उवाचेदं वचः पार्थ पराशरमरिन्दमम्
BR0111172011a	कच्चित्तातापविघ्नं ते कच्चिन्नन्दसि पुत्रक
BR0111172011c	अजानतामदोषाणां सर्वेषां रक्षसां वधात्
BR0111172012a	प्रजोच्छेदमिमं मह्यं सर्वं सोमपसत्तम
BR0111172012c	अधर्मिष्ठं वरिष्ठः सन्कुरुषे त्वं पराशर
BR0111172012e	राजा कल्माषपादश्च दिवमारोढुमिच्छति
BR0111172013a	ये च शक्त्यवराः पुत्रा वसिष्ठस्य महामुनेः
BR0111172013c	ते च सर्वे मुदा युक्ता मोदन्ते सहिताः सुरैः
BR0111172013e	सर्वमेतद्वसिष्ठस्य विदितं वै महामुने
BR0111172014a	रक्षसां च समुच्छेद एष तात तपस्विनाम्
BR0111172014c	निमित्तभूतस्त्वं चात्र क्रतौ वासिष्ठनन्दन
BR0111172014e	स सत्रं मुञ्च भद्रं ते समाप्तमिदमस्तु ते
BR0111172015a	एवमुक्तः पुलस्त्येन वसिष्ठेन च धीमता
BR0111172015c	तदा समापयामास सत्रं शाक्तिः पराशरः
BR0111172016a	सर्वराक्षससत्राय सम्भृतं पावकं मुनिः
BR0111172016c	उत्तरे हिमवत्पार्श्वे उत्ससर्ज महावने
BR0111172017a	स तत्राद्यापि रक्षांसि वृक्षानश्मान एव च
BR0111172017c	भक्षयन्दृश्यते वह्निः सदा पर्वणि पर्वणि
