001	वैशम्पायन उवाच
001a	इन्द्रप्रस्थे वसन्तस्ते जघ्नुरन्यान्नराधिपान्
001c	शासनाद्धृतराष्ट्रस्य राज्ञः शान्तनवस्य च
002a	आश्रित्य धर्मराजानं सर्वलोकोऽवसत्सुखम्
002c	पुण्यलक्षणकर्माणं स्वदेहमिव देहिनः
003a	स समं धर्मकामार्थान्सिषेवे भरतर्षभः
003c	त्रीनिवात्मसमान्बन्धून्बन्धुमानिव मानयन्
004a	तेषां समविभक्तानां क्षितौ देहवतामिव
004c	बभौ धर्मार्थकामानां चतुर्थ इव पार्थिवः
005a	अध्येतारं परं वेदाः प्रयोक्तारं महाध्वराः
005c	रक्षितारं शुभं वर्णा लेभिरे तं जनाधिपम्
006a	अधिष्ठानवती लक्ष्मीः परायणवती मतिः
006c	बन्धुमानखिलो धर्मस्तेनासीत्पृथिवीक्षिता
007a	भ्रातृभिः सहितो राजा चतुर्भिरधिकं बभौ
007c	प्रयुज्यमानैर्विततो वेदैरिव महाध्वरः
008a	तं तु धौम्यादयो विप्राः परिवार्योपतस्थिरे
008c	बृहस्पतिसमा मुख्याः प्रजापतिमिवामराः
009a	धर्मराजे अतिप्रीत्या पूर्णचन्द्र इवामले
009c	प्रजानां रेमिरे तुल्यं नेत्राणि हृदयानि च
010a	न तु केवलदैवेन प्रजा भावेन रेमिरे
010c	यद्बभूव मनःकान्तं कर्मणा स चकार तत्
011a	न ह्ययुक्तं न चासत्यं नानृतं न च विप्रियम्
011c	भाषितं चारुभाषस्य जज्ञे पार्थस्य धीमतः
012a	स हि सर्वस्य लोकस्य हितमात्मन एव च
012c	चिकीर्षुः सुमहातेजा रेमे भरतसत्तमः
013a	तथा तु मुदिताः सर्वे पाण्डवा विगतज्वराः
013c	अवसन्पृथिवीपालांस्त्रासयन्तः स्वतेजसा
014a	ततः कतिपयाहस्य बीभत्सुः कृष्णमब्रवीत्
014c	उष्णानि कृष्ण वर्तन्ते गच्छामो यमुनां प्रति
015a	सुहृज्जनवृतास्तत्र विहृत्य मधुसूदन
015c	सायाह्ने पुनरेष्यामो रोचतां ते जनार्दन
016	वासुदेव उवाच
016a	कुन्तीमातर्ममाप्येतद्रोचते यद्वयं जले
016c	सुहृज्जनवृताः पार्थ विहरेम यथासुखम्
017	वैशम्पायन उवाच
017a	आमन्त्र्य धर्मराजानमनुज्ञाप्य च भारत
017c	जग्मतुः पार्थगोविन्दौ सुहृज्जनवृतौ ततः
018a	विहारदेशं सम्प्राप्य नानाद्रुमवदुत्तमम्
018c	गृहैरुच्चावचैर्युक्तं पुरन्दरगृहोपमम्
019a	भक्ष्यैर्भोज्यैश्च पेयैश्च रसवद्भिर्महाधनैः
019c	माल्यैश्च विविधैर्युक्तं युक्तं वार्ष्णेयपार्थयोः
020a	आविवेशतुरापूर्णं रत्नैरुच्चावचैः शुभैः
020c	यथोपजोषं सर्वश्च जनश्चिक्रीड भारत
021a	वने काश्चिज्जले काश्चित्काश्चिद्वेश्मसु चाङ्गनाः
021c	यथादेशं यथाप्रीति चिक्रीडुः कृष्णपार्थयोः
022a	द्रौपदी च सुभद्रा च वासांस्याभरणानि च
022c	प्रयच्छेतां महार्हाणि स्त्रीणां ते स्म मदोत्कटे
023a	काश्चित्प्रहृष्टा ननृतुश्चुक्रुशुश्च तथापराः
023c	जहसुश्चापरा नार्यः पपुश्चान्या वरासवम्
024a	रुरुदुश्चापरास्तत्र प्रजघ्नुश्च परस्परम्
024c	मन्त्रयामासुरन्याश्च रहस्यानि परस्परम्
025a	वेणुवीणामृदङ्गानां मनोज्ञानां च सर्वशः
025c	शब्देनापूर्यते ह स्म तद्वनं सुसमृद्धिमत्
026a	तस्मिंस्तथा वर्तमाने कुरुदाशार्हनन्दनौ
026c	समीपे जग्मतुः कञ्चिदुद्देशं सुमनोहरम्
027a	तत्र गत्वा महात्मानौ कृष्णौ परपुरञ्जयौ
027c	महार्हासनयो राजंस्ततस्तौ संनिषीदतुः
028a	तत्र पूर्वव्यतीतानि विक्रान्तानि रतानि च
028c	बहूनि कथयित्वा तौ रेमाते पार्थमाधवौ
029a	तत्रोपविष्टौ मुदितौ नाकपृष्ठेऽश्विनाविव
029c	अभ्यगच्छत्तदा विप्रो वासुदेवधनञ्जयौ
030a	बृहच्छालप्रतीकाशः प्रतप्तकनकप्रभः
030c	हरिपिङ्गो हरिश्मश्रुः प्रमाणायामतः समः
031a	तरुणादित्यसङ्काशः कृष्णवासा जटाधरः
031c	पद्मपत्राननः पिङ्गस्तेजसा प्रज्वलन्निव
032a	उपसृष्टं तु तं कृष्णौ भ्राजमानं द्विजोत्तमम्
032c	अर्जुनो वासुदेवश्च तूर्णमुत्पत्य तस्थतुः
