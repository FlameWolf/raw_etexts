001	जरितोवाच
001a	अस्माद्बिलान्निष्पतितं श्येन आखुं जहार तम्
001c	क्षुद्रं गृहीत्वा पादाभ्यां भयं न भविता ततः
002	शार्ङ्गका ऊचुः
002a	न हृतं तं वयं विद्मः श्येनेनाखुं कथञ्चन
002c	अन्येऽपि भवितारोऽत्र तेभ्योऽपि भयमेव नः
003a	संशयो ह्यग्निरागच्छेद्दृष्टं वायोर्निवर्तनम्
003c	मृत्युर्नो बिलवासिभ्यो भवेन्मातरसंशयम्
004a	निःसंशयात्संशयितो मृत्युर्मातर्विशिष्यते
004c	चर खे त्वं यथान्यायं पुत्रान्वेत्स्यसि शोभनान्
005	जरितोवाच
005a	अहं वै श्येनमायान्तमद्राक्षं बिलमन्तिकात्
005c	सञ्चरन्तं समादाय जहाराखुं बिलाद्बली
006a	तं पतन्तमहं श्येनं त्वरिता पृष्ठतोऽन्वगाम्
006c	आशिषोऽस्य प्रयुञ्जाना हरतो मूषकं बिलात्
007a	यो नो द्वेष्टारमादाय श्येनराज प्रधावसि
007c	भव त्वं दिवमास्थाय निरमित्रो हिरण्मयः
008a	यदा स भक्षितस्तेन क्षुधितेन पतत्रिणा
008c	तदाहं तमनुज्ञाप्य प्रत्युपायां गृहान्प्रति
009a	प्रविशध्वं बिलं पुत्रा विश्रब्धा नास्ति वो भयम्
009c	श्येनेन मम पश्यन्त्या हृत आखुर्न संशयः
010	शार्ङ्गका ऊचुः
010a	न विद्म वै वयं मातर्हृतमाखुमितः पुरा
010c	अविज्ञाय न शक्ष्यामो बिलमाविशतुं वयम्
011	जरितोवाच
011a	अहं हि तं प्रजानामि हृतं श्येनेन मूषकम्
011c	अत एव भयं नास्ति क्रियतां वचनं मम
012	शार्ङ्गका ऊचुः
012a	न त्वं मिथ्योपचारेण मोक्षयेथा भयं महत्
012c	समाकुलेषु ज्ञानेषु न बुद्धिकृतमेव तत्
013a	न चोपकृतमस्माभिर्न चास्मान्वेत्थ ये वयम्
013c	पीड्यमाना भरस्यस्मान्का सती के वयं तव
014a	तरुणी दर्शनीयासि समर्था भर्तुरेषणे
014c	अनुगच्छ स्वभर्तारं पुत्रानाप्स्यसि शोभनान्
015a	वयमप्यग्निमाविश्य लोकान्प्राप्स्यामहे शुभान्
015c	अथास्मान्न दहेदग्निरायास्त्वं पुनरेव नः
016	वैशम्पायन उवाच
016a	एवमुक्ता ततः शार्ङ्गी पुत्रानुत्सृज्य खाण्डवे
016c	जगाम त्वरिता देशं क्षेममग्नेरनाश्रयम्
017a	ततस्तीक्ष्णार्चिरभ्यागाज्ज्वलितो हव्यवाहनः
017c	यत्र शार्ङ्गा बभूवुस्ते मन्दपालस्य पुत्रकाः
018a	ते शार्ङ्गा ज्वलनं दृष्ट्वा ज्वलितं स्वेन तेजसा
018c	जरितारिस्ततो वाचं श्रावयामास पावकम्
