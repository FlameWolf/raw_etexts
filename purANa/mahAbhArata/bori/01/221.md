BR0120221001	वैशम्पायन उवाच
BR0120221001a	ततः प्रज्वलिते शुक्रे शार्ङ्गकास्ते सुदुःखिताः
BR0120221001c	व्यथिताः परमोद्विग्ना नाधिजग्मुः परायणम्
BR0120221002a	निशाम्य पुत्रकान्बालान्माता तेषां तपस्विनी
BR0120221002c	जरिता दुःखसन्तप्ता विललाप नरेश्वर
BR0120221003a	अयमग्निर्दहन्कक्षमित आयाति भीषणः
BR0120221003c	जगत्सन्दीपयन्भीमो मम दुःखविवर्धनः
BR0120221004a	इमे च मां कर्षयन्ति शिशवो मन्दचेतसः
BR0120221004c	अबर्हाश्चरणैर्हीनाः पूर्वेषां नः परायणम्
BR0120221004e	त्रासयंश्चायमायाति लेलिहानो महीरुहान्
BR0120221005a	अशक्तिमत्त्वाच्च सुता न शक्ताः सरणे मम
BR0120221005c	आदाय च न शक्तास्मि पुत्रान्सरितुमन्यतः
BR0120221006a	न च त्यक्तुमहं शक्ता हृदयं दूयतीव मे
BR0120221006c	कं नु जह्यामहं पुत्रं कमादाय व्रजाम्यहम्
BR0120221007a	किं नु मे स्यात्कृतं कृत्वा मन्यध्वं पुत्रकाः कथम्
BR0120221007c	चिन्तयाना विमोक्षं वो नाधिगच्छामि किञ्चन
BR0120221007e	छादयित्वा च वो गात्रैः करिष्ये मरणं सह
BR0120221008a	जरितारौ कुलं हीदं ज्येष्ठत्वेन प्रतिष्ठितम्
BR0120221008c	सारिसृक्वः प्रजायेत पितॄणां कुलवर्धनः
BR0120221009a	स्तम्बमित्रस्तपः कुर्याद्द्रोणो ब्रह्मविदुत्तमः
BR0120221009c	इत्येवमुक्त्वा प्रययौ पिता वो निर्घृणः पुरा
BR0120221010a	कमुपादाय शक्येत गन्तुं कस्यापदुत्तमा
BR0120221010c	किं नु कृत्वा कृतं कार्यं भवेदिति च विह्वला
BR0120221011a	नापश्यत्स्वधिया मोक्षं स्वसुतानां तदानलात्
BR0120221011c	एवं ब्रुवन्तीं शार्ङ्गास्ते प्रत्यूचुरथ मातरम्
BR0120221012a	स्नेहमुत्सृज्य मातस्त्वं पत यत्र न हव्यवाट्
BR0120221012c	अस्मासु हि विनष्टेषु भवितारः सुतास्तव
BR0120221012e	त्वयि मातर्विनष्टायां न नः स्यात्कुलसन्ततिः
BR0120221013a	अन्ववेक्ष्यैतदुभयं क्षमं स्याद्यत्कुलस्य नः
BR0120221013c	तद्वै कर्तुं परः कालो मातरेष भवेत्तव
BR0120221014a	मा वै कुलविनाशाय स्नेहं कार्षीः सुतेषु नः
BR0120221014c	न हीदं कर्म मोघं स्याल्लोककामस्य नः पितुः
BR0120221015	जरितोवाच
BR0120221015a	इदमाखोर्बिलं भूमौ वृक्षस्यास्य समीपतः
BR0120221015c	तदाविशध्वं त्वरिता वह्नेरत्र न वो भयम्
BR0120221016a	ततोऽहं पांसुना छिद्रमपिधास्यामि पुत्रकाः
BR0120221016c	एवं प्रतिकृतं मन्ये ज्वलतः कृष्णवर्त्मनः
BR0120221017a	तत एष्याम्यतीतेऽग्नौ विहर्तुं पांसुसञ्चयम्
BR0120221017c	रोचतामेष वोपायो विमोक्षाय हुताशनात्
BR0120221018	शार्ङ्गका ऊचुः
BR0120221018a	अबर्हान्मांसभूतान्नः क्रव्यादाखुर्विनाशयेत्
BR0120221018c	पश्यमाना भयमिदं न शक्ष्यामो निषेवितुम्
BR0120221019a	कथमग्निर्न नो दह्यात्कथमाखुर्न भक्षयेत्
BR0120221019c	कथं न स्यात्पिता मोघः कथं माता ध्रियेत नः
BR0120221020a	बिल आखोर्विनाशः स्यादग्नेराकाशचारिणाम्
BR0120221020c	अन्ववेक्ष्यैतदुभयं श्रेयान्दाहो न भक्षणम्
BR0120221021a	गर्हितं मरणं नः स्यादाखुना खादता बिले
BR0120221021c	शिष्टादिष्टः परित्यागः शरीरस्य हुताशनात्
