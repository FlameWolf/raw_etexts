001	वैशम्पायन उवाच
001a	ततः प्रज्वलिते शुक्रे शार्ङ्गकास्ते सुदुःखिताः
001c	व्यथिताः परमोद्विग्ना नाधिजग्मुः परायणम्
002a	निशाम्य पुत्रकान्बालान्माता तेषां तपस्विनी
002c	जरिता दुःखसन्तप्ता विललाप नरेश्वर
003a	अयमग्निर्दहन्कक्षमित आयाति भीषणः
003c	जगत्सन्दीपयन्भीमो मम दुःखविवर्धनः
004a	इमे च मां कर्षयन्ति शिशवो मन्दचेतसः
004c	अबर्हाश्चरणैर्हीनाः पूर्वेषां नः परायणम्
004e	त्रासयंश्चायमायाति लेलिहानो महीरुहान्
005a	अशक्तिमत्त्वाच्च सुता न शक्ताः सरणे मम
005c	आदाय च न शक्तास्मि पुत्रान्सरितुमन्यतः
006a	न च त्यक्तुमहं शक्ता हृदयं दूयतीव मे
006c	कं नु जह्यामहं पुत्रं कमादाय व्रजाम्यहम्
007a	किं नु मे स्यात्कृतं कृत्वा मन्यध्वं पुत्रकाः कथम्
007c	चिन्तयाना विमोक्षं वो नाधिगच्छामि किञ्चन
007e	छादयित्वा च वो गात्रैः करिष्ये मरणं सह
008a	जरितारौ कुलं हीदं ज्येष्ठत्वेन प्रतिष्ठितम्
008c	सारिसृक्वः प्रजायेत पितॄणां कुलवर्धनः
009a	स्तम्बमित्रस्तपः कुर्याद्द्रोणो ब्रह्मविदुत्तमः
009c	इत्येवमुक्त्वा प्रययौ पिता वो निर्घृणः पुरा
010a	कमुपादाय शक्येत गन्तुं कस्यापदुत्तमा
010c	किं नु कृत्वा कृतं कार्यं भवेदिति च विह्वला
011a	नापश्यत्स्वधिया मोक्षं स्वसुतानां तदानलात्
011c	एवं ब्रुवन्तीं शार्ङ्गास्ते प्रत्यूचुरथ मातरम्
012a	स्नेहमुत्सृज्य मातस्त्वं पत यत्र न हव्यवाट्
012c	अस्मासु हि विनष्टेषु भवितारः सुतास्तव
012e	त्वयि मातर्विनष्टायां न नः स्यात्कुलसन्ततिः
013a	अन्ववेक्ष्यैतदुभयं क्षमं स्याद्यत्कुलस्य नः
013c	तद्वै कर्तुं परः कालो मातरेष भवेत्तव
014a	मा वै कुलविनाशाय स्नेहं कार्षीः सुतेषु नः
014c	न हीदं कर्म मोघं स्याल्लोककामस्य नः पितुः
015	जरितोवाच
015a	इदमाखोर्बिलं भूमौ वृक्षस्यास्य समीपतः
015c	तदाविशध्वं त्वरिता वह्नेरत्र न वो भयम्
016a	ततोऽहं पांसुना छिद्रमपिधास्यामि पुत्रकाः
016c	एवं प्रतिकृतं मन्ये ज्वलतः कृष्णवर्त्मनः
017a	तत एष्याम्यतीतेऽग्नौ विहर्तुं पांसुसञ्चयम्
017c	रोचतामेष वोपायो विमोक्षाय हुताशनात्
018	शार्ङ्गका ऊचुः
018a	अबर्हान्मांसभूतान्नः क्रव्यादाखुर्विनाशयेत्
018c	पश्यमाना भयमिदं न शक्ष्यामो निषेवितुम्
019a	कथमग्निर्न नो दह्यात्कथमाखुर्न भक्षयेत्
019c	कथं न स्यात्पिता मोघः कथं माता ध्रियेत नः
020a	बिल आखोर्विनाशः स्यादग्नेराकाशचारिणाम्
020c	अन्ववेक्ष्यैतदुभयं श्रेयान्दाहो न भक्षणम्
021a	गर्हितं मरणं नः स्यादाखुना खादता बिले
021c	शिष्टादिष्टः परित्यागः शरीरस्य हुताशनात्
