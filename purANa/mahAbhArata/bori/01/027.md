BR0105027001	शौनक उवाच
BR0105027001a	कोऽपराधो महेन्द्रस्य कः प्रमादश्च सूतज
BR0105027001c	तपसा वालखिल्यानां सम्भूतो गरुडः कथम्
BR0105027002a	कश्यपस्य द्विजातेश्च कथं वै पक्षिराट्सुतः
BR0105027002c	अधृष्यः सर्वभूतानामवध्यश्चाभवत्कथम्
BR0105027003a	कथं च कामचारी स कामवीर्यश्च खेचरः
BR0105027003c	एतदिच्छाम्यहं श्रोतुं पुराणे यदि पठ्यते
BR0105027004	सूत उवाच
BR0105027004a	विषयोऽयं पुराणस्य यन्मां त्वं परिपृच्छसि
BR0105027004c	शृणु मे वदतः सर्वमेतत्सङ्क्षेपतो द्विज
BR0105027005a	यजतः पुत्रकामस्य कश्यपस्य प्रजापतेः
BR0105027005c	साहाय्यमृषयो देवा गन्धर्वाश्च ददुः किल
BR0105027006a	तत्रेध्मानयने शक्रो नियुक्तः कश्यपेन ह
BR0105027006c	मुनयो वालखिल्याश्च ये चान्ये देवतागणाः
BR0105027007a	शक्रस्तु वीर्यसदृशमिध्मभारं गिरिप्रभम्
BR0105027007c	समुद्यम्यानयामास नातिकृच्छ्रादिव प्रभुः
BR0105027008a	अथापश्यदृषीन्ह्रस्वानङ्गुष्ठोदरपर्वणः
BR0105027008c	पलाशवृन्तिकामेकां सहितान्वहतः पथि
BR0105027009a	प्रलीनान्स्वेष्विवाङ्गेषु निराहारांस्तपोधनान्
BR0105027009c	क्लिश्यमानान्मन्दबलान्गोष्पदे संप्लुतोदके
BR0105027010a	तांश्च सर्वान्स्मयाविष्टो वीर्योन्मत्तः पुरन्दरः
BR0105027010c	अवहस्यात्यगाच्छीघ्रं लङ्घयित्वावमन्य च
BR0105027011a	तेऽथ रोषसमाविष्टाः सुभृशं जातमन्यवः
BR0105027011c	आरेभिरे महत्कर्म तदा शक्रभयङ्करम्
BR0105027012a	जुहुवुस्ते सुतपसो विधिवज्जातवेदसम्
BR0105027012c	मन्त्रैरुच्चावचैर्विप्रा येन कामेन तच्छृणु
BR0105027013a	कामवीर्यः कामगमो देवराजभयप्रदः
BR0105027013c	इन्द्रोऽन्यः सर्वदेवानां भवेदिति यतव्रताः
BR0105027014a	इन्द्राच्छतगुणः शौर्ये वीर्ये चैव मनोजवः
BR0105027014c	तपसो नः फलेनाद्य दारुणः सम्भवत्विति
BR0105027015a	तद्बुद्ध्वा भृशसन्तप्तो देवराजः शतक्रतुः
BR0105027015c	जगाम शरणं तत्र कश्यपं संशितव्रतम्
BR0105027016a	तच्छ्रुत्वा देवराजस्य कश्यपोऽथ प्रजापतिः
BR0105027016c	वालखिल्यानुपागम्य कर्मसिद्धिमपृच्छत
BR0105027017a	एवमस्त्विति तं चापि प्रत्यूचुः सत्यवादिनः
BR0105027017c	तान्कश्यप उवाचेदं सान्त्वपूर्वं प्रजापतिः
BR0105027018a	अयमिन्द्रस्त्रिभुवने नियोगाद्ब्रह्मणः कृतः
BR0105027018c	इन्द्रार्थं च भवन्तोऽपि यत्नवन्तस्तपोधनाः
BR0105027019a	न मिथ्या ब्रह्मणो वाक्यं कर्तुमर्हथ सत्तमाः
BR0105027019c	भवतां च न मिथ्यायं सङ्कल्पो मे चिकीर्षितः
BR0105027020a	भवत्वेष पतत्रीणामिन्द्रोऽतिबलसत्त्ववान्
BR0105027020c	प्रसादः क्रियतां चैव देवराजस्य याचतः
BR0105027021a	एवमुक्ताः कश्यपेन वालखिल्यास्तपोधनाः
BR0105027021c	प्रत्यूचुरभिसंम्पूज्य मुनिश्रेष्ठं प्रजापतिम्
BR0105027022a	इन्द्रार्थोऽयं समारम्भः सर्वेषां नः प्रजापते
BR0105027022c	अपत्यार्थं समारम्भो भवतश्चायमीप्सितः
BR0105027023a	तदिदं सफलं कर्म त्वया वै प्रतिगृह्यताम्
BR0105027023c	तथा चैव विधत्स्वात्र यथा श्रेयोऽनुपश्यसि
BR0105027024a	एतस्मिन्नेव काले तु देवी दाक्षायणी शुभा
BR0105027024c	विनता नाम कल्याणी पुत्रकामा यशस्विनी
BR0105027025a	तपस्तप्त्वा व्रतपरा स्नाता पुंसवने शुचिः
BR0105027025c	उपचक्राम भर्तारं तामुवाचाथ कश्यपः
BR0105027026a	आरम्भः सफलो देवि भवितायं तवेप्सितः
BR0105027026c	जनयिष्यसि पुत्रौ द्वौ वीरौ त्रिभुवनेश्वरौ
BR0105027027a	तपसा वालखिल्यानां मम संकल्पजौ तथा
BR0105027027c	भविष्यतो महाभागौ पुत्रौ ते लोकपूजितौ
BR0105027028a	उवाच चैनां भगवान्मारीचः पुनरेव ह
BR0105027028c	धार्यतामप्रमादेन गर्भोऽयं सुमहोदयः
BR0105027029a	एकः सर्वपतत्रीणामिन्द्रत्वं कारयिष्यति
BR0105027029c	लोकसम्भावितो वीरः कामवीर्यो विहङ्गमः
BR0105027030a	शतक्रतुमथोवाच प्रीयमाणः प्रजापतिः
BR0105027030c	त्वत्सहायौ खगावेतौ भ्रातरौ ते भविष्यतः
BR0105027031a	नैताभ्यां भविता दोषः सकाशात्ते पुरन्दर
BR0105027031c	व्येतु ते शक्र सन्तापस्त्वमेवेन्द्रो भविष्यसि
BR0105027032a	न चाप्येवं त्वया भूयः क्षेप्तव्या ब्रह्मवादिनः
BR0105027032c	न चावमान्या दर्पात्ते वाग्विषा भृशकोपनाः
BR0105027033a	एवमुक्तो जगामेन्द्रो निर्विशङ्कस्त्रिविष्टपम्
BR0105027033c	विनता चापि सिद्धार्था बभूव मुदिता तदा
BR0105027034a	जनयामास पुत्रौ द्वावरुणं गरुडं तथा
BR0105027034c	अरुणस्तयोस्तु विकल आदित्यस्य पुरःसरः
BR0105027035a	पतत्रीणां तु गरुड इन्द्रत्वेनाभ्यषिच्यत
BR0105027035c	तस्यैतत्कर्म सुमहच्छ्रूयतां भृगुनन्दन
