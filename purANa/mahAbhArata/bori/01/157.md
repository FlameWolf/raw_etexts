001	वैशम्पायन उवाच
001a	वसत्सु तेषु प्रच्छन्नं पाण्डवेषु महात्मसु
001c	आजगामाथ तान्द्रष्टुं व्यासः सत्यवतीसुतः
002a	तमागतमभिप्रेक्ष्य प्रत्युद्गम्य परन्तपाः
002c	प्रणिपत्याभिवाद्यैनं तस्थुः प्राञ्जलयस्तदा
003a	समनुज्ञाप्य तान्सर्वानासीनान्मुनिरब्रवीत्
003c	प्रसन्नः पूजितः पार्थैः प्रीतिपूर्वमिदं वचः
004a	अपि धर्मेण वर्तध्वं शास्त्रेण च परन्तपाः
004c	अपि विप्रेषु वः पूजा पूजार्हेषु न हीयते
005a	अथ धर्मार्थवद्वाक्यमुक्त्वा स भगवानृषिः
005c	विचित्राश्च कथास्तास्ताः पुनरेवेदमब्रवीत्
006a	आसीत्तपोवने काचिदृषेः कन्या महात्मनः
006c	विलग्नमध्या सुश्रोणी सुभ्रूः सर्वगुणान्विता
007a	कर्मभिः स्वकृतैः सा तु दुर्भगा समपद्यत
007c	नाध्यगच्छत्पतिं सा तु कन्या रूपवती सती
008a	तपस्तप्तुमथारेभे पत्यर्थमसुखा ततः
008c	तोषयामास तपसा सा किलोग्रेण शङ्करम् 
009a	तस्याः स भगवांस्तुष्टस्तामुवाच तपस्विनीम्
009c	वरं वरय भद्रं ते वरदोऽस्मीति भामिनि
010a	अथेश्वरमुवाचेदमात्मनः सा वचो हितम्
010c	पतिं सर्वगुणोपेतमिच्छामीति पुनः पुनः
011a	तामथ प्रत्युवाचेदमीशानो वदतां वरः
011c	पञ्च ते पतयो भद्रे भविष्यन्तीति शङ्करः
012a	प्रतिब्रुवन्तीमेकं मे पतिं देहीति शङ्करम्
012c	पुनरेवाब्रवीद्देव इदं वचनमुत्तमम्
013a	पञ्चकृत्वस्त्वया उक्तः पतिं देहीत्यहं पुनः
013c	देहमन्यं गतायास्ते यथोक्तं तद्भविष्यति
014a	द्रुपदस्य कुले जाता कन्या सा देवरूपिणी
014c	निर्दिष्टा भवतां पत्नी कृष्णा पार्षत्यनिन्दिता
015a	पाञ्चालनगरं तस्मात्प्रविशध्वं महाबलाः
015c	सुखिनस्तामनुप्राप्य भविष्यथ न संशयः
016a	एवमुक्त्वा महाभागः पाण्डवानां पितामहः
016c	पार्थानामन्त्र्य कुन्तीं च प्रातिष्ठत महातपाः
