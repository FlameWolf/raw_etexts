001    जनमेजय उवाच
001a	कथितो धार्तराष्ट्राणामार्षः सम्भव उत्तमः
001c	अमानुषो मानुषाणां भवता ब्रह्मवित्तम
002a	नामधेयानि चाप्येषां कथ्यमानानि भागशः
002c	त्वत्तः श्रुतानि मे ब्रह्मन्पाण्डवानां तु कीर्तय
003a	ते हि सर्वे महात्मानो देवराजपराक्रमाः
003c	त्वयैवांशावतरणे देवभागाः प्रकीर्तिताः
004a	तस्मादिच्छाम्यहं श्रोतुमतिमानुषकर्मणाम्
004c	तेषामाजननं सर्वं वैशम्पायन कीर्तय
005    वैशम्पायन उवाच
005a	राजा पाण्डुर्महारण्ये मृगव्यालनिषेविते
005c	वने मैथुनकालस्थं ददर्श मृगयूथपम्
006a	ततस्तां च मृगीं तं च रुक्मपुङ्खैः सुपत्रिभिः
006c	निर्बिभेद शरैस्तीक्ष्णैः पाण्डुः पञ्चभिराशुगैः
007a	स च राजन्महातेजा ऋषिपुत्रस्तपोधनः
007c	भार्यया सह तेजस्वी मृगरूपेण सङ्गतः
008a	संसक्तस्तु तया मृग्या मानुषीमीरयन्गिरम्
008c	क्षणेन पतितो भूमौ विललापाकुलेन्द्रियः
009    मृग उवाच
009a	काममन्युपरीतापि बुद्ध्यङ्गरहितापि च
009c	वर्जयन्ति नृशंसानि पापेष्वभिरता नराः
010a	न विधिं ग्रसते प्रज्ञा प्रज्ञां तु ग्रसते विधिः
010c	विधिपर्यागतानर्थान्प्रज्ञा न प्रतिपद्यते
011a	शश्वद्धर्मात्मनां मुख्ये कुले जातस्य भारत
011c	कामलोभाभिभूतस्य कथं ते चलिता मतिः
012    पाण्डुरुवाच
012a	शत्रूणां या वधे वृत्तिः सा मृगाणां वधे स्मृता
012c	राज्ञां मृग न मां मोहात्त्वं गर्हयितुमर्हसि
013a	अच्छद्मनामायया च मृगाणां वध इष्यते
013c	स एव धर्मो राज्ञां तु तद्विद्वान्किं नु गर्हसे
014a	अगस्त्यः सत्रमासीनश्चचार मृगयामृषिः
014c	आरण्यान्सर्वदैवत्यान्मृगान्प्रोक्ष्य महावने
015a	प्रमाणदृष्टधर्मेण कथमस्मान्विगर्हसे
015c	अगस्त्यस्याभिचारेण युष्माकं वै वपा हुता
016    मृग उवाच
016a	न रिपून्वै समुद्दिश्य विमुञ्चन्ति पुरा शरान्
016c	रन्ध्र एषां विशेषेण वधकालः प्रशस्यते
017    पाण्डुरुवाच
017a	प्रमत्तमप्रमत्तं वा विवृतं घ्नन्ति चौजसा
017c	उपायैरिषुभिस्तीक्ष्णैः कस्मान्मृग विगर्हसे
018    मृग उवाच
018a	नाहं घ्नन्तं मृगान्राजन्विगर्हे आत्मकारणात्
018c	मैथुनं तु प्रतीक्ष्यं मे स्यात्त्वयेहानृशंसतः
019a	सर्वभूतहिते काले सर्वभूतेप्सिते तथा
019c	को हि विद्वान्मृगं हन्याच्चरन्तं मैथुनं वने
019e	पुरुषार्थफलं कान्तं यत्त्वया वितथं कृतम्
020a	पौरवाणामृषीणां च तेषामक्लिष्टकर्मणाम्
020c	वंशे जातस्य कौरव्य नानुरूपमिदं तव
021a	नृशंसं कर्म सुमहत्सर्वलोकविगर्हितम्
021c	अस्वर्ग्यमयशस्यं च अधर्मिष्ठं च भारत
022a	स्त्रीभोगानां विशेषज्ञः शास्त्रधर्मार्थतत्त्ववित्
022c	नार्हस्त्वं सुरसङ्काश कर्तुमस्वर्ग्यमीदृशम्
023a	त्वया नृशंसकर्तारः पापाचाराश्च मानवाः
023c	निग्राह्याः पार्थिवश्रेष्ठ त्रिवर्गपरिवर्जिताः
024a	किं कृतं ते नरश्रेष्ठ निघ्नतो मामनागसम्
024c	मुनिं मूलफलाहारं मृगवेषधरं नृप
024e	वसमानमरण्येषु नित्यं शमपरायणम्
025a	त्वयाहं हिंसितो यस्मात्तस्मात्त्वामप्यसंशयम्
025c	द्वयोर्नृशंसकर्तारमवशं काममोहितम्
025e	जीवितान्तकरो भाव एवमेवागमिष्यति
026a	अहं हि किन्दमो नाम तपसाप्रतिमो मुनिः
026c	व्यपत्रपन्मनुष्याणां मृग्यां मैथुनमाचरम्
027a	मृगो भूत्वा मृगैः सार्धं चरामि गहने वने
027c	न तु ते ब्रह्महत्येयं भविष्यत्यविजानतः
027e	मृगरूपधरं हत्वा मामेवं काममोहितम्
028a	अस्य तु त्वं फलं मूढ प्राप्स्यसीदृशमेव हि
028c	प्रियया सह संवासं प्राप्य कामविमोहितः
028e	त्वमप्यस्यामवस्थायां प्रेतलोकं गमिष्यसि
029a	अन्तकाले च संवासं यया गन्तासि कान्तया
029c	प्रेतराजवशं प्राप्तं सर्वभूतदुरत्ययम्
029e	भक्त्या मतिमतां श्रेष्ठ सैव त्वामनुयास्यति
030a	वर्तमानः सुखे दुःखं यथाहं प्रापितस्त्वया
030c	तथा सुखं त्वां सम्प्राप्तं दुःखमभ्यागमिष्यति
031    वैशम्पायन उवाच
031a	एवमुक्त्वा सुदुःखार्तो जीवितात्स व्ययुज्यत
031c	मृगः पाण्डुश्च शोकार्तः क्षणेन समपद्यत
