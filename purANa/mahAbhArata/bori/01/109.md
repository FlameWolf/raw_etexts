BR0107109001    जनमेजय उवाच
BR0107109001a	कथितो धार्तराष्ट्राणामार्षः सम्भव उत्तमः
BR0107109001c	अमानुषो मानुषाणां भवता ब्रह्मवित्तम
BR0107109002a	नामधेयानि चाप्येषां कथ्यमानानि भागशः
BR0107109002c	त्वत्तः श्रुतानि मे ब्रह्मन्पाण्डवानां तु कीर्तय
BR0107109003a	ते हि सर्वे महात्मानो देवराजपराक्रमाः
BR0107109003c	त्वयैवांशावतरणे देवभागाः प्रकीर्तिताः
BR0107109004a	तस्मादिच्छाम्यहं श्रोतुमतिमानुषकर्मणाम्
BR0107109004c	तेषामाजननं सर्वं वैशम्पायन कीर्तय
BR0107109005    वैशम्पायन उवाच
BR0107109005a	राजा पाण्डुर्महारण्ये मृगव्यालनिषेविते
BR0107109005c	वने मैथुनकालस्थं ददर्श मृगयूथपम्
BR0107109006a	ततस्तां च मृगीं तं च रुक्मपुङ्खैः सुपत्रिभिः
BR0107109006c	निर्बिभेद शरैस्तीक्ष्णैः पाण्डुः पञ्चभिराशुगैः
BR0107109007a	स च राजन्महातेजा ऋषिपुत्रस्तपोधनः
BR0107109007c	भार्यया सह तेजस्वी मृगरूपेण सङ्गतः
BR0107109008a	संसक्तस्तु तया मृग्या मानुषीमीरयन्गिरम्
BR0107109008c	क्षणेन पतितो भूमौ विललापाकुलेन्द्रियः
BR0107109009    मृग उवाच
BR0107109009a	काममन्युपरीतापि बुद्ध्यङ्गरहितापि च
BR0107109009c	वर्जयन्ति नृशंसानि पापेष्वभिरता नराः
BR0107109010a	न विधिं ग्रसते प्रज्ञा प्रज्ञां तु ग्रसते विधिः
BR0107109010c	विधिपर्यागतानर्थान्प्रज्ञा न प्रतिपद्यते
BR0107109011a	शश्वद्धर्मात्मनां मुख्ये कुले जातस्य भारत
BR0107109011c	कामलोभाभिभूतस्य कथं ते चलिता मतिः
BR0107109012    पाण्डुरुवाच
BR0107109012a	शत्रूणां या वधे वृत्तिः सा मृगाणां वधे स्मृता
BR0107109012c	राज्ञां मृग न मां मोहात्त्वं गर्हयितुमर्हसि
BR0107109013a	अच्छद्मनामायया च मृगाणां वध इष्यते
BR0107109013c	स एव धर्मो राज्ञां तु तद्विद्वान्किं नु गर्हसे
BR0107109014a	अगस्त्यः सत्रमासीनश्चचार मृगयामृषिः
BR0107109014c	आरण्यान्सर्वदैवत्यान्मृगान्प्रोक्ष्य महावने
BR0107109015a	प्रमाणदृष्टधर्मेण कथमस्मान्विगर्हसे
BR0107109015c	अगस्त्यस्याभिचारेण युष्माकं वै वपा हुता
BR0107109016    मृग उवाच
BR0107109016a	न रिपून्वै समुद्दिश्य विमुञ्चन्ति पुरा शरान्
BR0107109016c	रन्ध्र एषां विशेषेण वधकालः प्रशस्यते
BR0107109017    पाण्डुरुवाच
BR0107109017a	प्रमत्तमप्रमत्तं वा विवृतं घ्नन्ति चौजसा
BR0107109017c	उपायैरिषुभिस्तीक्ष्णैः कस्मान्मृग विगर्हसे
BR0107109018    मृग उवाच
BR0107109018a	नाहं घ्नन्तं मृगान्राजन्विगर्हे आत्मकारणात्
BR0107109018c	मैथुनं तु प्रतीक्ष्यं मे स्यात्त्वयेहानृशंसतः
BR0107109019a	सर्वभूतहिते काले सर्वभूतेप्सिते तथा
BR0107109019c	को हि विद्वान्मृगं हन्याच्चरन्तं मैथुनं वने
BR0107109019e	पुरुषार्थफलं कान्तं यत्त्वया वितथं कृतम्
BR0107109020a	पौरवाणामृषीणां च तेषामक्लिष्टकर्मणाम्
BR0107109020c	वंशे जातस्य कौरव्य नानुरूपमिदं तव
BR0107109021a	नृशंसं कर्म सुमहत्सर्वलोकविगर्हितम्
BR0107109021c	अस्वर्ग्यमयशस्यं च अधर्मिष्ठं च भारत
BR0107109022a	स्त्रीभोगानां विशेषज्ञः शास्त्रधर्मार्थतत्त्ववित्
BR0107109022c	नार्हस्त्वं सुरसङ्काश कर्तुमस्वर्ग्यमीदृशम्
BR0107109023a	त्वया नृशंसकर्तारः पापाचाराश्च मानवाः
BR0107109023c	निग्राह्याः पार्थिवश्रेष्ठ त्रिवर्गपरिवर्जिताः
BR0107109024a	किं कृतं ते नरश्रेष्ठ निघ्नतो मामनागसम्
BR0107109024c	मुनिं मूलफलाहारं मृगवेषधरं नृप
BR0107109024e	वसमानमरण्येषु नित्यं शमपरायणम्
BR0107109025a	त्वयाहं हिंसितो यस्मात्तस्मात्त्वामप्यसंशयम्
BR0107109025c	द्वयोर्नृशंसकर्तारमवशं काममोहितम्
BR0107109025e	जीवितान्तकरो भाव एवमेवागमिष्यति
BR0107109026a	अहं हि किन्दमो नाम तपसाप्रतिमो मुनिः
BR0107109026c	व्यपत्रपन्मनुष्याणां मृग्यां मैथुनमाचरम्
BR0107109027a	मृगो भूत्वा मृगैः सार्धं चरामि गहने वने
BR0107109027c	न तु ते ब्रह्महत्येयं भविष्यत्यविजानतः
BR0107109027e	मृगरूपधरं हत्वा मामेवं काममोहितम्
BR0107109028a	अस्य तु त्वं फलं मूढ प्राप्स्यसीदृशमेव हि
BR0107109028c	प्रियया सह संवासं प्राप्य कामविमोहितः
BR0107109028e	त्वमप्यस्यामवस्थायां प्रेतलोकं गमिष्यसि
BR0107109029a	अन्तकाले च संवासं यया गन्तासि कान्तया
BR0107109029c	प्रेतराजवशं प्राप्तं सर्वभूतदुरत्ययम्
BR0107109029e	भक्त्या मतिमतां श्रेष्ठ सैव त्वामनुयास्यति
BR0107109030a	वर्तमानः सुखे दुःखं यथाहं प्रापितस्त्वया
BR0107109030c	तथा सुखं त्वां सम्प्राप्तं दुःखमभ्यागमिष्यति
BR0107109031    वैशम्पायन उवाच
BR0107109031a	एवमुक्त्वा सुदुःखार्तो जीवितात्स व्ययुज्यत
BR0107109031c	मृगः पाण्डुश्च शोकार्तः क्षणेन समपद्यत
