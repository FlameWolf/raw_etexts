001	वैशम्पायन उवाच
001a	एवमुक्तस्तु भगवान्धूमकेतुर्हुताशनः
001c	चिन्तयामास वरुणं लोकपालं दिदृक्षया
001e	आदित्यमुदके देवं निवसन्तं जलेश्वरम्
002a	स च तच्चिन्तितं ज्ञात्वा दर्शयामास पावकम्
002c	तमब्रवीद्धूमकेतुः प्रतिपूज्य जलेश्वरम्
002e	चतुर्थं लोकपालानां रक्षितारं महेश्वरम्
003a	सोमेन राज्ञा यद्दत्तं धनुश्चैवेषुधी च ते
003c	तत्प्रयच्छोभयं शीघ्रं रथं च कपिलक्षणम्
004a	कार्यं हि सुमहत्पार्थो गाण्डीवेन करिष्यति
004c	चक्रेण वासुदेवश्च तन्मदर्थे प्रदीयताम्
004e	ददानीत्येव वरुणः पावकं प्रत्यभाषत
005a	ततोऽद्भुतं महावीर्यं यशःकीर्तिविवर्धनम्
005c	सर्वशस्त्रैरनाधृष्यं सर्वशस्त्रप्रमाथि च
005e	सर्वायुधमहामात्रं परसेनाप्रधर्षणम्
006a	एकं शतसहस्रेण सम्मितं राष्ट्रवर्धनम्
006c	चित्रमुच्चावचैर्वर्णैः शोभितं श्लक्ष्णमव्रणम्
007a	देवदानवगन्धर्वैः पूजितं शाश्वतीः समाः
007c	प्रादाद्वै धनुरत्नं तदक्षय्यौ च महेषुधी
008a	रथं च दिव्याश्वयुजं कपिप्रवरकेतनम्
008c	उपेतं राजतैरश्वैर्गान्धर्वैर्हेममालिभिः
008e	पाण्डुराभ्रप्रतीकाशैर्मनोवायुसमैर्जवे
009a	सर्वोपकरणैर्युक्तमजय्यं देवदानवैः
009c	भानुमन्तं महाघोषं सर्वभूतमनोहरम्
010a	ससर्ज यत्स्वतपसा भौवनो भुवनप्रभुः
010c	प्रजापतिरनिर्देश्यं यस्य रूपं रवेरिव
011a	यं स्म सोमः समारुह्य दानवानजयत्प्रभुः
011c	नगमेघप्रतीकाशं ज्वलन्तमिव च श्रिया
012a	आश्रिता तं रथश्रेष्ठं शक्रायुधसमा शुभा
012c	तापनीया सुरुचिरा ध्वजयष्टिरनुत्तमा
013a	तस्यां तु वानरो दिव्यः सिंहशार्दूललक्षणः
013c	विनर्दन्निव तत्रस्थः संस्थितो मूर्ध्न्यशोभत
014a	ध्वजे भूतानि तत्रासन्विविधानि महान्ति च
014c	नादेन रिपुसैन्यानां येषां संज्ञा प्रणश्यति
015a	स तं नानापताकाभिः शोभितं रथमुत्तमम्
015c	प्रदक्षिणमुपावृत्य दैवतेभ्यः प्रणम्य च
016a	सन्नद्धः कवची खड्गी बद्धगोधाङ्गुलित्रवान्
016c	आरुरोह रथं पार्थो विमानं सुकृती यथा
017a	तच्च दिव्यं धनुःश्रेष्ठं ब्रह्मणा निर्मितं पुरा
017c	गाण्डीवमुपसङ्गृह्य बभूव मुदितोऽर्जुनः
018a	हुताशनं नमस्कृत्य ततस्तदपि वीर्यवान्
018c	जग्राह बलमास्थाय ज्यया च युयुजे धनुः
019a	मौर्व्यां तु युज्यमानायां बलिना पाण्डवेन ह
019c	येऽशृण्वन्कूजितं तत्र तेषां वै व्यथितं मनः
020a	लब्ध्वा रथं धनुश्चैव तथाक्षय्यौ महेषुधी
020c	बभूव कल्यः कौन्तेयः प्रहृष्टः साह्यकर्मणि
021a	वज्रनाभं ततश्चक्रं ददौ कृष्णाय पावकः
021c	आग्नेयमस्त्रं दयितं स च कल्योऽभवत्तदा
022a	अब्रवीत्पावकश्चैनमेतेन मधुसूदन
022c	अमानुषानपि रणे विजेष्यसि न संशयः
023a	अनेन त्वं मनुष्याणां देवानामपि चाहवे
023c	रक्षःपिशाचदैत्यानां नागानां चाधिकः सदा
023e	भविष्यसि न संदेहः प्रवरारिनिबर्हणे
024a	क्षिप्तं क्षिप्तं रणे चैतत्त्वया माधव शत्रुषु
024c	हत्वाप्रतिहतं सङ्ख्ये पाणिमेष्यति ते पुनः
025a	वरुणश्च ददौ तस्मै गदामशनिनिःस्वनाम्
025c	दैत्यान्तकरणीं घोरां नाम्ना कौमोदकीं हरेः
026a	ततः पावकमब्रूतां प्रहृष्टौ कृष्णपाण्डवौ
026c	कृतास्त्रौ शस्त्रसम्पन्नौ रथिनौ ध्वजिनावपि
027a	कल्यौ स्वो भगवन्योद्धुमपि सर्वैः सुरासुरैः
027c	किं पुनर्वज्रिणैकेन पन्नगार्थे युयुत्सुना
028	अर्जुन उवाच
028a	चक्रमस्त्रं च वार्ष्णेयो विसृजन्युधि वीर्यवान्
028c	त्रिषु लोकेषु तन्नास्ति यन्न जीयाज्जनार्दनः
029a	गाण्डीवं धनुरादाय तथाक्षय्यौ महेषुधी
029c	अहमप्युत्सहे लोकान्विजेतुं युधि पावक
030a	सर्वतः परिवार्यैनं दावेन महता प्रभो
030c	कामं सम्प्रज्वलाद्यैव कल्यौ स्वः साह्यकर्मणि
031	वैशम्पायन उवाच
031a	एवमुक्तः स भगवान्दाशार्हेणार्जुनेन च
031c	तैजसं रूपमास्थाय दावं दग्धुं प्रचक्रमे
032a	सर्वतः परिवार्याथ सप्तार्चिर्ज्वलनस्तदा
032c	ददाह खाण्डवं क्रुद्धो युगान्तमिव दर्शयन्
033a	परिगृह्य समाविष्टस्तद्वनं भरतर्षभ
033c	मेघस्तनितनिर्घोषं सर्वभूतानि निर्दहन्
034a	दह्यतस्तस्य विबभौ रूपं दावस्य भारत
034c	मेरोरिव नगेन्द्रस्य काञ्चनस्य महाद्युतेः
