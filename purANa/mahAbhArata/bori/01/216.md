BR0119216001	वैशम्पायन उवाच
BR0119216001a	एवमुक्तस्तु भगवान्धूमकेतुर्हुताशनः
BR0119216001c	चिन्तयामास वरुणं लोकपालं दिदृक्षया
BR0119216001e	आदित्यमुदके देवं निवसन्तं जलेश्वरम्
BR0119216002a	स च तच्चिन्तितं ज्ञात्वा दर्शयामास पावकम्
BR0119216002c	तमब्रवीद्धूमकेतुः प्रतिपूज्य जलेश्वरम्
BR0119216002e	चतुर्थं लोकपालानां रक्षितारं महेश्वरम्
BR0119216003a	सोमेन राज्ञा यद्दत्तं धनुश्चैवेषुधी च ते
BR0119216003c	तत्प्रयच्छोभयं शीघ्रं रथं च कपिलक्षणम्
BR0119216004a	कार्यं हि सुमहत्पार्थो गाण्डीवेन करिष्यति
BR0119216004c	चक्रेण वासुदेवश्च तन्मदर्थे प्रदीयताम्
BR0119216004e	ददानीत्येव वरुणः पावकं प्रत्यभाषत
BR0119216005a	ततोऽद्भुतं महावीर्यं यशःकीर्तिविवर्धनम्
BR0119216005c	सर्वशस्त्रैरनाधृष्यं सर्वशस्त्रप्रमाथि च
BR0119216005e	सर्वायुधमहामात्रं परसेनाप्रधर्षणम्
BR0119216006a	एकं शतसहस्रेण सम्मितं राष्ट्रवर्धनम्
BR0119216006c	चित्रमुच्चावचैर्वर्णैः शोभितं श्लक्ष्णमव्रणम्
BR0119216007a	देवदानवगन्धर्वैः पूजितं शाश्वतीः समाः
BR0119216007c	प्रादाद्वै धनुरत्नं तदक्षय्यौ च महेषुधी
BR0119216008a	रथं च दिव्याश्वयुजं कपिप्रवरकेतनम्
BR0119216008c	उपेतं राजतैरश्वैर्गान्धर्वैर्हेममालिभिः
BR0119216008e	पाण्डुराभ्रप्रतीकाशैर्मनोवायुसमैर्जवे
BR0119216009a	सर्वोपकरणैर्युक्तमजय्यं देवदानवैः
BR0119216009c	भानुमन्तं महाघोषं सर्वभूतमनोहरम्
BR0119216010a	ससर्ज यत्स्वतपसा भौवनो भुवनप्रभुः
BR0119216010c	प्रजापतिरनिर्देश्यं यस्य रूपं रवेरिव
BR0119216011a	यं स्म सोमः समारुह्य दानवानजयत्प्रभुः
BR0119216011c	नगमेघप्रतीकाशं ज्वलन्तमिव च श्रिया
BR0119216012a	आश्रिता तं रथश्रेष्ठं शक्रायुधसमा शुभा
BR0119216012c	तापनीया सुरुचिरा ध्वजयष्टिरनुत्तमा
BR0119216013a	तस्यां तु वानरो दिव्यः सिंहशार्दूललक्षणः
BR0119216013c	विनर्दन्निव तत्रस्थः संस्थितो मूर्ध्न्यशोभत
BR0119216014a	ध्वजे भूतानि तत्रासन्विविधानि महान्ति च
BR0119216014c	नादेन रिपुसैन्यानां येषां संज्ञा प्रणश्यति
BR0119216015a	स तं नानापताकाभिः शोभितं रथमुत्तमम्
BR0119216015c	प्रदक्षिणमुपावृत्य दैवतेभ्यः प्रणम्य च
BR0119216016a	सन्नद्धः कवची खड्गी बद्धगोधाङ्गुलित्रवान्
BR0119216016c	आरुरोह रथं पार्थो विमानं सुकृती यथा
BR0119216017a	तच्च दिव्यं धनुःश्रेष्ठं ब्रह्मणा निर्मितं पुरा
BR0119216017c	गाण्डीवमुपसङ्गृह्य बभूव मुदितोऽर्जुनः
BR0119216018a	हुताशनं नमस्कृत्य ततस्तदपि वीर्यवान्
BR0119216018c	जग्राह बलमास्थाय ज्यया च युयुजे धनुः
BR0119216019a	मौर्व्यां तु युज्यमानायां बलिना पाण्डवेन ह
BR0119216019c	येऽशृण्वन्कूजितं तत्र तेषां वै व्यथितं मनः
BR0119216020a	लब्ध्वा रथं धनुश्चैव तथाक्षय्यौ महेषुधी
BR0119216020c	बभूव कल्यः कौन्तेयः प्रहृष्टः साह्यकर्मणि
BR0119216021a	वज्रनाभं ततश्चक्रं ददौ कृष्णाय पावकः
BR0119216021c	आग्नेयमस्त्रं दयितं स च कल्योऽभवत्तदा
BR0119216022a	अब्रवीत्पावकश्चैनमेतेन मधुसूदन
BR0119216022c	अमानुषानपि रणे विजेष्यसि न संशयः
BR0119216023a	अनेन त्वं मनुष्याणां देवानामपि चाहवे
BR0119216023c	रक्षःपिशाचदैत्यानां नागानां चाधिकः सदा
BR0119216023e	भविष्यसि न संदेहः प्रवरारिनिबर्हणे
BR0119216024a	क्षिप्तं क्षिप्तं रणे चैतत्त्वया माधव शत्रुषु
BR0119216024c	हत्वाप्रतिहतं सङ्ख्ये पाणिमेष्यति ते पुनः
BR0119216025a	वरुणश्च ददौ तस्मै गदामशनिनिःस्वनाम्
BR0119216025c	दैत्यान्तकरणीं घोरां नाम्ना कौमोदकीं हरेः
BR0119216026a	ततः पावकमब्रूतां प्रहृष्टौ कृष्णपाण्डवौ
BR0119216026c	कृतास्त्रौ शस्त्रसम्पन्नौ रथिनौ ध्वजिनावपि
BR0119216027a	कल्यौ स्वो भगवन्योद्धुमपि सर्वैः सुरासुरैः
BR0119216027c	किं पुनर्वज्रिणैकेन पन्नगार्थे युयुत्सुना
BR0119216028	अर्जुन उवाच
BR0119216028a	चक्रमस्त्रं च वार्ष्णेयो विसृजन्युधि वीर्यवान्
BR0119216028c	त्रिषु लोकेषु तन्नास्ति यन्न जीयाज्जनार्दनः
BR0119216029a	गाण्डीवं धनुरादाय तथाक्षय्यौ महेषुधी
BR0119216029c	अहमप्युत्सहे लोकान्विजेतुं युधि पावक
BR0119216030a	सर्वतः परिवार्यैनं दावेन महता प्रभो
BR0119216030c	कामं सम्प्रज्वलाद्यैव कल्यौ स्वः साह्यकर्मणि
BR0119216031	वैशम्पायन उवाच
BR0119216031a	एवमुक्तः स भगवान्दाशार्हेणार्जुनेन च
BR0119216031c	तैजसं रूपमास्थाय दावं दग्धुं प्रचक्रमे
BR0119216032a	सर्वतः परिवार्याथ सप्तार्चिर्ज्वलनस्तदा
BR0119216032c	ददाह खाण्डवं क्रुद्धो युगान्तमिव दर्शयन्
BR0119216033a	परिगृह्य समाविष्टस्तद्वनं भरतर्षभ
BR0119216033c	मेघस्तनितनिर्घोषं सर्वभूतानि निर्दहन्
BR0119216034a	दह्यतस्तस्य विबभौ रूपं दावस्य भारत
BR0119216034c	मेरोरिव नगेन्द्रस्य काञ्चनस्य महाद्युतेः
