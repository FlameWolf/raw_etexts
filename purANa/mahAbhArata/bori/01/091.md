BR0107091001a	इक्ष्वाकुवंशप्रभवो राजासीत्पृथिवीपतिः
BR0107091001c	महाभिष इति ख्यातः सत्यवाक्सत्यविक्रमः
BR0107091002a	सोऽश्वमेधसहस्रेण वाजपेयशतेन च
BR0107091002c	तोषयामास देवेन्द्रं स्वर्गं लेभे ततः प्रभुः
BR0107091003a	ततः कदाचिद्ब्रह्माणमुपासां चक्रिरे सुराः
BR0107091003c	तत्र राजर्षयो आसन्स च राजा महाभिषः
BR0107091004a	अथ गङ्गा सरिच्छ्रेष्ठा समुपायात्पितामहम्
BR0107091004c	तस्या वासः समुद्धूतं मारुतेन शशिप्रभम्
BR0107091005a	ततोऽभवन्सुरगणाः सहसावाङ्मुखास्तदा
BR0107091005c	महाभिषस्तु राजर्षिरशङ्को दृष्टवान्नदीम्
BR0107091006a	अपध्यातो भगवता ब्रह्मणा स महाभिषः
BR0107091006c	उक्तश्च जातो मर्त्येषु पुनर्लोकानवाप्स्यसि
BR0107091007a	स चिन्तयित्वा नृपतिर्नृपान्सर्वांस्तपोधनान्
BR0107091007c	प्रतीपं रोचयामास पितरं भूरिवर्चसम्
BR0107091008a	महाभिषं तु तं दृष्ट्वा नदी धैर्याच्च्युतं नृपम्
BR0107091008c	तमेव मनसाध्यायमुपावर्तत्सरिद्वरा
BR0107091009a	सा तु विध्वस्तवपुषः कश्मलाभिहतौजसः
BR0107091009c	ददर्श पथि गच्छन्ती वसून्देवान्दिवौकसः
BR0107091010a	तथारूपांश्च तान्दृष्ट्वा पप्रच्छ सरितां वरा
BR0107091010c	किमिदं नष्टरूपाः स्थ कच्चित्क्षेमं दिवौकसाम्
BR0107091011a	तामूचुर्वसवो देवाः शप्ताः स्मो वै महानदि
BR0107091011c	अल्पेऽपराधे संरम्भाद्वसिष्ठेन महात्मना
BR0107091012a	विमूढा हि वयं सर्वे प्रच्छन्नमृषिसत्तमम्
BR0107091012c	सन्ध्यां वसिष्ठमासीनं तमत्यभिसृताः पुरा
BR0107091013a	तेन कोपाद्वयं शप्ता योनौ सम्भवतेति ह
BR0107091013c	न शक्यमन्यथा कर्तुं यदुक्तं ब्रह्मवादिना
BR0107091014a	त्वं तस्मान्मानुषी भूत्वा सूष्व पुत्रान्वसून्भुवि
BR0107091014c	न मानुषीणां जठरं प्रविशेमाशुभं वयम्
BR0107091015a	इत्युक्ता तान्वसून्गङ्गा तथेत्युक्त्वाब्रवीदिदम्
BR0107091015c	मर्त्येषु पुरुषश्रेष्ठः को वः कर्ता भविष्यति
BR0107091016	वसव ऊचुः
BR0107091016a	प्रतीपस्य सुतो राजा शन्तनुर्नाम धार्मिकः
BR0107091016c	भविता मानुषे लोके स नः कर्ता भविष्यति
BR0107091017	गङ्गोवाच
BR0107091017a	ममाप्येवं मतं देवा यथावदत मानघाः
BR0107091017c	प्रियं तस्य करिष्यामि युष्माकं  चैतदीप्सितम्
BR0107091018	वसव ऊचुः
BR0107091018a	जातान्कुमारान्स्वानप्सु प्रक्षेप्तुं वै त्वमर्हसि
BR0107091018c	यथा नचिरकालं नो निष्कृतिः स्यात्त्रिलोकगे
BR0107091019	गङ्गोवाच
BR0107091019a	एवमेतत्करिष्यामि पुत्रस्तस्य विधीयताम्
BR0107091019c	नास्य मोघः सङ्गमः स्यात्पुत्रहेतोर्मया सह
BR0107091020	वसव ऊचुः
BR0107091020a	तुरीयार्धं प्रदास्यामो वीर्यस्यैकैकशो वयम्
BR0107091020c	तेन वीर्येण पुत्रस्ते भविता तस्य चेप्सितः
BR0107091021a	न सम्पत्स्यति मर्त्येषु पुनस्तस्य तु सन्ततिः
BR0107091021c	तस्मादपुत्रः पुत्रस्ते भविष्यति स वीर्यवान्
BR0107091022	वैशम्पायन उवाच
BR0107091022a	एवं ते समयं कृत्वा गङ्गया वसवः सह
BR0107091022c	जग्मुः प्रहृष्टमनसो यथासङ्कल्पमञ्जसा
