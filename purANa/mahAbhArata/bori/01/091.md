001a	इक्ष्वाकुवंशप्रभवो राजासीत्पृथिवीपतिः
001c	महाभिष इति ख्यातः सत्यवाक्सत्यविक्रमः
002a	सोऽश्वमेधसहस्रेण वाजपेयशतेन च
002c	तोषयामास देवेन्द्रं स्वर्गं लेभे ततः प्रभुः
003a	ततः कदाचिद्ब्रह्माणमुपासां चक्रिरे सुराः
003c	तत्र राजर्षयो आसन्स च राजा महाभिषः
004a	अथ गङ्गा सरिच्छ्रेष्ठा समुपायात्पितामहम्
004c	तस्या वासः समुद्धूतं मारुतेन शशिप्रभम्
005a	ततोऽभवन्सुरगणाः सहसावाङ्मुखास्तदा
005c	महाभिषस्तु राजर्षिरशङ्को दृष्टवान्नदीम्
006a	अपध्यातो भगवता ब्रह्मणा स महाभिषः
006c	उक्तश्च जातो मर्त्येषु पुनर्लोकानवाप्स्यसि
007a	स चिन्तयित्वा नृपतिर्नृपान्सर्वांस्तपोधनान्
007c	प्रतीपं रोचयामास पितरं भूरिवर्चसम्
008a	महाभिषं तु तं दृष्ट्वा नदी धैर्याच्च्युतं नृपम्
008c	तमेव मनसाध्यायमुपावर्तत्सरिद्वरा
009a	सा तु विध्वस्तवपुषः कश्मलाभिहतौजसः
009c	ददर्श पथि गच्छन्ती वसून्देवान्दिवौकसः
010a	तथारूपांश्च तान्दृष्ट्वा पप्रच्छ सरितां वरा
010c	किमिदं नष्टरूपाः स्थ कच्चित्क्षेमं दिवौकसाम्
011a	तामूचुर्वसवो देवाः शप्ताः स्मो वै महानदि
011c	अल्पेऽपराधे संरम्भाद्वसिष्ठेन महात्मना
012a	विमूढा हि वयं सर्वे प्रच्छन्नमृषिसत्तमम्
012c	सन्ध्यां वसिष्ठमासीनं तमत्यभिसृताः पुरा
013a	तेन कोपाद्वयं शप्ता योनौ सम्भवतेति ह
013c	न शक्यमन्यथा कर्तुं यदुक्तं ब्रह्मवादिना
014a	त्वं तस्मान्मानुषी भूत्वा सूष्व पुत्रान्वसून्भुवि
014c	न मानुषीणां जठरं प्रविशेमाशुभं वयम्
015a	इत्युक्ता तान्वसून्गङ्गा तथेत्युक्त्वाब्रवीदिदम्
015c	मर्त्येषु पुरुषश्रेष्ठः को वः कर्ता भविष्यति
016	वसव ऊचुः
016a	प्रतीपस्य सुतो राजा शन्तनुर्नाम धार्मिकः
016c	भविता मानुषे लोके स नः कर्ता भविष्यति
017	गङ्गोवाच
017a	ममाप्येवं मतं देवा यथावदत मानघाः
017c	प्रियं तस्य करिष्यामि युष्माकं  चैतदीप्सितम्
018	वसव ऊचुः
018a	जातान्कुमारान्स्वानप्सु प्रक्षेप्तुं वै त्वमर्हसि
018c	यथा नचिरकालं नो निष्कृतिः स्यात्त्रिलोकगे
019	गङ्गोवाच
019a	एवमेतत्करिष्यामि पुत्रस्तस्य विधीयताम्
019c	नास्य मोघः सङ्गमः स्यात्पुत्रहेतोर्मया सह
020	वसव ऊचुः
020a	तुरीयार्धं प्रदास्यामो वीर्यस्यैकैकशो वयम्
020c	तेन वीर्येण पुत्रस्ते भविता तस्य चेप्सितः
021a	न सम्पत्स्यति मर्त्येषु पुनस्तस्य तु सन्ततिः
021c	तस्मादपुत्रः पुत्रस्ते भविष्यति स वीर्यवान्
022	वैशम्पायन उवाच
022a	एवं ते समयं कृत्वा गङ्गया वसवः सह
022c	जग्मुः प्रहृष्टमनसो यथासङ्कल्पमञ्जसा
