BR0104005001 	शौनक उवाच
BR0104005001a	पुराणमखिलं तात पिता तेऽधीतवान्पुरा
BR0104005001c	कच्चित्त्वमपि तत्सर्वमधीषे लोमहर्षणे
BR0104005002a	पुराणे हि कथा दिव्या आदिवंशाश्च धीमताम्
BR0104005002c	कथ्यन्ते ताः पुरास्माभिः श्रुताः पूर्वं पितुस्तव
BR0104005003a	तत्र वंशमहं पूर्वं श्रोतुमिच्छामि भार्गवम्
BR0104005003c	कथयस्व कथामेतां कल्याः स्म श्रवणे तव
BR0104005004	सूत उवाच
BR0104005004a	यदधीतं पुरा सम्यग्द्विजश्रेष्ठ महात्मभिः
BR0104005004c	वैशंपायनविप्राद्यैस्तैश्चापि कथितं पुरा
BR0104005005a	यदधीतं च पित्रा मे सम्यक्चैव ततो मया
BR0104005005c	तत्तावच्छृणु यो देवैः सेन्द्रैः साग्निमरुद्गणैः
BR0104005005e	पूजितः प्रवरो वंशो भृगूणां भृगुनन्दन
BR0104005006a	इमं वंशमहं ब्रह्मन्भार्गवं ते महामुने
BR0104005006c	निगदामि कथायुक्तं पुराणाश्रयसंयुतम्
BR0104005007a	भृगोः सुदयितः पुत्रश्च्यवनो नाम भार्गवः
BR0104005007c	च्यवनस्यापि दायादः प्रमतिर्नाम धार्मिकः
BR0104005007e	प्रमतेरप्यभूत्पुत्रो घृताच्यां रुरुरित्युत
BR0104005008a	रुरोरपि सुतो जज्ञे शुनको वेदपारगः
BR0104005008c	प्रमद्वरायां धर्मात्मा तव पूर्वपितामहात्
BR0104005009a	तपस्वी च यशस्वी च श्रुतवान्ब्रह्मवित्तमः
BR0104005009c	धर्मिष्ठः सत्यवादी च नियतो नियतेन्द्रियः
BR0104005010 	शौनक उवाच
BR0104005010a	सूतपुत्र यथा तस्य भार्गवस्य महात्मनः
BR0104005010c	च्यवनत्वं परिख्यातं तन्ममाचक्ष्व पृच्छतः
BR0104005011	सूत उवाच
BR0104005011a	भृगोः सुदयिता भार्या पुलोमेत्यभिविश्रुता
BR0104005011c	तस्यां गर्भः समभवद्भृगोर्वीर्यसमुद्भवः
BR0104005012a	तस्मिन्गर्भे सम्भृतेऽथ पुलोमायां भृगूद्वह
BR0104005012c	समये समशीलिन्यां धर्मपत्न्यां यशस्विनः
BR0104005013a	अभिषेकाय निष्क्रान्ते भृगौ धर्मभृतां वरे
BR0104005013c	आश्रमं तस्य रक्षोऽथ पुलोमाभ्याजगाम ह
BR0104005014a	तं प्रविश्याश्रमं दृष्ट्वा भृगोर्भार्यामनिन्दिताम्
BR0104005014c	हृच्छयेन समाविष्टो विचेताः समपद्यत
BR0104005015a	अभ्यागतं तु तद्रक्षः पुलोमा चारुदर्शना
BR0104005015c	न्यमन्त्रयत वन्येन फलमूलादिना तदा
BR0104005016a	तां तु रक्षस्ततो ब्रह्मन्हृच्छयेनाभिपीडितम्
BR0104005016c	दृष्ट्वा हृष्टमभूत्तत्र जिहीर्षुस्तामनिन्दिताम्
BR0104005017a	अथाग्निशरणेऽपश्यज्ज्वलितं जातवेदसम्
BR0104005017c	तमपृच्छत्ततो रक्षः पावकं ज्वलितं तदा
BR0104005018a	शंस मे कस्य भार्येयमग्ने पृष्ट ऋतेन वै
BR0104005018c	सत्यस्त्वमसि सत्यं मे वद पावक पृच्छते
BR0104005019a	मया हीयं पूर्ववृता भार्यार्थे वरवर्णिनी
BR0104005019c	पश्चात्त्विमां पिता प्रादाद्भृगवेऽनृतकारिणे
BR0104005020a	सेयं यदि वरारोहा भृगोर्भार्या रहोगता
BR0104005020c	तथा सत्यं समाख्याहि जिहीर्षाम्याश्रमादिमाम्
BR0104005021a	मन्युर्हि हृदयं मेऽद्य प्रदहन्निव तिष्ठति
BR0104005021c	मत्पूर्वभार्यां यदिमां भृगुः प्राप सुमध्यमाम्
BR0104005022a	तद्रक्ष एवमामन्त्र्य ज्वलितं जातवेदसम्
BR0104005022c	शङ्कमानो भृगोर्भार्यां पुनः पुनरपृच्छत
BR0104005023a	त्वमग्ने सर्वभूतानामन्तश्चरसि नित्यदा
BR0104005023c	साक्षिवत्पुण्यपापेषु सत्यं ब्रूहि कवे वचः
BR0104005024a	मत्पूर्वभार्यापहृता भृगुणानृतकारिणा
BR0104005024c	सेयं यदि तथा मे त्वं सत्यमाख्यातुमर्हसि
BR0104005025a	श्रुत्वा त्वत्तो भृगोर्भार्यां हरिष्याम्यहमाश्रमात्
BR0104005025c	जातवेदः पश्यतस्ते वद सत्यां गिरं मम
BR0104005026a	तस्य तद्वचनं श्रुत्वा सप्तार्चिर्दुःखितो भृशम्
BR0104005026c	भीतोऽनृताच्च शापाच्च भृगोरित्यब्रवीच्छनैः
