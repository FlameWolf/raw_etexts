001A	लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे ऋषीनभ्यागतानुपतस्थे
002A	पौराणिकः पुराणे कृतश्रमः स तान्कृताञ्जलिरुवाच
002B	किं भवन्तः श्रोतुमिच्छन्ति
002C	किमहं ब्रुवाणीति
003A	तमृषय ऊचुः
003B	परमं लोमहर्षणे प्रक्ष्यामस्त्वां वक्ष्यसि च नः शुश्रूषतां कथायोगम्
003C	तद्भगवांस्तु तावच्छौनकोऽग्निशरणमध्यास्ते
004a	योऽसौ दिव्याः कथा वेद देवतासुरसङ्कथाः
004c	मनुष्योरगगन्धर्वकथा वेद च सर्वशः
005a	स चाप्यस्मिन्मखे सौते विद्वान्कुलपतिर्द्विजः
005c	दक्षो धृतव्रतो धीमाञ्शास्त्रे चारण्यके गुरुः
006a	सत्यवादी शमपरस्तपस्वी नियतव्रतः
006c	सर्वेषामेव नो मान्यः स तावत्प्रतिपाल्यताम्
007a	तस्मिन्नध्यासति गुरावासनं परमार्चितम्
007c	ततो वक्ष्यसि यत्त्वां स प्रक्ष्यति द्विजसत्तमः
008	सूत उवाच
008a	एवमस्तु गुरौ तस्मिन्नुपविष्टे महात्मनि
008c	तेन पृष्टः कथाः पुण्या वक्ष्यामि विविधाश्रयाः
009a	सोऽथ विप्रर्षभः कार्यं कृत्वा सर्वं यथाक्रमम्
009c	देवान्वाग्भिः पितॄनद्भिस्तर्पयित्वाजगाम ह
010a	यत्र ब्रह्मर्षयः सिद्धास्त आसीना यतव्रताः
010c	यज्ञायतनमाश्रित्य सूतपुत्रपुरःसराः
011a	ऋत्विक्ष्वथ सदस्येषु स वै गृहपतिस्ततः
011c	उपविष्टेषूपविष्टः ससशौनकोऽथाब्रवीदिदम् 
