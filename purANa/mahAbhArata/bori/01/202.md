BR0116202001	नारद उवाच
BR0116202001a	उत्सवे वृत्तमात्रे तु त्रैलोक्याकाङ्क्षिणावुभौ
BR0116202001c	मन्त्रयित्वा ततः सेनां तावाज्ञापयतां तदा
BR0116202002a	सुहृद्भिरभ्यनुज्ञातौ दैत्यवृद्धैश्च मन्त्रिभिः
BR0116202002c	कृत्वा प्रास्थानिकं रात्रौ मघासु ययतुस्तदा
BR0116202003a	गदापट्टिशधारिण्या शूलमुद्गरहस्तया
BR0116202003c	प्रस्थितौ सहधर्मिण्या महत्या दैत्यसेनया
BR0116202004a	मङ्गलैः स्तुतिभिश्चापि विजयप्रतिसंहितैः
BR0116202004c	चारणैः स्तूयमानौ तु जग्मतुः परया मुदा
BR0116202005a	तावन्तरिक्षमुत्पत्य दैत्यौ कामगमावुभौ
BR0116202005c	देवानामेव भवनं जग्मतुर्युद्धदुर्मदौ
BR0116202006a	तयोरागमनं ज्ञात्वा वरदानं च तत्प्रभोः
BR0116202006c	हित्वा त्रिविष्टपं जग्मुर्ब्रह्मलोकं ततः सुराः
BR0116202007a	ताविन्द्रलोकं निर्जित्य यक्षरक्षोगणांस्तथा
BR0116202007c	खेचराण्यपि भूतानि जिग्यतुस्तीव्रविक्रमौ
BR0116202008a	अन्तर्भूमिगतान्नागाञ्जित्वा तौ च महासुरौ
BR0116202008c	समुद्रवासिनः सर्वान्म्लेच्छजातीन्विजिग्यतुः
BR0116202009a	ततः सर्वां महीं जेतुमारब्धावुग्रशासनौ
BR0116202009c	सैनिकांश्च समाहूय सुतीक्ष्णां वाचमूचतुः
BR0116202010a	राजर्षयो महायज्ञैर्हव्यकव्यैर्द्विजातयः
BR0116202010c	तेजो बलं च देवानां वर्धयन्ति श्रियं तथा
BR0116202011a	तेषामेवं प्रवृद्धानां सर्वेषामसुरद्विषाम्
BR0116202011c	सम्भूय सर्वैरस्माभिः कार्यः सर्वात्मना वधः
BR0116202012a	एवं सर्वान्समादिश्य पूर्वतीरे महोदधेः
BR0116202012c	क्रूरां मतिं समास्थाय जग्मतुः सर्वतोमुखम्
BR0116202013a	यज्ञैर्यजन्ते ये केचिद्याजयन्ति च ये द्विजाः
BR0116202013c	तान्सर्वान्प्रसभं दृष्ट्वा बलिनौ जघ्नतुस्तदा
BR0116202014a	आश्रमेष्वग्निहोत्राणि ऋषीणां भावितात्मनाम्
BR0116202014c	गृहीत्वा प्रक्षिपन्त्यप्सु विश्रब्धाः सैनिकास्तयोः
BR0116202015a	तपोधनैश्च ये शापाः क्रुद्धैरुक्ता महात्मभिः
BR0116202015c	नाक्रामन्ति तयोस्तेऽपि वरदानेन जृम्भतोः
BR0116202016a	नाक्रामन्ति यदा शापा बाणा मुक्ताः शिलास्विव
BR0116202016c	नियमांस्तदा परित्यज्य व्यद्रवन्त द्विजातयः
BR0116202017a	पृथिव्यां ये तपःसिद्धा दान्ताः शमपरायणाः
BR0116202017c	तयोर्भयाद्दुद्रुवुस्ते वैनतेयादिवोरगाः
BR0116202018a	मथितैराश्रमैर्भग्नैर्विकीर्णकलशस्रुवैः
BR0116202018c	शून्यमासीज्जगत्सर्वं कालेनेव हतं यथा
BR0116202019a	राजर्षिभिरदृश्यद्भिरृषिभिश्च महासुरौ
BR0116202019c	उभौ विनिश्चयं कृत्वा विकुर्वाते वधैषिणौ
BR0116202020a	प्रभिन्नकरटौ मत्तौ भूत्वा कुञ्जररूपिणौ
BR0116202020c	संलीनानपि दुर्गेषु निन्यतुर्यमसादनम्
BR0116202021a	सिंहौ भूत्वा पुनर्व्याघ्रौ पुनश्चान्तर्हितावुभौ
BR0116202021c	तैस्तैरुपायैस्तौ क्रूरावृषीन्दृष्ट्वा निजघ्नतुः
BR0116202022a	निवृत्तयज्ञस्वाध्याया प्रणष्टनृपतिद्विजा
BR0116202022c	उत्सन्नोत्सवयज्ञा च बभूव वसुधा तदा
BR0116202023a	हाहाभूता भयार्ता च निवृत्तविपणापणा
BR0116202023c	निवृत्तदेवकार्या च पुण्योद्वाहविवर्जिता
BR0116202024a	निवृत्तकृषिगोरक्षा विध्वस्तनगराश्रमा
BR0116202024c	अस्थिकङ्कालसङ्कीर्णा भूर्बभूवोग्रदर्शना
BR0116202025a	निवृत्तपितृकार्यं च निर्वषट्कारमङ्गलम्
BR0116202025c	जगत्प्रतिभयाकारं दुष्प्रेक्ष्यमभवत्तदा
BR0116202026a	चन्द्रादित्यौ ग्रहास्तारा नक्षत्राणि दिवौकसः
BR0116202026c	जग्मुर्विषादं तत्कर्म दृष्ट्वा सुन्दोपसुन्दयोः
BR0116202027a	एवं सर्वा दिशो दैत्यौ जित्वा क्रूरेण कर्मणा
BR0116202027c	निःसपत्नौ कुरुक्षेत्रे निवेशमभिचक्रतुः
