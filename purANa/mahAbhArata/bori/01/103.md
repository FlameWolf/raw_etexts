001    भीष्म उवाच
001a	गुणैः समुदितं सम्यगिदं नः प्रथितं कुलम्
001c	अत्यन्यान्पृथिवीपालान्पृथिव्यामधिराज्यभाक्
002a	रक्षितं राजभिः पूर्वैर्धर्मविद्भिर्महात्मभिः
002c	नोत्सादमगमच्चेदं कदाचिदिह नः कुलम्
003a	मया च सत्यवत्या च कृष्णेन च महात्मना
003c	समवस्थापितं भूयो युष्मासु कुलतन्तुषु
004a	वर्धते तदिदं पुत्र कुलं सागरवद्यथा
004c	तथा मया विधातव्यं त्वया चैव विशेषतः
005a	श्रूयते यादवी कन्या अनुरूपा कुलस्य नः
005c	सुबलस्यात्मजा चैव तथा मद्रेश्वरस्य च
006a	कुलीना रूपवत्यश्च नाथवत्यश्च सर्वशः
006c	उचिताश्चैव सम्बन्धे तेऽस्माकं क्षत्रियर्षभाः
007a	मन्ये वरयितव्यास्ता इत्यहं धीमतां वर
007c	सन्तानार्थं कुलस्यास्य यद्वा विदुर मन्यसे
008    विदुर उवाच
008a	भवान्पिता भवान्माता भवान्नः परमो गुरुः
008c	तस्मात्स्वयं कुलस्यास्य विचार्य कुरु यद्धितम्
009    वैशम्पायन उवाच
009a	अथ शुश्राव विप्रेभ्यो गान्धारीं सुबलात्मजाम्
009c	आराध्य वरदं देवं भगनेत्रहरं हरम्
009e	गान्धारी किल पुत्राणां शतं लेभे वरं शुभा
010a	इति श्रुत्वा च तत्त्वेन भीष्मः कुरुपितामहः
010c	ततो गान्धारराजस्य प्रेषयामास भारत
011a	अचक्षुरिति तत्रासीत्सुबलस्य विचारणा
011c	कुलं ख्यातिं च वृत्तं च बुद्ध्या तु प्रसमीक्ष्य सः
011e	ददौ तां धृतराष्ट्राय गान्धारीं धर्मचारिणीम्
012a	गान्धारी त्वपि शुश्राव धृतराष्ट्रमचक्षुषम्
012c	आत्मानं दित्सितं चास्मै पित्रा मात्रा च भारत
013a	ततः सा पट्टमादाय कृत्वा बहुगुणं शुभा
013c	बबन्ध नेत्रे स्वे राजन्पतिव्रतपरायणा
013e	नात्यश्नीयां पतिमहमित्येवं कृतनिश्चया
014a	ततो गान्धारराजस्य पुत्रः शकुनिरभ्ययात्
014c	स्वसारं परया लक्ष्म्या युक्तामादाय कौरवान्
015a	दत्त्वा स भगिनीं वीरो यथार्हं च परिच्छदम्
015c	पुनरायात्स्वनगरं भीष्मेण प्रतिपूजितः
016a	गान्धार्यपि वरारोहा शीलाचारविचेष्टितैः
016c	तुष्टिं कुरूणां सर्वेषां जनयामास भारत
017a	वृत्तेनाराध्य तान्सर्वान्पतिव्रतपरायणा
017c	वाचापि पुरुषानन्यान्सुव्रता नान्वकीर्तयत्
