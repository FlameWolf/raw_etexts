001	वैशम्पायन उवाच
001a	ततः समुद्रे तीर्थानि दक्षिणे भरतर्षभः
001c	अभ्यगच्छत्सुपुण्यानि शोभितानि तपस्विभिः
002a	वर्जयन्ति स्म तीर्थानि पञ्च तत्र तु तापसाः
002c	आचीर्णानि तु यान्यासन्पुरस्तात्तु तपस्विभिः
003a	अगस्त्यतीर्थं सौभद्रं पौलोमं च सुपावनम्
003c	कारन्धमं प्रसन्नं च हयमेधफलं च यत्
003e	भारद्वाजस्य तीर्थं च पापप्रशमनं महत्
004a	विविक्तान्युपलक्ष्याथ तानि तीर्थानि पाण्डवः
004c	दृष्ट्वा च वर्ज्यमानानि मुनिभिर्धर्मबुद्धिभिः
005a	तपस्विनस्ततोऽपृच्छत्प्राज्ञलिः कुरुनन्दनः
005c	तीर्थानीमानि वर्ज्यन्ते किमर्थं ब्रह्मवादिभिः
006	तापसा ऊचुः
006a	ग्राहाः पञ्च वसन्त्येषु हरन्ति च तपोधनान्
006c	अत एतानि वर्ज्यन्ते तीर्थानि कुरुनन्दन
007	वैशम्पायन उवाच
007a	तेषां श्रुत्वा महाबाहुर्वार्यमाणस्तपोधनैः
007c	जगाम तानि तीर्थानि द्रष्टुं पुरुषसत्तमः
008a	ततः सौभद्रमासाद्य महर्षेस्तीर्थमुत्तमम्
008c	विगाह्य तरसा शूरः स्नानं चक्रे परन्तपः
009a	अथ तं पुरुषव्याघ्रमन्तर्जलचरो महान्
009c	निजग्राह जले ग्राहः कुन्तीपुत्रं धनञ्जयम्
010a	स तमादाय कौन्तेयो विस्फुरन्तं जलेचरम्
010c	उदतिष्ठन्महाबाहुर्बलेन बलिनां वरः
011a	उत्कृष्ट एव तु ग्राहः सोऽर्जुनेन यशस्विना
011c	बभूव नारी कल्याणी सर्वाभरणभूषिता
011e	दीप्यमाना श्रिया राजन्दिव्यरूपा मनोरमा
012a	तदद्भुतं महद्दृष्ट्वा कुन्तीपुत्रो धनञ्जयः
012c	तां स्त्रियं परमप्रीत इदं वचनमब्रवीत्
013a	का वै त्वमसि कल्याणि कुतो वासि जलेचरी
013c	किमर्थं च महत्पापमिदं कृतवती पुरा
014	नार्युवाच
014a	अप्सरास्मि महाबाहो देवारण्यविचारिणी
014c	इष्टा धनपतेर्नित्यं वर्गा नाम महाबल
015a	मम सख्यश्चतस्रोऽन्याः सर्वाः कामगमाः शुभाः
015c	ताभिः सार्धं प्रयातास्मि लोकपालनिवेशनम्
016a	ततः पश्यामहे सर्वा ब्राह्मणं संशितव्रतम्
016c	रूपवन्तमधीयानमेकमेकान्तचारिणम्
017a	तस्य वै तपसा राजंस्तद्वनं तेजसावृतम्
017c	आदित्य इव तं देशं कृत्स्नं स व्यवभासयत्
018a	तस्य दृष्ट्वा तपस्तादृग्रूपं चाद्भुतदर्शनम्
018c	अवतीर्णाः स्म तं देशं तपोविघ्नचिकीर्षया
019a	अहं च सौरभेयी च समीची बुद्बुदा लता
019c	यौगपद्येन तं विप्रमभ्यगच्छाम भारत
020a	गायन्त्यो वै हसन्त्यश्च लोभयन्त्यश्च तं द्विजम्
020c	स च नास्मासु कृतवान्मनो वीर कथञ्चन
020e	नाकम्पत महातेजाः स्थितस्तपसि निर्मले
021a	सोऽशपत्कुपितोऽस्मांस्तु ब्राह्मणः क्षत्रियर्षभ
021c	ग्राहभूता जले यूयं चरिष्यध्वं शतं समाः
