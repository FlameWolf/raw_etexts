BR0116208001	वैशम्पायन उवाच
BR0116208001a	ततः समुद्रे तीर्थानि दक्षिणे भरतर्षभः
BR0116208001c	अभ्यगच्छत्सुपुण्यानि शोभितानि तपस्विभिः
BR0116208002a	वर्जयन्ति स्म तीर्थानि पञ्च तत्र तु तापसाः
BR0116208002c	आचीर्णानि तु यान्यासन्पुरस्तात्तु तपस्विभिः
BR0116208003a	अगस्त्यतीर्थं सौभद्रं पौलोमं च सुपावनम्
BR0116208003c	कारन्धमं प्रसन्नं च हयमेधफलं च यत्
BR0116208003e	भारद्वाजस्य तीर्थं च पापप्रशमनं महत्
BR0116208004a	विविक्तान्युपलक्ष्याथ तानि तीर्थानि पाण्डवः
BR0116208004c	दृष्ट्वा च वर्ज्यमानानि मुनिभिर्धर्मबुद्धिभिः
BR0116208005a	तपस्विनस्ततोऽपृच्छत्प्राज्ञलिः कुरुनन्दनः
BR0116208005c	तीर्थानीमानि वर्ज्यन्ते किमर्थं ब्रह्मवादिभिः
BR0116208006	तापसा ऊचुः
BR0116208006a	ग्राहाः पञ्च वसन्त्येषु हरन्ति च तपोधनान्
BR0116208006c	अत एतानि वर्ज्यन्ते तीर्थानि कुरुनन्दन
BR0116208007	वैशम्पायन उवाच
BR0116208007a	तेषां श्रुत्वा महाबाहुर्वार्यमाणस्तपोधनैः
BR0116208007c	जगाम तानि तीर्थानि द्रष्टुं पुरुषसत्तमः
BR0116208008a	ततः सौभद्रमासाद्य महर्षेस्तीर्थमुत्तमम्
BR0116208008c	विगाह्य तरसा शूरः स्नानं चक्रे परन्तपः
BR0116208009a	अथ तं पुरुषव्याघ्रमन्तर्जलचरो महान्
BR0116208009c	निजग्राह जले ग्राहः कुन्तीपुत्रं धनञ्जयम्
BR0116208010a	स तमादाय कौन्तेयो विस्फुरन्तं जलेचरम्
BR0116208010c	उदतिष्ठन्महाबाहुर्बलेन बलिनां वरः
BR0116208011a	उत्कृष्ट एव तु ग्राहः सोऽर्जुनेन यशस्विना
BR0116208011c	बभूव नारी कल्याणी सर्वाभरणभूषिता
BR0116208011e	दीप्यमाना श्रिया राजन्दिव्यरूपा मनोरमा
BR0116208012a	तदद्भुतं महद्दृष्ट्वा कुन्तीपुत्रो धनञ्जयः
BR0116208012c	तां स्त्रियं परमप्रीत इदं वचनमब्रवीत्
BR0116208013a	का वै त्वमसि कल्याणि कुतो वासि जलेचरी
BR0116208013c	किमर्थं च महत्पापमिदं कृतवती पुरा
BR0116208014	नार्युवाच
BR0116208014a	अप्सरास्मि महाबाहो देवारण्यविचारिणी
BR0116208014c	इष्टा धनपतेर्नित्यं वर्गा नाम महाबल
BR0116208015a	मम सख्यश्चतस्रोऽन्याः सर्वाः कामगमाः शुभाः
BR0116208015c	ताभिः सार्धं प्रयातास्मि लोकपालनिवेशनम्
BR0116208016a	ततः पश्यामहे सर्वा ब्राह्मणं संशितव्रतम्
BR0116208016c	रूपवन्तमधीयानमेकमेकान्तचारिणम्
BR0116208017a	तस्य वै तपसा राजंस्तद्वनं तेजसावृतम्
BR0116208017c	आदित्य इव तं देशं कृत्स्नं स व्यवभासयत्
BR0116208018a	तस्य दृष्ट्वा तपस्तादृग्रूपं चाद्भुतदर्शनम्
BR0116208018c	अवतीर्णाः स्म तं देशं तपोविघ्नचिकीर्षया
BR0116208019a	अहं च सौरभेयी च समीची बुद्बुदा लता
BR0116208019c	यौगपद्येन तं विप्रमभ्यगच्छाम भारत
BR0116208020a	गायन्त्यो वै हसन्त्यश्च लोभयन्त्यश्च तं द्विजम्
BR0116208020c	स च नास्मासु कृतवान्मनो वीर कथञ्चन
BR0116208020e	नाकम्पत महातेजाः स्थितस्तपसि निर्मले
BR0116208021a	सोऽशपत्कुपितोऽस्मांस्तु ब्राह्मणः क्षत्रियर्षभ
BR0116208021c	ग्राहभूता जले यूयं चरिष्यध्वं शतं समाः
