001    वैशम्पायन उवाच 
001a	ब्रह्मणो मानसाः पुत्रा विदिताः षण्महर्षयः
001c	एकादश सुताः स्थाणोः ख्याताः परममानसाः
002a	मृगव्याधश्च शर्वश्च निर्ऋतिश्च महायशाः
002c	अजैकपादहिर्बुध्न्यः पिनाकी च परन्तपः
003a	दहनोऽथेश्वरश्चैव कपाली च महाद्युतिः
003c	स्थाणुर्भवश्च भगवान्रुद्रा एकादश स्मृताः
004a	मरीचिरङ्गिरा अत्रिः पुलस्त्यः पुलहः क्रतुः
004c	षडेते ब्रह्मणः पुत्रा वीर्यवन्तो महर्षयः
005a	त्रयस्त्वङ्गिरसः पुत्रा लोके सर्वत्र विश्रुताः
005c	बृहस्पतिरुतथ्यश्च संवर्तश्च धृतव्रताः
006a	अत्रेस्तु बहवः पुत्राः श्रूयन्ते मनुजाधिप
006c	सर्वे वेदविदः सिद्धाः शान्तात्मानो महर्षयः
007a	राक्षसास्तु पुलस्त्यस्य वानराः किन्नरास्तथा
007c	पुलहस्य मृगाः सिंहा व्याघ्राः किम्पुरुषास्तथा
008a	क्रतोः क्रतुसमाः पुत्राः पतङ्गसहचारिणः
008c	विश्रुतास्त्रिषु लोकेषु सत्यव्रतपरायणाः
009a	दक्षस्त्वजायताङ्गुष्ठाद्दक्षिणाद्भगवानृषिः
009c	ब्रह्मणः पृथिवीपाल पुत्रः पुत्रवतां वरः
010a	वामादजायताङ्गुष्ठाद्भार्या तस्य महात्मनः
010c	तस्यां पञ्चाशतं कन्याः स एवाजनयन्मुनिः
011a	ताः सर्वास्त्वनवद्याङ्ग्यः कन्याः कमललोचनाः
011c	पुत्रिकाः स्थापयामास नष्टपुत्रः प्रजापतिः
012a	ददौ स दश धर्माय सप्तविंशतिमिन्दवे
012c	दिव्येन विधिना राजन्कश्यपाय त्रयोदश
013a	नामतो धर्मपत्न्यस्ताः कीर्त्यमाना निबोध मे
013c	कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा
014a	बुद्धिर्लज्जा मतिश्चैव पत्न्यो धर्मस्य ता दश
014c	द्वाराण्येतानि धर्मस्य विहितानि स्वयम्भुवा
015a	सप्तविंशति सोमस्य पत्न्यो लोके परिश्रुताः
015c	कालस्य नयने युक्ताः सोमपत्न्यः शुभव्रताः
015e	सर्वा नक्षत्रयोगिन्यो लोकयात्राविधौ स्थिताः
016a	पितामहो मुनिर्देवस्तस्य पुत्रः प्रजापतिः
016c	तस्याष्टौ वसवः पुत्रास्तेषां वक्ष्यामि विस्तरम्
017a	धरो ध्रुवश्च सोमश्च अहश्चैवानिलोऽनलः
017c	प्रत्यूषश्च प्रभासश्च वसवोऽष्टाविति स्मृताः
018a	धूम्रायाश्च धरः पुत्रो ब्रह्मविद्यो ध्रुवस्तथा
018c	चन्द्रमास्तु मनस्विन्याः श्वसायाः श्वसनस्तथा
019a	रतायाश्चाप्यहः पुत्रः शाण्डिल्याश्च हुताशनः
019c	प्रत्यूषश्च प्रभासश्च प्रभातायाः सुतौ स्मृतौ
020a	धरस्य पुत्रो द्रविणो हुतहव्यवहस्तथा
020c	ध्रुवस्य पुत्रो भगवान्कालो लोकप्रकालनः
021a	सोमस्य तु सुतो वर्चा वर्चस्वी येन जायते
021c	मनोहरायाः शिशिरः प्राणोऽथ रमणस्तथा
022a	अह्नः सुतः स्मृतो ज्योतिः श्रमः शान्तस्तथा मुनिः
022c	अग्नेः पुत्रः कुमारस्तु श्रीमाञ्शरवणालयः
023a	तस्य शाखो विशाखश्च नैगमेशश्च पृष्ठजः
023c	कृत्तिकाभ्युपपत्तेश्च कार्त्तिकेय इति स्मृतः
024a	अनिलस्य शिवा भार्या तस्याः पुत्रः पुरोजवः
024c	अविज्ञातगतिश्चैव द्वौ पुत्रावनिलस्य तु
025a	प्रत्यूषस्य विदुः पुत्रमृषिं नाम्नाथ देवलम्
025c	द्वौ पुत्रौ देवलस्यापि क्षमावन्तौ मनीषिणौ
026a	बृहस्पतेस्तु भगिनी वरस्त्री ब्रह्मचारिणी
026c	योगसिद्धा जगत्सर्वमसक्तं विचरत्युत
026e	प्रभासस्य तु भार्या सा वसूनामष्टमस्य ह
027a	विश्वकर्मा महाभागो जज्ञे शिल्पप्रजापतिः
027c	कर्ता शिल्पसहस्राणां त्रिदशानां च वर्धकिः
028a	भूषणानां च सर्वेषां कर्ता शिल्पवतां वरः
028c	यो दिव्यानि विमानानि देवतानां चकार ह
029a	मनुष्याश्चोपजीवन्ति यस्य शिल्पं महात्मनः
029c	पूजयन्ति च यं नित्यं विश्वकर्माणमव्ययम्
030a	स्तनं तु दक्षिणं भित्त्वा ब्रह्मणो नरविग्रहः
030c	निःसृतो भगवान्धर्मः सर्वलोकसुखावहः
031a	त्रयस्तस्य वराः पुत्राः सर्वभूतमनोहराः
031c	शमः कामश्च हर्षश्च तेजसा लोकधारिणः
032a	कामस्य तु रतिर्भार्या शमस्य प्राप्तिरङ्गना
032c	नन्दी तु भार्या हर्षस्य यत्र लोकाः प्रतिष्ठिताः
033a	मरीचेः कश्यपः पुत्रः कश्यपस्य सुरासुराः
033c	जज्ञिरे नृपशार्दूल लोकानां प्रभवस्तु सः
034a	त्वाष्ट्री तु सवितुर्भार्या वडवारूपधारिणी
034c	असूयत महाभागा सान्तरिक्षेऽश्विनावुभौ
035a	द्वादशैवादितेः पुत्राः शक्रमुख्या नराधिप
035c	तेषामवरजो विष्णुर्यत्र लोकाः प्रतिष्ठिताः
036a	त्रयस्त्रिंशत इत्येते देवास्तेषामहं तव
036c	अन्वयं सम्प्रवक्ष्यामि पक्षैश्च कुलतो गणान्
037a	रुद्राणामपरः पक्षः साध्यानां मरुतां तथा
037c	वसूनां भार्गवं विद्याद्विश्वेदेवांस्तथैव च
038a	वैनतेयस्तु गरुडो बलवानरुणस्तथा
038c	बृहस्पतिश्च भगवानादित्येष्वेव गण्यते
039a	अश्विभ्यां गुह्यकान्विद्धि सर्वौषध्यस्तथा पशून्
039c	एष देवगणो राजन्कीर्तितस्तेऽनुपूर्वशः
039e	यं कीर्तयित्वा मनुजः सर्वपापैः प्रमुच्यते
040a	ब्रह्मणो हृदयं भित्त्वा निःसृतो भगवान्भृगुः
040c	भृगोः पुत्रः कविर्विद्वाञ्शुक्रः कविसुतो ग्रहः
041a	त्रैलोक्यप्राणयात्रार्थे वर्षावर्षे भयाभये
041c	स्वयम्भुवा नियुक्तः सन्भुवनं परिधावति
042a	योगाचार्यो महाबुद्धिर्दैत्यानामभवद्गुरुः
042c	सुराणां चापि मेधावी ब्रह्मचारी यतव्रतः
043a	तस्मिन्नियुक्ते विभुना योगक्षेमाय भार्गवे
043c	अन्यमुत्पादयामास पुत्रं भृगुरनिन्दितम्
044a	च्यवनं दीप्ततपसं धर्मात्मानं मनीषिणम्
044c	यः स रोषाच्च्युतो गर्भान्मातुर्मोक्षाय भारत
045a	आरुषी तु मनोः कन्या तस्य पत्नी मनीषिणः
045c	और्वस्तस्यां समभवदूरुं भित्त्वा महायशाः
045e 	महातपा महातेजा बाल एव गुणैर्युतः
046a	ऋचीकस्तस्य पुत्रस्तु जमदग्निस्ततोऽभवत्
046c	जमदग्नेस्तु चत्वार आसन्पुत्रा महात्मनः
047a	रामस्तेषां जघन्योऽभूदजघन्यैर्गुणैर्युतः
047c	सर्वशस्त्रास्त्रकुशलः क्षत्रियान्तकरो वशी
048a	और्वस्यासीत्पुत्रशतं जमदग्निपुरोगमम्
048c	तेषां पुत्रसहस्राणि बभूवुर्भृगुविस्तरः
049a	द्वौ पुत्रौ ब्रह्मणस्त्वन्यौ ययोस्तिष्ठति लक्षणम्
049c	लोके धाता विधाता च यौ स्थितौ मनुना सह
050a	तयोरेव स्वसा देवी लक्ष्मीः पद्मगृहा शुभा
050c	तस्यास्तु मानसाः पुत्रास्तुरगा व्योमचारिणः
051a	वरुणस्य भार्या ज्येष्ठा तु शुक्राद्देवी व्यजायत
051c	तस्याः पुत्रं बलं विद्धि सुरां च सुरनन्दिनीम्
052a	प्रजानामन्नकामानामन्योन्यपरिभक्षणात्
052c	अधर्मस्तत्र सञ्जातः सर्वभूतविनाशनः
053a	तस्यापि निर्ऋतिर्भार्या नैर्ऋता येन राक्षसाः
053c	घोरास्तस्यास्त्रयः पुत्राः पापकर्मरताः सदा
053e   भयो महाभयश्चैव मृत्युर्भूतान्तकस्तथा
054a	काकीं श्येनीं च भासीं च धृतराष्ट्रीं तथा शुकीम्
054c	ताम्रा तु सुषुवे देवी पञ्चैता लोकविश्रुताः
055a	उलूकान्सुषुवे काकी श्येनी श्येनान्व्यजायत
055c	भासी भासानजनयद्गृध्रांश्चैव जनाधिप
056a	धृतराष्ट्री तु हंसांश्च कलहंसांश्च सर्वशः
056c	चक्रवाकांश्च भद्रं ते प्रजज्ञे सा तु भामिनी
057a	शुकी विजज्ञे धर्मज्ञ शुकानेव मनस्विनी
057c	कल्याणगुणसम्पन्ना सर्वलक्षणपूजिता
058a	नव क्रोधवशा नारीः प्रजज्ञेऽप्यात्मसम्भवाः
058c	मृगीं च मृगमन्दां च हरिं भद्रमनामपि
059a	मातङ्गीमथ शार्दूलीं श्वेतां सुरभिमेव च
059c	सर्वलक्षणसम्पन्नां सुरसां च यशस्विनीम्
060a	अपत्यं तु मृगाः सर्वे मृग्या नरवरात्मज
060c	ऋक्षाश्च मृगमन्दायाः सृमराश्चमरा अपि
061a	ततस्त्वैरावतं नागं जज्ञे भद्रमना सुतम्
061c	ऐरावतः सुतस्तस्या देवनागो महागजः
062a	हर्याश्च हरयोऽपत्यं वानराश्च तरस्विनः
062c	गोलाङ्गूलांश्च भद्रं ते हर्याः पुत्रान्प्रचक्षते
063a	प्रजज्ञे त्वथ शार्दूली सिंहान्व्याघ्रांश्च भारत
063c	द्वीपिनश्च महाभाग सर्वानेव न संशयः
064a	मातङ्ग्यास्त्वथ मातङ्गा अपत्यानि नराधिप
064c	दिशागजं तु श्वेताख्यं श्वेताजनयदाशुगम्
065a	तथा दुहितरौ राजन्सुरभिर्वै व्यजायत
065c	रोहिणीं चैव भद्रं ते गन्धर्वीं च यशस्विनीम्
065e   रोहिण्यां जज्ञिरे गावो गन्धर्व्यां वाजिनः सुताः
066a	सुरसाजनयन्नागान्राजन्कद्रूश्च पन्नगान्
066c	सप्त पिण्डफलान्वृक्षाननलापि व्यजायत
066e   अनलायाः शुकी पुत्री कद्र्वास्तु सुरसा सुता
067a	अरुणस्य भार्या श्येनी तु वीर्यवन्तौ महाबलौ
067c	सम्पातिं जनयामास तथैव च जटायुषम्
067e   द्वौ पुत्रौ विनतायास्तु विख्यातौ गरुडारुणौ
068a	इत्येष सर्वभूतानां महतां मनुजाधिप
068c	प्रभवः कीर्तितः सम्यङ्मया मतिमतां वर
069a	यं श्रुत्वा पुरुषः सम्यक्पूतो भवति पाप्मनः
069c	सर्वज्ञतां च लभते गतिमग्र्यां च विन्दति
