001    गन्धर्व उवाच
001a	कल्माषपाद इत्यस्मिँल्लोके राजा बभूव ह
001c	इक्ष्वाकुवंशजः पार्थ तेजसासदृशो भुवि
002a	स कदाचिद्वनं राजा मृगयां निर्ययौ पुरात्
002c	मृगान्विध्यन्वराहांश्च चचार रिपुमर्दनः
003a	स तु राजा महात्मानं वासिष्ठमृषिसत्तमम्
003c	तृषार्तश्च क्षुधार्तश्च एकायनगतः पथि
004a	अपश्यदजितः सङ्ख्ये मुनिं प्रतिमुखागतम्
004c	शक्तिं नाम महाभागं वसिष्ठकुलनन्दनम्
004e	ज्येष्ठं पुत्रशतात्पुत्रं वसिष्ठस्य महात्मनः
005a	अपगच्छ पथोऽस्माकमित्येवं पार्थिवोऽब्रवीत्
005c	तथा ऋषिरुवाचैनं सान्त्वयञ्श्लक्ष्णया गिरा
006a	ऋषिस्तु नापचक्राम तस्मिन्धर्मपथे स्थितः
006c	नापि राजा मुनेर्मानात्क्रोधाच्चापि जगाम ह
007a	अमुञ्चन्तं तु पन्थानं तमृषिं नृपसत्तमः
007c	जघान कशया मोहात्तदा राक्षसवन्मुनिम्
008a	कशाप्रहाराभिहतस्ततः स मुनिसत्तमः
008c	तं शशाप नृपश्रेष्ठं वासिष्ठः क्रोधमूर्च्छितः
009a	हंसि राक्षसवद्यस्माद्राजापसद तापसम्
009c	तस्मात्त्वमद्य प्रभृति पुरुषादो भविष्यसि
010a	मनुष्यपिशिते सक्तश्चरिष्यसि महीमिमाम्
010c	गच्छ राजाधमेत्युक्तः शक्तिना वीर्यशक्तिना
011a	ततो याज्यनिमित्तं तु विश्वामित्रवसिष्ठयोः
011c	वैरमासीत्तदा तं तु विश्वामित्रोऽन्वपद्यत
012a	तयोर्विवदतोरेवं समीपमुपचक्रमे
012c	ऋषिरुग्रतपाः पार्थ विश्वामित्रः प्रतापवान्
013a	ततः स बुबुधे पश्चात्तमृषिं नृपसत्तमः
013c	ऋषेः पुत्रं वसिष्ठस्य वसिष्ठमिव तेजसा
014a	अन्तर्धाय तदात्मानं विश्वामित्रोऽपि भारत
014c	तावुभावुपचक्राम चिकीर्षन्नात्मनः प्रियम्
015a	स तु शप्तस्तदा तेन शक्तिना वै नृपोत्तमः
015c	जगाम शरणं शक्तिं प्रसादयितुमर्हयन्
016a	तस्य भावं विदित्वा स नृपतेः कुरुनन्दन
016c	विश्वामित्रस्ततो रक्ष आदिदेश नृपं प्रति
017a	स शापात्तस्य विप्रर्षेर्विश्वामित्रस्य चाज्ञया
017c	राक्षसः किङ्करो नाम विवेश नृपतिं तदा
018a	रक्षसा तु गृहीतं तं विदित्वा स मुनिस्तदा
018c	विश्वामित्रोऽप्यपक्रामत्तस्माद्देशादरिन्दम
019a	ततः स नृपतिर्विद्वान्रक्षन्नात्मानमात्मना
019c	बलवत्पीड्यमानोऽपि रक्षसान्तर्गतेन ह
020a	ददर्श तं द्विजः कश्चिद्राजानं प्रस्थितं पुनः
020c	ययाचे क्षुधितश्चैनं समांसं भोजनं तदा
021a	तमुवाचाथ राजर्षिर्द्विजं मित्रसहस्तदा
021c	आस्स्व ब्रह्मंस्त्वमत्रैव मुहूर्तमिति सान्त्वयन्
022a	निवृत्तः प्रतिदास्यामि भोजनं ते यथेप्सितम्
022c	इत्युक्त्वा प्रययौ राजा तस्थौ च द्विजसत्तमः
023a	अन्तर्गतं तु तद्राज्ञस्तदा ब्राह्मणभाषितम्
023c	सोऽन्तःपुरं प्रविश्याथ संविवेश नराधिपः
024a	ततोऽर्धरात्र उत्थाय सूदमानाय्य सत्वरम्
024c	उवाच राजा संस्मृत्य ब्राह्मणस्य प्रतिश्रुतम्
025a	गच्छामुष्मिन्नसौ देशे ब्राह्मणो मां प्रतीक्षते
025c	अन्नार्थी त्वं तमन्नेन समांसेनोपपादय
026a	एवमुक्तस्तदा सूदः सोऽनासाद्यामिषं क्वचित्
026c	निवेदयामास तदा तस्मै राज्ञे व्यथान्वितः
027a	राजा तु रक्षसाविष्टः सूदमाह गतव्यथः
027c	अप्येनं नरमांसेन भोजयेति पुनः पुनः
028a	तथेत्युक्त्वा ततः सूदः संस्थानं वध्यघातिनाम्
028c	गत्वा जहार त्वरितो नरमांसमपेतभीः
029a	स तत्संस्कृत्य विधिवदन्नोपहितमाशु वै
029c	तस्मै प्रादाद्ब्राह्मणाय क्षुधिताय तपस्विने
030a	स सिद्धचक्षुषा दृष्ट्वा तदन्नं द्विजसत्तमः
030c	अभोज्यमिदमित्याह क्रोधपर्याकुलेक्षणः
031a	यस्मादभोज्यमन्नं मे ददाति स नराधिपः
031c	तस्मात्तस्यैव मूढस्य भविष्यत्यत्र लोलुपा
032a	सक्तो मानुषमांसेषु यथोक्तः शक्तिना पुरा
032c	उद्वेजनीयो भूतानां चरिष्यति महीमिमाम्
033a	द्विरनुव्याहृते राज्ञः स शापो बलवानभूत्
033c	रक्षोबलसमाविष्टो विसञ्ज्ञश्चाभवत्तदा
034a	ततः स नृपतिश्रेष्ठो राक्षसोपहतेन्द्रियः
034c	उवाच शक्तिं तं दृष्ट्वा नचिरादिव भारत
035a	यस्मादसदृशः शापः प्रयुक्तोऽयं त्वया मयि
035c	तस्मात्त्वत्तः प्रवर्तिष्ये खादितुं मानुषानहम्
036a	एवमुक्त्वा ततः सद्यस्तं प्राणैर्विप्रयुज्य सः
036c	शक्तिनं भक्षयामास व्याघ्रः पशुमिवेप्सितम्
037a	शक्तिनं तु हतं दृष्ट्वा विश्वामित्रस्ततः पुनः
037c	वसिष्ठस्यैव पुत्रेषु तद्रक्षः सन्दिदेश ह
038a	स ताञ्शतावरान्पुत्रान्वसिष्ठस्य महात्मनः
038c	भक्षयामास सङ्क्रुद्धः सिंहः क्षुद्रमृगानिव
039a	वसिष्ठो घातिताञ्श्रुत्वा विश्वामित्रेण तान्सुतान्
039c	धारयामास तं शोकं महाद्रिरिव मेदिनीम्
040a	चक्रे चात्मविनाशाय बुद्धिं स मुनिसत्तमः
040c	न त्वेव कुशिकोच्छेदं मेने मतिमतां वरः
041a	स मेरुकूटादात्मानं मुमोच भगवानृषिः
041c	शिरस्तस्य शिलायां च तूलराशाविवापतत्
042a	न ममार च पातेन स यदा तेन पाण्डव
042c	तदाग्निमिद्ध्वा भगवान्संविवेश महावने
043a	तं तदा सुसमिद्धोऽपि न ददाह हुताशनः
043c	दीप्यमानोऽप्यमित्रघ्न शीतोऽग्निरभवत्ततः
044a	स समुद्रमभिप्रेत्य शोकाविष्टो महामुनिः
044c	बद्ध्वा कण्ठे शिलां गुर्वीं निपपात तदम्भसि
045a	स समुद्रोर्मिवेगेन स्थले न्यस्तो महामुनिः
045c	जगाम स ततः खिन्नः पुनरेवाश्रमं प्रति
