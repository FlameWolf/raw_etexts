BR0111166001    गन्धर्व उवाच
BR0111166001a	कल्माषपाद इत्यस्मिँल्लोके राजा बभूव ह
BR0111166001c	इक्ष्वाकुवंशजः पार्थ तेजसासदृशो भुवि
BR0111166002a	स कदाचिद्वनं राजा मृगयां निर्ययौ पुरात्
BR0111166002c	मृगान्विध्यन्वराहांश्च चचार रिपुमर्दनः
BR0111166003a	स तु राजा महात्मानं वासिष्ठमृषिसत्तमम्
BR0111166003c	तृषार्तश्च क्षुधार्तश्च एकायनगतः पथि
BR0111166004a	अपश्यदजितः सङ्ख्ये मुनिं प्रतिमुखागतम्
BR0111166004c	शक्तिं नाम महाभागं वसिष्ठकुलनन्दनम्
BR0111166004e	ज्येष्ठं पुत्रशतात्पुत्रं वसिष्ठस्य महात्मनः
BR0111166005a	अपगच्छ पथोऽस्माकमित्येवं पार्थिवोऽब्रवीत्
BR0111166005c	तथा ऋषिरुवाचैनं सान्त्वयञ्श्लक्ष्णया गिरा
BR0111166006a	ऋषिस्तु नापचक्राम तस्मिन्धर्मपथे स्थितः
BR0111166006c	नापि राजा मुनेर्मानात्क्रोधाच्चापि जगाम ह
BR0111166007a	अमुञ्चन्तं तु पन्थानं तमृषिं नृपसत्तमः
BR0111166007c	जघान कशया मोहात्तदा राक्षसवन्मुनिम्
BR0111166008a	कशाप्रहाराभिहतस्ततः स मुनिसत्तमः
BR0111166008c	तं शशाप नृपश्रेष्ठं वासिष्ठः क्रोधमूर्च्छितः
BR0111166009a	हंसि राक्षसवद्यस्माद्राजापसद तापसम्
BR0111166009c	तस्मात्त्वमद्य प्रभृति पुरुषादो भविष्यसि
BR0111166010a	मनुष्यपिशिते सक्तश्चरिष्यसि महीमिमाम्
BR0111166010c	गच्छ राजाधमेत्युक्तः शक्तिना वीर्यशक्तिना
BR0111166011a	ततो याज्यनिमित्तं तु विश्वामित्रवसिष्ठयोः
BR0111166011c	वैरमासीत्तदा तं तु विश्वामित्रोऽन्वपद्यत
BR0111166012a	तयोर्विवदतोरेवं समीपमुपचक्रमे
BR0111166012c	ऋषिरुग्रतपाः पार्थ विश्वामित्रः प्रतापवान्
BR0111166013a	ततः स बुबुधे पश्चात्तमृषिं नृपसत्तमः
BR0111166013c	ऋषेः पुत्रं वसिष्ठस्य वसिष्ठमिव तेजसा
BR0111166014a	अन्तर्धाय तदात्मानं विश्वामित्रोऽपि भारत
BR0111166014c	तावुभावुपचक्राम चिकीर्षन्नात्मनः प्रियम्
BR0111166015a	स तु शप्तस्तदा तेन शक्तिना वै नृपोत्तमः
BR0111166015c	जगाम शरणं शक्तिं प्रसादयितुमर्हयन्
BR0111166016a	तस्य भावं विदित्वा स नृपतेः कुरुनन्दन
BR0111166016c	विश्वामित्रस्ततो रक्ष आदिदेश नृपं प्रति
BR0111166017a	स शापात्तस्य विप्रर्षेर्विश्वामित्रस्य चाज्ञया
BR0111166017c	राक्षसः किङ्करो नाम विवेश नृपतिं तदा
BR0111166018a	रक्षसा तु गृहीतं तं विदित्वा स मुनिस्तदा
BR0111166018c	विश्वामित्रोऽप्यपक्रामत्तस्माद्देशादरिन्दम
BR0111166019a	ततः स नृपतिर्विद्वान्रक्षन्नात्मानमात्मना
BR0111166019c	बलवत्पीड्यमानोऽपि रक्षसान्तर्गतेन ह
BR0111166020a	ददर्श तं द्विजः कश्चिद्राजानं प्रस्थितं पुनः
BR0111166020c	ययाचे क्षुधितश्चैनं समांसं भोजनं तदा
BR0111166021a	तमुवाचाथ राजर्षिर्द्विजं मित्रसहस्तदा
BR0111166021c	आस्स्व ब्रह्मंस्त्वमत्रैव मुहूर्तमिति सान्त्वयन्
BR0111166022a	निवृत्तः प्रतिदास्यामि भोजनं ते यथेप्सितम्
BR0111166022c	इत्युक्त्वा प्रययौ राजा तस्थौ च द्विजसत्तमः
BR0111166023a	अन्तर्गतं तु तद्राज्ञस्तदा ब्राह्मणभाषितम्
BR0111166023c	सोऽन्तःपुरं प्रविश्याथ संविवेश नराधिपः
BR0111166024a	ततोऽर्धरात्र उत्थाय सूदमानाय्य सत्वरम्
BR0111166024c	उवाच राजा संस्मृत्य ब्राह्मणस्य प्रतिश्रुतम्
BR0111166025a	गच्छामुष्मिन्नसौ देशे ब्राह्मणो मां प्रतीक्षते
BR0111166025c	अन्नार्थी त्वं तमन्नेन समांसेनोपपादय
BR0111166026a	एवमुक्तस्तदा सूदः सोऽनासाद्यामिषं क्वचित्
BR0111166026c	निवेदयामास तदा तस्मै राज्ञे व्यथान्वितः
BR0111166027a	राजा तु रक्षसाविष्टः सूदमाह गतव्यथः
BR0111166027c	अप्येनं नरमांसेन भोजयेति पुनः पुनः
BR0111166028a	तथेत्युक्त्वा ततः सूदः संस्थानं वध्यघातिनाम्
BR0111166028c	गत्वा जहार त्वरितो नरमांसमपेतभीः
BR0111166029a	स तत्संस्कृत्य विधिवदन्नोपहितमाशु वै
BR0111166029c	तस्मै प्रादाद्ब्राह्मणाय क्षुधिताय तपस्विने
BR0111166030a	स सिद्धचक्षुषा दृष्ट्वा तदन्नं द्विजसत्तमः
BR0111166030c	अभोज्यमिदमित्याह क्रोधपर्याकुलेक्षणः
BR0111166031a	यस्मादभोज्यमन्नं मे ददाति स नराधिपः
BR0111166031c	तस्मात्तस्यैव मूढस्य भविष्यत्यत्र लोलुपा
BR0111166032a	सक्तो मानुषमांसेषु यथोक्तः शक्तिना पुरा
BR0111166032c	उद्वेजनीयो भूतानां चरिष्यति महीमिमाम्
BR0111166033a	द्विरनुव्याहृते राज्ञः स शापो बलवानभूत्
BR0111166033c	रक्षोबलसमाविष्टो विसञ्ज्ञश्चाभवत्तदा
BR0111166034a	ततः स नृपतिश्रेष्ठो राक्षसोपहतेन्द्रियः
BR0111166034c	उवाच शक्तिं तं दृष्ट्वा नचिरादिव भारत
BR0111166035a	यस्मादसदृशः शापः प्रयुक्तोऽयं त्वया मयि
BR0111166035c	तस्मात्त्वत्तः प्रवर्तिष्ये खादितुं मानुषानहम्
BR0111166036a	एवमुक्त्वा ततः सद्यस्तं प्राणैर्विप्रयुज्य सः
BR0111166036c	शक्तिनं भक्षयामास व्याघ्रः पशुमिवेप्सितम्
BR0111166037a	शक्तिनं तु हतं दृष्ट्वा विश्वामित्रस्ततः पुनः
BR0111166037c	वसिष्ठस्यैव पुत्रेषु तद्रक्षः सन्दिदेश ह
BR0111166038a	स ताञ्शतावरान्पुत्रान्वसिष्ठस्य महात्मनः
BR0111166038c	भक्षयामास सङ्क्रुद्धः सिंहः क्षुद्रमृगानिव
BR0111166039a	वसिष्ठो घातिताञ्श्रुत्वा विश्वामित्रेण तान्सुतान्
BR0111166039c	धारयामास तं शोकं महाद्रिरिव मेदिनीम्
BR0111166040a	चक्रे चात्मविनाशाय बुद्धिं स मुनिसत्तमः
BR0111166040c	न त्वेव कुशिकोच्छेदं मेने मतिमतां वरः
BR0111166041a	स मेरुकूटादात्मानं मुमोच भगवानृषिः
BR0111166041c	शिरस्तस्य शिलायां च तूलराशाविवापतत्
BR0111166042a	न ममार च पातेन स यदा तेन पाण्डव
BR0111166042c	तदाग्निमिद्ध्वा भगवान्संविवेश महावने
BR0111166043a	तं तदा सुसमिद्धोऽपि न ददाह हुताशनः
BR0111166043c	दीप्यमानोऽप्यमित्रघ्न शीतोऽग्निरभवत्ततः
BR0111166044a	स समुद्रमभिप्रेत्य शोकाविष्टो महामुनिः
BR0111166044c	बद्ध्वा कण्ठे शिलां गुर्वीं निपपात तदम्भसि
BR0111166045a	स समुद्रोर्मिवेगेन स्थले न्यस्तो महामुनिः
BR0111166045c	जगाम स ततः खिन्नः पुनरेवाश्रमं प्रति
