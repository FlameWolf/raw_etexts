001 	डुण्डुभ उवाच
001a	सखा बभूव मे पूर्वं खगमो नाम वै द्विजः
001c	भृशं संशितवाक्तात तपोबलसमन्वितः
002a	स मया क्रीडता बाल्ये कृत्वा तार्णमथोरगम्
002c	अग्निहोत्रे प्रसक्तः सन्भीषितः प्रमुमोह वै
003a	लब्ध्वा च स पुनः सञ्ज्ञां मामुवाच तपोधनः
003c	निर्दहन्निव कोपेन सत्यवाक्संशितव्रतः
004a	यथावीर्यस्त्वया सर्पः कृतोऽयं मद्बिभीषया
004c	तथावीर्यो भुजङ्गस्त्वं मम कोपाद्भविष्यसि
005a	तस्याहं तपसो वीर्यं जानमानस्तपोधन
005c	भृशमुद्विग्नहृदयस्तमवोचं वनौकसम्
006a	प्रयतः सम्भ्रमाच्चैव प्राञ्जलिः प्रणतः स्थितः
006c	सखेति हसतेदं ते नर्मार्थं वै कृतं मया
007a	क्षन्तुमर्हसि मे ब्रह्मञ्छापोऽयं विनिवर्त्यताम्
007c	सोऽथ मामब्रवीद्दृष्ट्वा भृशमुद्विग्नचेतसम्
008a	मुहुरुष्णं विनिःश्वस्य सुसम्भ्रान्तस्तपोधनः
008c	नानृतं वै मया प्रोक्तं भवितेदं कथञ्चन
009a	यत्तु वक्ष्यामि ते वाक्यं शृणु तन्मे धृतव्रत
009c	श्रुत्वा च हृदि ते वाक्यमिदमस्तु तपोधन
010a	उत्पत्स्यति रुरुर्नाम प्रमतेरात्मजः शुचिः
010c	तं दृष्ट्वा शापमोक्षस्ते भविता नचिरादिव
011a	स त्वं रुरुरिति ख्यातः प्रमतेरात्मजः शुचिः
011c	स्वरूपं प्रतिलभ्याहमद्य वक्ष्यामि ते हितम्
012a	अहिंसा परमो धर्मः सर्वप्राणभृतां स्मृतः
012c	तस्मात्प्राणभृतः सर्वान्न हिंस्याद्ब्राह्मणः क्वचित्
013a	ब्राह्मणः सौम्य एवेह जायतेति परा श्रुतिः
013c	वेदवेदाङ्गवित्तात सर्वभूताभयप्रदः
014a	अहिंसा सत्यवचनं क्षमा चेति विनिश्चितम्
014c	ब्राह्मणस्य परो धर्मो वेदानां धरणादपि
015a	क्षत्रियस्य तु यो धर्मः स नेहेष्यति वै तव
015c	दण्डधारणमुग्रत्वं प्रजानां परिपालनम्
016a	तदिदं क्षत्रियस्यासीत्कर्म वै शृणु मे रुरो
016c	जनमेजयस्य धर्मात्मन्सर्पाणां हिंसनं पुरा
017a	परित्राणं च भीतानां सर्पाणां ब्राह्मणादपि
017c	तपोवीर्यबलोपेताद्वेदवेदाङ्गपारगात्
017e	आस्तीकाद्द्विजमुख्याद्वै सर्पसत्रे द्विजोत्तमस
