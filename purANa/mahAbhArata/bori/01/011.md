BR0104011001 	डुण्डुभ उवाच
BR0104011001a	सखा बभूव मे पूर्वं खगमो नाम वै द्विजः
BR0104011001c	भृशं संशितवाक्तात तपोबलसमन्वितः
BR0104011002a	स मया क्रीडता बाल्ये कृत्वा तार्णमथोरगम्
BR0104011002c	अग्निहोत्रे प्रसक्तः सन्भीषितः प्रमुमोह वै
BR0104011003a	लब्ध्वा च स पुनः सञ्ज्ञां मामुवाच तपोधनः
BR0104011003c	निर्दहन्निव कोपेन सत्यवाक्संशितव्रतः
BR0104011004a	यथावीर्यस्त्वया सर्पः कृतोऽयं मद्बिभीषया
BR0104011004c	तथावीर्यो भुजङ्गस्त्वं मम कोपाद्भविष्यसि
BR0104011005a	तस्याहं तपसो वीर्यं जानमानस्तपोधन
BR0104011005c	भृशमुद्विग्नहृदयस्तमवोचं वनौकसम्
BR0104011006a	प्रयतः सम्भ्रमाच्चैव प्राञ्जलिः प्रणतः स्थितः
BR0104011006c	सखेति हसतेदं ते नर्मार्थं वै कृतं मया
BR0104011007a	क्षन्तुमर्हसि मे ब्रह्मञ्छापोऽयं विनिवर्त्यताम्
BR0104011007c	सोऽथ मामब्रवीद्दृष्ट्वा भृशमुद्विग्नचेतसम्
BR0104011008a	मुहुरुष्णं विनिःश्वस्य सुसम्भ्रान्तस्तपोधनः
BR0104011008c	नानृतं वै मया प्रोक्तं भवितेदं कथञ्चन
BR0104011009a	यत्तु वक्ष्यामि ते वाक्यं शृणु तन्मे धृतव्रत
BR0104011009c	श्रुत्वा च हृदि ते वाक्यमिदमस्तु तपोधन
BR0104011010a	उत्पत्स्यति रुरुर्नाम प्रमतेरात्मजः शुचिः
BR0104011010c	तं दृष्ट्वा शापमोक्षस्ते भविता नचिरादिव
BR0104011011a	स त्वं रुरुरिति ख्यातः प्रमतेरात्मजः शुचिः
BR0104011011c	स्वरूपं प्रतिलभ्याहमद्य वक्ष्यामि ते हितम्
BR0104011012a	अहिंसा परमो धर्मः सर्वप्राणभृतां स्मृतः
BR0104011012c	तस्मात्प्राणभृतः सर्वान्न हिंस्याद्ब्राह्मणः क्वचित्
BR0104011013a	ब्राह्मणः सौम्य एवेह जायतेति परा श्रुतिः
BR0104011013c	वेदवेदाङ्गवित्तात सर्वभूताभयप्रदः
BR0104011014a	अहिंसा सत्यवचनं क्षमा चेति विनिश्चितम्
BR0104011014c	ब्राह्मणस्य परो धर्मो वेदानां धरणादपि
BR0104011015a	क्षत्रियस्य तु यो धर्मः स नेहेष्यति वै तव
BR0104011015c	दण्डधारणमुग्रत्वं प्रजानां परिपालनम्
BR0104011016a	तदिदं क्षत्रियस्यासीत्कर्म वै शृणु मे रुरो
BR0104011016c	जनमेजयस्य धर्मात्मन्सर्पाणां हिंसनं पुरा
BR0104011017a	परित्राणं च भीतानां सर्पाणां ब्राह्मणादपि
BR0104011017c	तपोवीर्यबलोपेताद्वेदवेदाङ्गपारगात्
BR0104011017e	आस्तीकाद्द्विजमुख्याद्वै सर्पसत्रे द्विजोत्तमस
