001	सूत उवाच
001a	स्पृष्टमात्रा तु पद्भ्यां सा गरुडेन बलीयसा
001c	अभज्यत तरोः शाखा भग्नां चैनामधारयत्
002a	तां भग्नां स महाशाखां स्मयन्समवलोकयन्
002c	अथात्र लम्बतोऽपश्यद्वालखिल्यानधोमुखान्
003a	स तद्विनाशसंत्रासादनुपत्य खगाधिपः
003c	शाखामास्येन जग्राह तेषामेवान्ववेक्षया
003e	शनैः पर्यपतत्पक्षी पर्वतान्प्रविशातयन्
004a	एवं सोऽभ्यपतद्देशान्बहून्सगजकच्छपः
004c	दयार्थं वालखिल्यानां न च स्थानमविन्दत
005a	स गत्वा पर्वतश्रेष्ठं गन्धमादनमव्ययम्
005c	ददर्श कश्यपं तत्र पितरं तपसि स्थितम्
006a	ददर्श तं पिता चापि दिव्यरूपं विहङ्गमम्
006c	तेजोवीर्यबलोपेतं मनोमारुतरंहसम्
007a	शैलशृङ्गप्रतीकाशं ब्रह्मदण्डमिवोद्यतम्
007c	अचिन्त्यमनभिज्ञेयं सर्वभूतभयङ्करम्
008a	मायावीर्यधरं साक्षादग्निमिद्धमिवोद्यतम्
008c	अप्रधृष्यमजेयं च देवदानवराक्षसैः
009a	भेत्तारं गिरिशृङ्गाणां नदीजलविशोषणम्
009c	लोकसंलोडनं घोरं कृतान्तसमदर्शनम्
010a	तमागतमभिप्रेक्ष्य भगवान्कश्यपस्तदा
010c	विदित्वा चास्य सङ्कल्पमिदं वचनमब्रवीत्
011a	पुत्र मा साहसं कार्षीर्मा सद्यो लप्स्यसे व्यथाम्
011c	मा त्वा दहेयुः सङ्क्रुद्धा वालखिल्या मरीचिपाः
012a	प्रसादयामास स तान्कश्यपः पुत्रकारणात्
012c	वालखिल्यांस्तपःसिद्धानिदमुद्दिश्य कारणम्
013a	प्रजाहितार्थमारम्भो गरुडस्य तपोधनाः
013c	चिकीर्षति महत्कर्म तदनुज्ञातुमर्हथ
014a	एवमुक्ता भगवता मुनयस्ते समभ्ययुः
014c	मुक्त्वा शाखां गिरिं पुण्यं हिमवन्तं तपोर्थिनः
015a	ततस्तेष्वपयातेषु पितरं विनतात्मजः
015c	शाखाव्याक्षिप्तवदनः पर्यपृच्छत कश्यपम्
016a	भगवन्क्व विमुञ्चामि तरुशाखामिमामहम्
016c	वर्जितं ब्राह्मणैर्देशमाख्यातु भगवान्मम
017a	ततो निष्पुरुषं शैलं हिमसंरुद्धकन्दरम्
017c	अगम्यं मनसाप्यन्यैस्तस्याचख्यौ स कश्यपः
018a	तं पर्वतमहाकुक्षिमाविश्य मनसा खगः
018c	जवेनाभ्यपतत्तार्क्ष्यः सशाखागजकच्छपः
019a	न तां वध्रः परिणहेच्छतचर्मा महानणुः
019c	शाखिनो महतीं शाखां यां प्रगृह्य ययौ खगः
020a	ततः स शतसाहस्रं योजनान्तरमागतः
020c	कालेन नातिमहता गरुडः पततां वरः
021a	स तं गत्वा क्षणेनैव पर्वतं वचनात्पितुः
021c	अमुञ्चन्महतीं शाखां सस्वनां तत्र खेचरः
022a	पक्षानिलहतश्चास्य प्राकम्पत स शैलराट्
022c	मुमोच पुष्पवर्षं च समागलितपादपः
023a	शृङ्गाणि च व्यशीर्यन्त गिरेस्तस्य समन्ततः
023c	मणिकाञ्चनचित्राणि शोभयन्ति महागिरिम्
024a	शाखिनो बहवश्चापि शाखयाभिहतास्तया
024c	काञ्चनैः कुसुमैर्भान्ति विद्युत्वन्त इवाम्बुदाः
025a	ते हेमविकचा भूयो युक्ताः पर्वतधातुभिः
025c	व्यराजञ्शाखिनस्तत्र सूर्यांशुप्रतिरञ्जिताः
026a	ततस्तस्य गिरेः शृङ्गमास्थाय स खगोत्तमः
026c	भक्षयामास गरुडस्तावुभौ गजकच्छपौ
027a	ततः पर्वतकूटाग्रादुत्पपात मनोजवः
027c	प्रावर्तन्ताथ देवानामुत्पाता भयवेदिनः
028a	इन्द्रस्य वज्रं दयितं प्रजज्वाल व्यथान्वितम्
028c	सधूमा चापतत्सार्चिर्दिवोल्का नभसश्च्युता
029a	तथा वसूनां रुद्राणामादित्यानां च सर्वशः
029c	साध्यानां मरुतां चैव ये चान्ये देवतागणाः
029e	स्वं स्वं प्रहरणं तेषां परस्परमुपाद्रवत्
030a	अभूतपूर्वं सङ्ग्रामे तदा देवासुरेऽपि च
030c	ववुर्वाताः सनिर्घाताः पेतुरुल्काः समन्ततः
031a	निरभ्रमपि चाकाशं प्रजगर्ज महास्वनम्
031c	देवानामपि यो देवः सोऽप्यवर्षदसृक्तदा
032a	मम्लुर्माल्यानि देवानां शेमुस्तेजांसि चैव हि
032c	उत्पातमेघा रौद्राश्च ववर्षुः शोणितं बहु
032e	रजांसि मुकुटान्येषामुत्थितानि व्यधर्षयन्
033a	ततस्त्राससमुद्विग्नः सह देवैः शतक्रतुः
033c	उत्पातान्दारुणान्पश्यन्नित्युवाच बृहस्पतिम्
034a	किमर्थं भगवन्घोरा महोत्पाताः समुत्थिताः
034c	न च शत्रुं प्रपश्यामि युधि यो नः प्रधर्षयेत्
035	बृहस्पतिरुवाच
035a	तवापराधाद्देवेन्द्र प्रमादाच्च शतक्रतो
035c	तपसा वालखिल्यानां भूतमुत्पन्नमद्भुतम्
036a	कश्यपस्य मुनेः पुत्रो विनतायाश्च खेचरः
036c	हर्तुं सोममनुप्राप्तो बलवान्कामरूपवान्
037a	समर्थो बलिनां श्रेष्ठो हर्तुं सोमं विहङ्गमः
037c	सर्वं सम्भावयाम्यस्मिन्नसाध्यमपि साधयेत्
038	सूत उवाच
038a	श्रुत्वैतद्वचनं शक्रः प्रोवाचामृतरक्षिणः
038c	महावीर्यबलः पक्षी हर्तुं सोममिहोद्यतः
039a	युष्मान्संबोधयाम्येष यथा स न हरेद्बलात्
039c	अतुलं हि बलं तस्य बृहस्पतिरुवाच मे
040a	तच्छ्रुत्वा विबुधा वाक्यं विस्मिता यत्नमास्थिताः
040c	परिवार्यामृतं तस्थुर्वज्री चेन्द्रः शतक्रतुः
041a	धारयन्तो महार्हाणि कवचानि मनस्विनः
041c	काञ्चनानि विचित्राणि वैडूर्यविकृतानि च
042a	विविधानि च शस्त्राणि घोररूपाण्यनेकशः
042c	शिततीक्ष्णाग्रधाराणि समुद्यम्य सहस्रशः
043a	सविस्फुलिङ्गज्वालानि सधूमानि च सर्वशः
043c	चक्राणि परिघांश्चैव त्रिशूलानि परश्वधान्
044a	शक्तीश्च विविधास्तीक्ष्णाः करवालांश्च निर्मलान्
044c	स्वदेहरूपाण्यादाय गदाश्चोग्रप्रदर्शनाः
045a	तैः शस्त्रैर्भानुमद्भिस्ते दिव्याभरणभूषिताः
045c	भानुमन्तः सुरगणास्तस्थुर्विगतकल्मषाः
046a	अनुपमबलवीर्यतेजसो; धृतमनसः परिरक्षणेऽमृतस्य
046c	असुरपुरविदारणाः सुरा; ज्वलनसमिद्धवपुःप्रकाशिनः
047a	इति समरवरं सुरास्थितं; परिघसहस्रशतैः समाकुलम्
047c	विगलितमिव चाम्बरान्तरे; तपनमरीचिविभासितं बभौ
