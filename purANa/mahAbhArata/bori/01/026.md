BR0105026001	सूत उवाच
BR0105026001a	स्पृष्टमात्रा तु पद्भ्यां सा गरुडेन बलीयसा
BR0105026001c	अभज्यत तरोः शाखा भग्नां चैनामधारयत्
BR0105026002a	तां भग्नां स महाशाखां स्मयन्समवलोकयन्
BR0105026002c	अथात्र लम्बतोऽपश्यद्वालखिल्यानधोमुखान्
BR0105026003a	स तद्विनाशसंत्रासादनुपत्य खगाधिपः
BR0105026003c	शाखामास्येन जग्राह तेषामेवान्ववेक्षया
BR0105026003e	शनैः पर्यपतत्पक्षी पर्वतान्प्रविशातयन्
BR0105026004a	एवं सोऽभ्यपतद्देशान्बहून्सगजकच्छपः
BR0105026004c	दयार्थं वालखिल्यानां न च स्थानमविन्दत
BR0105026005a	स गत्वा पर्वतश्रेष्ठं गन्धमादनमव्ययम्
BR0105026005c	ददर्श कश्यपं तत्र पितरं तपसि स्थितम्
BR0105026006a	ददर्श तं पिता चापि दिव्यरूपं विहङ्गमम्
BR0105026006c	तेजोवीर्यबलोपेतं मनोमारुतरंहसम्
BR0105026007a	शैलशृङ्गप्रतीकाशं ब्रह्मदण्डमिवोद्यतम्
BR0105026007c	अचिन्त्यमनभिज्ञेयं सर्वभूतभयङ्करम्
BR0105026008a	मायावीर्यधरं साक्षादग्निमिद्धमिवोद्यतम्
BR0105026008c	अप्रधृष्यमजेयं च देवदानवराक्षसैः
BR0105026009a	भेत्तारं गिरिशृङ्गाणां नदीजलविशोषणम्
BR0105026009c	लोकसंलोडनं घोरं कृतान्तसमदर्शनम्
BR0105026010a	तमागतमभिप्रेक्ष्य भगवान्कश्यपस्तदा
BR0105026010c	विदित्वा चास्य सङ्कल्पमिदं वचनमब्रवीत्
BR0105026011a	पुत्र मा साहसं कार्षीर्मा सद्यो लप्स्यसे व्यथाम्
BR0105026011c	मा त्वा दहेयुः सङ्क्रुद्धा वालखिल्या मरीचिपाः
BR0105026012a	प्रसादयामास स तान्कश्यपः पुत्रकारणात्
BR0105026012c	वालखिल्यांस्तपःसिद्धानिदमुद्दिश्य कारणम्
BR0105026013a	प्रजाहितार्थमारम्भो गरुडस्य तपोधनाः
BR0105026013c	चिकीर्षति महत्कर्म तदनुज्ञातुमर्हथ
BR0105026014a	एवमुक्ता भगवता मुनयस्ते समभ्ययुः
BR0105026014c	मुक्त्वा शाखां गिरिं पुण्यं हिमवन्तं तपोर्थिनः
BR0105026015a	ततस्तेष्वपयातेषु पितरं विनतात्मजः
BR0105026015c	शाखाव्याक्षिप्तवदनः पर्यपृच्छत कश्यपम्
BR0105026016a	भगवन्क्व विमुञ्चामि तरुशाखामिमामहम्
BR0105026016c	वर्जितं ब्राह्मणैर्देशमाख्यातु भगवान्मम
BR0105026017a	ततो निष्पुरुषं शैलं हिमसंरुद्धकन्दरम्
BR0105026017c	अगम्यं मनसाप्यन्यैस्तस्याचख्यौ स कश्यपः
BR0105026018a	तं पर्वतमहाकुक्षिमाविश्य मनसा खगः
BR0105026018c	जवेनाभ्यपतत्तार्क्ष्यः सशाखागजकच्छपः
BR0105026019a	न तां वध्रः परिणहेच्छतचर्मा महानणुः
BR0105026019c	शाखिनो महतीं शाखां यां प्रगृह्य ययौ खगः
BR0105026020a	ततः स शतसाहस्रं योजनान्तरमागतः
BR0105026020c	कालेन नातिमहता गरुडः पततां वरः
BR0105026021a	स तं गत्वा क्षणेनैव पर्वतं वचनात्पितुः
BR0105026021c	अमुञ्चन्महतीं शाखां सस्वनां तत्र खेचरः
BR0105026022a	पक्षानिलहतश्चास्य प्राकम्पत स शैलराट्
BR0105026022c	मुमोच पुष्पवर्षं च समागलितपादपः
BR0105026023a	शृङ्गाणि च व्यशीर्यन्त गिरेस्तस्य समन्ततः
BR0105026023c	मणिकाञ्चनचित्राणि शोभयन्ति महागिरिम्
BR0105026024a	शाखिनो बहवश्चापि शाखयाभिहतास्तया
BR0105026024c	काञ्चनैः कुसुमैर्भान्ति विद्युत्वन्त इवाम्बुदाः
BR0105026025a	ते हेमविकचा भूयो युक्ताः पर्वतधातुभिः
BR0105026025c	व्यराजञ्शाखिनस्तत्र सूर्यांशुप्रतिरञ्जिताः
BR0105026026a	ततस्तस्य गिरेः शृङ्गमास्थाय स खगोत्तमः
BR0105026026c	भक्षयामास गरुडस्तावुभौ गजकच्छपौ
BR0105026027a	ततः पर्वतकूटाग्रादुत्पपात मनोजवः
BR0105026027c	प्रावर्तन्ताथ देवानामुत्पाता भयवेदिनः
BR0105026028a	इन्द्रस्य वज्रं दयितं प्रजज्वाल व्यथान्वितम्
BR0105026028c	सधूमा चापतत्सार्चिर्दिवोल्का नभसश्च्युता
BR0105026029a	तथा वसूनां रुद्राणामादित्यानां च सर्वशः
BR0105026029c	साध्यानां मरुतां चैव ये चान्ये देवतागणाः
BR0105026029e	स्वं स्वं प्रहरणं तेषां परस्परमुपाद्रवत्
BR0105026030a	अभूतपूर्वं सङ्ग्रामे तदा देवासुरेऽपि च
BR0105026030c	ववुर्वाताः सनिर्घाताः पेतुरुल्काः समन्ततः
BR0105026031a	निरभ्रमपि चाकाशं प्रजगर्ज महास्वनम्
BR0105026031c	देवानामपि यो देवः सोऽप्यवर्षदसृक्तदा
BR0105026032a	मम्लुर्माल्यानि देवानां शेमुस्तेजांसि चैव हि
BR0105026032c	उत्पातमेघा रौद्राश्च ववर्षुः शोणितं बहु
BR0105026032e	रजांसि मुकुटान्येषामुत्थितानि व्यधर्षयन्
BR0105026033a	ततस्त्राससमुद्विग्नः सह देवैः शतक्रतुः
BR0105026033c	उत्पातान्दारुणान्पश्यन्नित्युवाच बृहस्पतिम्
BR0105026034a	किमर्थं भगवन्घोरा महोत्पाताः समुत्थिताः
BR0105026034c	न च शत्रुं प्रपश्यामि युधि यो नः प्रधर्षयेत्
BR0105026035	बृहस्पतिरुवाच
BR0105026035a	तवापराधाद्देवेन्द्र प्रमादाच्च शतक्रतो
BR0105026035c	तपसा वालखिल्यानां भूतमुत्पन्नमद्भुतम्
BR0105026036a	कश्यपस्य मुनेः पुत्रो विनतायाश्च खेचरः
BR0105026036c	हर्तुं सोममनुप्राप्तो बलवान्कामरूपवान्
BR0105026037a	समर्थो बलिनां श्रेष्ठो हर्तुं सोमं विहङ्गमः
BR0105026037c	सर्वं सम्भावयाम्यस्मिन्नसाध्यमपि साधयेत्
BR0105026038	सूत उवाच
BR0105026038a	श्रुत्वैतद्वचनं शक्रः प्रोवाचामृतरक्षिणः
BR0105026038c	महावीर्यबलः पक्षी हर्तुं सोममिहोद्यतः
BR0105026039a	युष्मान्संबोधयाम्येष यथा स न हरेद्बलात्
BR0105026039c	अतुलं हि बलं तस्य बृहस्पतिरुवाच मे
BR0105026040a	तच्छ्रुत्वा विबुधा वाक्यं विस्मिता यत्नमास्थिताः
BR0105026040c	परिवार्यामृतं तस्थुर्वज्री चेन्द्रः शतक्रतुः
BR0105026041a	धारयन्तो महार्हाणि कवचानि मनस्विनः
BR0105026041c	काञ्चनानि विचित्राणि वैडूर्यविकृतानि च
BR0105026042a	विविधानि च शस्त्राणि घोररूपाण्यनेकशः
BR0105026042c	शिततीक्ष्णाग्रधाराणि समुद्यम्य सहस्रशः
BR0105026043a	सविस्फुलिङ्गज्वालानि सधूमानि च सर्वशः
BR0105026043c	चक्राणि परिघांश्चैव त्रिशूलानि परश्वधान्
BR0105026044a	शक्तीश्च विविधास्तीक्ष्णाः करवालांश्च निर्मलान्
BR0105026044c	स्वदेहरूपाण्यादाय गदाश्चोग्रप्रदर्शनाः
BR0105026045a	तैः शस्त्रैर्भानुमद्भिस्ते दिव्याभरणभूषिताः
BR0105026045c	भानुमन्तः सुरगणास्तस्थुर्विगतकल्मषाः
BR0105026046a	अनुपमबलवीर्यतेजसो; धृतमनसः परिरक्षणेऽमृतस्य
BR0105026046c	असुरपुरविदारणाः सुरा; ज्वलनसमिद्धवपुःप्रकाशिनः
BR0105026047a	इति समरवरं सुरास्थितं; परिघसहस्रशतैः समाकुलम्
BR0105026047c	विगलितमिव चाम्बरान्तरे; तपनमरीचिविभासितं बभौ
