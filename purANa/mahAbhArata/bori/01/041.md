BR0105041001	 सूत उवाच
BR0105041001a	 एतस्मिन्नेव काले तु जरत्कारुर्महातपाः
BR0105041001c	 चचार पृथिवीं कृत्स्नां यत्रसायङ्गृहो मुनिः
BR0105041002a 	 चरन्दीक्षां महातेजा दुश्चरामकृतात्मभिः
BR0105041002c	 तीर्थेष्वाप्लवनं कुर्वन्पुण्येषु विचचार ह
BR0105041003a	 वायुभक्षो निराहारः शुष्यन्नहरहर्मुनिः
BR0105041003c	 स ददर्श पितॄन्गर्ते लम्बमानानधोमुखान्
BR0105041004a	 एकतन्त्ववशिष्टं वै वीरणस्तम्बमाश्रितान्
BR0105041004c	 तं च तन्तुं शनैराखुमाददानं बिलाश्रयम्
BR0105041005a	 निराहारान्कृशान्दीनान्गर्तेऽऽर्तांस्त्राणमिच्छतः
BR0105041005c	 उपसृत्य स तान्दीनान्दीनरूपोऽभ्यभाषत
BR0105041006a	 के भवन्तोऽवलम्बन्ते वीरणस्तम्बमाश्रिताः
BR0105041006c	 दुर्बलं खादितैर्मूलैराखुना बिलवासिना
BR0105041007a	 वीरणस्तम्बके मूलं यदप्येकमिह स्थितम्
BR0105041007c	 तदप्ययं शनैराखुरादत्ते दशनैः शितैः
BR0105041008a	 छेत्स्यतेऽल्पावशिष्टत्वादेतदप्यचिरादिव
BR0105041008c	 ततः स्थ पतितारोऽत्र गर्ते अस्मिन्नधोमुखाः
BR0105041009a	 ततो मे दुःखमुत्पन्नं दृष्ट्वा युष्मानधोमुखान्
BR0105041009c	 कृच्छ्रामापदमापन्नान्प्रियं किं करवाणि वः
BR0105041010a	 तपसोऽस्य चतुर्थेन तृतीयेनापि वा पुनः
BR0105041010C	 अर्धेन वापि निस्तर्तुमापदं ब्रूत माचिरम्
BR0105041011a	 अथवापि समग्रेण तरन्तु तपसा मम
BR0105041011c	 भवन्तः सर्व एवास्मात्काममेवं विधीयताम्
BR0105041012	 पितर ऊचुः
BR0105041012a	 ऋद्धो भवान्ब्रह्मचारी यो नस्त्रातुमिहेच्छति
BR0105041012c	 न तु विप्राग्र्य तपसा शक्यमेतद्व्यपोहितुम्
BR0105041013a	 अस्ति नस्तात तपसः फलं प्रवदतां वर
BR0105041013c	 सन्तानप्रक्षयाद्ब्रह्मन्पतामो निरयेऽशुचौ
BR0105041014a	 लम्बतामिह नस्तात न ज्ञानं प्रतिभाति वै
BR0105041014c	 येन त्वां नाभिजानीमो लोके विख्यातपौरुषम्
BR0105041015a	 ऋद्धो भवान्महाभागो यो नः शोच्यान्सुदुःखितान्
BR0105041015c	 शोचस्युपेत्य कारुण्याच्छृणु ये वै वयं द्विज
BR0105041016a	 यायावरा नाम वयमृषयः संशितव्रताः
BR0105041016c	 लोकात्पुण्यादिह भ्रष्टाः सन्तानप्रक्षयाद्विभो
BR0105041017a	 प्रनष्टं नस्तपः पुण्यं न हि नस्तन्तुरस्ति वै
BR0105041017c	 अस्ति त्वेकोऽद्य नस्तन्तुः सोऽपि नास्ति यथा तथा
BR0105041018a	 मन्दभाग्योऽल्पभाग्यानां बन्धुः स किल नः कुले
BR0105041018c	 जरत्कारुरिति ख्यातो वेदवेदाङ्गपारगः
BR0105041018e	 नियतात्मा महात्मा च सुव्रतः सुमहातपाः
BR0105041019a	 तेन स्म तपसो लोभात्कृच्छ्रमापादिता वयम्
BR0105041019c	 न तस्य भार्या पुत्रो वा बान्धवो वास्ति कश्चन
BR0105041020a	 तस्माल्लम्बामहे गर्ते नष्टसञ्ज्ञा ह्यनाथवत्
BR0105041020c	 स वक्तव्यस्त्वया दृष्ट्वा अस्माकं नाथवत्तया
BR0105041021a	 पितरस्तेऽवलम्बन्ते गर्ते दीना अधोमुखाः
BR0105041021c	 साधु दारान्कुरुष्वेति प्रजायस्वेति चाभिभो
BR0105041021e	 कुलतन्तुर्हि नः शिष्टस्त्वमेवैकस्तपोधन
BR0105041022a	 यं तु पश्यसि नो ब्रह्मन्वीरणस्तम्बमाश्रितान्
BR0105041022c	 एषोऽस्माकं कुलस्तम्ब आसीत्स्वकुलवर्धनः
BR0105041023a	 यानि पश्यसि वै ब्रह्मन्मूलानीहास्य वीरुधः
BR0105041023c	 एते नस्तन्तवस्तात कालेन परिभक्षिताः
BR0105041024a	 यत्त्वेतत्पश्यसि ब्रह्मन्मूलमस्यार्धभक्षितम्
BR0105041024c	 तत्र लम्बामहे सर्वे सोऽप्येकस्तप आस्थितः
BR0105041025a	 यमाखुं पश्यसि ब्रह्मन्काल एष महाबलः
BR0105041025c	 स तं तपोरतं मन्दं शनैः क्षपयते तुदन्
BR0105041025e	 जरत्कारुं तपोलुब्धं मन्दात्मानमचेतसम्
BR0105041026a	 न हि नस्तत्तपस्तस्य तारयिष्यति सत्तम
BR0105041026c	 छिन्नमूलान्परिभ्रष्टान्कालोपहतचेतसः
BR0105041026e	 नरकप्रतिष्ठान्पश्यास्मान्यथा दुष्कृतिनस्तथा
BR0105041027a	 अस्मासु पतितेष्वत्र सह पूर्वैः पितामहैः
BR0105041027c	 छिन्नः कालेन सोऽप्यत्र गन्ता वै नरकं ततः
BR0105041028a	 तपो वाप्यथवा यज्ञो यच्चान्यत्पावनं महत्
BR0105041028c	 तत्सर्वं न समं तात सन्तत्येति सतां मतम्
BR0105041029a	 स तात दृष्ट्वा ब्रूयास्त्वं जरत्कारुं तपस्विनम्
BR0105041029c	 यथादृष्टमिदं चास्मै त्वयाख्येयमशेषतः
BR0105041030a	 यथा दारान्प्रकुर्यात्स पुत्रांश्चोत्पादयेद्यथा
BR0105041030c	 तथा ब्रह्मंस्त्वया वाच्यः सोऽस्माकं नाथवत्तया
