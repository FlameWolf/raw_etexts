001 	शन्तनुरुवाच
001a	आपवो नाम को न्वेष वसूनां किं च दुष्कृतम्
001c	यस्याभिशापात्ते सर्वे मानुषीं तनुमागताः
002a	अनेन च कुमारेण गङ्गादत्तेन किं कृतम्
002c	यस्य चैव कृतेनायं मानुषेषु निवत्स्यति
003a	ईशानाः सर्वलोकस्य वसवस्ते च वै कथम्
003c	मानुषेषूदपद्यन्त तन्ममाचक्ष्व जाह्नवि
004	वैशम्पायन उवाच
004a	सैवमुक्ता ततो गङ्गा राजानमिदमब्रवीत्
004c	भर्तारं जाह्नवी देवी शन्तनुं पुरुषर्षभम्
005a	यं लेभे वरुणः पुत्रं पुरा भरतसत्तम
005c	वसिष्ठो नाम स मुनिः ख्यात आपव इत्युत
006a	तस्याश्रमपदं पुण्यं मृगपक्षिगणान्वितम्
006c	मेरोः पार्श्वे नगेन्द्रस्य सर्वर्तुकुसुमावृतम्
007a	स वारुणिस्तपस्तेपे तस्मिन्भरतसत्तम
007c	वने पुण्यकृतां श्रेष्ठः स्वादुमूलफलोदके
008a	दक्षस्य दुहिता या तु सुरभीत्यतिगर्विता
008c	गां प्रजाता तु सा देवी कश्यपाद्भरतर्षभ
009a	अनुग्रहार्थं जगतः सर्वकामदुघां वराम्
009c	तां लेभे गां तु धर्मात्मा होमधेनुं स वारुणिः
010a	सा तस्मिंस्तापसारण्ये वसन्ती मुनिसेविते
010c	चचार रम्ये धर्म्ये च गौरपेतभया तदा
011a	अथ तद्वनमाजग्मुः कदाचिद्भरतर्षभ
011c	पृथ्वाद्या वसवः सर्वे देवदेवर्षिसेवितम्
012a	ते सदारा वनं तच्च व्यचरन्त समन्ततः
012c	रेमिरे रमणीयेषु पर्वतेषु वनेषु च
013a	तत्रैकस्य तु भार्या वै वसोर्वासवविक्रम
013c	सा चरन्ती वने तस्मिन्गां ददर्श सुमध्यमा
013e	या सा वसिष्ठस्य मुनेः सर्वकामधुगुत्तमा
014a	सा विस्मयसमाविष्टा शीलद्रविणसम्पदा
014c	दिवे वै दर्शयामास तां गां गोवृषभेक्षण
015a	स्वापीनां च सुदोग्ध्रीं च सुवालधिमुखां शुभाम्
015c	उपपन्नां गुणैः सर्वैः शीलेनानुत्तमेन च
016a	एवंगुणसमायुक्तां वसवे वसुनन्दिनी
016c	दर्शयामास राजेन्द्र पुरा पौरवनन्दन
017a	द्यौस्तदा तां तु दृष्ट्वैव गां गजेन्द्रेन्द्रविक्रम
017c	उवाच राजंस्तां देवीं तस्या रूपगुणान्वदन्
018a	एषा गौरुत्तमा देवि वारुणेरसितेक्षणे
018c	ऋषेस्तस्य वरारोहे यस्येदं वनमुत्तमम्
019a	अस्याः क्षीरं पिबेन्मर्त्यः स्वादु यो वै सुमध्यमे
019c	दश वर्षसहस्राणि स जीवेत्स्थिरयौवनः
020a	एतच्छ्रुत्वा तु सा देवी नृपोत्तम सुमध्यमा
020c	तमुवाचानवद्याङ्गी भर्तारं दीप्ततेजसम्
021a	अस्ति मे मानुषे लोके नरदेवात्मजा सखी
021c	नाम्ना जिनवती नाम रूपयौवनशालिनी
022a	उशीनरस्य राजर्षेः सत्यसन्धस्य धीमतः
022c	दुहिता प्रथिता लोके मानुषे रूपसम्पदा
023a	तस्या हेतोर्महाभाग सवत्सां गां ममेप्सिताम्
023c	आनयस्वामरश्रेष्ठ त्वरितं पुण्यवर्धन
024a	यावदस्याः पयः पीत्वा सा सखी मम मानद
024c	मानुषेषु भवत्वेका जरारोगविवर्जिता
025a	एतन्मम महाभाग कर्तुमर्हस्यनिन्दित
025c	प्रियं प्रियतरं ह्यस्मान्नास्ति मेऽन्यत्कथञ्चन
026a	एतच्छ्रुत्वा वचस्तस्या देव्याः प्रियचिकीर्षया
026c	पृथ्वाद्यैर्भ्रातृभिः सार्धं द्यौस्तदा तां जहार गाम्
027a	तया कमलपत्राक्ष्या नियुक्तो द्यौस्तदा नृप
027c	ऋषेस्तस्य तपस्तीव्रं न शशाक निरीक्षितुम्
027e	हृता गौः सा तदा तेन प्रपातस्तु न तर्कितः
028a	अथाश्रमपदं प्राप्तः फलान्यादाय वारुणिः
028c	न चापश्यत गां तत्र सवत्सां काननोत्तमे
029a	ततः स मृगयामास वने तस्मिंस्तपोधनः
029c	नाध्यगच्छच्च मृगयंस्तां गां मुनिरुदारधीः
030a	ज्ञात्वा तथापनीतां तां वसुभिर्दिव्यदर्शनः
030c	ययौ क्रोधवशं सद्यः शशाप च वसूंस्तदा
031a	यस्मान्मे वसवो जह्रुर्गां वै दोग्ध्रीं सुवालधिम्
031c	तस्मात्सर्वे जनिष्यन्ति मानुषेषु न संशयः
032a	एवं शशाप भगवान्वसूंस्तान्मुनिसत्तमः
032c	वशं कोपस्य सम्प्राप्त आपवो भरतर्षभ
033a	शप्त्वा च तान्महाभागस्तपस्येव मनो दधे
033c	एवं स शप्तवान्राजन्वसूनष्टौ तपोधनः
033e	महाप्रभावो ब्रह्मर्षिर्देवान्रोषसमन्वितः
034a	अथाश्रमपदं प्राप्य तं स्म भूयो महात्मनः
034c	शप्ताः स्म इति जानन्त ऋषिं तमुपचक्रमुः
035a	प्रसादयन्तस्तमृषिं वसवः पार्थिवर्षभ
035c	न लेभिरे च तस्मात्ते प्रसादमृषिसत्तमात्
035e	आपवात्पुरुषव्याघ्र सर्वधर्मविशारदात्
036a	उवाच च स धर्मात्मा सप्त यूयं धरादयः
036c	अनु संवत्सराच्छापमोक्षं वै समवाप्स्यथ
037a	अयं तु यत्कृते यूयं मया शप्ताः स वत्स्यति
037c	द्यौस्तदा मानुषे लोके दीर्घकालं स्वकर्मणा
038a	नानृतं तच्चिकीर्षामि युष्मान्क्रुद्धो यदब्रुवम्
038c	न प्रजास्यति चाप्येष मानुषेषु महामनाः
039a	भविष्यति च धर्मात्मा सर्वशास्त्रविशारदः
039c	पितुः प्रियहिते युक्तः स्त्रीभोगान्वर्जयिष्यति
039e	एवमुक्त्वा वसून्सर्वाञ्जगाम भगवानृषिः
040a	ततो मामुपजग्मुस्ते समस्ता वसवस्तदा
040c	अयाचन्त च मां राजन्वरं स च मया कृतः
040e	जाताञ्जातान्प्रक्षिपास्मान्स्वयं गङ्गे त्वमम्भसि
041a	एवं तेषामहं सम्यक्शप्तानां राजसत्तम
041c	मोक्षार्थं मानुषाल्लोकाद्यथावत्कृतवत्यहम्
042a	अयं शापादृषेस्तस्य एक एव नृपोत्तम
042c	द्यौ राजन्मानुषे लोके चिरं वत्स्यति भारत
043a	एतदाख्याय सा देवी तत्रैवान्तरधीयत
043c	आदाय च कुमारं तं जगामाथ यथेप्सितम्
044a	स तु देवव्रतो नाम गाङ्गेय इति चाभवत्
044c	द्विनामा शन्तनोः पुत्रः शन्तनोरधिको गुणैः
045a	शन्तनुश्चापि शोकार्तो जगाम स्वपुरं ततः
045c	तस्याहं कीर्तयिष्यामि शन्तनोरमितान्गुणान्
046a	महाभाग्यं च नृपतेर्भारतस्य यशस्विनः
046c	यस्येतिहासो द्युतिमान्महाभारतमुच्यते
