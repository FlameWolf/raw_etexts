BR0107122001	वैशम्पायन उवाच
BR0107122001a	ततो द्रुपदमासाद्य भारद्वाजः प्रतापवान्
BR0107122001c	अब्रवीत्पार्षतं राजन्सखायं विद्धि मामिति
BR0107122002	द्रुपद उवाच
BR0107122002a	अकृतेयं तव प्रज्ञा ब्रह्मन्नातिसमञ्जसी
BR0107122002c	यन्मां ब्रवीषि प्रसभं सखा तेऽहमिति द्विज
BR0107122003a	न हि राज्ञामुदीर्णानामेवं भूतैर्नरैः क्वचित्
BR0107122003c	सख्यं भवति मन्दात्मञ्श्रिया हीनैर्धनच्युतैः
BR0107122004a	सौहृदान्यपि जीर्यन्ते कालेन परिजीर्यताम्
BR0107122004c	सौहृदं मे त्वया ह्यासीत्पूर्वं सामर्थ्यबन्धनम्
BR0107122005a	न सख्यमजरं लोके जातु दृश्येत कर्हिचित्
BR0107122005c	कामो वैनं विहरति क्रोधश्चैनं प्रवृश्चति
BR0107122006a	मैवं जीर्णमुपासिष्ठाः सख्यं नवमुपाकुरु
BR0107122006c	आसीत्सख्यं द्विजश्रेष्ठ त्वया मेऽर्थनिबन्धनम्
BR0107122007a	न दरिद्रो वसुमतो नाविद्वान्विदुषः सखा
BR0107122007c	शूरस्य न सखा क्लीबः सखिपूर्वं किमिष्यते
BR0107122008a	ययोरेव समं वित्तं ययोरेव समं कुलम्
BR0107122008c	तयोः सख्यं विवाहश्च न तु पुष्टविपुष्टयोः
BR0107122009a	नाश्रोत्रियः श्रोत्रियस्य नारथी रथिनः सखा
BR0107122009c	नाराज्ञा सङ्गतं राज्ञः सखिपूर्वं किमिष्यते
BR0107122010	वैशम्पायन उवाच
BR0107122010a	द्रुपदेनैवमुक्तस्तु भारद्वाजः प्रतापवान्
BR0107122010c	मुहूर्तं चिन्तयामास मन्युनाभिपरिप्लुतः
BR0107122011a	स विनिश्चित्य मनसा पाञ्चालं प्रति बुद्धिमान्
BR0107122011c	जगाम कुरुमुख्यानां नगरं नागसाह्वयम्
BR0107122012a	कुमारास्त्वथ निष्क्रम्य समेता गजसाह्वयात्
BR0107122012c	क्रीडन्तो वीटया तत्र वीराः पर्यचरन्मुदा
BR0107122013a	पपात कूपे सा वीटा तेषां वै क्रीडतां तदा
BR0107122013c	न च ते प्रत्यपद्यन्त कर्म वीटोपलब्धये
BR0107122014a	अथ द्रोणः कुमारांस्तान्दृष्ट्वा कृत्यवतस्तदा
BR0107122014c	प्रहस्य मन्दं पैशल्यादभ्यभाषत वीर्यवान्
BR0107122015a	अहो नु धिग्बलं क्षात्रं धिगेतां वः कृतास्त्रताम्
BR0107122015c	भरतस्यान्वये जाता ये वीटां नाधिगच्छत
BR0107122016a	एष मुष्टिरिषीकाणां मयास्त्रेणाभिमन्त्रितः
BR0107122016c	अस्य वीर्यं निरीक्षध्वं यदन्यस्य न विद्यते
BR0107122017a	वेत्स्यामीषीकया वीटां तामिषीकामथान्यया
BR0107122017c	तामन्यया समायोगो वीटाया ग्रहणे मम
BR0107122018a	तदपश्यन्कुमारास्ते विस्मयोत्फुल्ललोचनाः
BR0107122018c	अवेष्क्य चोद्धृतां वीटां वीटावेद्धारमब्रुवन्
BR0107122019a	अभिवादयामहे ब्रह्मन्नैतदन्येषु विद्यते
BR0107122019c	कोऽसि कं त्वाभिजानीमो वयं किं करवामहे
BR0107122020	द्रोण उवाच
BR0107122020a	आचक्षध्वं च भीष्माय रूपेण च गुणैश्च माम्
BR0107122020c	स एव सुमहाबुद्धिः साम्प्रतं प्रतिपत्स्यते
BR0107122021	वैशम्पायन उवाच
BR0107122021a	तथेत्युक्त्वा तु ते सर्वे भीष्ममूचुः पितामहम्
BR0107122021c	ब्राह्मणस्य वचस्तथ्यं तच्च कर्मविशेषवत्
BR0107122022a	भीष्मः श्रुत्वा कुमाराणां द्रोणं तं प्रत्यजानत
BR0107122022c	युक्तरूपः स हि गुरुरित्येवमनुचिन्त्य च
BR0107122023a	अथैनमानीय तदा स्वयमेव सुसत्कृतम्
BR0107122023c	परिपप्रच्छ निपुणं भीष्मः शस्त्रभृतां वरः
BR0107122023e	हेतुमागमने तस्य द्रोणः सर्वं न्यवेदयत्
BR0107122024a	महर्षेरग्निवेश्यस्य सकाशमहमच्युत
BR0107122024c	अस्त्रार्थमगमं पूर्वं धनुर्वेदजिघृक्षया
BR0107122025a	ब्रह्मचारी विनीतात्मा जटिलो बहुलाः समाः
BR0107122025c	अवसं तत्र सुचिरं धनुर्वेदचिकीर्षया
BR0107122026a	पाञ्चालराजपुत्रस्तु यज्ञसेनो महाबलः
BR0107122026c	मया सहाकरोद्विद्यां गुरोः श्राम्यन्समाहितः
BR0107122027a	स मे तत्र सखा चासीदुपकारी प्रियश्च मे
BR0107122027c	तेनाहं सह सङ्गम्य रतवान्सुचिरं बत
BR0107122027e	बाल्यात्प्रभृति कौरव्य सहाध्ययनमेव च
BR0107122028a	स समासाद्य मां तत्र प्रियकारी प्रियंवदः
BR0107122028c	अब्रवीदिति मां भीष्म वचनं प्रीतिवर्धनम्
BR0107122029a	अहं प्रियतमः पुत्रः पितुर्द्रोण महात्मनः
BR0107122029c	अभिषेक्ष्यति मां राज्ये स पाञ्चाल्यो यदा तदा
BR0107122030a	त्वद्भोज्यं भविता राज्यं सखे सत्येन ते शपे
BR0107122030c	मम भोगाश्च वित्तं च त्वदधीनं सुखानि च
BR0107122031a	एवमुक्तः प्रवव्राज कृतास्त्रोऽहं धनेप्सया
BR0107122031c	अभिषिक्तं च श्रुत्वैनं कृतार्थोऽस्मीति चिन्तयन्
BR0107122032a	प्रियं सखायं सुप्रीतो राज्यस्थं पुनराव्रजम्
BR0107122032c	संस्मरन्सङ्गमं चैव वचनं चैव तस्य तत्
BR0107122033a	ततो द्रुपदमागम्य सखिपूर्वमहं प्रभो
BR0107122033c	अब्रुवं पुरुषव्याघ्र सखायं विद्धि मामिति
BR0107122034a	उपस्थितं तु द्रुपदः सखिवच्चाभिसङ्गतम्
BR0107122034c	स मां निराकारमिव प्रहसन्निदमब्रवीत्
BR0107122035a	अकृतेयं तव प्रज्ञा ब्रह्मन्नातिसमञ्जसी
BR0107122035c	यदात्थ मां त्वं प्रसभं सखा तेऽहमिति द्विज
BR0107122036a	न हि राज्ञामुदीर्णानामेवम्भूतैर्नरैः क्वचित्
BR0107122036c	सख्यं भवति मन्दात्मञ्श्रिया हीनैर्धनच्युतैः
BR0107122037a	नाश्रोत्रियः श्रोत्रियस्य नारथी रथिनः सखा
BR0107122037c	नाराजा पार्थिवस्यापि सखिपूर्वं किमिष्यते
BR0107122038a	द्रुपदेनैवमुक्तोऽहं मन्युनाभिपरिप्लुतः
BR0107122038c	अभ्यागच्छं कुरून्भीष्म शिष्यैरर्थी गुणान्वितैः
BR0107122039a	प्रतिजग्राह तं भीष्मो गुरुं पाण्डुसुतैः सह
BR0107122039c	पौत्रानादाय तान्सर्वान्वसूनि विविधानि च
BR0107122040a	शिष्या इति ददौ राजन्द्रोणाय विधिपूर्वकम्
BR0107122040c	स च शिष्यान्महेष्वासः प्रतिजग्राह कौरवान्
BR0107122041a	प्रतिगृह्य च तान्सर्वान्द्रोणो वचनमब्रवीत्
BR0107122041c	रहस्येकः प्रतीतात्मा कृतोपसदनांस्तदा
BR0107122042a	कार्यं मे काङ्क्षितं किञ्चिद्धृदि सम्परिवर्तते
BR0107122042c	कृतास्त्रैस्तत्प्रदेयं मे तदृतं वदतानघाः
BR0107122043a	तच्छ्रुत्वा कौरवेयास्ते तूष्णीमासन्विशां पते
BR0107122043c	अर्जुनस्तु ततः सर्वं प्रतिजज्ञे परन्तपः
BR0107122044a	ततोऽर्जुनं मूर्ध्नि तदा समाघ्राय पुनः पुनः
BR0107122044c	प्रीतिपूर्वं परिष्वज्य प्ररुरोद मुदा तदा
BR0107122045a	ततो द्रोणः पाण्डुपुत्रानस्त्राणि विविधानि च
BR0107122045c	ग्राहयामास दिव्यानि मानुषाणि च वीर्यवान्
BR0107122046a	राजपुत्रास्तथैवान्ये समेत्य भरतर्षभ
BR0107122046c	अभिजग्मुस्ततो द्रोणमस्त्रार्थे द्विजसत्तमम्
BR0107122046e	वृष्णयश्चान्धकाश्चैव नानादेश्याश्च पार्थिवाः
BR0107122047a	सूतपुत्रश्च राधेयो गुरुं द्रोणमियात्तदा
BR0107122047c	स्पर्धमानस्तु पार्थेन सूतपुत्रोऽत्यमर्षणः
BR0107122047e	दुर्योधनमुपाश्रित्य पाण्डवानत्यमन्यत
