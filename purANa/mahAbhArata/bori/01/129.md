BR0108129001	वैशम्पायन उवाच
BR0108129001a	प्राणाधिकं भीमसेनं कृतविद्यं धनन्जयम्
BR0108129001c	दुर्योधनो लक्षयित्व पर्यतप्यत दुर्मतिः
BR0108129002a	ततो वैकर्तनः कर्णः शकुनिश्चापि सौबलः
BR0108129002c	अनेकैरभ्युपायैस्ताञ्जिघांसन्ति स्म पाण्डवान्
BR0108129003a	पाण्डवाश्चापि तत्सर्वं प्रत्यजानन्नरिन्दमाः
BR0108129003c	उद्भावनमकुर्वन्तो विदुरस्य मते स्थिताः
BR0108129004a	गुणैः समुदितान्दृष्ट्वा पौराः पाण्डुसुतांस्तदा
BR0108129004c	कथयन्ति स्म सम्भूय चत्वरेषु सभासु च
BR0108129005a	प्रज्ञाचक्षुरचक्षुष्ट्वाद्धृतराष्ट्रो जनेश्वरः
BR0108129005c	राज्यमप्राप्तवान्पूर्वं स कथं नृपतिर्भवेत्
BR0108129006a	तथा भीष्मः शान्तनवः सत्यसन्धो महाव्रतः
BR0108129006c	प्रत्याख्याय पुरा राज्यं नाद्य जातु ग्रहीष्यति
BR0108129007a	ते वयं पाण्डवं ज्येष्ठं तरुणं वृद्धशीलिनम्
BR0108129007c	अभिषिञ्चाम साध्वद्य सत्यं करुणवेदिनम्
BR0108129008a	स हि भीष्मं शान्तनवं धृतराष्ट्रं च धर्मवित्
BR0108129008c	सपुत्रं विविधैर्भोगैर्योजयिष्यति पूजयन्
BR0108129009a	तेषां दुर्योधनः श्रुत्वा तानि वाक्यानि भाषताम्
BR0108129009c	युधिष्ठिरानुरक्तानां पर्यतप्यत दुर्मतिः
BR0108129010a	स तप्यमानो दुष्टात्मा तेषां वाचो न चक्षमे
BR0108129010c	ईर्ष्यया चाभिसन्तप्तो धृतराष्ट्रमुपागमत्
BR0108129011a	ततो विरहितं दृष्ट्वा पितरं प्रतिपूज्य सः
BR0108129011c	पौरानुरागसन्तप्तः पश्चादिदमभाषत
BR0108129012a	श्रुता मे जल्पतां तात पौराणामशिवा गिरः
BR0108129012c	त्वामनादृत्य भीष्मं च पतिमिच्छन्ति पाण्डवम्
BR0108129013a	मतमेतच्च भीष्मस्य न स राज्यं बुभूषति
BR0108129013c	अस्माकं तु परां पीडां चिकीर्षन्ति पुरे जनाः
BR0108129014a	पितृतः प्राप्तवान्राज्यं पाण्डुरात्मगुणैः पुरा
BR0108129014c	त्वमप्यगुणसम्योगात्प्राप्तं राज्यं न लब्धवान्
BR0108129015a	स एष पाण्डोर्दायाद्यं यदि प्राप्नोति पाण्डवः
BR0108129015c	तस्य पुत्रो ध्रुवं प्राप्तस्तस्य तस्येति चापरः
BR0108129016a	ते वयं राजवंशेन हीनाः सह सुतैरपि
BR0108129016c	अवज्ञाता भविष्यामो लोकस्य जगतीपते
BR0108129017a	सततं निरयं प्राप्ताः परपिण्डोपजीविनः
BR0108129017c	न भवेम यथा राजन्स्तथा शीघ्रं विधीयताम्
BR0108129018a	अभविष्यः स्थिरो राज्ये यदि हि त्वं पुरा नृप
BR0108129018c	ध्रुवं प्राप्स्याम च वयं राज्यमप्यवशे जने
