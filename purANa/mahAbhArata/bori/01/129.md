001	वैशम्पायन उवाच
001a	प्राणाधिकं भीमसेनं कृतविद्यं धनन्जयम्
001c	दुर्योधनो लक्षयित्व पर्यतप्यत दुर्मतिः
002a	ततो वैकर्तनः कर्णः शकुनिश्चापि सौबलः
002c	अनेकैरभ्युपायैस्ताञ्जिघांसन्ति स्म पाण्डवान्
003a	पाण्डवाश्चापि तत्सर्वं प्रत्यजानन्नरिन्दमाः
003c	उद्भावनमकुर्वन्तो विदुरस्य मते स्थिताः
004a	गुणैः समुदितान्दृष्ट्वा पौराः पाण्डुसुतांस्तदा
004c	कथयन्ति स्म सम्भूय चत्वरेषु सभासु च
005a	प्रज्ञाचक्षुरचक्षुष्ट्वाद्धृतराष्ट्रो जनेश्वरः
005c	राज्यमप्राप्तवान्पूर्वं स कथं नृपतिर्भवेत्
006a	तथा भीष्मः शान्तनवः सत्यसन्धो महाव्रतः
006c	प्रत्याख्याय पुरा राज्यं नाद्य जातु ग्रहीष्यति
007a	ते वयं पाण्डवं ज्येष्ठं तरुणं वृद्धशीलिनम्
007c	अभिषिञ्चाम साध्वद्य सत्यं करुणवेदिनम्
008a	स हि भीष्मं शान्तनवं धृतराष्ट्रं च धर्मवित्
008c	सपुत्रं विविधैर्भोगैर्योजयिष्यति पूजयन्
009a	तेषां दुर्योधनः श्रुत्वा तानि वाक्यानि भाषताम्
009c	युधिष्ठिरानुरक्तानां पर्यतप्यत दुर्मतिः
010a	स तप्यमानो दुष्टात्मा तेषां वाचो न चक्षमे
010c	ईर्ष्यया चाभिसन्तप्तो धृतराष्ट्रमुपागमत्
011a	ततो विरहितं दृष्ट्वा पितरं प्रतिपूज्य सः
011c	पौरानुरागसन्तप्तः पश्चादिदमभाषत
012a	श्रुता मे जल्पतां तात पौराणामशिवा गिरः
012c	त्वामनादृत्य भीष्मं च पतिमिच्छन्ति पाण्डवम्
013a	मतमेतच्च भीष्मस्य न स राज्यं बुभूषति
013c	अस्माकं तु परां पीडां चिकीर्षन्ति पुरे जनाः
014a	पितृतः प्राप्तवान्राज्यं पाण्डुरात्मगुणैः पुरा
014c	त्वमप्यगुणसम्योगात्प्राप्तं राज्यं न लब्धवान्
015a	स एष पाण्डोर्दायाद्यं यदि प्राप्नोति पाण्डवः
015c	तस्य पुत्रो ध्रुवं प्राप्तस्तस्य तस्येति चापरः
016a	ते वयं राजवंशेन हीनाः सह सुतैरपि
016c	अवज्ञाता भविष्यामो लोकस्य जगतीपते
017a	सततं निरयं प्राप्ताः परपिण्डोपजीविनः
017c	न भवेम यथा राजन्स्तथा शीघ्रं विधीयताम्
018a	अभविष्यः स्थिरो राज्ये यदि हि त्वं पुरा नृप
018c	ध्रुवं प्राप्स्याम च वयं राज्यमप्यवशे जने
