BR0112185001  	वैशम्पायन उवाच
BR0112185001a	ततस्तथोक्तः परिहृष्टरूपः पित्रे शशंसाथ स राजपुत्रः
BR0112185001c	धृष्टद्युम्नः सोमकानां प्रबर्हो वृत्तं यथा येन हृता च कृष्णा
BR0112185002a	योऽसौ युवा स्वायतलोहिताक्षः कृष्णाजिनी देवसमानरूपः
BR0112185002c	यः कार्मुकाग्र्यं कृतवानधिज्यं लक्ष्यं च तत्पातितवान्पृथिव्याम्
BR0112185003a	असज्जमानश्च गतस्तरस्वी वृतो द्विजाग्र्यैरभिपूज्यमानः
BR0112185003c	चक्राम वज्रीव दितेः सुतेषु सर्वैश्च देवैर्ऋषिभिश्च जुष्टः
BR0112185004a	कृष्णा च गृह्याजिनमन्वयात्तं नागं यथा नागवधूः प्रहृष्टा
BR0112185004c	अमृष्यमाणेषु नराधिपेषु क्रुद्धेषु तं तत्र समापतत्सु
BR0112185005a	ततोऽपरः पार्थिवराजमध्ये प्रवृद्धमारुज्य महीप्ररोहम्
BR0112185005c	प्रकालयन्नेव स पार्थिवौघान्क्रुद्धोऽन्तकः प्राणभृतो यथैव
BR0112185006a	तौ पार्थिवानां मिषतां नरेन्द्र कृष्णामुपादाय गतौ नराग्र्यौ
BR0112185006c	विभ्राजमानाविव चन्द्रसूर्यौ बाह्यां पुराद्भार्गवकर्मशालाम्
BR0112185007a	तत्रोपविष्टार्चिरिवानलस्य तेषां जनित्रीति मम प्रतर्कः
BR0112185007c	तथाविधैरेव नरप्रवीरैरुपोपविष्टैस्त्रिभिरग्निकल्पैः
BR0112185008a	तस्यास्ततस्तावभिवाद्य पादावुक्त्वा च कृष्णामभिवादयेति
BR0112185008c	स्थितौ च तत्रैव निवेद्य कृष्णां भैक्षप्रचाराय गता नराग्र्याः
BR0112185009a	तेषां तु भैक्षं प्रतिगृह्य कृष्णा कृत्वा बलिं ब्राह्मणसाच्च कृत्वा
BR0112185009c	तां चैव वृद्धां परिविष्य तांश्च नरप्रवीरान्स्वयमप्यभुङ्क्त
BR0112185010a	सुप्तास्तु ते पार्थिव सर्व एव कृष्णा तु तेषां चरणोपधानम्
BR0112185010c	आसीत्पृथिव्यां शयनं च तेषां दर्भाजिनाग्र्यास्तरणोपपन्नम्
BR0112185011a	ते नर्दमाना इव कालमेघाः कथा विचित्राः कथयाम्बभूवुः
BR0112185011c	न वैश्यशूद्रौपयिकीः कथास्ता न च द्विजातेः कथयन्ति वीराः
BR0112185012a	निःसंशयं क्षत्रियपुङ्गवास्ते यथा हि युद्धं कथयन्ति राजन्
BR0112185012c	आशा हि नो व्यक्तमियं समृद्धा मुक्तान्हि पार्थाञ्शृणुमोऽग्निदाहात्
BR0112185013a	यथा हि लक्ष्यं निहतं धनुश्च सज्यं कृतं तेन तथा प्रसह्य
BR0112185013c	यथा च भाषन्ति परस्परं ते छन्ना ध्रुवं ते प्रचरन्ति पार्थाः
BR0112185014a	ततः स राजा द्रुपदः प्रहृष्टः पुरोहितं प्रेषयां तत्र चक्रे
BR0112185014c	विद्याम युष्मानिति भाषमाणो महात्मनः पाण्डुसुताः स्थ कच्चित्
BR0112185015a	गृहीतवाक्यो नृपतेः पुरोधा गत्वा प्रशंसामभिधाय तेषाम्
BR0112185015c	वाक्यं यथावन्नृपतेः समग्रमुवाच तान्स क्रमवित्क्रमेण
BR0112185016a	विज्ञातुमिच्छत्यवनीश्वरो वः पाञ्चालराजो द्रुपदो वरार्हाः
BR0112185016c	लक्ष्यस्य वेद्धारमिमं हि दृष्ट्वा हर्षस्य नान्तं परिपश्यते सः
BR0112185017a	तदाचड्ढ्वं ज्ञातिकुलानुपूर्वीं पदं शिरस्सु द्विषतां कुरुध्वम्
BR0112185017c	प्रह्लादयध्वं हृदयं ममेदं पाञ्चालराजस्य सहानुगस्य
BR0112185018a	पाण्डुर्हि राजा द्रुपदस्य राज्ञः प्रियः सखा चात्मसमो बभूव
BR0112185018c	तस्यैष कामो दुहिता ममेयं स्नुषा यदि स्यादिति कौरवस्य
BR0112185019a	अयं च कामो द्रुपदस्य राज्ञो हृदि स्थितो नित्यमनिन्दिताङ्गाः
BR0112185019c	यदर्जुनो वै पृथुदीर्घबाहुर्धर्मेण विन्देत सुतां ममेति
BR0112185020a	तथोक्तवाक्यं तु पुरोहितं तं स्थितं विनीतं समुदीक्ष्य राजा
BR0112185020c	समीपस्थं भीममिदं शशास प्रदीयतां पाद्यमर्घ्यं तथास्मै
BR0112185021a	मान्यः पुरोधा द्रुपदस्य राज्ञस्तस्मै प्रयोज्याभ्यधिकैव पूजा
BR0112185021c	भीमस्तथा तत्कृतवान्नरेन्द्र तां चैव पूजां प्रतिसङ्गृहीत्वा
BR0112185022a	सुखोपविष्टं तु पुरोहितं तं युधिष्ठिरो ब्राह्मणमित्युवाच
BR0112185022c	पाञ्चालराजेन सुता निसृष्टा स्वधर्मदृष्टेन यथानुकामम्
BR0112185023a	प्रदिष्टशुल्का द्रुपदेन राज्ञा सानेन वीरेण तथानुवृत्ता
BR0112185023c	न तत्र वर्णेषु कृता विवक्षा न जीवशिल्पे न कुले न गोत्रे
BR0112185024a	कृतेन सज्येन हि कार्मुकेण विद्धेन लक्ष्येण च सन्निसृष्टा
BR0112185024c	सेयं तथानेन महात्मनेह कृष्णा जिता पार्थिवसङ्घमध्ये
BR0112185025a	नैवङ्गते सौमकिरद्य राजा सन्तापमर्हत्यसुखाय कर्तुम्
BR0112185025c	कामश्च योऽसौ द्रुपदस्य राज्ञः स चापि सम्पत्स्यति पार्थिवस्य
BR0112185026a	अप्राप्यरूपां हि नरेन्द्रकन्यामिमामहं ब्राह्मण साधु मन्ये
BR0112185026c	न तद्धनुर्मन्दबलेन शक्यं मौर्व्या समायोजयितुं तथा हि
BR0112185026e	न चाकृतास्त्रेण न हीनजेन लक्ष्यं तथा पातयितुं हि शक्यम्
BR0112185027a	तस्मान्न तापं दुहितुर्निमित्तं पाञ्चालराजोऽर्हति कर्तुमद्य
BR0112185027c	न चापि तत्पातनमन्यथेह कर्तुं विषह्यं भुवि मानवेन
BR0112185028a	एवं ब्रुवत्येव युधिष्ठिरे तु पाञ्चालराजस्य समीपतोऽन्यः
BR0112185028c	तत्राजगामाशु नरो द्वितीयो निवेदयिष्यन्निह सिद्धमन्नम्
