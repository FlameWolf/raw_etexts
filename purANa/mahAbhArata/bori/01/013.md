BR010504013001	शौनक उवाच
BR010504013001a	किमर्थं राजशार्दूलः स राजा जनमेजयः
BR010504013001c	सर्पसत्रेण सर्पाणां गतोऽन्तं तद्वदस्व मे
BR010504013002a	आस्तीकश्च द्विजश्रेष्ठः किमर्थं जपतां वरः
BR010504013002c	मोक्षयामास भुजगान्दीप्तात्तस्माद्धुताशनात्
BR010504013003a	कस्य पुत्रः स राजासीत्सर्पसत्रं य आहरत्
BR010504013003c	स च द्विजातिप्रवरः कस्य पुत्रो वदस्व मे
BR010504013004	सूत उवाच
BR010504013004a	महदाख्यानमास्तीकं यत्रैतत्प्रोच्यते द्विज
BR010504013004c सर्वमेतदशेषेण शृणु मे वदतां वर
BR010504013005	शौनक उवाच
BR010504013005a श्रोतुमिच्छाम्यशेषेण कथामेतां मनोरमाम्
BR010504013005c आस्तीकस्य पुराणस्य ब्राह्मणस्य यशस्विनः
BR010504013006	सूत उवाच
BR010504013006a इतिहासमिमं वृद्धाः पुराणं परिचक्षते
BR010504013006c कृष्णद्वैपायनप्रोक्तं नैमिषारण्यवासिनः
BR010504013007a पूर्वं प्रचोदितः सूतः पिता मे लोमहर्षणः
BR010504013007c शिष्यो व्यासस्य मेधावी ब्राह्मणैरिदमुक्तवान्
BR010504013008a तस्मादहमुपश्रुत्य प्रवक्ष्यामि यथातथम्
BR010504013008c इदमास्तीकमाख्यानं तुभ्यं शौनक पृच्छते
BR010504013009a आस्तीकस्य पिता ह्यासीत्प्रजापतिसमः प्रभुः
BR010504013009c ब्रह्मचारी यताहारस्तपस्युग्रे रतः सदा
BR010504013010a जरत्कारुरिति ख्यात ऊर्ध्वरेता महानृषिः
BR010504013010c यायावराणां धर्मज्ञः प्रवरः संशितव्रतः
BR010504013011a अटमानः कदाचित्स स्वान्ददर्श पितामहान्
BR010504013011c लम्बमानान्महागर्ते पादैरूर्ध्वैरधोमुखान्
BR010504013012a तानब्रवीत्स दृष्ट्वैव जरत्कारुः पितामहान्
BR010504013012c के भवन्तोऽवलम्बन्ते गर्तेऽस्मिन्वा अधोमुखाः
BR010504013013a वीरणस्तम्बके लग्नाः सर्वतः परिभक्षिते
BR010504013013c मूषकेन निगूढेन गर्तेऽस्मिन्नित्यवासिना
BR010504013014	पितर ऊचुः
BR010504013014a यायावरा नाम वयमृषयः संशितव्रताः
BR010504013014c सन्तानप्रक्षयाद्ब्रह्मन्नधो गच्छाम मेदिनीम्
BR010504013015a अस्माकं सन्ततिस्त्वेको जरत्कारुरिति श्रुतः
BR010504013015c मन्दभाग्योऽल्पभाग्यानां तप एव समास्थितः
BR010504013016a न स पुत्राञ्जनयितुं दारान्मूढश्चिकीर्षति
BR010504013016c तेन लम्बामहे गर्ते सन्तानप्रक्षयादिह
BR010504013017a अनाथास्तेन नाथेन यथा दुष्कृतिनस्तथा
BR010504013017c कस्त्वं बन्धुरिवास्माकमनुशोचसि सत्तम
BR010504013018a ज्ञातुमिच्छामहे ब्रह्मन्को भवानिह धिष्ठितः
BR010504013018c किमर्थं चैव नः शोच्याननुकम्पितुमर्हसि
BR010504013019	जरत्कारुरुवाच
BR010504013019a मम पूर्वे भवन्तो वै पितरः सपितामहाः
BR010504013019c ब्रूत किं करवाण्यद्य जरत्कारुरहं स्वयम्
BR010504013020	पितर ऊचुः
BR010504013020a यतस्व यत्नवांस्तात सन्तानाय कुलस्य नः
BR010504013020c आत्मनोऽर्थेऽस्मदर्थे च धर्म इत्येव चाभिभो
BR010504013021a न हि धर्मफलैस्तात न तपोभिः सुसञ्चितैः
BR010504013021c तां गतिं प्राप्नुवन्तीह पुत्रिणो यां व्रजन्ति ह
BR010504013022a तद्दारग्रहणे यत्नं सन्तत्यां च मनः कुरु
BR010504013022c पुत्रकास्मन्नियोगात्त्वमेतन्नः परमं हितम्
BR010504013023	जरत्कारुरुवाच
BR010504013023a न दारान्वै करिष्यामि सदा मे भावितं मनः
BR010504013023c भवतां तु हितार्थाय करिष्ये दारसङ्ग्रहम्
BR010504013024a समयेन च कर्ताहमनेन विधिपूर्वकम्
BR010504013024c तथा यद्युपलप्स्यामि करिष्ये नान्यथा त्वहम्
BR010504013025a सनाम्नी या भवित्री मे दित्सिता चैव बन्धुभिः
BR010504013025c भैक्षवत्तामहं कन्यामुपयंस्ये विधानतः
BR010504013026a दरिद्राय हि मे भार्यां को दास्यति विशेषतः
BR010504013026c प्रतिग्रहीष्ये भिक्षां तु यदि कश्चित्प्रदास्यति
BR010504013027a एवं दारक्रियाहेतोः प्रयतिष्ये पितामहाः
BR010504013027c अनेन विधिना शश्वन्न करिष्येऽहमन्यथा
BR010504013028a तत्र चोत्पत्स्यते जन्तुर्भवतां तारणाय वै
BR010504013028c शाश्वतं स्थानमासाद्य मोदन्तां पितरो मम
BR010504013029	सूत उवाच
BR010504013029a ततो निवेशाय तदा स विप्रः संशितव्रतः
BR010504013029c महीं चचार दारार्थी न च दारानविन्दत
BR010504013030a स कदाचिद्वनं गत्वा विप्रः पितृवचः स्मरन्
BR010504013030c चुक्रोश कन्याभिक्षार्थी तिस्रो वाचः शनैरिव
BR010504013031a तं वासुकिः प्रत्यगृह्णादुद्यम्य भगिनीं तदा
BR010504013031c न स तां प्रतिजग्राह न सनाम्नीति चिन्तयन्
BR010504013032a सनाम्नीमुद्यतां भार्यां गृह्णीयामिति तस्य हि
BR010504013032c मनो निविष्टमभवज्जरत्कारोर्महात्मनः
BR010504013033a तमुवाच महाप्राज्ञो जरत्कारुर्महातपाः
BR010504013033c किन्नाम्नी भगिनीयं ते ब्रूहि सत्यं भुजङ्गम
BR010504013034	वासुकिरुवाच
BR010504013034a जरत्कारो जरत्कारुः स्वसेयमनुजा मम
BR010504013034c त्वदर्थं रक्षिता पूर्वं प्रतीच्छेमां द्विजोत्तम
BR010504013035	सूत उवाच
BR010504013035a मात्रा हि भुजगाः शप्ताः पूर्वं ब्रह्मविदां वर
BR010504013035c जनमेजयस्य वो यज्ञे धक्ष्यत्यनिलसारथिः
BR010504013036a तस्य शापस्य शान्त्यर्थं प्रददौ पन्नगोत्तमः
BR010504013036c स्वसारमृषये तस्मै सुव्रताय तपस्विने
BR010504013037a स च तां प्रतिजग्राह विधिदृष्टेन कर्मणा
BR010504013037c आस्तीको नाम पुत्रश्च तस्यां जज्ञे महात्मनः
BR010504013038a तपस्वी च महात्मा च वेदवेदाङ्गपारगः
BR010504013038c समः सर्वस्य लोकस्य पितृमातृभयापहः
BR010504013039a अथ कालस्य महतः पाण्डवेयो नराधिपः
BR010504013039c आजहार महायज्ञं सर्पसत्रमिति श्रुतिः
BR010504013040a तस्मिन्प्रवृत्ते सत्रे तु सर्पाणामन्तकाय वै
BR010504013040c मोचयामास तं शापमास्तीकः सुमहायशाः
BR010504013041a नागांश्च मातुलांश्चैव तथा चान्यान्स बान्धवान्
BR010504013041c पितॄंश्च तारयामास सन्तत्या तपसा तथा
BR010504013041e व्रतैश्च विविधैर्ब्रह्मन्स्वाध्यायैश्चानृणोऽभवत्
BR010504013042a देवांश्च तर्पयामास यज्ञैर्विविधदक्षिणैः
BR010504013042c ऋषींश्च ब्रह्मचर्येण सन्तत्या च पितामहान्
BR010504013043a अपहृत्य गुरुं भारं पितॄणां संशितव्रतः
BR010504013043c जरत्कारुर्गतः स्वर्गं सहितः स्वैः पितामहैः
BR010504013044a आस्तीकं च सुतं प्राप्य धर्मं चानुत्तमं मुनिः
BR010504013044c जरत्कारुः सुमहता कालेन स्वर्गमीयिवान्
BR010504013045a एतदाख्यानमास्तीकं यथावत्कीर्तितं मया
BR010504013045c प्रब्रूहि भृगुशार्दूल किं भूयः कथ्यतामितिस
