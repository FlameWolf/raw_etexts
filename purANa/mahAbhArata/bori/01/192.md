BR0114192001	वैशम्पायन उवाच
BR0114192001a	ततो राज्ञां चरैराप्तैश्चारः समुपनीयत
BR0114192001c	पाण्डवैरुपसम्पन्ना द्रौपदी पतिभिः शुभा
BR0114192002a	येन तद्धनुरायम्य लक्ष्यं विद्धं महात्मना
BR0114192002c	सोऽर्जुनो जयतां श्रेष्ठो महाबाणधनुर्धरः
BR0114192003a	यः शल्यं मद्रराजानमुत्क्षिप्याभ्रामयद्बली
BR0114192003c	त्रासयंश्चापि सङ्क्रुद्धो वृक्षेण पुरुषान्रणे
BR0114192004a	न चापि सम्भ्रमः कश्चिदासीत्तत्र महात्मनः
BR0114192004c	स भीमो भीमसंस्पर्शः शत्रुसेनाङ्गपातनः
BR0114192005a	ब्रह्मरूपधराञ्श्रुत्वा पाण्डुराजसुतांस्तदा
BR0114192005c	कौन्तेयान्मनुजेन्द्राणां विस्मयः समजायत
BR0114192006a	सपुत्रा हि पुरा कुन्ती दग्धा जतुगृहे श्रुता
BR0114192006c	पुनर्जातानिति स्मैतान्मन्यन्ते सर्वपार्थिवाः
BR0114192007a	धिक्कुर्वन्तस्तदा भीष्मं धृतराष्ट्रं च कौरवम्
BR0114192007c	कर्मणा सुनृशंसेन पुरोचनकृतेन वै
BR0114192008a	वृत्ते स्वयंवरे चैव राजानः सर्व एव ते
BR0114192008c	यथागतं विप्रजग्मुर्विदित्वा पाण्डवान्वृतान्
BR0114192009a	अथ दुर्योधनो राजा विमना भ्रातृभिः सह
BR0114192009c	अश्वत्थाम्ना मातुलेन कर्णेन च कृपेण च
BR0114192010a	विनिवृत्तो वृतं दृष्ट्वा द्रौपद्या श्वेतवाहनम्
BR0114192010c	तं तु दुःशासनो व्रीडन्मन्दं मन्दमिवाब्रवीत्
BR0114192011a	यद्यसौ ब्राह्मणो न स्याद्विन्देत द्रौपदीं न सः
BR0114192011c	न हि तं तत्त्वतो राजन्वेद कश्चिद्धनञ्जयम्
BR0114192012a	दैवं तु परमं मन्ये पौरुषं तु निरर्थकम्
BR0114192012c	धिगस्मत्पौरुषं तात यद्धरन्तीह पाण्डवाः
BR0114192013a	एवं सम्भाषमाणास्ते निन्दन्तश्च पुरोचनम्
BR0114192013c	विविशुर्हास्तिनपुरं दीना विगतचेतसः
BR0114192014a	त्रस्ता विगतसङ्कल्पा दृष्ट्वा पार्थान्महौजसः
BR0114192014c	मुक्तान्हव्यवहाच्चैनान्संयुक्तान्द्रुपदेन च
BR0114192015a	धृष्टद्युम्नं च सञ्चिन्त्य तथैव च शिखण्डिनम्
BR0114192015c	द्रुपदस्यात्मजांश्चान्यान्सर्वयुद्धविशारदान्
BR0114192016a	विदुरस्त्वथ ताञ्श्रुत्वा द्रौपद्या पाण्डवान्वृतान्
BR0114192016c	व्रीडितान्धार्तराष्ट्रांश्च भग्नदर्पानुपागतान्
BR0114192017a	ततः प्रीतमनाः क्षत्ता धृतराष्ट्रं विशां पते
BR0114192017c	उवाच दिष्ट्या कुरवो वर्धन्त इति विस्मितः
BR0114192018a	वैचित्रवीर्यस्तु नृपो निशम्य विदुरस्य तत्
BR0114192018c	अब्रवीत्परमप्रीतो दिष्ट्या दिष्ट्येति भारत
BR0114192019a	मन्यते हि वृतं पुत्रं ज्येष्ठं द्रुपदकन्यया
BR0114192019c	दुर्योधनमविज्ञानात्प्रज्ञाचक्षुर्नरेश्वरः
BR0114192020a	अथ त्वाज्ञापयामास द्रौपद्या भूषणं बहु
BR0114192020c	आनीयतां वै कृष्णेति पुत्रं दुर्योधनं तदा
BR0114192021a	अथास्य पश्चाद्विदुर आचख्यौ पाण्डवान्वृतान्
BR0114192021c	सर्वान्कुशलिनो वीरान्पूजितान्द्रुपदेन च
BR0114192021e	तेषां सम्बन्धिनश्चान्यान्बहून्बलसमन्वितान्
BR0114192022	धृतराष्ट्र उवाच
BR0114192022a	यथैव पाण्डोः पुत्रास्ते तथैवाभ्यधिका मम
BR0114192022c	सेयमभ्यधिका प्रीतिर्वृद्धिर्विदुर मे मता
BR0114192022e	यत्ते कुशलिनो वीरा मित्रवन्तश्च पाण्डवाः
BR0114192023a	को हि द्रुपदमासाद्य मित्रं क्षत्तः सबान्धवम्
BR0114192023c	न बुभूषेद्भवेनार्थी गतश्रीरपि पार्थिवः
BR0114192024	वैशम्पायन उवाच
BR0114192024a	तं तथा भाषमाणं तु विदुरः प्रत्यभाषत
BR0114192024c	नित्यं भवतु ते बुद्धिरेषा राजञ्शतं समाः
BR0114192025a	ततो दुर्योधनश्चैव राधेयश्च विशां पते
BR0114192025c	धृतराष्ट्रमुपागम्य वचोऽब्रूतामिदं तदा
BR0114192026a	सन्निधौ विदुरस्य त्वां वक्तुं नृप न शक्नुवः
BR0114192026c	विविक्तमिति वक्ष्यावः किं तवेदं चिकीर्षितम्
BR0114192027a	सपत्नवृद्धिं यत्तात मन्यसे वृद्धिमात्मनः
BR0114192027c	अभिष्टौषि च यत्क्षत्तुः समीपे द्विपदां वर
BR0114192028a	अन्यस्मिन्नृप कर्तव्ये त्वमन्यत्कुरुषेऽनघ
BR0114192028c	तेषां बलविघातो हि कर्तव्यस्तात नित्यशः
BR0114192029a	ते वयं प्राप्तकालस्य चिकीर्षां मन्त्रयामहे
BR0114192029c	यथा नो न ग्रसेयुस्ते सपुत्रबलबान्धवान्
