001	वैशम्पायन उवाच
001a	ततो राज्ञां चरैराप्तैश्चारः समुपनीयत
001c	पाण्डवैरुपसम्पन्ना द्रौपदी पतिभिः शुभा
002a	येन तद्धनुरायम्य लक्ष्यं विद्धं महात्मना
002c	सोऽर्जुनो जयतां श्रेष्ठो महाबाणधनुर्धरः
003a	यः शल्यं मद्रराजानमुत्क्षिप्याभ्रामयद्बली
003c	त्रासयंश्चापि सङ्क्रुद्धो वृक्षेण पुरुषान्रणे
004a	न चापि सम्भ्रमः कश्चिदासीत्तत्र महात्मनः
004c	स भीमो भीमसंस्पर्शः शत्रुसेनाङ्गपातनः
005a	ब्रह्मरूपधराञ्श्रुत्वा पाण्डुराजसुतांस्तदा
005c	कौन्तेयान्मनुजेन्द्राणां विस्मयः समजायत
006a	सपुत्रा हि पुरा कुन्ती दग्धा जतुगृहे श्रुता
006c	पुनर्जातानिति स्मैतान्मन्यन्ते सर्वपार्थिवाः
007a	धिक्कुर्वन्तस्तदा भीष्मं धृतराष्ट्रं च कौरवम्
007c	कर्मणा सुनृशंसेन पुरोचनकृतेन वै
008a	वृत्ते स्वयंवरे चैव राजानः सर्व एव ते
008c	यथागतं विप्रजग्मुर्विदित्वा पाण्डवान्वृतान्
009a	अथ दुर्योधनो राजा विमना भ्रातृभिः सह
009c	अश्वत्थाम्ना मातुलेन कर्णेन च कृपेण च
010a	विनिवृत्तो वृतं दृष्ट्वा द्रौपद्या श्वेतवाहनम्
010c	तं तु दुःशासनो व्रीडन्मन्दं मन्दमिवाब्रवीत्
011a	यद्यसौ ब्राह्मणो न स्याद्विन्देत द्रौपदीं न सः
011c	न हि तं तत्त्वतो राजन्वेद कश्चिद्धनञ्जयम्
012a	दैवं तु परमं मन्ये पौरुषं तु निरर्थकम्
012c	धिगस्मत्पौरुषं तात यद्धरन्तीह पाण्डवाः
013a	एवं सम्भाषमाणास्ते निन्दन्तश्च पुरोचनम्
013c	विविशुर्हास्तिनपुरं दीना विगतचेतसः
014a	त्रस्ता विगतसङ्कल्पा दृष्ट्वा पार्थान्महौजसः
014c	मुक्तान्हव्यवहाच्चैनान्संयुक्तान्द्रुपदेन च
015a	धृष्टद्युम्नं च सञ्चिन्त्य तथैव च शिखण्डिनम्
015c	द्रुपदस्यात्मजांश्चान्यान्सर्वयुद्धविशारदान्
016a	विदुरस्त्वथ ताञ्श्रुत्वा द्रौपद्या पाण्डवान्वृतान्
016c	व्रीडितान्धार्तराष्ट्रांश्च भग्नदर्पानुपागतान्
017a	ततः प्रीतमनाः क्षत्ता धृतराष्ट्रं विशां पते
017c	उवाच दिष्ट्या कुरवो वर्धन्त इति विस्मितः
018a	वैचित्रवीर्यस्तु नृपो निशम्य विदुरस्य तत्
018c	अब्रवीत्परमप्रीतो दिष्ट्या दिष्ट्येति भारत
019a	मन्यते हि वृतं पुत्रं ज्येष्ठं द्रुपदकन्यया
019c	दुर्योधनमविज्ञानात्प्रज्ञाचक्षुर्नरेश्वरः
020a	अथ त्वाज्ञापयामास द्रौपद्या भूषणं बहु
020c	आनीयतां वै कृष्णेति पुत्रं दुर्योधनं तदा
021a	अथास्य पश्चाद्विदुर आचख्यौ पाण्डवान्वृतान्
021c	सर्वान्कुशलिनो वीरान्पूजितान्द्रुपदेन च
021e	तेषां सम्बन्धिनश्चान्यान्बहून्बलसमन्वितान्
022	धृतराष्ट्र उवाच
022a	यथैव पाण्डोः पुत्रास्ते तथैवाभ्यधिका मम
022c	सेयमभ्यधिका प्रीतिर्वृद्धिर्विदुर मे मता
022e	यत्ते कुशलिनो वीरा मित्रवन्तश्च पाण्डवाः
023a	को हि द्रुपदमासाद्य मित्रं क्षत्तः सबान्धवम्
023c	न बुभूषेद्भवेनार्थी गतश्रीरपि पार्थिवः
024	वैशम्पायन उवाच
024a	तं तथा भाषमाणं तु विदुरः प्रत्यभाषत
024c	नित्यं भवतु ते बुद्धिरेषा राजञ्शतं समाः
025a	ततो दुर्योधनश्चैव राधेयश्च विशां पते
025c	धृतराष्ट्रमुपागम्य वचोऽब्रूतामिदं तदा
026a	सन्निधौ विदुरस्य त्वां वक्तुं नृप न शक्नुवः
026c	विविक्तमिति वक्ष्यावः किं तवेदं चिकीर्षितम्
027a	सपत्नवृद्धिं यत्तात मन्यसे वृद्धिमात्मनः
027c	अभिष्टौषि च यत्क्षत्तुः समीपे द्विपदां वर
028a	अन्यस्मिन्नृप कर्तव्ये त्वमन्यत्कुरुषेऽनघ
028c	तेषां बलविघातो हि कर्तव्यस्तात नित्यशः
029a	ते वयं प्राप्तकालस्य चिकीर्षां मन्त्रयामहे
029c	यथा नो न ग्रसेयुस्ते सपुत्रबलबान्धवान्
