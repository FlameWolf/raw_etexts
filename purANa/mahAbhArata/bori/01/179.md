001  	वैशम्पायन उवाच
001a	यदा निवृत्ता राजानो धनुषः सज्यकर्मणि
001c	अथोदतिष्ठद्विप्राणां मध्याज्जिष्णुरुदारधीः
002a	उदक्रोशन्विप्रमुख्या विधुन्वन्तोऽजिनानि च
002c	दृष्ट्वा सम्प्रस्थितं पार्थमिन्द्रकेतुसमप्रभम्
003a	केचिदासन्विमनसः केचिदासन्मुदा युताः
003c	आहुः परस्परं केचिन्निपुणा बुद्धिजीविनः
004a	यत्कर्णशल्यप्रमुखैः पार्थिवैर्लोकविश्रुतैः
004c	नानतं बलवद्भिर्हि धनुर्वेदपरायणैः
005a	तत्कथं त्वकृतास्त्रेण प्राणतो दुर्बलीयसा
005c	बटुमात्रेण शक्यं हि सज्यं कर्तुं धनुर्द्विजाः
006a	अवहास्या भविष्यन्ति ब्राह्मणाः सर्वराजसु
006c	कर्मण्यस्मिन्नसंसिद्धे चापलादपरीक्षिते
007a	यद्येष दर्पाद्धर्षाद्वा यदि वा ब्रह्मचापलात्
007c	प्रस्थितो धनुरायन्तुं वार्यतां साधु मा गमत्
008a	नावहास्या भविष्यामो न च लाघवमास्थिताः
008c	न च विद्विष्टतां लोके गमिष्यामो महीक्षिताम्
009a	केचिदाहुर्युवा श्रीमान्नागराजकरोपमः
009c	पीनस्कन्धोरुबाहुश्च धैर्येण हिमवानिव
010a	सम्भाव्यमस्मिन्कर्मेदमुत्साहाच्चानुमीयते
010c	शक्तिरस्य महोत्साहा न ह्यशक्तः स्वयं व्रजेत्
011a	न च तद्विद्यते किञ्चित्कर्म लोकेषु यद्भवेत्
011c	ब्राह्मणानामसाध्यं च त्रिषु संस्थानचारिषु
012a	अब्भक्षा वायुभक्षाश्च फलाहारा दृढव्रताः
012c	दुर्बला हि बलीयांसो विप्रा हि ब्रह्मतेजसा
013a	ब्राह्मणो नावमन्तव्यः सद्वासद्वा समाचरन्
013c	सुखं दुःखं महद्ध्रस्वं कर्म यत्समुपागतम्
014a	एवं तेषां विलपतां विप्राणां विविधा गिरः
014c	अर्जुनो धनुषोऽभ्याशे तस्थौ गिरिरिवाचलः
015a	स तद्धनुः परिक्रम्य प्रदक्षिणमथाकरोत्
015c	प्रणम्य शिरसा हृष्टो जगृहे च परन्तपः
016a	सज्यं च चक्रे निमिषान्तरेण शरांश्च जग्राह दशार्धसङ्ख्यान्
016c	विव्याध लक्ष्यं निपपात तच्च छिद्रेण भूमौ सहसातिविद्धम्
017a	ततोऽन्तरिक्षे च बभूव नादः समाजमध्ये च महान्निनादः
017c	पुष्पाणि दिव्यानि ववर्ष देवः पार्थस्य मूर्ध्नि द्विषतां निहन्तुः
018a	चेलावेधांस्ततश्चक्रुर्हाहाकारांश्च सर्वशः
018c	न्यपतंश्चात्र नभसः समन्तात्पुष्पवृष्टयः
019a	शताङ्गानि च तूर्याणि वादकाश्चाप्यवादयन्
019c	सूतमागधसङ्घाश्च अस्तुवंस्तत्र सुस्वनाः
020a	तं दृष्ट्वा द्रुपदः प्रीतो बभूवारिनिषूदनः
020c	सहसैन्यश्च पार्थस्य साहाय्यार्थमियेष सः
021a	तस्मिंस्तु शब्दे महति प्रवृत्ते युधिष्ठिरो धर्मभृतां वरिष्ठः
021c	आवासमेवोपजगाम शीघ्रं सार्धं यमाभ्यां पुरुषोत्तमाभ्याम्
022a	विद्धं तु लक्ष्यं प्रसमीक्ष्य कृष्णा पार्थं च शक्रप्रतिमं निरीक्ष्य
022c	आदाय शुक्लं वरमाल्यदाम जगाम कुन्तीसुतमुत्स्मयन्ती
023a	स तामुपादाय विजित्य रङ्गे द्विजातिभिस्तैरभिपूज्यमानः
023c	रङ्गान्निरक्रामदचिन्त्यकर्मा पत्न्या तया चाप्यनुगम्यमानः
