BR0108137001	वैशम्पायन उवाच
BR0108137001a	अथ रात्र्यां व्यतीतायामशेषो नागरो जनः
BR0108137001c	तत्राजगाम त्वरितो दिदृक्षुः पाण्डुनन्दनान्
BR0108137002a	निर्वापयन्तो ज्वलनं ते जना ददृशुस्ततः
BR0108137002c	जातुषं तद्गृहं दग्धममात्यं च पुरोचनम्
BR0108137003a	नूनं दुर्योधनेनेदं विहितं पापकर्मणा
BR0108137003c	पाण्डवानां विनाशाय इत्येवं चुक्रुषुर्जनाः
BR0108137004a	विदिते धृतराष्ट्रस्य धार्तराष्ट्रो न संशयः
BR0108137004c	दग्धवान्पाण्डुदायादान्न ह्येनं प्रतिषिद्धवान्
BR0108137005a	नूनं शान्तनवो भीष्मो न धर्ममनुवर्तते
BR0108137005c	द्रोणश्च विदुरश्चैव कृपश्चान्ये च कौरवाः
BR0108137006a	ते वयं धृतराष्ट्रस्य प्रेषयामो दुरात्मनः
BR0108137006c	संवृत्तस्ते परः कामः पाण्डवान्दग्धवानसि
BR0108137007a	ततो व्यपोहमानास्ते पाण्डवार्थे हुताशनम्
BR0108137007c	निषादीं ददृशुर्दग्धां पञ्चपुत्रामनागसम्
BR0108137008a	खनकेन तु तेनैव वेश्म शोधयता बिलम्
BR0108137008c	पांसुभिः प्रत्यपिहितं पुरुषैस्तैरलक्षितम्
BR0108137009a	ततस्ते प्रेषयामासुर्धृतराष्ट्रस्य नागराः
BR0108137009c	पाण्डवानग्निना दग्धानमात्यं च पुरोचनम्
BR0108137010a	श्रुत्वा तु धृतराष्ट्रस्तद्राजा सुमहदप्रियम्
BR0108137010c	विनाशं पाण्डुपुत्राणां विललाप सुदुःखितः
BR0108137011a	अद्य पाण्डुर्मृतो राजा भ्राता मम सुदुर्लभः
BR0108137011c	तेषु वीरेषु दग्धेषु मात्रा सह विशेषतः
BR0108137012a	गच्छन्तु पुरुषाः शीघ्रं नगरं वारणावतम्
BR0108137012c	सत्कारयन्तु तान्वीरान्कुन्तिराजसुतां च ताम्
BR0108137013a	कारयन्तु च कुल्यानि शुभ्राणि च महान्ति च
BR0108137013c	ये च तत्र मृतास्तेषां सुहृदोऽर्चन्तु तानपि
BR0108137014a	एवङ्गते मया शक्यं यद्यत्कारयितुं हितम्
BR0108137014c	पाण्डवानां च कुन्त्याश्च तत्सर्वं क्रियतां धनैः
BR0108137015a	एवमुक्त्वा ततश्चक्रे ज्ञातिभिः परिवारितः
BR0108137015c	उदकं पाण्डुपुत्राणां धृतराष्ट्रोऽम्बिकासुतः
BR0108137016a	चुक्रुशुः कौरवाः सर्वे भृशं शोकपरायणाः
BR0108137016c	विदुरस्त्वल्पशश्चक्रे शोकं वेद परं हि सः
BR0108137017a	पाण्डवाश्चापि निर्गत्य नगराद्वारणावतात्
BR0108137017c	जवेन प्रययू राजन्दक्षिणां दिशमाश्रिताः
BR0108137018a	विज्ञाय निशि पन्थानं नक्षत्रैर्दक्षिणामुखाः
BR0108137018c	यतमाना वनं राजन्गहनं प्रतिपेदिरे
BR0108137019a	ततः श्रान्ताः पिपासार्ता निद्रान्धाः पाण्डुनन्दनाः
BR0108137019c	पुनरूचुर्महावीर्यं भीमसेनमिदं वचः
BR0108137020a	इतः कष्टतरं किं नु यद्वयं गहने वने
BR0108137020c	दिशश्च न प्रजानीमो गन्तुं चैव न शक्नुमः
BR0108137021a	तं च पापं न जानीमो यदि दग्धः पुरोचनः
BR0108137021c	कथं नु विप्रमुच्येम भयादस्मादलक्षिताः
BR0108137022a	पुनरस्मानुपादाय तथैव व्रज भारत
BR0108137022c	त्वं हि नो बलवानेको यथा सततगस्तथा
BR0108137023a	इत्युक्तो धर्मराजेन भीमसेनो महाबलः
BR0108137023c	आदाय कुन्तीं भ्रातॄंश्च जगामाशु महाबलः
