001	वैशम्पायन उवाच
001a	तं प्रयान्तं महाबाहुं कौरवाणां यशस्करम्
001c	अनुजग्मुर्महात्मानो ब्राह्मणा वेदपारगाः
002a	वेदवेदाङ्गविद्वांसस्तथैवाध्यात्मचिन्तकाः
002c	चौक्षाश्च भगवद्भक्ताः सूताः पौराणिकाश्च ये
003a	कथकाश्चापरे राजञ्श्रमणाश्च वनौकसः
003c	दिव्याख्यानानि ये चापि पठन्ति मधुरं द्विजाः
004a	एतैश्चान्यैश्च बहुभिः सहायैः पाण्डुनन्दनः
004c	वृतः श्लक्ष्णकथैः प्रायान्मरुद्भिरिव वासवः
005a	रमणीयानि चित्राणि वनानि च सरांसि च
005c	सरितः सागरांश्चैव देशानपि च भारत
006a	पुण्यानि चैव तीर्थानि ददर्श भरतर्षभ
006c	स गङ्गाद्वारमासाद्य निवेशमकरोत्प्रभुः
007a	तत्र तस्याद्भुतं कर्म शृणु मे जनमेजय
007c	कृतवान्यद्विशुद्धात्मा पाण्डूनां प्रवरो रथी
008a	निविष्टे तत्र कौन्तेये ब्राह्मणेषु च भारत
008c	अग्निहोत्राणि विप्रास्ते प्रादुश्चक्रुरनेकशः
009a	तेषु प्रबोध्यमानेषु ज्वलितेषु हुतेषु च
009c	कृतपुष्पोपहारेषु तीरान्तरगतेषु च
010a	कृताभिषेकैर्विद्वद्भिर्नियतैः सत्पथि स्थितैः
010c	शुशुभेऽतीव तद्राजन्गङ्गाद्वारं महात्मभिः
011a	तथा पर्याकुले तस्मिन्निवेशे पाण्डुनन्दनः
011c	अभिषेकाय कौन्तेयो गङ्गामवततार ह
012a	तत्राभिषेकं कृत्वा स तर्पयित्वा पितामहान्
012c	उत्तितीर्षुर्जलाद्राजन्नग्निकार्यचिकीर्षया
013a	अपकृष्टो महाबाहुर्नागराजस्य कन्यया
013c	अन्तर्जले महाराज उलूप्या कामयानया
014a	ददर्श पाण्डवस्तत्र पावकं सुसमाहितम्
014c	कौरव्यस्याथ नागस्य भवने परमार्चिते
015a	तत्राग्निकार्यं कृतवान्कुन्तीपुत्रो धनञ्जयः
015c	अशङ्कमानेन हुतस्तेनातुष्यद्धुताशनः
016a	अग्निकार्यं स कृत्वा तु नागराजसुतां तदा
016c	प्रहसन्निव कौन्तेय इदं वचनमब्रवीत्
017a	किमिदं साहसं भीरु कृतवत्यसि भामिनि
017c	कश्चायं सुभगो देशः का च त्वं कस्य चात्मजा
018	उलूप्युवाच
018a	ऐरावतकुले जातः कौरव्यो नाम पन्नगः
018c	तस्यास्मि दुहिता पार्थ उलूपी नाम पन्नगी
019a	साहं त्वामभिषेकार्थमवतीर्णं समुद्रगाम्
019c	दृष्टवत्येव कौन्तेय कन्दर्पेणास्मि मूर्च्छिता
020a	तां मामनङ्गमथितां त्वत्कृते कुरुनन्दन
020c	अनन्यां नन्दयस्वाद्य प्रदानेनात्मनो रहः
021	अर्जुन उवाच
021a	ब्रह्मचर्यमिदं भद्रे मम द्वादशवार्षिकम्
021c	धर्मराजेन चादिष्टं नाहमस्मि स्वयंवशः
022a	तव चापि प्रियं कर्तुमिच्छामि जलचारिणि
022c	अनृतं नोक्तपूर्वं च मया किञ्चन कर्हिचित्
023a	कथं च नानृतं तत्स्यात्तव चापि प्रियं भवेत्
023c	न च पीड्येत मे धर्मस्तथा कुर्यां भुजङ्गमे
024	उलूप्युवाच
024a	जानाम्यहं पाण्डवेय यथा चरसि मेदिनीम्
024c	यथा च ते ब्रह्मचर्यमिदमादिष्टवान्गुरुः
025a	परस्परं वर्तमानान्द्रुपदस्यात्मजां प्रति
025c	यो नोऽनुप्रविशेन्मोहात्स नो द्वादशवार्षिकम्
025e	वने चरेद्ब्रह्मचर्यमिति वः समयः कृतः
026a	तदिदं द्रौपदीहेतोरन्योन्यस्य प्रवासनम्
026c	कृतं वस्तत्र धर्मार्थमत्र धर्मो न दुष्यति
027a	परित्राणं च कर्तव्यमार्तानां पृथुलोचन
027c	कृत्वा मम परित्राणं तव धर्मो न लुप्यते
028a	यदि वाप्यस्य धर्मस्य सूक्ष्मोऽपि स्याद्व्यतिक्रमः
028c	स च ते धर्म एव स्याद्दात्त्वा प्राणान्ममार्जुन
029a	भक्तां भजस्व मां पार्थ सतामेतन्मतं प्रभो
029c	न करिष्यसि चेदेवं मृतां मामुपधारय
030a	प्राणदानान्महाबाहो चर धर्ममनुत्तमम्
030c	शरणं च प्रपन्नास्मि त्वामद्य पुरुषोत्तम
031a	दीनाननाथान्कौन्तेय परिरक्षसि नित्यशः
031c	साहं शरणमभ्येमि रोरवीमि च दुःखिता
032a	याचे त्वामभिकामाहं तस्मात्कुरु मम प्रियम्
032c	स त्वमात्मप्रदानेन सकामां कर्तुमर्हसि
033	वैशम्पायन उवाच
033a	एवमुक्तस्तु कौन्तेयः पन्नगेश्वरकन्यया
033c	कृतवांस्तत्तथा सर्वं धर्ममुद्दिश्य कारणम्
034a	स नागभवने रात्रिं तामुषित्वा प्रतापवान्
034c	उदितेऽभ्युत्थितः सूर्ये कौरव्यस्य निवेशनात्
