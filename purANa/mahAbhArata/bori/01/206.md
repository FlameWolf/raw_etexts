BR0116206001	वैशम्पायन उवाच
BR0116206001a	तं प्रयान्तं महाबाहुं कौरवाणां यशस्करम्
BR0116206001c	अनुजग्मुर्महात्मानो ब्राह्मणा वेदपारगाः
BR0116206002a	वेदवेदाङ्गविद्वांसस्तथैवाध्यात्मचिन्तकाः
BR0116206002c	चौक्षाश्च भगवद्भक्ताः सूताः पौराणिकाश्च ये
BR0116206003a	कथकाश्चापरे राजञ्श्रमणाश्च वनौकसः
BR0116206003c	दिव्याख्यानानि ये चापि पठन्ति मधुरं द्विजाः
BR0116206004a	एतैश्चान्यैश्च बहुभिः सहायैः पाण्डुनन्दनः
BR0116206004c	वृतः श्लक्ष्णकथैः प्रायान्मरुद्भिरिव वासवः
BR0116206005a	रमणीयानि चित्राणि वनानि च सरांसि च
BR0116206005c	सरितः सागरांश्चैव देशानपि च भारत
BR0116206006a	पुण्यानि चैव तीर्थानि ददर्श भरतर्षभ
BR0116206006c	स गङ्गाद्वारमासाद्य निवेशमकरोत्प्रभुः
BR0116206007a	तत्र तस्याद्भुतं कर्म शृणु मे जनमेजय
BR0116206007c	कृतवान्यद्विशुद्धात्मा पाण्डूनां प्रवरो रथी
BR0116206008a	निविष्टे तत्र कौन्तेये ब्राह्मणेषु च भारत
BR0116206008c	अग्निहोत्राणि विप्रास्ते प्रादुश्चक्रुरनेकशः
BR0116206009a	तेषु प्रबोध्यमानेषु ज्वलितेषु हुतेषु च
BR0116206009c	कृतपुष्पोपहारेषु तीरान्तरगतेषु च
BR0116206010a	कृताभिषेकैर्विद्वद्भिर्नियतैः सत्पथि स्थितैः
BR0116206010c	शुशुभेऽतीव तद्राजन्गङ्गाद्वारं महात्मभिः
BR0116206011a	तथा पर्याकुले तस्मिन्निवेशे पाण्डुनन्दनः
BR0116206011c	अभिषेकाय कौन्तेयो गङ्गामवततार ह
BR0116206012a	तत्राभिषेकं कृत्वा स तर्पयित्वा पितामहान्
BR0116206012c	उत्तितीर्षुर्जलाद्राजन्नग्निकार्यचिकीर्षया
BR0116206013a	अपकृष्टो महाबाहुर्नागराजस्य कन्यया
BR0116206013c	अन्तर्जले महाराज उलूप्या कामयानया
BR0116206014a	ददर्श पाण्डवस्तत्र पावकं सुसमाहितम्
BR0116206014c	कौरव्यस्याथ नागस्य भवने परमार्चिते
BR0116206015a	तत्राग्निकार्यं कृतवान्कुन्तीपुत्रो धनञ्जयः
BR0116206015c	अशङ्कमानेन हुतस्तेनातुष्यद्धुताशनः
BR0116206016a	अग्निकार्यं स कृत्वा तु नागराजसुतां तदा
BR0116206016c	प्रहसन्निव कौन्तेय इदं वचनमब्रवीत्
BR0116206017a	किमिदं साहसं भीरु कृतवत्यसि भामिनि
BR0116206017c	कश्चायं सुभगो देशः का च त्वं कस्य चात्मजा
BR0116206018	उलूप्युवाच
BR0116206018a	ऐरावतकुले जातः कौरव्यो नाम पन्नगः
BR0116206018c	तस्यास्मि दुहिता पार्थ उलूपी नाम पन्नगी
BR0116206019a	साहं त्वामभिषेकार्थमवतीर्णं समुद्रगाम्
BR0116206019c	दृष्टवत्येव कौन्तेय कन्दर्पेणास्मि मूर्च्छिता
BR0116206020a	तां मामनङ्गमथितां त्वत्कृते कुरुनन्दन
BR0116206020c	अनन्यां नन्दयस्वाद्य प्रदानेनात्मनो रहः
BR0116206021	अर्जुन उवाच
BR0116206021a	ब्रह्मचर्यमिदं भद्रे मम द्वादशवार्षिकम्
BR0116206021c	धर्मराजेन चादिष्टं नाहमस्मि स्वयंवशः
BR0116206022a	तव चापि प्रियं कर्तुमिच्छामि जलचारिणि
BR0116206022c	अनृतं नोक्तपूर्वं च मया किञ्चन कर्हिचित्
BR0116206023a	कथं च नानृतं तत्स्यात्तव चापि प्रियं भवेत्
BR0116206023c	न च पीड्येत मे धर्मस्तथा कुर्यां भुजङ्गमे
BR0116206024	उलूप्युवाच
BR0116206024a	जानाम्यहं पाण्डवेय यथा चरसि मेदिनीम्
BR0116206024c	यथा च ते ब्रह्मचर्यमिदमादिष्टवान्गुरुः
BR0116206025a	परस्परं वर्तमानान्द्रुपदस्यात्मजां प्रति
BR0116206025c	यो नोऽनुप्रविशेन्मोहात्स नो द्वादशवार्षिकम्
BR0116206025e	वने चरेद्ब्रह्मचर्यमिति वः समयः कृतः
BR0116206026a	तदिदं द्रौपदीहेतोरन्योन्यस्य प्रवासनम्
BR0116206026c	कृतं वस्तत्र धर्मार्थमत्र धर्मो न दुष्यति
BR0116206027a	परित्राणं च कर्तव्यमार्तानां पृथुलोचन
BR0116206027c	कृत्वा मम परित्राणं तव धर्मो न लुप्यते
BR0116206028a	यदि वाप्यस्य धर्मस्य सूक्ष्मोऽपि स्याद्व्यतिक्रमः
BR0116206028c	स च ते धर्म एव स्याद्दात्त्वा प्राणान्ममार्जुन
BR0116206029a	भक्तां भजस्व मां पार्थ सतामेतन्मतं प्रभो
BR0116206029c	न करिष्यसि चेदेवं मृतां मामुपधारय
BR0116206030a	प्राणदानान्महाबाहो चर धर्ममनुत्तमम्
BR0116206030c	शरणं च प्रपन्नास्मि त्वामद्य पुरुषोत्तम
BR0116206031a	दीनाननाथान्कौन्तेय परिरक्षसि नित्यशः
BR0116206031c	साहं शरणमभ्येमि रोरवीमि च दुःखिता
BR0116206032a	याचे त्वामभिकामाहं तस्मात्कुरु मम प्रियम्
BR0116206032c	स त्वमात्मप्रदानेन सकामां कर्तुमर्हसि
BR0116206033	वैशम्पायन उवाच
BR0116206033a	एवमुक्तस्तु कौन्तेयः पन्नगेश्वरकन्यया
BR0116206033c	कृतवांस्तत्तथा सर्वं धर्ममुद्दिश्य कारणम्
BR0116206034a	स नागभवने रात्रिं तामुषित्वा प्रतापवान्
BR0116206034c	उदितेऽभ्युत्थितः सूर्ये कौरव्यस्य निवेशनात्
