001	वैशम्पायन उवाच
001a	तांस्तु दृष्ट्वा सुमनसः परिसंवत्सरोषितान्
001c	विश्वस्तानिव सल्लक्ष्य हर्षं चक्रे पुरोचनः
002a	पुरोचने तथा हृष्टे कौन्तेयोऽथ युधिष्ठिरः
002c	भीमसेनार्जुनौ चैव यमौ चोवाच धर्मवित्
003a	अस्मानयं सुविश्वस्तान्वेत्ति पापः पुरोचनः
003c	वञ्चितोऽयं नृशंसात्मा कालं मन्ये पलायने
004a	आयुधागारमादीप्य दग्ध्वा चैव पुरोचनम्
004c	षट्प्राणिनो निधायेह द्रवामोऽनभिलक्षिताः
005a	अथ दानापदेशेन कुन्ती ब्राह्मणभोजनम्
005c	चक्रे निशि महद्राजन्नाजग्मुस्तत्र योषितः
006a	ता विहृत्य यथाकामं भुक्त्वा पीत्वा च भारत
006c	जग्मुर्निशि गृहानेव समनुज्ञाप्य माधवीम्
007a	निषादी पञ्चपुत्रा तु तस्मिन्भोज्ये यदृच्छया
007c	अन्नार्थिनी समभ्यागात्सपुत्रा कालचोदिता
008a	सा पीत्वा मदिरां मत्ता सपुत्रा मदविह्वला
008c	सह सर्वैः सुतै राजंस्तस्मिन्नेव निवेशने
008e	सुष्वाप विगतज्ञाना मृतकल्पा नराधिप
009a	अथ प्रवाते तुमुले निशि सुप्ते जने विभो
009c	तदुपादीपयद्भीमः शेते यत्र पुरोचनः
010a	ततः प्रतापः सुमहाञ्शब्दश्चैव विभावसोः
010c	प्रादुरासीत्तदा तेन बुबुधे स जनव्रजः
011	पौरा ऊचुः
011a	दुर्योधनप्रयुक्तेन पापेनाकृतबुद्धिना
011c	गृहमात्मविनाशाय कारितं दाहितं च यत्
012a	अहो धिग्धृतराष्ट्रस्य बुद्धिर्नातिसमञ्जसी
012c	यः शुचीन्पाण्डवान्बालान्दाहयामास मन्त्रिणा
013a	दिष्ट्या त्विदानीं पापात्मा दग्धोऽयमतिदुर्मतिः
013c	अनागसः सुविश्वस्तान्यो ददाह नरोत्तमान्
014	वैशम्पायन उवाच
014a	एवं ते विलपन्ति स्म वारणावतका जनाः
014c	परिवार्य गृहं तच्च तस्थू रात्रौ समन्ततः
015a	पाण्डवाश्चापि ते राजन्मात्रा सह सुदुःखिताः
015c	बिलेन तेन निर्गत्य जग्मुर्गूढमलक्षिताः
016a	तेन निद्रोपरोधेन साध्वसेन च पाण्डवाः
016c	न शेकुः सहसा गन्तुं सह मात्रा परन्तपाः
017a	भीमसेनस्तु राजेन्द्र भीमवेगपराक्रमः
017c	जगाम भ्रातॄनादाय सर्वान्मातरमेव च
018a	स्कन्धमारोप्य जननीं यमावङ्केन वीर्यवान्
018c	पार्थौ गृहीत्वा पाणिभ्यां भ्रातरौ सुमहाबलौ
019a	तरसा पादपान्भञ्जन्महीं पद्भ्यां विदारयन्
019c	स जगामाशु तेजस्वी वातरंहा वृकोदरः
