001	जनमेजय उवाच
001a	बालो वाक्यं स्थविर इव प्रभाषते; नायं बालः स्थविरोऽयं मतो मे
001c	इच्छाम्यहं वरमस्मै प्रदातुं; तन्मे विप्रा वितरध्वं समेताः
002	सदस्या ऊचुः
002a	बालोऽपि विप्रो मान्य एवेह राज्ञां; यश्चाविद्वान्यश्च विद्वान्यथावत्
002c	सर्वान्कामांस्त्वत्त एषोऽर्हतेऽद्य; यथा च नस्तक्षक एति शीघ्रम्
003	सूत उवाच
003a	व्याहर्तुकामे वरदे नृपे द्विजं; वरं वृणीष्वेति ततोऽभ्युवाच
003c	होता वाक्यं नातिहृष्टान्तरात्मा; कर्मण्यस्मिंस्तक्षको नैति तावत्
004	जनमेजय उवाच
004a	यथा चेदं कर्म समाप्यते मे; यथा च नस्तक्षक एति शीघ्रम्
004c	तथा भवन्तः प्रयतन्तु सर्वे; परं शक्त्या स हि मे विद्विषाणः
005	ऋत्विज ऊचुः
005a	यथा शास्त्राणि नः प्राहुर्यथा शंसति पावकः
005c	इन्द्रस्य भवने राजंस्तक्षको भयपीडितः
006	सूत उवाच
006a	यथा सूतो लोहिताक्षो महात्मा; पौराणिको वेदितवान्पुरस्तात्
006c	स राजानं प्राह पृष्टस्तदानीं; यथाहुर्विप्रास्तद्वदेतन्नृदेव
007a	पुराणमागम्य ततो ब्रवीम्यहं; दत्तं तस्मै वरमिन्द्रेण राजन्
007c	वसेह त्वं मत्सकाशे सुगुप्तो; न पावकस्त्वां प्रदहिष्यतीति
008a	एतच्छ्रुत्वा दीक्षितस्तप्यमान; आस्ते होतारं चोदयन्कर्मकाले
008c	होता च यत्तः स जुहाव मन्त्रैरथो इन्द्रः स्वयमेवाजगाम
009a	विमानमारुह्य महानुभावः; सर्वैर्देवैः परिसंस्तूयमानः
009c	बलाहकैश्चाप्यनुगम्यमानो; विद्याधरैरप्सरसां गणैश्च
010a	तस्योत्तरीये निहितः स नागो; भयोद्विग्नः शर्म नैवाभ्यगच्छत्
010c	ततो राजा मन्त्रविदोऽब्रवीत्पुनः; क्रुद्धो वाक्यं तक्षकस्यान्तमिच्छन्
011a	इन्द्रस्य भवने विप्रा यदि नागः स तक्षकः
011c	तमिन्द्रेणैव सहितं पातयध्वं विभावसौ
012 	ऋत्विज ऊचुः
012a	अयमायाति वै तूर्णं तक्षकस्ते वशं नृप
012c	श्रूयतेऽस्य महान्नादो रुवतो भैरवं भयात्
013a	नूनं मुक्तो वज्रभृता स नागो; भ्रष्टश्चाङ्कान्मन्त्रविस्रस्तकायः
013c	घूर्णन्नाकाशे नष्टसञ्ज्ञोऽभ्युपैति; तीव्रान्निःश्वासान्निःश्वसन्पन्नगेन्द्रः
014a	वर्तते तव राजेन्द्र कर्मैतद्विधिवत्प्रभो
014c	अस्मै तु द्विजमुख्याय वरं त्वं दातुमर्हसि
015 	जनमेजय उवाच
015a	बालाभिरूपस्य तवाप्रमेय; वरं प्रयच्छामि यथानुरूपम्
015c	वृणीष्व यत्तेऽभिमतं हृदि स्थितं; तत्ते प्रदास्याम्यपि चेददेयम्
016 	सूत उवाच
016a	पतिष्यमाणे नागेन्द्रे तक्षके जातवेदसि
016c	इदमन्तरमित्येवं तदास्तीकोऽभ्यचोदयत्
017a	वरं ददासि चेन्मह्यं वृणोमि जनमेजय
017c	सत्रं ते विरमत्वेतन्न पतेयुरिहोरगाः
018a	एवमुक्तस्ततो राजा ब्रह्मन्पारिक्षितस्तदा
018c	नातिहृष्टमना वाक्यमास्तीकमिदमब्रवीत्
019a	सुवर्णं रजतं गाश्च यच्चान्यन्मन्यसे विभो
019c	तत्ते दद्यां वरं विप्र न निवर्तेत्क्रतुर्मम
020 	आस्तीक उवाच
020a	सुवर्णं रजतं गाश्च न त्वां राजन्वृणोम्यहम्
020c	सत्रं ते विरमत्वेतत्स्वस्ति मातृकुलस्य नः
021 	सूत उवाच
021a	आस्तीकेनैवमुक्तस्तु राजा पारिक्षितस्तदा
021c	पुनः पुनरुवाचेदमास्तीकं वदतां वरम्
022a	अन्यं वरय भद्रं ते वरं द्विजवरोत्तम
022c	अयाचत न चाप्यन्यं वरं स भृगुनन्दन
023a	ततो वेदविदस्तत्र सदस्याः सर्व एव तम्
023c	राजानमूचुः सहिता लभतां ब्राह्मणो वरम्
