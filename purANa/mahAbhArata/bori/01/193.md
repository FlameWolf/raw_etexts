BR0114193001	धृतराष्ट्र उवाच
BR0114193001a	अहमप्येवमेवैतच्चिन्तयामि यथा युवाम्
BR0114193001c	विवेक्तुं नाहमिच्छामि त्वाकारं विदुरं प्रति
BR0114193002a	अतस्तेषां गुणानेव कीर्तयामि विशेषतः
BR0114193002c	नावबुध्येत विदुरो ममाभिप्रायमिङ्गितैः
BR0114193003a	यच्च त्वं मन्यसे प्राप्तं तद्ब्रूहि त्वं सुयोधन
BR0114193003c	राधेय मन्यसे त्वं च यत्प्राप्तं तद्ब्रवीहि मे
BR0114193004	दुर्योधन उवाच
BR0114193004a	अद्य तान्कुशलैर्विप्रैः सुकृतैराप्तकारिभिः
BR0114193004c	कुन्तीपुत्रान्भेदयामो माद्रीपुत्रौ च पाण्डवौ
BR0114193005a	अथ वा द्रुपदो राजा महद्भिर्वित्तसञ्चयैः
BR0114193005c	पुत्राश्चास्य प्रलोभ्यन्ताममात्याश्चैव सर्वशः
BR0114193006a	परित्यजध्वं राजानं कुन्तीपुत्रं युधिष्ठिरम्
BR0114193006c	अथ तत्रैव वा तेषां निवासं रोचयन्तु ते
BR0114193007a	इहैषां दोषवद्वासं वर्णयन्तु पृथक्पृथक्
BR0114193007c	ते भिद्यमानास्तत्रैव मनः कुर्वन्तु पाण्डवाः
BR0114193008a	अथवा कुशलाः केचिदुपायनिपुणा नराः
BR0114193008c	इतरेतरतः पार्थान्भेदयन्त्वनुरागतः
BR0114193009a	व्युत्थापयन्तु वा कृष्णां बहुत्वात्सुकरं हि तत्
BR0114193009c	अथवा पाण्डवांस्तस्यां भेदयन्तु ततश्च ताम्
BR0114193010a	भीमसेनस्य वा राजन्नुपायकुशलैर्नरैः
BR0114193010c	मृत्युर्विधीयतां छन्नैः स हि तेषां बलाधिकः
BR0114193011a	तस्मिंस्तु निहते राजन्हतोत्साहा हतौजसः
BR0114193011c	यतिष्यन्ते न राज्याय स हि तेषां व्यपाश्रयः
BR0114193012a	अजेयो ह्यर्जुनः सङ्ख्ये पृष्ठगोपे वृकोदरे
BR0114193012c	तमृते फल्गुनो युद्धे राधेयस्य न पादभाक्
BR0114193013a	ते जानमाना दौर्बल्यं भीमसेनमृते महत्
BR0114193013c	अस्मान्बलवतो ज्ञात्वा नशिष्यन्त्यबलीयसः
BR0114193014a	इहागतेषु पार्थेषु निदेशवशवर्तिषु
BR0114193014c	प्रवर्तिष्यामहे राजन्यथाश्रद्धं निबर्हणे
BR0114193015a	अथवा दर्शनीयाभिः प्रमदाभिर्विलोभ्यताम्
BR0114193015c	एकैकस्तत्र कौन्तेयस्ततः कृष्णा विरज्यताम्
BR0114193016a	प्रेष्यतां वापि राधेयस्तेषामागमनाय वै
BR0114193016c	ते लोप्त्रहारैः सन्धाय वध्यन्तामाप्तकारिभिः
BR0114193017a	एतेषामभ्युपायानां यस्ते निर्दोषवान्मतः
BR0114193017c	तस्य प्रयोगमातिष्ठ पुरा कालोऽतिवर्तते
BR0114193018a	यावच्चाकृतविश्वासा द्रुपदे पार्थिवर्षभे
BR0114193018c	तावदेवाद्य ते शक्या न शक्यास्तु ततः परम्
BR0114193019a	एषा मम मतिस्तात निग्रहाय प्रवर्तते
BR0114193019c	साधु वा यदि वासाधु किं वा राधेय मन्यसे
