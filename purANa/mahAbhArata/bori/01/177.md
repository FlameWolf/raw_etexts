001  	धृष्टद्युम्न उवाच
001a	दुर्योधनो दुर्विषहो दुर्मुखो दुष्प्रधर्षणः
001c	विविंशतिर्विकर्णश्च सहो दुःशासनः समः
002a	युयुत्सुर्वातवेगश्च भीमवेगधरस्तथा
002c	उग्रायुधो बलाकी च कनकायुर्विरोचनः
003a	सुकुण्डलश्चित्रसेनः सुवर्चाः कनकध्वजः
003c	नन्दको बाहुशाली च कुण्डजो विकटस्तथा
004a	एते चान्ये च बहवो धार्तराष्ट्रा महाबलाः
004c	कर्णेन सहिता वीरास्त्वदर्थं समुपागताः
004e	शतसङ्ख्या महात्मानः प्रथिताः क्षत्रियर्षभाः
005a	शकुनिश्च बलश्चैव वृषकोऽथ बृहद्बलः
005c	एते गान्धारराजस्य सुताः सर्वे समागताः
006a	अश्वत्थामा च भोजश्च सर्वशस्त्रभृतां वरौ
006c	समवेतौ महात्मानौ त्वदर्थे समलङ्कृतौ
007a	बृहन्तो मणिमांश्चैव दण्डधारश्च वीर्यवान्
007c	सहदेवो जयत्सेनो मेघसन्धिश्च मागधः
008a	विराटः सह पुत्राभ्यां शङ्खेनैवोत्तरेण च
008c	वार्धक्षेमिः सुवर्चाश्च सेनाबिन्दुश्च पार्थिवः
009a	अभिभूः सह पुत्रेण सुदाम्ना च सुवर्चसा
009c	सुमित्रः सुकुमारश्च वृकः सत्यधृतिस्तथा
010a	सूर्यध्वजो रोचमानो नीलश्चित्रायुधस्तथा
010c	अंशुमांश्चेकितानश्च श्रेणिमांश्च महाबलः
011a	समुद्रसेनपुत्रश्च चन्द्रसेनः प्रतापवान्
011c	जलसन्धः पितापुत्रौ सुदण्डो दण्ड एव च
012a	पौण्ड्रको वासुदेवश्च भगदत्तश्च वीर्यवान्
012c	कलिङ्गस्ताम्रलिप्तश्च पत्तनाधिपतिस्तथा
013a	मद्रराजस्तथा शल्यः सहपुत्रो महारथः
013c	रुक्माङ्गदेन वीरेण तथा रुक्मरथेन च
014a	कौरव्यः सोमदत्तश्च पुत्राश्चास्य महारथाः
014c	समवेतास्त्रयः शूरा भूरिर्भूरिश्रवाः शलः
015a	सुदक्षिणश्च काम्बोजो दृढधन्वा च कौरवः
015c	बृहद्बलः सुषेणश्च शिबिरौशीनरस्तथा
016a	सङ्कर्षणो वासुदेवो रौक्मिणेयश्च वीर्यवान्
016c	साम्बश्च चारुदेष्णश्च सारणोऽथ गदस्तथा
017a	अक्रूरः सात्यकिश्चैव उद्धवश्च महाबलः
017c	कृतवर्मा च हार्दिक्यः पृथुर्विपृथुरेव च
018a	विडूरथश्च कङ्कश्च समीकः सारमेजयः
018c	वीरो वातपतिश्चैव झिल्ली पिण्डारकस्तथा
018e	उशीनरश्च विक्रान्तो वृष्णयस्ते प्रकीर्तिताः
019a	भगीरथो बृहत्क्षत्रः सैन्धवश्च जयद्रथः
019c	बृहद्रथो बाह्लिकश्च श्रुतायुश्च महारथः
020a	उलूकः कैतवो राजा चित्राङ्गदशुभाङ्गदौ
020c	वत्सराजश्च धृतिमान्कोसलाधिपतिस्तथा
021a	एते चान्ये च बहवो नानाजनपदेश्वराः
021c	त्वदर्थमागता भद्रे क्षत्रियाः प्रथिता भुवि
022a	एते वेत्स्यन्ति विक्रान्तास्त्वदर्थं लक्ष्यमुत्तमम्
022c	विध्येत य इमं लक्ष्यं वरयेथाः शुभेऽद्य तम्
