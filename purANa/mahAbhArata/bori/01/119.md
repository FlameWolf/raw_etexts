001    वैशम्पायन उवाच
001a	ततः क्षत्ता च राजा च भीष्मश्च सह बन्धुभिः
001c	ददुः श्राद्धं तदा पाण्डोः स्वधामृतमयं तदा
002a	कुरूंश्च विप्रमुख्यांश्च भोजयित्वा सहस्रशः
002c	रत्नौघान्द्विजमुख्येभ्यो दत्त्वा ग्रामवरानपि
003a	कृतशौचांस्ततस्तांस्तु पाण्डवान्भरतर्षभान्
003c	आदाय विविशुः पौराः पुरं वारणसाह्वयम्
004a	सततं स्मान्वतप्यन्त तमेव भरतर्षभम्
004c	पौरजानपदाः सर्वे मृतं स्वमिव बान्धवम्
005a	श्राद्धावसाने तु तदा दृष्ट्वा तं दुःखितं जनम्
005c	सम्मूढां दुःखशोकार्तां व्यासो मातरमब्रवीत्
006a	अतिक्रान्तसुखाः कालाः प्रत्युपस्थितदारुणाः
006c	श्वः श्वः पापीयदिवसाः पृथिवी गतयौवना
007a	बहुमायासमाकीर्णो नानादोषसमाकुलः
007c	लुप्तधर्मक्रियाचारो घोरः कालो भविष्यति
008a	गच्छ त्वं त्यागमास्थाय युक्ता वस तपोवने
008c	मा द्रक्ष्यसि कुलस्यास्य घोरं सङ्क्षयमात्मनः
009a	तथेति समनुज्ञाय सा प्रविश्याब्रवीत्स्नुषाम्
009c	अम्बिके तव पुत्रस्य दुर्नयात्किल भारताः
009e	सानुबन्धा विनङ्क्ष्यन्ति पौत्राश्चैवेति नः श्रुतम्
010a	तत्कौसल्यामिमामार्तां पुत्रशोकाभिपीडिताम्
010c	वनमादाय भद्रं ते गच्छावो यदि मन्यसे
011a	तथेत्युक्ते अम्बिकया भीष्ममामन्त्र्य सुव्रता
011c	वनं ययौ सत्यवती स्नुषाभ्यां सह भारत
012a	ताः सुघोरं तपः कृत्वा देव्यो भरतसत्तम
012c	देहं त्यक्त्वा महाराज गतिमिष्टां ययुस्तदा
013a	अवाप्नुवन्त वेदोक्तान्संस्कारान्पाण्डवास्तदा
013c	अवर्धन्त च भोगांस्ते भुञ्जानाः पितृवेश्मनि
014a	धार्तराष्ट्रैश्च सहिताः क्रीडन्तः पितृवेश्मनि
014c	बालक्रीडासु सर्वासु विशिष्टाः पाण्डवाभवन्
015a	जवे लक्ष्याभिहरणे भोज्ये पांसुविकर्षणे
015c	धार्तराष्ट्रान्भीमसेनः सर्वान्स परिमर्दति
016a	हर्षादेतान्क्रीडमानान्गृह्य काकनिलीयने
016c	शिरस्सु च निगृह्यैनान्योधयामास पाण्डवः
017a	शतमेकोत्तरं तेषां कुमाराणां महौजसाम्
017c	एक एव विमृद्नाति नातिकृच्छ्राद्वृकोदरः
018a	पादेषु च निगृह्यैनान्विनिहत्य बलाद्बली
018c	चकर्ष क्रोशतो भूमौ घृष्टजानुशिरोक्षिकान्
019a	दश बालाञ्जले क्रीडन्भुजाभ्यां परिगृह्य सः
019c	आस्ते स्म सलिले मग्नः प्रमृतांश्च विमुञ्चति
020a	फलानि वृक्षमारुह्य प्रचिन्वन्ति च ते यदा
020c	तदा पादप्रहारेण भीमः कम्पयते द्रुमम्
021a	प्रहारवेगाभिहताद्द्रुमाद्व्याघूर्णितास्ततः
021c	सफलाः प्रपतन्ति स्म द्रुतं स्रस्ताः कुमारकाः
022a	न ते नियुद्धे न जवे न योग्यासु कदाचन
022c	कुमारा उत्तरं चक्रुः स्पर्धमाना वृकोदरम्
023a	एवं स धार्तराष्ट्राणां स्पर्धमानो वृकोदरः
023c	अप्रियेऽतिष्ठदत्यन्तं बाल्यान्न द्रोहचेतसा
024a	ततो बलमतिख्यातं धार्तराष्ट्रः प्रतापवान्
024c	भीमसेनस्य तज्ज्ञात्वा दुष्टभावमदर्शयत्
025a	तस्य धर्मादपेतस्य पापानि परिपश्यतः
025c	मोहादैश्वर्यलोभाच्च पापा मतिरजायत
026a	अयं बलवतां श्रेष्ठः कुन्तीपुत्रो वृकोदरः
026c	मध्यमः पाण्डुपुत्राणां निकृत्या सन्निहन्यताम्
027a	अथ तस्मादवरजं ज्येष्ठं चैव युधिष्ठिरम्
027c	प्रसह्य बन्धने बद्ध्वा प्रशासिष्ये वसुन्धराम्
028a	एवं स निश्चयं पापः कृत्वा दुर्योधनस्तदा
028c	नित्यमेवान्तरप्रेक्षी भीमस्यासीन्महात्मनः
029a	ततो जलविहारार्थं कारयामास भारत
029c	चेलकम्बलवेश्मानि विचित्राणि महान्ति च
030a	प्रमाणकोट्यामुद्देशं स्थलं किञ्चिदुपेत्य च
030c	क्रीडावसाने सर्वे ते शुचिवस्त्राः स्वलङ्कृताः
030e	सर्वकामसमृद्धं तदन्नं बुभुजिरे शनैः
031a	दिवसान्ते परिश्रान्ता विहृत्य च कुरूद्वहाः
031c	विहारावसथेष्वेव वीरा वासमरोचयन्
032a	खिन्नस्तु बलवान्भीमो व्यायामाभ्यधिकस्तदा
032c	वाहयित्वा कुमारांस्ताञ्जलक्रीडागतान्विभुः
032e	प्रमाणकोट्यां वासार्थी सुष्वापारुह्य तत्स्थलम्
033a	शीतं वासं समासाद्य श्रान्तो मदविमोहितः
033c	निश्चेष्टः पाण्डवो राजन्सुष्वाप मृतकल्पवत्
034a	ततो बद्ध्वा लतापाशैर्भीमं दुर्योधनः शनैः
034c	गम्भीरं भीमवेगं च स्थलाज्जलमपातयत्
035a	ततः प्रबुद्धः कौन्तेयः सर्वं सञ्छिद्य बन्धनम्
035c	उदतिष्ठज्जलाद्भूयो भीमः प्रहरतां वरः
036a	सुप्तं चापि पुनः सर्पैस्तीक्ष्णदंष्ट्रैर्महाविषैः
036c	कुपितैर्दंशयामास सर्वेष्वेवाङ्गमर्मसु
037a	दंष्ट्राश्च दंष्ट्रिणां तेषां मर्मस्वपि निपातिताः
037c	त्वचं नैवास्य बिभिदुः सारत्वात्पृथुवक्षसः
038a	प्रतिबुद्धस्तु भीमस्तान्सर्वान्सर्पानपोथयत्
038c	सारथिं चास्य दयितमपहस्तेन जघ्निवान्
039a	भोजने भीमसेनस्य पुनः प्राक्षेपयद्विषम्
039c	कालकूटं नवं तीक्ष्णं सम्भृतं लोमहर्षणम्
040a	वैश्यापुत्रस्तदाचष्ट पार्थानां हितकाम्यया
040c	तच्चापि भुक्त्वाजरयदविकारो वृकोदरः
041a	विकारं न ह्यजनयत्सुतीक्ष्णमपि तद्विषम्
041c	भीमसंहननो भीमस्तदप्यजरयत्ततः
042a	एवं दुर्योधनः कर्णः शकुनिश्चापि सौबलः
042c	अनेकैरभ्युपायैस्ताञ्जिघांसन्ति स्म पाण्डवान्
043a	पाण्डवाश्चापि तत्सर्वं प्रत्यजानन्नरिन्दमाः
043c	उद्भावनमकुर्वन्तो विदुरस्य मते स्थिताः
