001	वैशम्पायन उवाच
001a	तौ रथाभ्यां नरव्याघ्रौ दावस्योभयतः स्थितौ
001c	दिक्षु सर्वासु भूतानां चक्राते कदनं महत्
002a	यत्र यत्र हि दृश्यन्ते प्राणिनः खाण्डवालयाः
002c	पलायन्तस्तत्र तत्र तौ वीरौ पर्यधावताम्
003a	छिद्रं हि न प्रपश्यन्ति रथयोराशुविक्रमात्
003c	आविद्धाविव दृश्येते रथिनौ तौ रथोत्तमौ
004a	खाण्डवे दह्यमाने तु भूतान्यथ सहस्रशः
004c	उत्पेतुर्भैरवान्नादान्विनदन्तो दिशो दश
005a	दग्धैकदेशा बहवो निष्टप्ताश्च तथापरे
005c	स्फुटिताक्षा विशीर्णाश्च विप्लुताश्च विचेतसः
006a	समालिङ्ग्य सुतानन्ये पितॄन्मातॄंस्तथापरे
006c	त्यक्तुं न शेकुः स्नेहेन तथैव निधनं गताः
007a	विकृतैर्दर्शनैरन्ये समुत्पेतुः सहस्रशः
007c	तत्र तत्र विघूर्णन्तः पुनरग्नौ प्रपेदिरे
008a	दग्धपक्षाक्षिचरणा विचेष्टन्तो महीतले
008c	तत्र तत्र स्म दृश्यन्ते विनश्यन्तः शरीरिणः
009a	जलस्थानेषु सर्वेषु क्वाथ्यमानेषु भारत
009c	गतसत्त्वाः स्म दृश्यन्ते कूर्ममत्स्याः सहस्रशः
010a	शरीरैः सम्प्रदीप्तैश्च देहवन्त इवाग्नयः
010c	अदृश्यन्त वने तस्मिन्प्राणिनः प्राणसङ्क्षये
011a	तांस्तथोत्पततः पार्थः शरैः सञ्छिद्य खण्डशः
011c	दीप्यमाने ततः प्रास्यत्प्रहसन्कृष्णवर्त्मनि
012a	ते शराचितसर्वाङ्गा विनदन्तो महारवान्
012c	ऊर्ध्वमुत्पत्य वेगेन निपेतुः पावके पुनः
013a	शरैरभ्याहतानां च दह्यतां च वनौकसाम्
013c	विरावः श्रूयते ह स्म समुद्रस्येव मथ्यतः
014a	वह्नेश्चापि प्रहृष्टस्य खमुत्पेतुर्महार्चिषः
014c	जनयामासुरुद्वेगं सुमहान्तं दिवौकसाम्
015a	ततो जग्मुर्महात्मानः सर्व एव दिवौकसः
015c	शरणं देवराजानं सहस्राक्षं पुरन्दरम्
016	देवा ऊचुः
016a	किं न्विमे मानवाः सर्वे दह्यन्ते कृष्णवर्त्मना
016c	कच्चिन्न सङ्क्षयः प्राप्तो लोकानाममरेश्वर
017	वैशम्पायन उवाच
017a	तच्छ्रुत्वा वृत्रहा तेभ्यः स्वयमेवान्ववेक्ष्य च
017c	खाण्डवस्य विमोक्षार्थं प्रययौ हरिवाहनः
018a	महता मेघजालेन नानारूपेण वज्रभृत्
018c	आकाशं समवस्तीर्य प्रववर्ष सुरेश्वरः
019a	ततोऽक्षमात्रा विसृजन्धाराः शतसहस्रशः
019c	अभ्यवर्षत्सहस्राक्षः पावकं खाण्डवं प्रति
020a	असम्प्राप्तास्तु ता धारास्तेजसा जातवेदसः
020c	ख एव समशुष्यन्त न काश्चित्पावकं गताः
021a	ततो नमुचिहा क्रुद्धो भृशमर्चिष्मतस्तदा
021c	पुनरेवाभ्यवर्षत्तमम्भः प्रविसृजन्बहु
022a	अर्चिर्धाराभिसम्बद्धं धूमविद्युत्समाकुलम्
022c	बभूव तद्वनं घोरं स्तनयित्नुसघोषवत्
