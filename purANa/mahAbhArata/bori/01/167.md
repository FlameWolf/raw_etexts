001    गन्धर्व उवाच
001a	ततो दृष्ट्वाश्रमपदं रहितं तैः सुतैर्मुनिः
001c	निर्जगाम सुदुःखार्तः पुनरेवाश्रमात्ततः
002a	सोऽपश्यत्सरितं पूर्णां प्रावृट्काले नवाम्भसा
002c	वृक्षान्बहुविधान्पार्थ वहन्तीं तीरजान्बहून्
003a	अथ चिन्तां समापेदे पुनः पौरवनन्दन
003c	अम्भस्यस्या निमज्जेयमिति दुःखसमन्वितः
004a	ततः पाशैस्तदात्मानं गाढं बद्ध्वा महामुनिः
004c	तस्या जले महानद्या निममज्ज सुदुःखितः
005a	अथ छित्त्वा नदी पाशांस्तस्यारिबलमर्दन
005c	समस्थं तमृषिं कृत्वा विपाशं समवासृजत्
006a	उत्ततार ततः पाशैर्विमुक्तः स महानृषिः
006c	विपाशेति च नामास्या नद्याश्चक्रे महानृषिः
007a	शोके बुद्धिं ततश्चक्रे न चैकत्र व्यतिष्ठत
007c	सोऽगच्छत्पर्वतांश्चैव सरितश्च सरांसि च
008a	ततः स पुनरेवर्षिर्नदीं हैमवतीं तदा
008c	चण्डग्राहवतीं दृष्ट्वा तस्याः स्रोतस्यवापतत्
009a	सा तमग्निसमं विप्रमनुचिन्त्य सरिद्वरा
009c	शतधा विद्रुता यस्माच्छतद्रुरिति विश्रुता
010a	ततः स्थलगतं दृष्ट्वा तत्राप्यात्मानमात्मना
010c	मर्तुं न शक्यमित्युक्त्वा पुनरेवाश्रमं ययौ
011a	वध्वादृश्यन्त्यानुगत आश्रमाभिमुखो व्रजन्
011c	अथ शुश्राव सङ्गत्या वेदाध्ययननिःस्वनम्
011e	पृष्ठतः परिपूर्णार्थैः षड्भिरङ्गैरलङ्कृतम्
012a	अनुव्रजति को न्वेष मामित्येव च सोऽब्रवीत्
012c	अहं त्वदृश्यती नाम्ना तं स्नुषा प्रत्यभाषत
012e	शक्तेर्भार्या महाभाग तपोयुक्ता तपस्विनी
013    वसिष्ठ उवाच
013a	पुत्रि कस्यैष साङ्गस्य वेदस्याध्ययनस्वनः
013c	पुरा साङ्गस्य वेदस्य शक्तेरिव मया श्रुतः
014    अदृश्यन्त्युवाच
014a	अयं कुक्षौ समुत्पन्नः शक्तेर्गर्भः सुतस्य ते
014c	समा द्वादश तस्येह वेदानभ्यसतो मुने
015    गन्धर्व उवाच
015a	एवमुक्तस्ततो हृष्टो वसिष्ठः श्रेष्ठभागृषिः
015c	अस्ति सन्तानमित्युक्त्वा मृत्योः पार्थ न्यवर्तत
016a	ततः प्रतिनिवृत्तः स तया वध्वा सहानघ
016c	कल्माषपादमासीनं ददर्श विजने वने
017a	स तु दृष्ट्वैव तं राजा क्रुद्ध उत्थाय भारत
017c	आविष्टो रक्षसोग्रेण इयेषात्तुं ततः स्म तम्
018a	अदृश्यन्ती तु तं दृष्ट्वा क्रूरकर्माणमग्रतः
018c	भयसंविग्नया वाचा वसिष्ठमिदमब्रवीत्
019a	असौ मृत्युरिवोग्रेण दण्डेन भगवन्नितः
019c	प्रगृहीतेन काष्ठेन राक्षसोऽभ्येति भीषणः
020a	तं निवारयितुं शक्तो नान्योऽस्ति भुवि कश्चन
020c	त्वदृतेऽद्य महाभाग सर्ववेदविदां वर
021a	त्राहि मां भगवन्पापादस्माद्दारुणदर्शनात्
021c	रक्षो अत्तुमिह ह्यावां नूनमेतच्चिकीर्षति
