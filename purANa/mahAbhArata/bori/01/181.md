BR0112181001  	वैशम्पायन उवाच
BR0112181001a	अजिनानि विधुन्वन्तः करकांश्च द्विजर्षभाः
BR0112181001c	ऊचुस्तं भीर्न कर्तव्या वयं योत्स्यामहे परान्
BR0112181002a	तानेवं वदतो विप्रानर्जुनः प्रहसन्निव
BR0112181002c	उवाच प्रेक्षका भूत्वा यूयं तिष्ठत पार्श्वतः
BR0112181003a	अहमेनानजिह्माग्रैः शतशो विकिरञ्शरैः
BR0112181003c	वारयिष्यामि सङ्क्रुद्धान्मन्त्रैराशीविषानिव
BR0112181004a	इति तद्धनुरादाय शुल्कावाप्तं महारथः
BR0112181004c	भ्रात्रा भीमेन सहितस्तस्थौ गिरिरिवाचलः
BR0112181005a	ततः कर्णमुखान्क्रुद्धान्क्षत्रियांस्तान्रुषोत्थितान्
BR0112181005c	सम्पेततुरभीतौ तौ गजौ प्रतिगजानिव
BR0112181006a	ऊचुश्च वाचः परुषास्ते राजानो जिघांसवः
BR0112181006c	आहवे हि द्विजस्यापि वधो दृष्टो युयुत्सतः
BR0112181007a	ततो वैकर्तनः कर्णो जगामार्जुनमोजसा
BR0112181007c	युद्धार्थी वाशिताहेतोर्गजः प्रतिगजं यथा
BR0112181008a	भीमसेनं ययौ शल्यो मद्राणामीश्वरो बली
BR0112181008c	दुर्योधनादयस्त्वन्ये ब्राह्मणैः सह सङ्गताः
BR0112181008e	मृदुपूर्वमयत्नेन प्रत्ययुध्यंस्तदाहवे
BR0112181009a	ततोऽर्जुनः प्रत्यविध्यदापतन्तं त्रिभिः शरैः
BR0112181009c	कर्णं वैकर्तनं धीमान्विकृष्य बलवद्धनुः
BR0112181010a	तेषां शराणां वेगेन शितानां तिग्मतेजसाम्
BR0112181010c	विमुह्यमानो राधेयो यत्नात्तमनुधावति
BR0112181011a	तावुभावप्यनिर्देश्यौ लाघवाज्जयतां वरौ
BR0112181011c	अयुध्येतां सुसंरब्धावन्योन्यविजयैषिणौ
BR0112181012a	कृते प्रतिकृतं पश्य पश्य बाहुबलं च मे
BR0112181012c	इति शूरार्थवचनैराभाषेतां परस्परम्
BR0112181013a	ततोऽर्जुनस्य भुजयोर्वीर्यमप्रतिमं भुवि
BR0112181013c	ज्ञात्वा वैकर्तनः कर्णः संरब्धः समयोधयत्
BR0112181014a	अर्जुनेन प्रयुक्तांस्तान्बाणान्वेगवतस्तदा
BR0112181014c	प्रतिहत्य ननादोच्चैः सैन्यास्तमभिपूजयन्
BR0112181015  	कर्ण उवाच
BR0112181015a	तुष्यामि ते विप्रमुख्य भुजवीर्यस्य सम्युगे
BR0112181015c	अविषादस्य चैवास्य शस्त्रास्त्रविनयस्य च
BR0112181016a	किं त्वं साक्षाद्धनुर्वेदो रामो वा विप्रसत्तम
BR0112181016c	अथ साक्षाद्धरिहयः साक्षाद्वा विष्णुरच्युतः
BR0112181017a	आत्मप्रच्छादनार्थं वै बाहुवीर्यमुपाश्रितः
BR0112181017c	विप्ररूपं विधायेदं ततो मां प्रतियुध्यसे
BR0112181018a	न हि मामाहवे क्रुद्धमन्यः साक्षाच्छचीपतेः
BR0112181018c	पुमान्योधयितुं शक्तः पाण्डवाद्वा किरीटिनः
BR0112181019  	वैशम्पायन उवाच
BR0112181019a	तमेवंवादिनं तत्र फल्गुनः प्रत्यभाषत
BR0112181019c	नास्मि कर्ण धनुर्वेदो नास्मि रामः प्रतापवान्
BR0112181019e	ब्राह्मणोऽस्मि युधां श्रेष्ठः सर्वशस्त्रभृतां वरः
BR0112181020a	ब्राह्मे पौरन्दरे चास्त्रे निष्ठितो गुरुशासनात्
BR0112181020c	स्थितोऽस्म्यद्य रणे जेतुं त्वां वीराविचलो भव
BR0112181021a	एवमुक्तस्तु राधेयो युद्धात्कर्णो न्यवर्तत
BR0112181021c	ब्रह्मं तेजस्तदाजय्यं मन्यमानो महारथः
BR0112181022a	युद्धं तूपेयतुस्तत्र राजञ्शल्यवृकोदरौ
BR0112181022c	बलिनौ युगपन्मत्तौ स्पर्धया च बलेन च
BR0112181023a	अन्योन्यमाह्वयन्तौ तौ मत्ताविव महागजौ
BR0112181023c	मुष्टिभिर्जानुभिश्चैव निघ्नन्तावितरेतरम्
BR0112181023e	मुहूर्तं तौ तथान्योन्यं समरे पर्यकर्षताम्
BR0112181024a	ततो भीमः समुत्क्षिप्य बाहुभ्यां शल्यमाहवे
BR0112181024c	न्यवधीद्बलिनां श्रेष्ठो जहसुर्ब्राह्मणास्ततः
BR0112181025a	तत्राश्चर्यं भीमसेनश्चकार पुरुषर्षभः
BR0112181025c	यच्छल्यं पतितं भूमौ नाहनद्बलिनं बली
BR0112181026a	पातिते भीमसेनेन शल्ये कर्णे च शङ्किते
BR0112181026c	शङ्किताः सर्वराजानः परिवव्रुर्वृकोदरम्
BR0112181027a	ऊचुश्च सहितास्तत्र साध्विमे ब्राह्मणर्षभाः
BR0112181027c	विज्ञायन्तां क्वजन्मानः क्वनिवासास्तथैव च
BR0112181028a	को हि राधासुतं कर्णं शक्तो योधयितुं रणे
BR0112181028c	अन्यत्र रामाद्द्रोणाद्वा कृपाद्वापि शरद्वतः
BR0112181029a	कृष्णाद्वा देवकीपुत्रात्फल्गुनाद्वा परन्तपात्
BR0112181029c	को वा दुर्योधनं शक्तः प्रतियोधयितुं रणे
BR0112181030a	तथैव मद्रराजानं शल्यं बलवतां वरम्
BR0112181030c	बलदेवादृते वीरात्पाण्डवाद्वा वृकोदरात्
BR0112181031a	क्रियतामवहारोऽस्माद्युद्धाद्ब्राह्मणसम्युतात्
BR0112181031c	अथैनानुपलभ्येह पुनर्योत्स्यामहे वयम्
BR0112181032a	तत्कर्म भीमस्य समीक्ष्य कृष्णः कुन्तीसुतौ तौ परिशङ्कमानः
BR0112181032c	निवारयामास महीपतींस्तान्धर्मेण लब्धेत्यनुनीय सर्वान्
BR0112181033a	त एवं सन्निवृत्तास्तु युद्धाद्युद्धविशारदाः
BR0112181033c	यथावासं ययुः सर्वे विस्मिता राजसत्तमाः
BR0112181034a	वृत्तो ब्रह्मोत्तरो रङ्गः पाञ्चाली ब्राह्मणैर्वृता
BR0112181034c	इति ब्रुवन्तः प्रययुर्ये तत्रासन्समागताः
BR0112181035a	ब्राह्मणैस्तु प्रतिच्छन्नौ रौरवाजिनवासिभिः
BR0112181035c	कृच्छ्रेण जग्मतुस्तत्र भीमसेनधनञ्जयौ
BR0112181036a	विमुक्तौ जनसम्बाधाच्छत्रुभिः परिविक्षतौ
BR0112181036c	कृष्णयानुगतौ तत्र नृवीरौ तौ विरेजतुः
BR0112181037a	तेषां माता बहुविधं विनाशं पर्यचिन्तयत्
BR0112181037c	अनागच्छत्सु पुत्रेषु भैक्षकालेऽतिगच्छति
BR0112181038a	धार्तराष्ट्रैर्हता न स्युर्विज्ञाय कुरुपुङ्गवाः
BR0112181038c	मायान्वितैर्वा रक्षोभिः सुघोरैर्दृढवैरिभिः
BR0112181039a	विपरीतं मतं जातं व्यासस्यापि महात्मनः
BR0112181039c	इत्येवं चिन्तयामास सुतस्नेहान्विता पृथा
BR0112181040a	महत्यथापराह्णे तु घनैः सूर्य इवावृतः
BR0112181040c	ब्राह्मणैः प्राविशत्तत्र जिष्णुर्ब्रह्मपुरस्कृतः
