BR0105017001	सूत उवाच
BR0105017001a	अथावरणमुख्यानि नानाप्रहरणानि च
BR0105017001c	प्रगृह्याभ्यद्रवन्देवान्सहिता दैत्यदानवाः
BR0105017002a	ततस्तदमृतं देवो विष्णुरादाय वीर्यवान्
BR0105017002c	जहार दानवेन्द्रेभ्यो नरेण सहितः प्रभुः
BR0105017003a	ततो देवगणाः सर्वे पपुस्तदमृतं तदा
BR0105017003c	विष्णोः सकाशात्सम्प्राप्य सम्भ्रमे तुमुले सति
BR0105017004a	ततः पिबत्सु तत्कालं देवेष्वमृतमीप्सितम्
BR0105017004c	राहुर्विबुधरूपेण दानवः प्रापिबत्तदा
BR0105017005a	तस्य कण्ठमनुप्राप्ते दानवस्यामृते तदा
BR0105017005c	आख्यातं चन्द्रसूर्याभ्यां सुराणां हितकाम्यया
BR0105017006a	ततो भगवता तस्य शिरश्छिन्नमलङ्कृतम्
BR0105017006c	चक्रायुधेन चक्रेण पिबतोऽमृतमोजसा
BR0105017007a	तच्छैलशृङ्गप्रतिमं दानवस्य शिरो महत्
BR0105017007c	चक्रेणोत्कृत्तमपतच्चालयद्वसुधातलम्
BR0105017008a	ततो वैरविनिर्बन्धः कृतो राहुमुखेन वै
BR0105017008c	शाश्वतश्चन्द्रसूर्याभ्यां ग्रसत्यद्यापि चैव तौ
BR0105017009a	विहाय भगवांश्चापि स्त्रीरूपमतुलं हरिः
BR0105017009c	नानाप्रहरणैर्भीमैर्दानवान्समकम्पयत्
BR0105017010a	ततः प्रवृत्तः सङ्ग्रामः समीपे लवणाम्भसः
BR0105017010c	सुराणामसुराणां च सर्वघोरतरो महान्
BR0105017011a	प्रासाः सुविपुलास्तीक्ष्णा न्यपतन्त सहस्रशः
BR0105017011c	तोमराश्च सुतीक्ष्णाग्राः शस्त्राणि विविधानि च
BR0105017012a	ततोऽसुराश्चक्रभिन्ना वमन्तो रुधिरं बहु
BR0105017012c	असिशक्तिगदारुग्णा निपेतुर्धरणीतले
BR0105017013a	छिन्नानि पट्टिशैश्चापि शिरांसि युधि दारुणे
BR0105017013c	तप्तकाञ्चनजालानि निपेतुरनिशं तदा
BR0105017014a	रुधिरेणावलिप्ताङ्गा निहताश्च महासुराः
BR0105017014c	अद्रीणामिव कूटानि धातुरक्तानि शेरते
BR0105017015a	हाहाकारः समभवत्तत्र तत्र सहस्रशः
BR0105017015c	अन्योन्यं छिन्दतां शस्त्रैरादित्ये लोहितायति
BR0105017016a	परिघैश्चायसैः पीतैः सन्निकर्षे च मुष्टिभिः
BR0105017016c	निघ्नतां समरेऽन्योन्यं शब्दो दिवमिवास्पृशत्
BR0105017017a	छिन्धि भिन्धि प्रधावध्वं पातयाभिसरेति च
BR0105017017c	व्यश्रूयन्त महाघोराः शब्दास्तत्र समन्ततः
BR0105017018a	एवं सुतुमुले युद्धे वर्तमाने भयावहे
BR0105017018c	नरनारायणौ देवौ समाजग्मतुराहवम्
BR0105017019a	तत्र दिव्यं धनुर्दृष्ट्वा नरस्य भगवानपि
BR0105017019c	चिन्तयामास वै चक्रं विष्णुर्दानवसूदनम्
BR0105017020a	ततोऽम्बराच्चिन्तितमात्रमागतं; महाप्रभं चक्रममित्रतापनम्
BR0105017020c	विभावसोस्तुल्यमकुण्ठमण्डलं; सुदर्शनं भीममजय्यमुत्तमम्
BR0105017021a	तदागतं ज्वलितहुताशनप्रभं; भयङ्करं करिकरबाहुरच्युतः
BR0105017021c	मुमोच वै चपलमुदग्रवेगवन्महाप्रभं परनगरावदारणम्
BR0105017022a	तदन्तकज्वलनसमानवर्चसं; पुनः पुनर्न्यपतत वेगवत्तदा
BR0105017022c	विदारयद्दितिदनुजान्सहस्रशः; करेरितं पुरुषवरेण संयुगे
BR0105017023a	दहत्क्वचिज्ज्वलन इवावलेलिहत्प्रसह्य तानसुरगणान्न्यकृन्तत
BR0105017023c	प्रवेरितं वियति मुहुः क्षितौ तदा; पपौ रणे रुधिरमथो पिशाचवत्
BR0105017024a	अथासुरा गिरिभिरदीनचेतसो; मुहुर्मुहुः सुरगणमर्दयंस्तदा
BR0105017024c	महाबला विगलितमेघवर्चसः; सहस्रशो गगनमभिप्रपद्य ह
BR0105017025a	अथाम्बराद्भयजननाः प्रपेदिरे; सपादपा बहुविधमेघरूपिणः
BR0105017025c	महाद्रयः प्रविगलिताग्रसानवः; परस्परं द्रुतमभिहत्य सस्वनाः
BR0105017026a	ततो मही प्रविचलिता सकानना; महाद्रिपाताभिहता समन्ततः
BR0105017026c	परस्परं भृशमभिगर्जतां मुहू; रणाजिरे भृशमभिसम्प्रवर्तिते
BR0105017027a	नरस्ततो वरकनकाग्रभूषणैर्महेषुभिर्गगनपथं समावृणोत्
BR0105017027c	विदारयन्गिरिशिखराणि पत्रिभिर्महाभयेऽसुरगणविग्रहे तदा
BR0105017028a	ततो महीं लवणजलं च सागरं; महासुराः प्रविविशुरर्दिताः सुरैः
BR0105017028c	वियद्गतं ज्वलितहुताशनप्रभं; सुदर्शनं परिकुपितं निशाम्य च
BR0105017029a	ततः सुरैर्विजयमवाप्य मन्दरः; स्वमेव देशं गमितः सुपूजितः
BR0105017029c	विनाद्य खं दिवमपि चैव सर्वशस्ततो गताः सलिलधरा यथागतम्
BR0105017030a	ततोऽमृतं सुनिहितमेव चक्रिरे; सुराः परां मुदमभिगम्य पुष्कलाम्
BR0105017030c	ददौ च तं निधिममृतस्य रक्षितुं; किरीटिने बलभिदथामरैः सह
