001	 सूत उवाच
001a	 तत आहूय पुत्रं स्वं जरत्कारुर्भुजङ्गमा
001c	 वासुकेर्नागराजस्य वचनादिदमब्रवीत्
002a	 अहं तव पितुः पुत्र भ्रात्रा दत्ता निमित्ततः
002c	 कालः स चायं सम्प्राप्तस्तत्कुरुष्व यथातथम्
003	 आस्तीक उवाच
003a	 किन्निमित्तं मम पितुर्दत्ता त्वं मातुलेन मे
003c	 तन्ममाचक्ष्व तत्त्वेन श्रुत्वा कर्तास्मि तत्तथा
004	 सूत उवाच
004a	 तत आचष्ट सा तस्मै बान्धवानां हितैषिणी
004c	 भगिनी नागराजस्य जरत्कारुरविक्लवा
005a	 भुजगानामशेषाणां माता कद्रूरिति श्रुतिः
005c	 तया शप्ता रुषितया सुता यस्मान्निबोध तत्
006a	 उच्छैःश्रवाः सोऽश्वराजो यन्मिथ्या न कृतो मम
006c	 विनतानिमित्तं पणिते दासभावाय पुत्रकाः
007a	 जनमेजयस्य वो यज्ञे धक्ष्यत्यनिलसारथिः
007c	 तत्र पञ्चत्वमापन्नाः प्रेतलोकं गमिष्यथ
008a	 तां च शप्तवतीमेवं साक्षाल्लोकपितामहः
008c	 एवमस्त्विति तद्वाक्यं प्रोवाचानुमुमोद च
009a	 वासुकिश्चापि तच्छ्रुत्वा पितामहवचस्तदा
009c	 अमृते मथिते तात देवाञ्शरणमीयिवान्
010a	 सिद्धार्थाश्च सुराः सर्वे प्राप्यामृतमनुत्तमम्
010c	 भ्रातरं मे पुरस्कृत्य प्रजापतिमुपागमन्
011a	 ते तं प्रसादयामासुर्देवाः सर्वे पितामहम्
011c	 राज्ञा वासुकिना सार्धं स शापो न भवेदिति
012a	 वासुकिर्नागराजोऽयं दुःखितो ज्ञातिकारणात्
012c	 अभिशापः स मात्रास्य भगवन्न भवेदिति
013	 ब्रह्मोवाच
013a	 जरत्कारुर्जरत्कारुं यां भार्यां समवाप्स्यति
013c	 तत्र जातो द्विजः शापाद्भुजगान्मोक्षयिष्यति
014	 जरत्कारुरुवाच
014a	 एतच्छ्रुत्वा तु वचनं वासुकिः पन्नगेश्वरः
014c	 प्रादान्माममरप्रख्य तव पित्रे महात्मने
014e	 प्रागेवानागते काले तत्र त्वं मय्यजायथाः
015a	 अयं स कालः सम्प्राप्तो भयान्नस्त्रातुमर्हसि
015c	 भ्रातरं चैव मे तस्मात्त्रातुमर्हसि पावकात्
016a	 अमोघं नः कृतं तत्स्याद्यदहं तव धीमते
016c	 पित्रे दत्ता विमोक्षार्थं कथं वा पुत्र मन्यसे
017	 सूत उवाच
017a	 एवमुक्तस्तथेत्युक्त्वा सोऽस्तीको मातरं तदा
017c	 अब्रवीद्दुःखसन्तप्तं वासुकिं जीवयन्निव
018a	 अहं त्वां मोक्षयिष्यामि वासुके पन्नगोत्तम
018c	 तस्माच्छापान्महासत्त्व सत्यमेतद्ब्रवीमि ते
019a	 भव स्वस्थमना नाग न हि ते विद्यते भयम्
019c	 प्रयतिष्ये तथा सौम्य यथा श्रेयो भविष्यति
019e	 न मे वागनृतं प्राह स्वैरेष्वपि कुतोऽन्यथा
020a	 तं वै नृपवरं गत्वा दीक्षितं जनमेजयम्
020c	 वाग्भिर्मङ्गलयुक्ताभिस्तोषयिष्येऽद्य मातुल
020e	 यथा स यज्ञो नृपतेर्निर्वर्तिष्यति सत्तम
021a	 स सम्भावय नागेन्द्र मयि सर्वं महामते
021c	 न ते मयि मनो जातु मिथ्या भवितुमर्हति
022	 वासुकिरुवाच
022a	 आस्तीक परिघूर्णामि हृदयं मे विदीर्यते
022c	 दिशश्च न प्रजानामि ब्रह्मदण्डनिपीडितः
023	 आस्तीक उवाच
023a	 न सन्तापस्त्वया कार्यः कथञ्चित्पन्नगोत्तम
023c	 दीप्तादग्नेः समुत्पन्नं नाशयिष्यामि ते भयम्
024a	 ब्रह्मदण्डं महाघोरं कालाग्निसमतेजसम्
024c	 नाशयिष्यामि मात्र त्वं भयं कार्षीः कथञ्चन
025	 सूत उवाच
025a	 ततः स वासुकेर्घोरमपनीय मनोज्वरम्
025c	 आधाय चात्मनोऽङ्गेषु जगाम त्वरितो भृशम्
026a	 जनमेजयस्य तं यज्ञं सर्वैः समुदितं गुणैः
026c	 मोक्षाय भुजगेन्द्राणामास्तीको द्विजसत्तमः
027a	 स गत्वापश्यदास्तीको यज्ञायतनमुत्तमम्
027c	 वृतं सदस्यैर्बहुभिः सूर्यवह्निसमप्रभैः
028a	 स तत्र वारितो द्वाःस्थैः प्रविशन्द्विजसत्तमः
028c	 अभितुष्टाव तं यज्ञं प्रवेशार्थी द्विजोत्तमः
