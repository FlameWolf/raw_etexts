001    गन्धर्व उवाच
001a	एवमुक्त्वा ततस्तूर्णं जगामोर्ध्वमनिन्दिता
001c	स तु राजा पुनर्भूमौ तत्रैव निपपात ह
002a	अमात्यः सानुयात्रस्तु तं ददर्श महावने
002c	क्षितौ निपतितं काले शक्रध्वजमिवोच्छ्रितम्
003a	तं हि दृष्ट्वा महेष्वासं निरश्वं पतितं क्षितौ
003c	बभूव सोऽस्य सचिवः सम्प्रदीप्त इवाग्निना
004a	त्वरया चोपसङ्गम्य स्नेहादागतसम्भ्रमः
004c	तं समुत्थापयामास नृपतिं काममोहितम्
005a	भूतलाद्भूमिपालेशं पितेव पतितं सुतम्
005c	प्रज्ञया वयसा चैव वृद्धः कीर्त्या दमेन च
006a	अमात्यस्तं समुत्थाप्य बभूव विगतज्वरः
006c	उवाच चैनं कल्याण्या वाचा मधुरयोत्थितम्
006e	मा भैर्मनुजशार्दूल भद्रं चास्तु तवानघ
007a	क्षुत्पिपासापरिश्रान्तं तर्कयामास तं नृपम्
007c	पतितं पातनं सङ्ख्ये शात्रवाणां महीतले
008a	वारिणाथ सुशीतेन शिरस्तस्याभ्यषेचयत्
008c	अस्पृशन्मुकुटं राज्ञः पुण्डरीकसुगन्धिना
009a	ततः प्रत्यागतप्राणस्तद्बलं बलवान्नृपः
009c	सर्वं विसर्जयामास तमेकं सचिवं विना
010a	ततस्तस्याज्ञया राज्ञो विप्रतस्थे महद्बलम्
010c	स तु राजा गिरिप्रस्थे तस्मिन्पुनरुपाविशत्
011a	ततस्तस्मिन्गिरिवरे शुचिर्भूत्वा कृताञ्जलिः
011c	आरिराधयिषुः सूर्यं तस्थावूर्ध्वभुजः क्षितौ
012a	जगाम मनसा चैव वसिष्ठमृषिसत्तमम्
012c	पुरोहितममित्रघ्नस्तदा संवरणो नृपः
013a	नक्तन्दिनमथैकस्थे स्थिते तस्मिञ्जनाधिपे
013c	अथाजगाम विप्रर्षिस्तदा द्वादशमेऽहनि
014a	स विदित्वैव नृपतिं तपत्या हृतमानसम्
014c	दिव्येन विधिना ज्ञात्वा भावितात्मा महानृषिः
015a	तथा तु नियतात्मानं स तं नृपतिसत्तमम्
015c	आबभाषे स धर्मात्मा तस्यैवार्थचिकीर्षया
016a	स तस्य मनुजेन्द्रस्य पश्यतो भगवानृषिः
016c	ऊर्ध्वमाचक्रमे द्रष्टुं भास्करं भास्करद्युतिः
017a	सहस्रांशुं ततो विप्रः कृताञ्जलिरुपस्थितः
017c	वसिष्ठोऽहमिति प्रीत्या स चात्मानं न्यवेदयत्
018a	तमुवाच महातेजा विवस्वान्मुनिसत्तमम्
018c	महर्षे स्वागतं तेऽस्तु कथयस्व यथेच्छसि
