BR0111162001    गन्धर्व उवाच
BR0111162001a	एवमुक्त्वा ततस्तूर्णं जगामोर्ध्वमनिन्दिता
BR0111162001c	स तु राजा पुनर्भूमौ तत्रैव निपपात ह
BR0111162002a	अमात्यः सानुयात्रस्तु तं ददर्श महावने
BR0111162002c	क्षितौ निपतितं काले शक्रध्वजमिवोच्छ्रितम्
BR0111162003a	तं हि दृष्ट्वा महेष्वासं निरश्वं पतितं क्षितौ
BR0111162003c	बभूव सोऽस्य सचिवः सम्प्रदीप्त इवाग्निना
BR0111162004a	त्वरया चोपसङ्गम्य स्नेहादागतसम्भ्रमः
BR0111162004c	तं समुत्थापयामास नृपतिं काममोहितम्
BR0111162005a	भूतलाद्भूमिपालेशं पितेव पतितं सुतम्
BR0111162005c	प्रज्ञया वयसा चैव वृद्धः कीर्त्या दमेन च
BR0111162006a	अमात्यस्तं समुत्थाप्य बभूव विगतज्वरः
BR0111162006c	उवाच चैनं कल्याण्या वाचा मधुरयोत्थितम्
BR0111162006e	मा भैर्मनुजशार्दूल भद्रं चास्तु तवानघ
BR0111162007a	क्षुत्पिपासापरिश्रान्तं तर्कयामास तं नृपम्
BR0111162007c	पतितं पातनं सङ्ख्ये शात्रवाणां महीतले
BR0111162008a	वारिणाथ सुशीतेन शिरस्तस्याभ्यषेचयत्
BR0111162008c	अस्पृशन्मुकुटं राज्ञः पुण्डरीकसुगन्धिना
BR0111162009a	ततः प्रत्यागतप्राणस्तद्बलं बलवान्नृपः
BR0111162009c	सर्वं विसर्जयामास तमेकं सचिवं विना
BR0111162010a	ततस्तस्याज्ञया राज्ञो विप्रतस्थे महद्बलम्
BR0111162010c	स तु राजा गिरिप्रस्थे तस्मिन्पुनरुपाविशत्
BR0111162011a	ततस्तस्मिन्गिरिवरे शुचिर्भूत्वा कृताञ्जलिः
BR0111162011c	आरिराधयिषुः सूर्यं तस्थावूर्ध्वभुजः क्षितौ
BR0111162012a	जगाम मनसा चैव वसिष्ठमृषिसत्तमम्
BR0111162012c	पुरोहितममित्रघ्नस्तदा संवरणो नृपः
BR0111162013a	नक्तन्दिनमथैकस्थे स्थिते तस्मिञ्जनाधिपे
BR0111162013c	अथाजगाम विप्रर्षिस्तदा द्वादशमेऽहनि
BR0111162014a	स विदित्वैव नृपतिं तपत्या हृतमानसम्
BR0111162014c	दिव्येन विधिना ज्ञात्वा भावितात्मा महानृषिः
BR0111162015a	तथा तु नियतात्मानं स तं नृपतिसत्तमम्
BR0111162015c	आबभाषे स धर्मात्मा तस्यैवार्थचिकीर्षया
BR0111162016a	स तस्य मनुजेन्द्रस्य पश्यतो भगवानृषिः
BR0111162016c	ऊर्ध्वमाचक्रमे द्रष्टुं भास्करं भास्करद्युतिः
BR0111162017a	सहस्रांशुं ततो विप्रः कृताञ्जलिरुपस्थितः
BR0111162017c	वसिष्ठोऽहमिति प्रीत्या स चात्मानं न्यवेदयत्
BR0111162018a	तमुवाच महातेजा विवस्वान्मुनिसत्तमम्
BR0111162018c	महर्षे स्वागतं तेऽस्तु कथयस्व यथेच्छसि
