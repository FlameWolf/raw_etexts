BR0105053001	सूत उवाच
BR0105053001a	इदमत्यद्भुतं चान्यदास्तीकस्यानुशुश्रुमः
BR0105053001c	तथा वरैश्छन्द्यमाने राज्ञा पारिक्षितेन ह
BR0105053002a	इन्द्रहस्ताच्च्युतो नागः ख एव यदतिष्ठत
BR0105053002c	ततश्चिन्तापरो राजा बभूव जनमेजयः
BR0105053003a	हूयमाने भृशं दीप्ते विधिवत्पावके तदा
BR0105053003c	न स्म स प्रापतद्वह्नौ तक्षको भयपीडितः
BR0105053004	शौनक उवाच
BR0105053004a	किं सूत तेषां विप्राणां मन्त्रग्रामो मनीषिणाम्
BR0105053004c	न प्रत्यभात्तदाग्नौ यन्न पपात स तक्षकः
BR0105053005	सूत उवाच
BR0105053005a	तमिन्द्रहस्ताद्विस्रस्तं विसञ्ज्ञं पन्नगोत्तमम्
BR0105053005c	आस्तीकस्तिष्ठ तिष्ठेति वाचस्तिस्रोऽभ्युदैरयत्
BR0105053006a	वितस्थे सोऽन्तरिक्षेऽथ हृदयेन विदूयता
BR0105053006c	यथा तिष्ठेत वै कश्चिद्गोचक्रस्यान्तरा नरः
BR0105053007a	ततो राजाब्रवीद्वाक्यं सदस्यैश्चोदितो भृशम्
BR0105053007c	काममेतद्भवत्वेवं यथास्तीकस्य भाषितम्
BR0105053008a	समाप्यतामिदं कर्म पन्नगाः सन्त्वनामयाः
BR0105053008c	प्रीयतामयमास्तीकः सत्यं सूतवचोऽस्तु तत्
BR0105053009a	ततो हलहलाशब्दः प्रीतिजः समवर्तत
BR0105053009c	आस्तीकस्य वरे दत्ते तथैवोपरराम च
BR0105053010a	स यज्ञः पाण्डवेयस्य राज्ञः पारिक्षितस्य ह
BR0105053010c	प्रीतिमांश्चाभवद्राजा भारतो जनमेजयः
BR0105053011a	ऋत्विग्भ्यः ससदस्येभ्यो ये तत्रासन्समागताः
BR0105053011c	तेभ्यश्च प्रददौ वित्तं शतशोऽथ सहस्रशः
BR0105053012a	लोहिताक्षाय सूताय तथा स्थपतये विभुः
BR0105053012c	येनोक्तं तत्र सत्राग्रे यज्ञस्य विनिवर्तनम्
BR0105053013a	निमित्तं ब्राह्मण इति तस्मै वित्तं ददौ बहु
BR0105053013c	ततश्चकारावभृथं विधिदृष्टेन कर्मणा
BR0105053014a	आस्तीकं प्रेषयामास गृहानेव सुसत्कृतम्
BR0105053014c	राजा प्रीतमनाः प्रीतं कृतकृत्यं मनीषिणम्
BR0105053015a	पुनरागमनं कार्यमिति चैनं वचोऽब्रवीत्
BR0105053015c	भविष्यसि सदस्यो मे वाजिमेधे महाक्रतौ
BR0105053016a	तथेत्युक्त्वा प्रदुद्राव स चास्तीको मुदा युतः
BR0105053016c	कृत्वा स्वकार्यमतुलं तोषयित्वा च पार्थिवम्
BR0105053017a	स गत्वा परमप्रीतो मातरं मातुलं च तम्
BR0105053017c	अभिगम्योपसङ्गृह्य यथावृत्तं न्यवेदयत्
BR0105053018a	एतच्छ्रुत्वा प्रीयमाणाः समेता; ये तत्रासन्पन्नगा वीतमोहाः
BR0105053018c	तेऽऽस्तीके वै प्रीतिमन्तो बभूवुरूचुश्चैनं वरमिष्टं वृणीष्व
BR0105053019a	भूयो भूयः सर्वशस्तेऽब्रुवंस्तं; किं ते प्रियं करवामोऽद्य विद्वन्
BR0105053019c	प्रीता वयं मोक्षिताश्चैव सर्वे; कामं किं ते करवामोऽद्य वत्स
BR0105053020	आस्तीक उवाच
BR0105053020a	सायं प्रातः सुप्रसन्नात्मरूपा; लोके विप्रा मानवाश्चेतरेऽपि
BR0105053020c	धर्माख्यानं ये वदेयुर्ममेदं; तेषां युष्मद्भ्यो नैव किञ्चिद्भयं स्यात्
BR0105053021	सूत उवाच
BR0105053021a	तैश्चाप्युक्तो भागिनेयः प्रसन्नैरेतत्सत्यं काममेवं चरन्तः
BR0105053021c	प्रीत्या युक्ता ईप्सितं सर्वशस्ते; कर्तारः स्म प्रवणा भागिनेय
BR0105053022a	जरत्कारोर्जरत्कार्वां समुत्पन्नो महायशाः
BR0105053022c	आस्तीकः सत्यसन्धो मां पन्नगेभ्योऽभिरक्षतु
BR0105053023a	असितं चार्तिमन्तं च सुनीथं चापि यः स्मरेत्
BR0105053023c	दिवा वा यदि वा रात्रौ नास्य सर्पभयं भवेत्
BR0105053024	सूत उवाच
BR0105053024a	मोक्षयित्वा स भुजगान्सर्पसत्राद्द्विजोत्तमः
BR0105053024c	जगाम काले धर्मात्मा दिष्टान्तं पुत्रपौत्रवान्
BR0105053025a	इत्याख्यानं मयास्तीकं यथावत्कीर्तितं तव
BR0105053025c	यत्कीर्तयित्वा सर्पेभ्यो न भयं विद्यते क्वचित्
BR0105053026a	श्रुत्वा धर्मिष्ठमाख्यानमास्तीकं पुण्यवर्धनम्
BR0105053026c	आस्तीकस्य कवेर्विप्र श्रीमच्चरितमादितः
BR0105053027	शौनक उवाच
BR0105053027a	भृगुवंशात्प्रभृत्येव त्वया मे कथितं महत्
BR0105053027c	आख्यानमखिलं तात सौते प्रीतोऽस्मि तेन ते
BR0105053028a	प्रक्ष्यामि चैव भूयस्त्वां यथावत्सूतनन्दन
BR0105053028c	यां कथां व्याससम्पन्नां तां च भूयः प्रचक्ष्व मे
BR0105053029a	तस्मिन्परमदुष्प्रापे सर्पसत्रे महात्मनाम्
BR0105053029c	कर्मान्तरेषु विधिवत्सदस्यानां महाकवे
BR0105053030a	या बभूवुः कथाश्चित्रा येष्वर्थेषु यथातथम्
BR0105053030c	त्वत्त इच्छामहे श्रोतुं सौते त्वं वै विचक्षणः
BR0105053031	सूत उवाच
BR0105053031a	कर्मान्तरेष्वकथयन्द्विजा वेदाश्रयाः कथाः
BR0105053031c	व्यासस्त्वकथयन्नित्यमाख्यानं भारतं महत्
BR0105053032	शौनक उवाच
BR0105053032a	महाभारतमाख्यानं पाण्डवानां यशस्करम्
BR0105053032c	जनमेजयेन यत्पृष्टः कृष्णद्वैपायनस्तदा
BR0105053033a	श्रावयामास विधिवत्तदा कर्मान्तरेषु सः
BR0105053033c	तामहं विधिवत्पुण्यां श्रोतुमिच्छामि वै कथाम्
BR0105053034a	मनःसागरसम्भूतां महर्षेः पुण्यकर्मणः
BR0105053034c	कथयस्व सतां श्रेष्ठ न हि तृप्यामि सूतज
BR0105053035	सूत उवाच
BR0105053035a	हन्त ते कथयिष्यामि महदाख्यानमुत्तमम्
BR0105053035c	कृष्णद्वैपायनमतं महाभारतमादितः
BR0105053036a	तज्जुषस्वोत्तममते कथ्यमानं मया द्विज
BR0105053036c	शंसितुं तन्मनोहर्षो ममापीह प्रवर्तते
