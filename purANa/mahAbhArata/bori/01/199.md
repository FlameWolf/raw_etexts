001	द्रुपद उवाच
001a	एवमेतन्महाप्राज्ञ यथात्थ विदुराद्य माम्
001c	ममापि परमो हर्षः सम्बन्धेऽस्मिन्कृते विभो
002a	गमनं चापि युक्तं स्याद्गृहमेषां महात्मनाम्
002c	न तु तावन्मया युक्तमेतद्वक्तुं स्वयं गिरा
003a	यदा तु मन्यते वीरः कुन्तीपुत्रो युधिष्ठिरः
003c	भीमसेनार्जुनौ चैव यमौ च पुरुषर्षभौ
004a	रामकृष्णौ च धर्मज्ञौ तदा गच्छन्तु पाण्डवाः
004c	एतौ हि पुरुषव्याघ्रावेषां प्रियहिते रतौ
005	युधिष्ठिर उवाच
005a	परवन्तो वयं राजंस्त्वयि सर्वे सहानुगाः
005c	यथा वक्ष्यसि नः प्रीत्या करिष्यामस्तथा वयम्
006	वैशम्पायन उवाच
006a	ततोऽब्रवीद्वासुदेवो गमनं मम रोचते
006c	यथा वा मन्यते राजा द्रुपदः सर्वधर्मवित्
007	द्रुपद उवाच
007a	यथैव मन्यते वीरो दाशार्हः पुरुषोत्तमः
007c	प्राप्तकालं महाबाहुः सा बुद्धिर्निश्चिता मम
008a	यथैव हि महाभागाः कौन्तेया मम साम्प्रतम्
008c	तथैव वासुदेवस्य पाण्डुपुत्रा न संशयः
009a	न तद्ध्यायति कौन्तेयो धर्मपुत्रो युधिष्ठिरः
009c	यदेषां पुरुषव्याघ्रः श्रेयो ध्यायति केशवः
010	वैशम्पायन उवाच
010a	ततस्ते समनुज्ञाता द्रुपदेन महात्मना
010c	पाण्डवाश्चैव कृष्णश्च विदुरश्च महामतिः
011a	आदाय द्रौपदीं कृष्णां कुन्तीं चैव यशस्विनीम्
011c	सविहारं सुखं जग्मुर्नगरं नागसाह्वयम्
012a	श्रुत्वा चोपस्थितान्वीरान्धृतराष्ट्रोऽपि कौरवः
012c	प्रतिग्रहाय पाण्डूनां प्रेषयामास कौरवान्
013a	विकर्णं च महेष्वासं चित्रसेनं च भारत
013c	द्रोणं च परमेष्वासं गौतमं कृपमेव च
014a	तैस्ते परिवृता वीराः शोभमाना महारथाः
014c	नगरं हास्तिनपुरं शनैः प्रविविशुस्तदा
015a	कौतूहलेन नगरं दीर्यमाणमिवाभवत्
015c	यत्र ते पुरुषव्याघ्राः शोकदुःखविनाशनाः
016a	तत उच्चावचा वाचः प्रियाः प्रियचिकीर्षुभिः
016c	उदीरिता अशृण्वंस्ते पाण्डवा हृदयङ्गमाः
017a	अयं स पुरुषव्याघ्रः पुनरायाति धर्मवित्
017c	यो नः स्वानिव दायादान्धर्मेण परिरक्षति
018a	अद्य पाण्डुर्महाराजो वनादिव वनप्रियः
018c	आगतः प्रियमस्माकं चिकीर्षुर्नात्र संशयः
019a	किं नु नाद्य कृतं तावत्सर्वेषां नः परं प्रियम्
019c	यन्नः कुन्तीसुता वीरा भर्तारः पुनरागताः
020a	यदि दत्तं यदि हुतं विद्यते यदि नस्तपः
020c	तेन तिष्ठन्तु नगरे पाण्डवाः शरदां शतम्
021a	ततस्ते धृतराष्ट्रस्य भीष्मस्य च महात्मनः
021c	अन्येषां च तदर्हाणां चक्रुः पादाभिवन्दनम्
022a	कृत्वा तु कुशलप्रश्नं सर्वेण नगरेण ते
022c	समाविशन्त वेश्मानि धृतराष्ट्रस्य शासनात्
023a	विश्रान्तास्ते महात्मानः कञ्चित्कालं महाबलाः
023c	आहूता धृतराष्ट्रेण राज्ञा शान्तनवेन च
024	धृतराष्ट्र उवाच
024a	भ्रातृभिः सह कौन्तेय निबोधेदं वचो मम
024c	पुनर्वो विग्रहो मा भूत्खाण्डवप्रस्थमाविश
025a	न च वो वसतस्तत्र कश्चिच्छक्तः प्रबाधितुम्
025c	संरक्ष्यमाणान्पार्थेन त्रिदशानिव वज्रिणा
025e	अर्धं राज्यस्य सम्प्राप्य खाण्डवप्रस्थमाविश
026	वैशम्पायन उवाच
026a	प्रतिगृह्य तु तद्वाक्यं नृपं सर्वे प्रणम्य च
026c	प्रतस्थिरे ततो घोरं वनं तन्मनुजर्षभाः
026e	अर्धं राज्यस्य सम्प्राप्य खाण्डवप्रस्थमाविशन्
027a	ततस्ते पाण्डवास्तत्र गत्वा कृष्णपुरोगमाः
027c	मण्डयां चक्रिरे तद्वै पुरं स्वर्गवदच्युताः
028a	ततः पुण्ये शिवे देशे शान्तिं कृत्वा महारथाः
028c	नगरं मापयामासुर्द्वैपायनपुरोगमाः
029a	सागरप्रतिरूपाभिः परिखाभिरलङ्कृतम्
029c	प्राकारेण च सम्पन्नं दिवमावृत्य तिष्ठता
030a	पाण्डुराभ्रप्रकाशेन हिमराशिनिभेन च
030c	शुशुभे तत्पुरश्रेष्ठं नागैर्भोगवती यथा
031a	द्विपक्षगरुडप्रख्यैर्द्वारैर्घोरप्रदर्शनैः
031c	गुप्तमभ्रचयप्रख्यैर्गोपुरैर्मन्दरोपमैः
032a	विविधैरतिनिर्विद्धैः शस्त्रोपेतैः सुसंवृतैः
032c	शक्तिभिश्चावृतं तद्धि द्विजिह्वैरिव पन्नगैः
032e	तल्पैश्चाभ्यासिकैर्युक्तं शुशुभे योधरक्षितम्
033a	तीक्ष्णाङ्कुशशतघ्नीभिर्यन्त्रजालैश्च शोभितम्
033c	आयसैश्च महाचक्रैः शुशुभे तत्पुरोत्तमम्
034a	सुविभक्तमहारथ्यं देवताबाधवर्जितम्
034c	विरोचमानं विविधैः पाण्डुरैर्भवनोत्तमैः
035a	तत्त्रिविष्टपसङ्काशमिन्द्रप्रस्थं व्यरोचत
035c	मेघवृन्दमिवाकाशे वृद्धं विद्युत्समावृतम्
036a	तत्र रम्ये शुभे देशे कौरव्यस्य निवेशनम्
036c	शुशुभे धनसम्पूर्णं धनाध्यक्षक्षयोपमम्
037a	तत्रागच्छन्द्विजा राजन्सर्ववेदविदां वराः
037c	निवासं रोचयन्ति स्म सर्वभाषाविदस्तथा
038a	वणिजश्चाभ्ययुस्तत्र देशे दिग्भ्यो धनार्थिनः
038c	सर्वशिल्पविदश्चैव वासायाभ्यागमंस्तदा
039a	उद्यानानि च रम्याणि नगरस्य समन्ततः
039c	आम्रैराम्रातकैर्नीपैरशोकैश्चम्पकैस्तथा
040a	पुंनागैर्नागपुष्पैश्च लकुचैः पनसैस्तथा
040c	शालतालकदम्बैश्च बकुलैश्च सकेतकैः
041a	मनोहरैः पुष्पितैश्च फलभारावनामितैः
041c	प्राचीनामलकैर्लोध्रैरङ्कोलैश्च सुपुष्पितैः
042a	जम्बूभिः पाटलाभिश्च कुब्जकैरतिमुक्तकैः
042c	करवीरैः पारिजातैरन्यैश्च विविधैर्द्रुमैः
043a	नित्यपुष्पफलोपेतैर्नानाद्विजगणायुतम्
043c	मत्तबर्हिणसङ्घुष्टं कोकिलैश्च सदामदैः
044a	गृहैरादर्शविमलैर्विविधैश्च लतागृहैः
044c	मनोहरैश्चित्रगृहैस्तथा जगतिपर्वतैः
044e	वापीभिर्विविधाभिश्च पूर्णाभिः परमाम्भसा
045a	सरोभिरतिरम्यैश्च पद्मोत्पलसुगन्धिभिः
045c	हंसकारण्डवयुतैश्चक्रवाकोपशोभितैः
046a	रम्याश्च विविधास्तत्र पुष्करिण्यो वनावृताः
046c	तडागानि च रम्याणि बृहन्ति च महान्ति च
047a	तेषां पुण्यजनोपेतं राष्ट्रमावसतां महत्
047c	पाण्डवानां महाराज शश्वत्प्रीतिरवर्धत
048a	तत्र भीष्मेण राज्ञा च धर्मप्रणयने कृते
048c	पाण्डवाः समपद्यन्त खाण्डवप्रस्थवासिनः
049a	पञ्चभिस्तैर्महेष्वासैरिन्द्रकल्पैः समन्वितम्
049c	शुशुभे तत्पुरश्रेष्ठं नागैर्भोगवती यथा
050a	तान्निवेश्य ततो वीरो रामेण सह केशवः
050c	ययौ द्वारवतीं राजन्पाण्डवानुमते तदा
