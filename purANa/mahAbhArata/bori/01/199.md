BR0115199001	द्रुपद उवाच
BR0115199001a	एवमेतन्महाप्राज्ञ यथात्थ विदुराद्य माम्
BR0115199001c	ममापि परमो हर्षः सम्बन्धेऽस्मिन्कृते विभो
BR0115199002a	गमनं चापि युक्तं स्याद्गृहमेषां महात्मनाम्
BR0115199002c	न तु तावन्मया युक्तमेतद्वक्तुं स्वयं गिरा
BR0115199003a	यदा तु मन्यते वीरः कुन्तीपुत्रो युधिष्ठिरः
BR0115199003c	भीमसेनार्जुनौ चैव यमौ च पुरुषर्षभौ
BR0115199004a	रामकृष्णौ च धर्मज्ञौ तदा गच्छन्तु पाण्डवाः
BR0115199004c	एतौ हि पुरुषव्याघ्रावेषां प्रियहिते रतौ
BR0115199005	युधिष्ठिर उवाच
BR0115199005a	परवन्तो वयं राजंस्त्वयि सर्वे सहानुगाः
BR0115199005c	यथा वक्ष्यसि नः प्रीत्या करिष्यामस्तथा वयम्
BR0115199006	वैशम्पायन उवाच
BR0115199006a	ततोऽब्रवीद्वासुदेवो गमनं मम रोचते
BR0115199006c	यथा वा मन्यते राजा द्रुपदः सर्वधर्मवित्
BR0115199007	द्रुपद उवाच
BR0115199007a	यथैव मन्यते वीरो दाशार्हः पुरुषोत्तमः
BR0115199007c	प्राप्तकालं महाबाहुः सा बुद्धिर्निश्चिता मम
BR0115199008a	यथैव हि महाभागाः कौन्तेया मम साम्प्रतम्
BR0115199008c	तथैव वासुदेवस्य पाण्डुपुत्रा न संशयः
BR0115199009a	न तद्ध्यायति कौन्तेयो धर्मपुत्रो युधिष्ठिरः
BR0115199009c	यदेषां पुरुषव्याघ्रः श्रेयो ध्यायति केशवः
BR0115199010	वैशम्पायन उवाच
BR0115199010a	ततस्ते समनुज्ञाता द्रुपदेन महात्मना
BR0115199010c	पाण्डवाश्चैव कृष्णश्च विदुरश्च महामतिः
BR0115199011a	आदाय द्रौपदीं कृष्णां कुन्तीं चैव यशस्विनीम्
BR0115199011c	सविहारं सुखं जग्मुर्नगरं नागसाह्वयम्
BR0115199012a	श्रुत्वा चोपस्थितान्वीरान्धृतराष्ट्रोऽपि कौरवः
BR0115199012c	प्रतिग्रहाय पाण्डूनां प्रेषयामास कौरवान्
BR0115199013a	विकर्णं च महेष्वासं चित्रसेनं च भारत
BR0115199013c	द्रोणं च परमेष्वासं गौतमं कृपमेव च
BR0115199014a	तैस्ते परिवृता वीराः शोभमाना महारथाः
BR0115199014c	नगरं हास्तिनपुरं शनैः प्रविविशुस्तदा
BR0115199015a	कौतूहलेन नगरं दीर्यमाणमिवाभवत्
BR0115199015c	यत्र ते पुरुषव्याघ्राः शोकदुःखविनाशनाः
BR0115199016a	तत उच्चावचा वाचः प्रियाः प्रियचिकीर्षुभिः
BR0115199016c	उदीरिता अशृण्वंस्ते पाण्डवा हृदयङ्गमाः
BR0115199017a	अयं स पुरुषव्याघ्रः पुनरायाति धर्मवित्
BR0115199017c	यो नः स्वानिव दायादान्धर्मेण परिरक्षति
BR0115199018a	अद्य पाण्डुर्महाराजो वनादिव वनप्रियः
BR0115199018c	आगतः प्रियमस्माकं चिकीर्षुर्नात्र संशयः
BR0115199019a	किं नु नाद्य कृतं तावत्सर्वेषां नः परं प्रियम्
BR0115199019c	यन्नः कुन्तीसुता वीरा भर्तारः पुनरागताः
BR0115199020a	यदि दत्तं यदि हुतं विद्यते यदि नस्तपः
BR0115199020c	तेन तिष्ठन्तु नगरे पाण्डवाः शरदां शतम्
BR0115199021a	ततस्ते धृतराष्ट्रस्य भीष्मस्य च महात्मनः
BR0115199021c	अन्येषां च तदर्हाणां चक्रुः पादाभिवन्दनम्
BR0115199022a	कृत्वा तु कुशलप्रश्नं सर्वेण नगरेण ते
BR0115199022c	समाविशन्त वेश्मानि धृतराष्ट्रस्य शासनात्
BR0115199023a	विश्रान्तास्ते महात्मानः कञ्चित्कालं महाबलाः
BR0115199023c	आहूता धृतराष्ट्रेण राज्ञा शान्तनवेन च
BR0115199024	धृतराष्ट्र उवाच
BR0115199024a	भ्रातृभिः सह कौन्तेय निबोधेदं वचो मम
BR0115199024c	पुनर्वो विग्रहो मा भूत्खाण्डवप्रस्थमाविश
BR0115199025a	न च वो वसतस्तत्र कश्चिच्छक्तः प्रबाधितुम्
BR0115199025c	संरक्ष्यमाणान्पार्थेन त्रिदशानिव वज्रिणा
BR0115199025e	अर्धं राज्यस्य सम्प्राप्य खाण्डवप्रस्थमाविश
BR0115199026	वैशम्पायन उवाच
BR0115199026a	प्रतिगृह्य तु तद्वाक्यं नृपं सर्वे प्रणम्य च
BR0115199026c	प्रतस्थिरे ततो घोरं वनं तन्मनुजर्षभाः
BR0115199026e	अर्धं राज्यस्य सम्प्राप्य खाण्डवप्रस्थमाविशन्
BR0115199027a	ततस्ते पाण्डवास्तत्र गत्वा कृष्णपुरोगमाः
BR0115199027c	मण्डयां चक्रिरे तद्वै पुरं स्वर्गवदच्युताः
BR0115199028a	ततः पुण्ये शिवे देशे शान्तिं कृत्वा महारथाः
BR0115199028c	नगरं मापयामासुर्द्वैपायनपुरोगमाः
BR0115199029a	सागरप्रतिरूपाभिः परिखाभिरलङ्कृतम्
BR0115199029c	प्राकारेण च सम्पन्नं दिवमावृत्य तिष्ठता
BR0115199030a	पाण्डुराभ्रप्रकाशेन हिमराशिनिभेन च
BR0115199030c	शुशुभे तत्पुरश्रेष्ठं नागैर्भोगवती यथा
BR0115199031a	द्विपक्षगरुडप्रख्यैर्द्वारैर्घोरप्रदर्शनैः
BR0115199031c	गुप्तमभ्रचयप्रख्यैर्गोपुरैर्मन्दरोपमैः
BR0115199032a	विविधैरतिनिर्विद्धैः शस्त्रोपेतैः सुसंवृतैः
BR0115199032c	शक्तिभिश्चावृतं तद्धि द्विजिह्वैरिव पन्नगैः
BR0115199032e	तल्पैश्चाभ्यासिकैर्युक्तं शुशुभे योधरक्षितम्
BR0115199033a	तीक्ष्णाङ्कुशशतघ्नीभिर्यन्त्रजालैश्च शोभितम्
BR0115199033c	आयसैश्च महाचक्रैः शुशुभे तत्पुरोत्तमम्
BR0115199034a	सुविभक्तमहारथ्यं देवताबाधवर्जितम्
BR0115199034c	विरोचमानं विविधैः पाण्डुरैर्भवनोत्तमैः
BR0115199035a	तत्त्रिविष्टपसङ्काशमिन्द्रप्रस्थं व्यरोचत
BR0115199035c	मेघवृन्दमिवाकाशे वृद्धं विद्युत्समावृतम्
BR0115199036a	तत्र रम्ये शुभे देशे कौरव्यस्य निवेशनम्
BR0115199036c	शुशुभे धनसम्पूर्णं धनाध्यक्षक्षयोपमम्
BR0115199037a	तत्रागच्छन्द्विजा राजन्सर्ववेदविदां वराः
BR0115199037c	निवासं रोचयन्ति स्म सर्वभाषाविदस्तथा
BR0115199038a	वणिजश्चाभ्ययुस्तत्र देशे दिग्भ्यो धनार्थिनः
BR0115199038c	सर्वशिल्पविदश्चैव वासायाभ्यागमंस्तदा
BR0115199039a	उद्यानानि च रम्याणि नगरस्य समन्ततः
BR0115199039c	आम्रैराम्रातकैर्नीपैरशोकैश्चम्पकैस्तथा
BR0115199040a	पुंनागैर्नागपुष्पैश्च लकुचैः पनसैस्तथा
BR0115199040c	शालतालकदम्बैश्च बकुलैश्च सकेतकैः
BR0115199041a	मनोहरैः पुष्पितैश्च फलभारावनामितैः
BR0115199041c	प्राचीनामलकैर्लोध्रैरङ्कोलैश्च सुपुष्पितैः
BR0115199042a	जम्बूभिः पाटलाभिश्च कुब्जकैरतिमुक्तकैः
BR0115199042c	करवीरैः पारिजातैरन्यैश्च विविधैर्द्रुमैः
BR0115199043a	नित्यपुष्पफलोपेतैर्नानाद्विजगणायुतम्
BR0115199043c	मत्तबर्हिणसङ्घुष्टं कोकिलैश्च सदामदैः
BR0115199044a	गृहैरादर्शविमलैर्विविधैश्च लतागृहैः
BR0115199044c	मनोहरैश्चित्रगृहैस्तथा जगतिपर्वतैः
BR0115199044e	वापीभिर्विविधाभिश्च पूर्णाभिः परमाम्भसा
BR0115199045a	सरोभिरतिरम्यैश्च पद्मोत्पलसुगन्धिभिः
BR0115199045c	हंसकारण्डवयुतैश्चक्रवाकोपशोभितैः
BR0115199046a	रम्याश्च विविधास्तत्र पुष्करिण्यो वनावृताः
BR0115199046c	तडागानि च रम्याणि बृहन्ति च महान्ति च
BR0115199047a	तेषां पुण्यजनोपेतं राष्ट्रमावसतां महत्
BR0115199047c	पाण्डवानां महाराज शश्वत्प्रीतिरवर्धत
BR0115199048a	तत्र भीष्मेण राज्ञा च धर्मप्रणयने कृते
BR0115199048c	पाण्डवाः समपद्यन्त खाण्डवप्रस्थवासिनः
BR0115199049a	पञ्चभिस्तैर्महेष्वासैरिन्द्रकल्पैः समन्वितम्
BR0115199049c	शुशुभे तत्पुरश्रेष्ठं नागैर्भोगवती यथा
BR0115199050a	तान्निवेश्य ततो वीरो रामेण सह केशवः
BR0115199050c	ययौ द्वारवतीं राजन्पाण्डवानुमते तदा
