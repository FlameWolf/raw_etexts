BR0107121001	वैशम्पायन उवाच
BR0107121001a	विशेषार्थी ततो भीष्मः पौत्राणां विनयेप्सया
BR0107121001c	इष्वस्त्रज्ञान्पर्यपृच्छदाचार्यान्वीर्यसम्मतान्
BR0107121002a	नाल्पधीर्नामहाभागस्तथानानास्त्रकोविदः
BR0107121002c	नादेवसत्त्वो विनयेत्कुरूनस्त्रे महाबलान्
BR0107121003a	महर्षिस्तु भरद्वाजो हविर्धाने चरन्पुरा
BR0107121003c	ददर्शाप्सरसं साक्षाद्घृताचीमाप्लुतामृषिः
BR0107121004a	तस्या वायुः समुद्धूतो वसनं व्यपकर्षत
BR0107121004c	ततोऽस्य रेतश्चस्कन्द तदृषिर्द्रोण आदधे
BR0107121005a	तस्मिन्समभवद्द्रोणः कलशे तस्य धीमतः
BR0107121005c	अध्यगीष्ट स वेदांश्च वेदाङ्गानि च सर्वशः
BR0107121006a	अग्निवेश्यं महाभागं भरद्वाजः प्रतापवान्
BR0107121006c	प्रत्यपादयदाग्नेयमस्त्रं धर्मभृतां वरः
BR0107121007a	अग्निष्टुज्जातः स मुनिस्ततो भरतसत्तम
BR0107121007c	भारद्वाजं तदाग्नेयं महास्त्रं प्रत्यपादयत्
BR0107121008a	भरद्वाजसखा चासीत्पृषतो नाम पार्थिवः
BR0107121008c	तस्यापि द्रुपदो नाम तदा समभवत्सुतः
BR0107121009a	स नित्यमाश्रमं गत्वा द्रोणेन सह पार्षतः
BR0107121009c	चिक्रीडाध्ययनं चैव चकार क्षत्रियर्षभः
BR0107121010a	ततो व्यतीते पृषते स राजा द्रुपदोऽभवत्
BR0107121010c	पाञ्चालेषु महाबाहुरुत्तरेषु नरेश्वरः
BR0107121011a	भरद्वाजोऽपि भगवानारुरोह दिवं तदा
BR0107121011c	ततः पितृनियुक्तात्मा पुत्रलोभान्महायशाः
BR0107121011e	शारद्वतीं ततो द्रोणः कृपीं भार्यामविन्दत
BR0107121012a	अग्निहोत्रे च धर्मे च दमे च सततं रता
BR0107121012c	अलभद्गौतमी पुत्रमश्वत्थामानमेव च
BR0107121013a	स जातमात्रो व्यनदद्यथैवोच्चैःश्रवा हयः
BR0107121013c	तच्छ्रुत्वान्तर्हितं भूतमन्तरिक्षस्थमब्रवीत्
BR0107121014a	अश्वस्येवास्य यत्स्थाम नदतः प्रदिशो गतम्
BR0107121014c	अश्वत्थामैव बालोऽयं तस्मान्नाम्ना भविष्यति
BR0107121015a	सुतेन तेन सुप्रीतो भारद्वाजस्ततोऽभवत्
BR0107121015c	तत्रैव च वसन्धीमान्धनुर्वेदपरोऽभवत्
BR0107121016a	स शुश्राव महात्मानं जामदग्न्यं परन्तपम्
BR0107121016c	ब्राह्मणेभ्यस्तदा राजन्दित्सन्तं वसु सर्वशः
BR0107121017a	वनं तु प्रस्थितं रामं भारद्वाजस्तदाब्रवीत्
BR0107121017c	आगतं वित्तकामं मां विद्धि द्रोणं द्विजर्षभम्
BR0107121018	राम उवाच
BR0107121018a	हिरण्यं मम यच्चान्यद्वसु किञ्चन विद्यते
BR0107121018c	ब्राह्मणेभ्यो मया दत्तं सर्वमेव तपोधन
BR0107121019a	तथैवेयं धरा देवी सागरान्ता सपत्तना
BR0107121019c	कश्यपाय मया दत्ता कृत्स्ना नगरमालिनी
BR0107121020a	शरीरमात्रमेवाद्य मयेदमवशेषितम्
BR0107121020c	अस्त्राणि च महार्हाणि शस्त्राणि विविधानि च
BR0107121020e	वृणीष्व किं प्रयच्छामि तुभ्यं द्रोण वदाशु तत्
BR0107121021	द्रोण उवाच
BR0107121021a	अस्त्राणि मे समग्राणि ससंहाराणि भार्गव
BR0107121021c	सप्रयोगरहस्यानि दातुमर्हस्यशेषतः
BR0107121022	वैशम्पायन उवाच
BR0107121022a	तथेत्युक्त्वा ततस्तस्मै प्रादादस्त्राणि भार्गवः
BR0107121022c	सरहस्यव्रतं चैव धनुर्वेदमशेषतः
BR0107121023a	प्रतिगृह्य तु तत्सर्वं कृतास्त्रो द्विजसत्तमः
BR0107121023c	प्रियं सखायं सुप्रीतो जगाम द्रुपदं प्रति
