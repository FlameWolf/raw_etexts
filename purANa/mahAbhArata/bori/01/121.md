001	वैशम्पायन उवाच
001a	विशेषार्थी ततो भीष्मः पौत्राणां विनयेप्सया
001c	इष्वस्त्रज्ञान्पर्यपृच्छदाचार्यान्वीर्यसम्मतान्
002a	नाल्पधीर्नामहाभागस्तथानानास्त्रकोविदः
002c	नादेवसत्त्वो विनयेत्कुरूनस्त्रे महाबलान्
003a	महर्षिस्तु भरद्वाजो हविर्धाने चरन्पुरा
003c	ददर्शाप्सरसं साक्षाद्घृताचीमाप्लुतामृषिः
004a	तस्या वायुः समुद्धूतो वसनं व्यपकर्षत
004c	ततोऽस्य रेतश्चस्कन्द तदृषिर्द्रोण आदधे
005a	तस्मिन्समभवद्द्रोणः कलशे तस्य धीमतः
005c	अध्यगीष्ट स वेदांश्च वेदाङ्गानि च सर्वशः
006a	अग्निवेश्यं महाभागं भरद्वाजः प्रतापवान्
006c	प्रत्यपादयदाग्नेयमस्त्रं धर्मभृतां वरः
007a	अग्निष्टुज्जातः स मुनिस्ततो भरतसत्तम
007c	भारद्वाजं तदाग्नेयं महास्त्रं प्रत्यपादयत्
008a	भरद्वाजसखा चासीत्पृषतो नाम पार्थिवः
008c	तस्यापि द्रुपदो नाम तदा समभवत्सुतः
009a	स नित्यमाश्रमं गत्वा द्रोणेन सह पार्षतः
009c	चिक्रीडाध्ययनं चैव चकार क्षत्रियर्षभः
010a	ततो व्यतीते पृषते स राजा द्रुपदोऽभवत्
010c	पाञ्चालेषु महाबाहुरुत्तरेषु नरेश्वरः
011a	भरद्वाजोऽपि भगवानारुरोह दिवं तदा
011c	ततः पितृनियुक्तात्मा पुत्रलोभान्महायशाः
011e	शारद्वतीं ततो द्रोणः कृपीं भार्यामविन्दत
012a	अग्निहोत्रे च धर्मे च दमे च सततं रता
012c	अलभद्गौतमी पुत्रमश्वत्थामानमेव च
013a	स जातमात्रो व्यनदद्यथैवोच्चैःश्रवा हयः
013c	तच्छ्रुत्वान्तर्हितं भूतमन्तरिक्षस्थमब्रवीत्
014a	अश्वस्येवास्य यत्स्थाम नदतः प्रदिशो गतम्
014c	अश्वत्थामैव बालोऽयं तस्मान्नाम्ना भविष्यति
015a	सुतेन तेन सुप्रीतो भारद्वाजस्ततोऽभवत्
015c	तत्रैव च वसन्धीमान्धनुर्वेदपरोऽभवत्
016a	स शुश्राव महात्मानं जामदग्न्यं परन्तपम्
016c	ब्राह्मणेभ्यस्तदा राजन्दित्सन्तं वसु सर्वशः
017a	वनं तु प्रस्थितं रामं भारद्वाजस्तदाब्रवीत्
017c	आगतं वित्तकामं मां विद्धि द्रोणं द्विजर्षभम्
018	राम उवाच
018a	हिरण्यं मम यच्चान्यद्वसु किञ्चन विद्यते
018c	ब्राह्मणेभ्यो मया दत्तं सर्वमेव तपोधन
019a	तथैवेयं धरा देवी सागरान्ता सपत्तना
019c	कश्यपाय मया दत्ता कृत्स्ना नगरमालिनी
020a	शरीरमात्रमेवाद्य मयेदमवशेषितम्
020c	अस्त्राणि च महार्हाणि शस्त्राणि विविधानि च
020e	वृणीष्व किं प्रयच्छामि तुभ्यं द्रोण वदाशु तत्
021	द्रोण उवाच
021a	अस्त्राणि मे समग्राणि ससंहाराणि भार्गव
021c	सप्रयोगरहस्यानि दातुमर्हस्यशेषतः
022	वैशम्पायन उवाच
022a	तथेत्युक्त्वा ततस्तस्मै प्रादादस्त्राणि भार्गवः
022c	सरहस्यव्रतं चैव धनुर्वेदमशेषतः
023a	प्रतिगृह्य तु तत्सर्वं कृतास्त्रो द्विजसत्तमः
023c	प्रियं सखायं सुप्रीतो जगाम द्रुपदं प्रति
