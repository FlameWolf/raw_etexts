001	वैशम्पायन उवाच
001a	तथा शैलनिपातेन भीषिताः खाण्डवालयाः
001c	दानवा राक्षसा नागास्तरक्ष्वृक्षवनौकसः
001e	द्विपाः प्रभिन्नाः शार्दूलाः सिंहाः केसरिणस्तथा
002a	मृगाश्च महिषाश्चैव शतशः पक्षिणस्तथा
002c	समुद्विग्ना विससृपुस्तथान्या भूतजातयः
003a	तं दावं समुदीक्षन्तः कृष्णौ चाभ्युद्यतायुधौ
003c	उत्पातनादशब्देन सन्त्रासित इवाभवन्
004a	स्वतेजोभास्वरं चक्रमुत्ससर्ज जनार्दनः
004c	तेन ता जातयः क्षुद्राः सदानवनिशाचराः
004e	निकृत्ताः शतशः सर्वा निपेतुरनलं क्षणात्
005a	अदृश्यन्राक्षसास्तत्र कृष्णचक्रविदारिताः
005c	वसारुधिरसम्पृक्ताः सन्ध्यायामिव तोयदाः
006a	पिशाचान्पक्षिणो नागान्पशूंश्चापि सहस्रशः
006c	निघ्नंश्चरति वार्ष्णेयः कालवत्तत्र भारत
007a	क्षिप्तं क्षिप्तं हि तच्चक्रं कृष्णस्यामित्रघातिनः
007c	हत्वानेकानि सत्त्वानि पाणिमेति पुनः पुनः
008a	तथा तु निघ्नतस्तस्य सर्वसत्त्वानि भारत
008c	बभूव रूपमत्युग्रं सर्वभूतात्मनस्तदा
009a	समेतानां च देवानां दानवानां च सर्वशः
009c	विजेता नाभवत्कश्चित्कृष्णपाण्डवयोर्मृधे
010a	तयोर्बलात्परित्रातुं तं दावं तु यदा सुराः
010c	नाशक्नुवञ्शमयितुं तदाभूवन्पराङ्मुखाः
011a	शतक्रतुश्च सम्प्रेक्ष्य विमुखान्देवतागणान्
011c	बभूवावस्थितः प्रीतः प्रशंसन्कृष्णपाण्डवौ
012a	निवृत्तेषु तु देवेषु वागुवाचाशरीरिणी
012c	शतक्रतुमभिप्रेक्ष्य महागम्भीरनिःस्वना
013a	न ते सखा सन्निहितस्तक्षकः पन्नगोत्तमः
013c	दाहकाले खाण्डवस्य कुरुक्षेत्रं गतो ह्यसौ
014a	न च शक्यौ त्वया जेतुं युद्धेऽस्मिन्समवस्थितौ
014c	वासुदेवार्जुनौ शक्र निबोधेदं वचो मम
015a	नरनारायणौ देवौ तावेतौ विश्रुतौ दिवि
015c	भवानप्यभिजानाति यद्वीर्यौ यत्पराक्रमौ
016a	नैतौ शक्यौ दुराधर्षौ विजेतुमजितौ युधि
016c	अपि सर्वेषु लोकेषु पुराणावृषिसत्तमौ
017a	पूजनीयतमावेतावपि सर्वैः सुरासुरैः
017c	सयक्षरक्षोगन्धर्वनरकिन्नरपन्नगैः
018a	तस्मादितः सुरैः सार्धं गन्तुमर्हसि वासव
018c	दिष्टं चाप्यनुपश्यैतत्खाण्डवस्य विनाशनम्
019a	इति वाचमभिश्रुत्य तथ्यमित्यमरेश्वरः
019c	कोपामर्षौ समुत्सृज्य सम्प्रतस्थे दिवं तदा
020a	तं प्रस्थितं महात्मानं समवेक्ष्य दिवौकसः
020c	त्वरिताः सहिता राजन्ननुजग्मुः शतक्रतुम्
021a	देवराजं तदा यान्तं सह देवैरुदीक्ष्य तु
021c	वासुदेवार्जुनौ वीरौ सिंहनादं विनेदतुः
022a	देवराजे गते राजन्प्रहृष्टौ कृष्णपाण्डवौ
022c	निर्विशङ्कं पुनर्दावं दाहयामासतुस्तदा
023a	स मारुत इवाभ्राणि नाशयित्वार्जुनः सुरान्
023c	व्यधमच्छरसम्पातैः प्राणिनः खाण्डवालयान्
024a	न च स्म किञ्चिच्छक्नोति भूतं निश्चरितुं ततः
024c	सञ्छिद्यमानमिषुभिरस्यता सव्यसाचिना
025a	नाशकंस्तत्र भूतानि महान्त्यपि रणेऽर्जुनम्
025c	निरीक्षितुममोघेषुं करिष्यन्ति कुतो रणम्
026a	शतेनैकं च विव्याध शतं चैकेन पत्रिणा
026c	व्यसवस्तेऽपतन्नग्नौ साक्षात्कालहता इव
027a	न चालभन्त ते शर्म रोधःसु विषमेषु च
027c	पितृदेवनिवासेषु सन्तापश्चाप्यजायत
028a	भूतसङ्घसहस्राश्च दीनाश्चक्रुर्महास्वनम्
028c	रुरुवुर्वारणाश्चैव तथैव मृगपक्षिणः
028e	तेन शब्देन वित्रेसुर्गङ्गोदधिचरा झषाः
029a	न ह्यर्जुनं महाबाहुं नापि कृष्णं महाबलम्
029c	निरीक्षितुं वै शक्नोति कश्चिद्योद्धुं कुतः पुनः
030a	एकायनगता येऽपि निष्पतन्त्यत्र केचन
030c	राक्षसान्दानवान्नागाञ्जघ्ने चक्रेण तान्हरिः
031a	ते विभिन्नशिरोदेहाश्चक्रवेगाद्गतासवः
031c	पेतुरास्ये महाकाया दीप्तस्य वसुरेतसः
032a	स मांसरुधिरौघैश्च मेदौघैश्च समीरितः
032c	उपर्याकाशगो वह्निर्विधूमः समदृश्यत
033a	दीप्ताक्षो दीप्तजिह्वश्च दीप्तव्यात्तमहाननः
033c	दीप्तोर्ध्वकेशः पिङ्गाक्षः पिबन्प्राणभृतां वसाम्
034a	तां स कृष्णार्जुनकृतां सुधां प्राप्य हुताशनः
034c	बभूव मुदितस्तृप्तः परां निर्वृतिमागतः
035a	अथासुरं मयं नाम तक्षकस्य निवेशनात्
035c	विप्रद्रवन्तं सहसा ददर्श मधुसूदनः
036a	तमग्निः प्रार्थयामास दिधक्षुर्वातसारथिः
036c	देहवान्वै जटी भूत्वा नदंश्च जलदो यथा
036e	जिघांसुर्वासुदेवश्च चक्रमुद्यम्य विष्ठितः
037a	स चक्रमुद्यतं दृष्ट्वा दिधक्षुं च हुताशनम्
037c	अभिधावार्जुनेत्येवं मयश्चुक्रोश भारत
038a	तस्य भीतस्वनं श्रुत्वा मा भैरिति धनञ्जयः
038c	प्रत्युवाच मयं पार्थो जीवयन्निव भारत
039a	तं पार्थेनाभये दत्ते नमुचेर्भ्रातरं मयम्
039c	न हन्तुमैच्छद्दाशार्हः पावको न ददाह च
040a	तस्मिन्वने दह्यमाने षडग्निर्न ददाह च
040c	अश्वसेनं मयं चापि चतुरः शार्ङ्गकानिति
