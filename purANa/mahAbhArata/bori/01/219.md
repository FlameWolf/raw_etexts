BR0119219001	वैशम्पायन उवाच
BR0119219001a	तथा शैलनिपातेन भीषिताः खाण्डवालयाः
BR0119219001c	दानवा राक्षसा नागास्तरक्ष्वृक्षवनौकसः
BR0119219001e	द्विपाः प्रभिन्नाः शार्दूलाः सिंहाः केसरिणस्तथा
BR0119219002a	मृगाश्च महिषाश्चैव शतशः पक्षिणस्तथा
BR0119219002c	समुद्विग्ना विससृपुस्तथान्या भूतजातयः
BR0119219003a	तं दावं समुदीक्षन्तः कृष्णौ चाभ्युद्यतायुधौ
BR0119219003c	उत्पातनादशब्देन सन्त्रासित इवाभवन्
BR0119219004a	स्वतेजोभास्वरं चक्रमुत्ससर्ज जनार्दनः
BR0119219004c	तेन ता जातयः क्षुद्राः सदानवनिशाचराः
BR0119219004e	निकृत्ताः शतशः सर्वा निपेतुरनलं क्षणात्
BR0119219005a	अदृश्यन्राक्षसास्तत्र कृष्णचक्रविदारिताः
BR0119219005c	वसारुधिरसम्पृक्ताः सन्ध्यायामिव तोयदाः
BR0119219006a	पिशाचान्पक्षिणो नागान्पशूंश्चापि सहस्रशः
BR0119219006c	निघ्नंश्चरति वार्ष्णेयः कालवत्तत्र भारत
BR0119219007a	क्षिप्तं क्षिप्तं हि तच्चक्रं कृष्णस्यामित्रघातिनः
BR0119219007c	हत्वानेकानि सत्त्वानि पाणिमेति पुनः पुनः
BR0119219008a	तथा तु निघ्नतस्तस्य सर्वसत्त्वानि भारत
BR0119219008c	बभूव रूपमत्युग्रं सर्वभूतात्मनस्तदा
BR0119219009a	समेतानां च देवानां दानवानां च सर्वशः
BR0119219009c	विजेता नाभवत्कश्चित्कृष्णपाण्डवयोर्मृधे
BR0119219010a	तयोर्बलात्परित्रातुं तं दावं तु यदा सुराः
BR0119219010c	नाशक्नुवञ्शमयितुं तदाभूवन्पराङ्मुखाः
BR0119219011a	शतक्रतुश्च सम्प्रेक्ष्य विमुखान्देवतागणान्
BR0119219011c	बभूवावस्थितः प्रीतः प्रशंसन्कृष्णपाण्डवौ
BR0119219012a	निवृत्तेषु तु देवेषु वागुवाचाशरीरिणी
BR0119219012c	शतक्रतुमभिप्रेक्ष्य महागम्भीरनिःस्वना
BR0119219013a	न ते सखा सन्निहितस्तक्षकः पन्नगोत्तमः
BR0119219013c	दाहकाले खाण्डवस्य कुरुक्षेत्रं गतो ह्यसौ
BR0119219014a	न च शक्यौ त्वया जेतुं युद्धेऽस्मिन्समवस्थितौ
BR0119219014c	वासुदेवार्जुनौ शक्र निबोधेदं वचो मम
BR0119219015a	नरनारायणौ देवौ तावेतौ विश्रुतौ दिवि
BR0119219015c	भवानप्यभिजानाति यद्वीर्यौ यत्पराक्रमौ
BR0119219016a	नैतौ शक्यौ दुराधर्षौ विजेतुमजितौ युधि
BR0119219016c	अपि सर्वेषु लोकेषु पुराणावृषिसत्तमौ
BR0119219017a	पूजनीयतमावेतावपि सर्वैः सुरासुरैः
BR0119219017c	सयक्षरक्षोगन्धर्वनरकिन्नरपन्नगैः
BR0119219018a	तस्मादितः सुरैः सार्धं गन्तुमर्हसि वासव
BR0119219018c	दिष्टं चाप्यनुपश्यैतत्खाण्डवस्य विनाशनम्
BR0119219019a	इति वाचमभिश्रुत्य तथ्यमित्यमरेश्वरः
BR0119219019c	कोपामर्षौ समुत्सृज्य सम्प्रतस्थे दिवं तदा
BR0119219020a	तं प्रस्थितं महात्मानं समवेक्ष्य दिवौकसः
BR0119219020c	त्वरिताः सहिता राजन्ननुजग्मुः शतक्रतुम्
BR0119219021a	देवराजं तदा यान्तं सह देवैरुदीक्ष्य तु
BR0119219021c	वासुदेवार्जुनौ वीरौ सिंहनादं विनेदतुः
BR0119219022a	देवराजे गते राजन्प्रहृष्टौ कृष्णपाण्डवौ
BR0119219022c	निर्विशङ्कं पुनर्दावं दाहयामासतुस्तदा
BR0119219023a	स मारुत इवाभ्राणि नाशयित्वार्जुनः सुरान्
BR0119219023c	व्यधमच्छरसम्पातैः प्राणिनः खाण्डवालयान्
BR0119219024a	न च स्म किञ्चिच्छक्नोति भूतं निश्चरितुं ततः
BR0119219024c	सञ्छिद्यमानमिषुभिरस्यता सव्यसाचिना
BR0119219025a	नाशकंस्तत्र भूतानि महान्त्यपि रणेऽर्जुनम्
BR0119219025c	निरीक्षितुममोघेषुं करिष्यन्ति कुतो रणम्
BR0119219026a	शतेनैकं च विव्याध शतं चैकेन पत्रिणा
BR0119219026c	व्यसवस्तेऽपतन्नग्नौ साक्षात्कालहता इव
BR0119219027a	न चालभन्त ते शर्म रोधःसु विषमेषु च
BR0119219027c	पितृदेवनिवासेषु सन्तापश्चाप्यजायत
BR0119219028a	भूतसङ्घसहस्राश्च दीनाश्चक्रुर्महास्वनम्
BR0119219028c	रुरुवुर्वारणाश्चैव तथैव मृगपक्षिणः
BR0119219028e	तेन शब्देन वित्रेसुर्गङ्गोदधिचरा झषाः
BR0119219029a	न ह्यर्जुनं महाबाहुं नापि कृष्णं महाबलम्
BR0119219029c	निरीक्षितुं वै शक्नोति कश्चिद्योद्धुं कुतः पुनः
BR0119219030a	एकायनगता येऽपि निष्पतन्त्यत्र केचन
BR0119219030c	राक्षसान्दानवान्नागाञ्जघ्ने चक्रेण तान्हरिः
BR0119219031a	ते विभिन्नशिरोदेहाश्चक्रवेगाद्गतासवः
BR0119219031c	पेतुरास्ये महाकाया दीप्तस्य वसुरेतसः
BR0119219032a	स मांसरुधिरौघैश्च मेदौघैश्च समीरितः
BR0119219032c	उपर्याकाशगो वह्निर्विधूमः समदृश्यत
BR0119219033a	दीप्ताक्षो दीप्तजिह्वश्च दीप्तव्यात्तमहाननः
BR0119219033c	दीप्तोर्ध्वकेशः पिङ्गाक्षः पिबन्प्राणभृतां वसाम्
BR0119219034a	तां स कृष्णार्जुनकृतां सुधां प्राप्य हुताशनः
BR0119219034c	बभूव मुदितस्तृप्तः परां निर्वृतिमागतः
BR0119219035a	अथासुरं मयं नाम तक्षकस्य निवेशनात्
BR0119219035c	विप्रद्रवन्तं सहसा ददर्श मधुसूदनः
BR0119219036a	तमग्निः प्रार्थयामास दिधक्षुर्वातसारथिः
BR0119219036c	देहवान्वै जटी भूत्वा नदंश्च जलदो यथा
BR0119219036e	जिघांसुर्वासुदेवश्च चक्रमुद्यम्य विष्ठितः
BR0119219037a	स चक्रमुद्यतं दृष्ट्वा दिधक्षुं च हुताशनम्
BR0119219037c	अभिधावार्जुनेत्येवं मयश्चुक्रोश भारत
BR0119219038a	तस्य भीतस्वनं श्रुत्वा मा भैरिति धनञ्जयः
BR0119219038c	प्रत्युवाच मयं पार्थो जीवयन्निव भारत
BR0119219039a	तं पार्थेनाभये दत्ते नमुचेर्भ्रातरं मयम्
BR0119219039c	न हन्तुमैच्छद्दाशार्हः पावको न ददाह च
BR0119219040a	तस्मिन्वने दह्यमाने षडग्निर्न ददाह च
BR0119219040c	अश्वसेनं मयं चापि चतुरः शार्ङ्गकानिति
