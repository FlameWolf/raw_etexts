BR0107107001    वैशम्पायन उवाच
BR0107107001a	ततः पुत्रशतं जज्ञे गान्धार्यां जनमेजय
BR0107107001c	धृतराष्ट्रस्य वैश्यायामेकश्चापि शतात्परः
BR0107107002a	पाण्डोः कुन्त्यां च माद्र्यां च पञ्च पुत्रा महारथाः
BR0107107002c	देवेभ्यः समपद्यन्त सन्तानाय कुलस्य वै
BR0107107003    जनमेजय उवाच
BR0107107003a	कथं पुत्रशतं जज्ञे गान्धार्यां द्विजसत्तम
BR0107107003c	कियता चैव कालेन तेषामायुश्च किं परम्
BR0107107004a	कथं चैकः स वैश्यायां धृतराष्ट्रसुतोऽभवत्
BR0107107004c	कथं च सदृशीं भार्यां गान्धारीं धर्मचारिणीम्
BR0107107004e	आनुकूल्ये वर्तमानां धृतराष्ट्रोऽत्यवर्तत
BR0107107005a	कथं च शप्तस्य सतः पाण्डोस्तेन महात्मना
BR0107107005c	समुत्पन्ना दैवतेभ्यः पञ्च पुत्रा महारथाः
BR0107107006a	एतद्विद्वन्यथावृत्तं विस्तरेण तपोधन
BR0107107006c	कथयस्व न मे तृप्तिः कथ्यमानेषु बन्धुषु
BR0107107007    वैशम्पायन उवाच
BR0107107007a	क्षुच्छ्रमाभिपरिग्लानं द्वैपायनमुपस्थितम्
BR0107107007c	तोषयामास गान्धारी व्यासस्तस्यै वरं ददौ
BR0107107008a	सा वव्रे सदृशं भर्तुः पुत्राणां शतमात्मनः
BR0107107008c	ततः कालेन सा गर्भं धृतराष्ट्रादथाग्रहीत्
BR0107107009a	संवत्सरद्वयं तं तु गान्धारी गर्भमाहितम्
BR0107107009c	अप्रजा धारयामास ततस्तां दुःखमाविशत्
BR0107107010a	श्रुत्वा कुन्तीसुतं जातं बालार्कसमतेजसम्
BR0107107010c	उदरस्यात्मनः स्थैर्यमुपलभ्यान्वचिन्तयत्
BR0107107011a	अज्ञातं धृतराष्ट्रस्य यत्नेन महता ततः
BR0107107011c	सोदरं पातयामास गान्धारी दुःखमूर्च्छिता
BR0107107012a	ततो जज्ञे मांसपेशी लोहाष्ठीलेव संहता
BR0107107012c	द्विवर्षसम्भृतां कुक्षौ तामुत्स्रष्टुं प्रचक्रमे
BR0107107013a	अथ द्वैपायनो ज्ञात्वा त्वरितः समुपागमत्
BR0107107013c	तां स मांसमयीं पेशीं ददर्श जपतां वरः
BR0107107014a	ततोऽब्रवीत्सौबलेयीं किमिदं ते चिकीर्षितम्
BR0107107014c	सा चात्मनो मतं सत्यं शशंस परमर्षये
BR0107107015a	ज्येष्ठं कुन्तीसुतं जातं श्रुत्वा रविसमप्रभम्
BR0107107015c	दुःखेन परमेणेदमुदरं पातितं मया
BR0107107016a	शतं च किल पुत्राणां वितीर्णं मे त्वया पुरा
BR0107107016c	इयं च मे मांसपेशी जाता पुत्रशताय वै
BR0107107017    व्यास उवाच
BR0107107017a	एवमेतत्सौबलेयि नैतज्जात्वन्यथा भवेत्
BR0107107017c	वितथं नोक्तपूर्वं मे स्वैरेष्वपि कुतोऽन्यथा
BR0107107018a	घृतपूर्णं कुण्डशतं क्षिप्रमेव विधीयताम्
BR0107107018c	शीताभिरद्भिरष्ठीलामिमां च परिषिञ्चत
BR0107107019    वैशम्पायन उवाच
BR0107107019a	सा सिच्यमाना अष्ठीला अभवच्छतधा तदा
BR0107107019c	अङ्गुष्ठपर्वमात्राणां गर्भाणां पृथगेव तु
BR0107107020a	एकाधिकशतं पूर्णं यथायोगं विशां पते
BR0107107020c	मांसपेश्यास्तदा राजन्क्रमशः कालपर्ययात्
BR0107107021a	ततस्तांस्तेषु कुण्डेषु गर्भानवदधे तदा
BR0107107021c	स्वनुगुप्तेषु देशेषु रक्षां च व्यदधात्ततः
BR0107107022a	शशास चैव भगवान्कालेनैतावता पुनः
BR0107107022c	विघट्टनीयान्येतानि कुण्डानीति स्म सौबलीम्
BR0107107023a	इत्युक्त्वा भगवान्व्यासस्तथा प्रतिविधाय च
BR0107107023c	जगाम तपसे धीमान्हिमवन्तं शिलोच्चयम्
BR0107107024a	जज्ञे क्रमेण चैतेन तेषां दुर्योधनो नृपः
BR0107107024c	जन्मतस्तु प्रमाणेन ज्येष्ठो राजा युधिष्ठिरः
BR0107107025a	जातमात्रे सुते तस्मिन्धृतराष्ट्रोऽब्रवीदिदम्
BR0107107025c	समानीय बहून्विप्रान्भीष्मं विदुरमेव च
BR0107107026a	युधिष्ठिरो राजपुत्रो ज्येष्ठो नः कुलवर्धनः
BR0107107026c	प्राप्तः स्वगुणतो राज्यं न तस्मिन्वाच्यमस्ति नः
BR0107107027a	अयं त्वनन्तरस्तस्मादपि राजा भविष्यति
BR0107107027c	एतद्धि ब्रूत मे सत्यं यदत्र भविता ध्रुवम्
BR0107107028a	वाक्यस्यैतस्य निधने दिक्षु सर्वासु भारत
BR0107107028c	क्रव्यादाः प्राणदन्घोराः शिवाश्चाशिवशंसिनः
BR0107107029a	लक्षयित्वा निमित्तानि तानि घोराणि सर्वशः
BR0107107029c	तेऽब्रुवन्ब्राह्मणा राजन्विदुरश्च महामतिः
BR0107107030a	व्यक्तं कुलान्तकरणो भवितैष सुतस्तव
BR0107107030c	तस्य शान्तिः परित्यागे पुष्ट्या त्वपनयो महान्
BR0107107031a	शतमेकोनमप्यस्तु पुत्राणां ते महीपते
BR0107107031c	एकेन कुरु वै क्षेमं लोकस्य च कुलस्य च
BR0107107032a	त्यजेदेकं कुलस्यार्थे ग्रामस्यार्थे कुलं त्यजेत्
BR0107107032c	ग्रामं जनपदस्यार्थे आत्मार्थे पृथिवीं त्यजेत्
BR0107107033a	स तथा विदुरेणोक्तस्तैश्च सर्वैर्द्विजोत्तमैः
BR0107107033c	न चकार तथा राजा पुत्रस्नेहसमन्वितः
BR0107107034a	ततः पुत्रशतं सर्वं धृतराष्ट्रस्य पार्थिव
BR0107107034c	मासमात्रेण सञ्जज्ञे कन्या चैका शताधिका
BR0107107035a	गान्धार्यां क्लिश्यमानायामुदरेण विवर्धता
BR0107107035c	धृतराष्ट्रं महाबाहुं वैश्या पर्यचरत्किल
BR0107107036a	तस्मिन्संवत्सरे राजन्धृतराष्ट्रान्महायशाः
BR0107107036c	जज्ञे धीमांस्ततस्तस्यां युयुत्सुः करणो नृप
BR0107107037a	एवं पुत्रशतं जज्ञे धृतराष्ट्रस्य धीमतः
BR0107107037c	महारथानां वीराणां कन्या चैकाथ दुःशला
