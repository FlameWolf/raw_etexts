000a	नारायणं नमस्कृत्य नरं चैव नरोत्तमम्
000c	देवीं सरस्वतीं चैव ततो जयमुदीरयेत्
001A	लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे
002a	समासीनानभ्यगच्छद्ब्रह्मर्षीन्संशितव्रतान्
002c	विनयावनतो भूत्वा कदाचित्सूतनन्दनः
003a	तमाश्रममनुप्राप्तं नैमिषारण्यवासिनः
003c	चित्राः श्रोतुं कथास्तत्र परिवव्रुस्तपस्विनः
004a	अभिवाद्य मुनींस्तांस्तु सर्वानेव कृताञ्जलिः
004c	अपृच्छत्स तपोवृद्धिं सद्भिश्चैवाभिनन्दितः
005a	अथ तेषूपविष्टेषु सर्वेष्वेव तपस्विषु
005c	निर्दिष्टमासनं भेजे विनयाल्लोमहर्षणिः
006a	सुखासीनं ततस्तं तु विश्रान्तमुपलक्ष्य च
006c	अथापृच्छदृषिस्तत्र कश्चित्प्रस्तावयन्कथाः
007a	कुत आगम्यते सौते क्व चायं विहृतस्त्वया
007c	कालः कमलपत्राक्ष शंसैतत्पृच्छतो मम
008	सूत उवाच
008a	जनमेजयस्य राजर्षेः सर्पसत्रे महात्मनः
008c	समीपे पार्थिवेन्द्रस्य सम्यक्पारिक्षितस्य च
009a	कृष्णद्वैपायनप्रोक्ताः सुपुण्या विविधाः कथाः
009c	कथिताश्चापि विधिवद्या वैशंपायनेन वै
010a	श्रुत्वाहं ता विचित्रार्था महाभारतसंश्रिताः
010c	बहूनि संपरिक्रम्य तीर्थान्यायतनानि च
011a	समन्तपञ्चकं नाम पुण्यं द्विजनिषेवितम्
011c	गतवानस्मि तं देशं युद्धं यत्राभवत्पुरा
011e	पाण्डवानां कुरूणां च सर्वेषां च महीक्षिताम्
012a	दिदृक्षुरागतस्तस्मात्समीपं भवतामिह
012c	आयुष्मन्तः सर्व एव ब्रह्मभूता हि मे मताः
013a	अस्मिन्यज्ञे महाभागाः सूर्यपावकवर्चसः
013c	कृताभिषेकाः शुचयः कृतजप्या हुताग्नयः
013e	भवन्त आसते स्वस्था ब्रवीमि किमहं द्विजाः
014a	पुराणसंश्रिताः पुण्याः कथा वा धर्मसंश्रिताः
014c	इतिवृत्तं नरेन्द्राणामृषीणां च महात्मनाम्
015 	ऋषय ऊचुः
015a	द्वैपायनेन यत्प्रोक्तं पुराणं परमर्षिणा
015c	सुरैर्ब्रह्मर्षिभिश्चैव श्रुत्वा यदभिपूजितम्
016a	तस्याख्यानवरिष्ठस्य विचित्रपदपर्वणः
016c	सूक्ष्मार्थन्याययुक्तस्य वेदार्थैर्भूषितस्य च
017a	भारतस्येतिहासस्य पुण्यां ग्रन्थार्थसंयुताम्
017c	संस्कारोपगतां ब्राह्मीं नानाशास्त्रोपबृंहिताम्
018a	जनमेजयस्य यां राज्ञो वैशंपायन उक्तवान्
018c	यथावत्स ऋषिस्तुष्ट्या सत्रे द्वैपायनाज्ञया
019a	वेदैश्चतुर्भिः समितां व्यासस्याद्भुतकर्मणः
019c	संहितां श्रोतुमिच्छामो धर्म्यां पापभयापहाम्
020	सूत उवाच
020a	आद्यं पुरुषमीशानं पुरुहूतं पुरुष्टुतम्
020c	ऋतमेकाक्षरं ब्रह्म व्यक्ताव्यक्तं सनातनम्
021a	असच्च सच्चैव च यद्विश्वं सदसतः परम्
021c	परावराणां स्रष्टारं पुराणं परमव्ययम्
022a	मङ्गल्यं मङ्गलं विष्णुं वरेण्यमनघं शुचिम्
022c	नमस्कृत्य हृषीकेशं चराचरगुरुं हरिम्
023a	महर्षेः पूजितस्येह सर्वलोके महात्मनः
023c	प्रवक्ष्यामि मतं कृत्स्नं व्यासस्यामिततेजसः
024a	आचख्युः कवयः केचित्संप्रत्याचक्षते परे
024c	आख्यास्यन्ति तथैवान्ये इतिहासमिमं भुवि
025a	इदं तु त्रिषु लोकेषु महज्ज्ञानं प्रतिष्ठितम्
025c	विस्तरैश्च समासैश्च धार्यते यद्द्विजातिभिः
026a	अलंकृतं शुभैः शब्दैः समयैर्दिव्यमानुषैः
026c	छन्दोवृत्तैश्च विविधैरन्वितं विदुषां प्रियम्
027a	निष्प्रभेऽस्मिन्निरालोके सर्वतस्तमसावृते
027c	बृहदण्डमभूदेकं प्रजानां बीजमक्षयम्
028a	युगस्यादौ निमित्तं तन्महद्दिव्यं प्रचक्षते
028c	यस्मिंस्तच्छ्रूयते सत्यं ज्योतिर्ब्रह्म सनातनम्
029a	अद्भुतं चाप्यचिन्त्यं च सर्वत्र समतां गतम्
029c	अव्यक्तं कारणं सूक्ष्मं यत्तत्सदसदात्मकम्
030a	यस्मात्पितामहो जज्ञे प्रभुरेकः प्रजापतिः
030c	ब्रह्मा सुरगुरुः स्थाणुर्मनुः कः परमेष्ठ्यथ
031a	प्राचेतसस्तथा दक्षो दक्षपुत्राश्च सप्त ये
031c	ततः प्रजानां पतयः प्राभवन्नेकविंशतिः
032a	पुरुषश्चाप्रमेयात्मा यं सर्वमृषयो विदुः
032c	विश्वेदेवास्तथादित्या वसवोऽथाश्विनावपि
033a	यक्षाः साध्याः पिशाचाश्च गुह्यकाः पितरस्तथा
033c	ततः प्रसूता विद्वांसः शिष्टा ब्रह्मर्षयोऽमलाः
034a	राजर्षयश्च बहवः सर्वैः समुदिता गुणैः
034c	आपो द्यौः पृथिवी वायुरन्तरिक्षं दिशस्तथा
035a	संवत्सरर्तवो मासाः पक्षाहोरात्रयः क्रमात्
035c	यच्चान्यदपि तत्सर्वं संभूतं लोकसाक्षिकम्
036a	यदिदं दृश्यते किंचिद्भूतं स्थावरजङ्गमम्
036c	पुनः संक्षिप्यते सर्वं जगत्प्राप्ते युगक्षये
037a	यथर्तावृतुलिङ्गानि नानारूपाणि पर्यये
037c	दृश्यन्ते तानि तान्येव तथा भावा युगादिषु
038a	एवमेतदनाद्यन्तं भूतसंहारकारकम्
038c	अनादिनिधनं लोके चक्रं संपरिवर्तते
039a	त्रयस्त्रिंशत्सहस्राणि त्रयस्त्रिंशच्छतानि च
039c	त्रयस्त्रिंशच्च देवानां सृष्टिः संक्षेपलक्षणा
040a	दिवस्पुत्रो बृहद्भानुश्चक्षुरात्मा विभावसुः
040c	सविता च ऋचीकोऽर्को भानुराशावहो रविः
041a	पुत्रा विवस्वतः सर्वे मह्यस्तेषां तथावरः
041c	देवभ्राट्तनयस्तस्य तस्मात्सुभ्राडिति स्मृतः
042a	सुभ्राजस्तु त्रयः पुत्राः प्रजावन्तो बहुश्रुताः
042c	दशज्योतिः शतज्योतिः सहस्रज्योतिरात्मवान्
043a	दश पुत्रसहस्राणि दशज्योतेर्महात्मनः
043c	ततो दशगुणाश्चान्ये शतज्योतेरिहात्मजाः
044a	भूयस्ततो दशगुणाः सहस्रज्योतिषः सुताः
044c	तेभ्योऽयं कुरुवंशश्च यदूनां भरतस्य च
045a	ययातीक्ष्वाकुवंशश्च राजर्षीणां च सर्वशः
045c	संभूता बहवो वंशा भूतसर्गाः सविस्तराः
046a	भूतस्थानानि सर्वाणि रहस्यं त्रिविधं च यत्
046c	वेदयोगं सविज्ञानं धर्मोऽर्थः काम एव च
047a	धर्मकामार्थशास्त्राणि शास्त्राणि विविधानि च
047c	लोकयात्राविधानं च संभूतं दृष्टवानृषिः
048a	इतिहासाः सवैयाख्या विविधाः श्रुतयोऽपि च
048c	इह सर्वमनुक्रान्तमुक्तं ग्रन्थस्य लक्षणम्
049a	विस्तीर्यैतन्महज्ज्ञानमृषिः संक्षेपमब्रवीत्
049c	इष्टं हि विदुषां लोके समासव्यासधारणम्
050a	मन्वादि भारतं केचिदास्तीकादि तथापरे
050c	तथोपरिचराद्यन्ये विप्राः सम्यगधीयते
051a	विविधं संहिताज्ञानं दीपयन्ति मनीषिणः
051c	व्याख्यातुं कुशलाः केचिद्ग्रन्थं धारयितुं परे
052a	तपसा ब्रह्मचर्येण व्यस्य वेदं सनातनम्
052c	इतिहासमिमं चक्रे पुण्यं सत्यवतीसुतः
053a	पराशरात्मजो विद्वान्ब्रह्मर्षिः संशितव्रतः
053c	मातुर्नियोगाद्धर्मात्मा गाङ्गेयस्य च धीमतः
054a	क्षेत्रे विचित्रवीर्यस्य कृष्णद्वैपायनः पुरा
054c	त्रीनग्नीनिव कौरव्याञ्जनयामास वीर्यवान्
055a	उत्पाद्य धृतराष्ट्रं च पाण्डुं विदुरमेव च
055c	जगाम तपसे धीमान्पुनरेवाश्रमं प्रति
056a	तेषु जातेषु वृद्धेषु गतेषु परमां गतिम्
056c	अब्रवीद्भारतं लोके मानुषेऽस्मिन्महानृषिः
057a	जनमेजयेन पृष्टः सन्ब्राह्मणैश्च सहस्रशः
057c	शशास शिष्यमासीनं वैशंपायनमन्तिके
058a	स सदस्यैः सहासीनः श्रावयामास भारतम्
058c	कर्मान्तरेषु यज्ञस्य चोद्यमानः पुनः पुनः
059a	विस्तरं कुरुवंशस्य गान्धार्या धर्मशीलताम्
059c	क्षत्तुः प्रज्ञां धृतिं कुन्त्याः सम्यग्द्वैपायनोऽब्रवीत्
060a	वासुदेवस्य माहात्म्यं पाण्डवानां च सत्यताम्
060c	दुर्वृत्तं धार्तराष्ट्राणामुक्तवान्भगवानृषिः
061a	चतुर्विंशतिसाहस्रीं चक्रे भारतसंहिताम्
061c	उपाख्यानैर्विना तावद्भारतं प्रोच्यते बुधैः
062a	ततोऽध्यर्धशतं भूयः संक्षेपं कृतवानृषिः
062c	अनुक्रमणिमध्यायं वृत्तान्तानां सपर्वणाम्
063a	इदं द्वैपायनः पूर्वं पुत्रमध्यापयच्छुकम्
063c	ततोऽन्येभ्योऽनुरूपेभ्यः शिष्येभ्यः प्रददौ प्रभुः
064a	नारदोऽश्रावयद्देवानसितो देवलः पितॄन्
064c	गन्धर्वयक्षरक्षांसि श्रावयामास वै शुकः
065a	दुर्योधनो मन्युमयो महाद्रुमः; स्कन्धः कर्णः शकुनिस्तस्य शाखाः
065c	दुःशासनः पुष्पफले समृद्धे; मूलं राजा धृतराष्ट्रोऽमनीषी
066a	युधिष्ठिरो धर्ममयो महाद्रुमः; स्कन्धोऽर्जुनो भीमसेनोऽस्य शाखाः
066c	माद्रीसुतौ पुष्पफले समृद्धे; मूलं कृष्णो ब्रह्म च ब्राह्मणाश्च
067a	पाण्डुर्जित्वा बहून्देशान्युधा विक्रमणेन च
067c	अरण्ये मृगयाशीलो न्यवसत्सजनस्तदा
068a	मृगव्यवायनिधने कृच्छ्रां प्राप स आपदम्
068c	जन्मप्रभृति पार्थानां तत्राचारविधिक्रमः
069a	मात्रोरभ्युपपत्तिश्च धर्मोपनिषदं प्रति
069c	धर्मस्य वायोः शक्रस्य देवयोश्च तथाश्विनोः
070a	तापसैः सह संवृद्धा मातृभ्यां परिरक्षिताः
070c	मेध्यारण्येषु पुण्येषु महतामाश्रमेषु च
071a	ऋषिभिश्च तदानीता धार्तराष्ट्रान्प्रति स्वयम्
071c	शिशवश्चाभिरूपाश्च जटिला ब्रह्मचारिणः
072a	पुत्राश्च भ्रातरश्चेमे शिष्याश्च सुहृदश्च वः
072c	पाण्डवा एत इत्युक्त्वा मुनयोऽन्तर्हितास्ततः
073a	तांस्तैर्निवेदितान्दृष्ट्वा पाण्डवान्कौरवास्तदा
073c	शिष्टाश्च वर्णाः पौरा ये ते हर्षाच्चुक्रुशुर्भृशम्
074a	आहुः केचिन्न तस्यैते तस्यैत इति चापरे
074c	यदा चिरमृतः पाण्डुः कथं तस्येति चापरे
075a	स्वागतं सर्वथा दिष्ट्या पाण्डोः पश्याम संततिम्
075c	उच्यतां स्वागतमिति वाचोऽश्रूयन्त सर्वशः
076a	तस्मिन्नुपरते शब्दे दिशः सर्वा विनादयन्
076c	अन्तर्हितानां भूतानां निस्वनस्तुमुलोऽभवत्
077a	पुष्पवृष्टिः शुभा गन्धाः शङ्खदुन्दुभिनिस्वनाः
077c	आसन्प्रवेशे पार्थानां तदद्भुतमिवाभवत्
078a	तत्प्रीत्या चैव सर्वेषां पौराणां हर्षसंभवः
078c	शब्द आसीन्महांस्तत्र दिवस्पृक्कीर्तिवर्धनः
079a	तेऽप्यधीत्याखिलान्वेदाञ्शास्त्राणि विविधानि च
079c	न्यवसन्पाण्डवास्तत्र पूजिता अकुतोभयाः
080a	युधिष्ठिरस्य शौचेन प्रीताः प्रकृतयोऽभवन्
080c	धृत्या च भीमसेनस्य विक्रमेणार्जुनस्य च
081a	गुरुशुश्रूषया कुन्त्या यमयोर्विनयेन च
081c	तुतोष लोकः सकलस्तेषां शौर्यगुणेन च
082a	समवाये ततो राज्ञां कन्यां भर्तृस्वयंवराम्
082c	प्राप्तवानर्जुनः कृष्णां कृत्वा कर्म सुदुष्करम्
083a	ततः प्रभृति लोकेऽस्मिन्पूज्यः सर्वधनुष्मताम्
083c	आदित्य इव दुष्प्रेक्ष्यः समरेष्वपि चाभवत्
084a	स सर्वान्पार्थिवाञ्जित्वा सर्वांश्च महतो गणान्
084c	आजहारार्जुनो राज्ञे राजसूयं महाक्रतुम्
085a	अन्नवान्दक्षिणावांश्च सर्वैः समुदितो गुणैः
085c	युधिष्ठिरेण संप्राप्तो राजसूयो महाक्रतुः
086a	सुनयाद्वासुदेवस्य भीमार्जुनबलेन च
086c	घातयित्वा जरासंधं चैद्यं च बलगर्वितम्
087a	दुर्योधनमुपागच्छन्नर्हणानि ततस्ततः
087c	मणिकाञ्चनरत्नानि गोहस्त्यश्वधनानि च
088a	समृद्धां तां तथा दृष्ट्वा पाण्डवानां तदा श्रियम्
088c	ईर्ष्यासमुत्थः सुमहांस्तस्य मन्युरजायत
089a	विमानप्रतिमां चापि मयेन सुकृतां सभाम्
089c	पाण्डवानामुपहृतां स दृष्ट्वा पर्यतप्यत
090a	यत्रावहसितश्चासीत्प्रस्कन्दन्निव संभ्रमात्
090c	प्रत्यक्षं वासुदेवस्य भीमेनानभिजातवत्
091a	स भोगान्विविधान्भुञ्जन्रत्नानि विविधानि च
091c	कथितो धृतराष्ट्रस्य विवर्णो हरिणः कृशः
092a	अन्वजानात्ततो द्यूतं धृतराष्ट्रः सुतप्रियः
092c	तच्छ्रुत्वा वासुदेवस्य कोपः समभवन्महान्
093a	नातिप्रीतमनाश्चासीद्विवादांश्चान्वमोदत
093c	द्यूतादीननयान्घोरान्प्रवृद्धांश्चाप्युपैक्षत
094a	निरस्य विदुरं द्रोणं भीष्मं शारद्वतं कृपम्
094c	विग्रहे तुमुले तस्मिन्नहन्क्षत्रं परस्परम्
095a	जयत्सु पाण्डुपुत्रेषु श्रुत्वा सुमहदप्रियम्
095c	दुर्योधनमतं ज्ञात्वा कर्णस्य शकुनेस्तथा
095e	धृतराष्ट्रश्चिरं ध्यात्वा संजयं वाक्यमब्रवीत्
096a	शृणु संजय मे सर्वं न मेऽसूयितुमर्हसि
096c	श्रुतवानसि मेधावी बुद्धिमान्प्राज्ञसंमतः
097a	न विग्रहे मम मतिर्न च प्रीये कुरुक्षये
097c	न मे विशेषः पुत्रेषु स्वेषु पाण्डुसुतेषु च
098a	वृद्धं मामभ्यसूयन्ति पुत्रा मन्युपरायणाः
098c	अहं त्वचक्षुः कार्पण्यात्पुत्रप्रीत्या सहामि तत्
098e	मुह्यन्तं चानुमुह्यामि दुर्योधनमचेतनम्
099a	राजसूये श्रियं दृष्ट्वा पाण्डवस्य महौजसः
099c	तच्चावहसनं प्राप्य सभारोहणदर्शने
100a	अमर्षितः स्वयं जेतुमशक्तः पाण्डवान्रणे
100c	निरुत्साहश्च संप्राप्तुं श्रियमक्षत्रियो यथा
100e	गान्धारराजसहितश्छद्मद्यूतममन्त्रयत्
101a	तत्र यद्यद्यथा ज्ञातं मया संजय तच्छृणु
101c	श्रुत्वा हि मम वाक्यानि बुद्ध्या युक्तानि तत्त्वतः
101e	ततो ज्ञास्यसि मां सौते प्रज्ञाचक्षुषमित्युत
102a	यदाश्रौषं धनुरायम्य चित्रं; विद्धं लक्ष्यं पातितं वै पृथिव्याम्
102c	कृष्णां हृतां पश्यतां सर्वराज्ञां; तदा नाशंसे विजयाय संजय
103a	यदाश्रौषं द्वारकायां सुभद्रां; प्रसह्योढां माधवीमर्जुनेन
103c	इन्द्रप्रस्थं वृष्णिवीरौ च यातौ; तदा नाशंसे विजयाय संजय
104a	यदाश्रौषं देवराजं प्रवृष्टं; शरैर्दिव्यैर्वारितं चार्जुनेन
104c	अग्निं तथा तर्पितं खाण्डवे च; तदा नाशंसे विजयाय संजय
105a	यदाश्रौषं हृतराज्यं युधिष्ठिरं; पराजितं सौबलेनाक्षवत्याम्
105c	अन्वागतं भ्रातृभिरप्रमेयै;स्तदा नाशंसे विजयाय संजय
106a	यदाश्रौषं द्रौपदीमश्रुकण्ठीं; सभां नीतां दुःखितामेकवस्त्राम्
106c	रजस्वलां नाथवतीमनाथव;त्तदा नाशंसे विजयाय संजय
107a	यदाश्रौषं विविधास्तात चेष्टा; धर्मात्मनां प्रस्थितानां वनाय
107c	ज्येष्ठप्रीत्या क्लिश्यतां पाण्डवानां; तदा नाशंसे विजयाय संजय
108a	यदाश्रौषं स्नातकानां सहस्रै;रन्वागतं धर्मराजं वनस्थम्
108c	भिक्षाभुजां ब्राह्मणानां महात्मनां; तदा नाशंसे विजयाय संजय
109a	यदाश्रौषमर्जुनो देवदेवं; किरातरूपं त्र्यम्बकं तोष्य युद्धे
109c	अवाप तत्पाशुपतं महास्त्रं; तदा नाशंसे विजयाय संजय
110a	यदाश्रौषं त्रिदिवस्थं धनंजयं; शक्रात्साक्षाद्दिव्यमस्त्रं यथावत्
110c	अधीयानं शंसितं सत्यसंधं; तदा नाशंसे विजयाय संजय
111a	यदाश्रौषं वैश्रवणेन सार्धं; समागतं भीममन्यांश्च पार्थान्
111c	तस्मिन्देशे मानुषाणामगम्ये; तदा नाशंसे विजयाय संजय
112a	यदाश्रौषं घोषयात्रागतानां; बन्धं गन्धर्वैर्मोक्षणं चार्जुनेन
112c	स्वेषां सुतानां कर्णबुद्धौ रतानां; तदा नाशंसे विजयाय संजय
113a	यदाश्रौषं यक्षरूपेण धर्मं; समागतं धर्मराजेन सूत
113c	प्रश्नानुक्तान्विब्रुवन्तं च सम्य;क्तदा नाशंसे विजयाय संजय
114a	यदाश्रौषं मामकानां वरिष्ठा;न्धनंजयेनैकरथेन भग्नान्
114c	विराटराष्ट्रे वसता महात्मना; तदा नाशंसे विजयाय संजय
115a	यदाश्रौषं सत्कृतां मत्स्यराज्ञा; सुतां दत्तामुत्तरामर्जुनाय
115c	तां चार्जुनः प्रत्यगृह्णात्सुतार्थे; तदा नाशंसे विजयाय संजय
116a	यदाश्रौषं निर्जितस्याधनस्य; प्रव्राजितस्य स्वजनात्प्रच्युतस्य
116c	अक्षौहिणीः सप्त युधिष्ठिरस्य; तदा नाशंसे विजयाय संजय
117a	यदाश्रौषं नरनारायणौ तौ; कृष्णार्जुनौ वदतो नारदस्य
117c	अहं द्रष्टा ब्रह्मलोके सदेति; तदा नाशंसे विजयाय संजय
118a	यदाश्रौषं माधवं वासुदेवं; सर्वात्मना पाण्डवार्थे निविष्टम्
118c	यस्येमां गां विक्रममेकमाहु;स्तदा नाशंसे विजयाय संजय
119a	यदाश्रौषं कर्णदुर्योधनाभ्यां; बुद्धिं कृतां निग्रहे केशवस्य
119c	तं चात्मानं बहुधा दर्शयानं; तदा नाशंसे विजयाय संजय
120a	यदाश्रौषं वासुदेवे प्रयाते; रथस्यैकामग्रतस्तिष्ठमानाम्
120c	आर्तां पृथां सान्त्वितां केशवेन; तदा नाशंसे विजयाय संजय
121a	यदाश्रौषं मन्त्रिणं वासुदेवं; तथा भीष्मं शांतनवं च तेषाम्
121c	भारद्वाजं चाशिषोऽनुब्रुवाणं; तदा नाशंसे विजयाय संजय
122a	यदाश्रौषं कर्ण उवाच भीष्मं; नाहं योत्स्ये युध्यमाने त्वयीति
122c	हित्वा सेनामपचक्राम चैव; तदा नाशंसे विजयाय संजय
123a	यदाश्रौषं वासुदेवार्जुनौ तौ; तथा धनुर्गाण्डिवमप्रमेयम्
123c	त्रीण्युग्रवीर्याणि समागतानि; तदा नाशंसे विजयाय संजय
124a	यदाश्रौषं कश्मलेनाभिपन्ने; रथोपस्थे सीदमानेऽर्जुने वै
124c	कृष्णं लोकान्दर्शयानं शरीरे; तदा नाशंसे विजयाय संजय
125a	यदाश्रौषं भीष्मममित्रकर्शनं; निघ्नन्तमाजावयुतं रथानाम्
125c	नैषां कश्चिद्वध्यते दृश्यरूप;स्तदा नाशंसे विजयाय संजय
126a	यदाश्रौषं भीष्ममत्यन्तशूरं; हतं पार्थेनाहवेष्वप्रधृष्यम्
126c	शिखण्डिनं पुरतः स्थापयित्वा; तदा नाशंसे विजयाय संजय
127a	यदाश्रौषं शरतल्पे शयानं; वृद्धं वीरं सादितं चित्रपुङ्खैः
127c	भीष्मं कृत्वा सोमकानल्पशेषां;स्तदा नाशंसे विजयाय संजय
128a	यदाश्रौषं शांतनवे शयाने; पानीयार्थे चोदितेनार्जुनेन
128c	भूमिं भित्त्वा तर्पितं तत्र भीष्मं; तदा नाशंसे विजयाय संजय
129a	यदाश्रौषं शुक्रसूर्यौ च युक्तौ; कौन्तेयानामनुलोमौ जयाय
129c	नित्यं चास्माञ्श्वापदा व्याभषन्त;स्तदा नाशंसे विजयाय संजय
130a	यदा द्रोणो विविधानस्त्रमार्गा;न्विदर्शयन्समरे चित्रयोधी
130c	न पाण्डवाञ्श्रेष्ठतमान्निहन्ति; तदा नाशंसे विजयाय संजय
131a	यदाश्रौषं चास्मदीयान्महारथा;न्व्यवस्थितानर्जुनस्यान्तकाय
131c	संशप्तकान्निहतानर्जुनेन; तदा नाशंसे विजयाय संजय
132a	यदाश्रौषं व्यूहमभेद्यमन्यै;र्भारद्वाजेनात्तशस्त्रेण गुप्तम्
132c	भित्त्वा सौभद्रं वीरमेकं प्रविष्टं; तदा नाशंसे विजयाय संजय
133a	यदाभिमन्युं परिवार्य बालं; सर्वे हत्वा हृष्टरूपा बभूवुः
133c	महारथाः पार्थमशक्नुवन्त;स्तदा नाशंसे विजयाय संजय
134a	यदाश्रौषमभिमन्युं निहत्य; हर्षान्मूढान्क्रोशतो धार्तराष्ट्रान्
134c	क्रोधं मुक्तं सैन्धवे चार्जुनेन; तदा नाशंसे विजयाय संजय
135a	यदाश्रौषं सैन्धवार्थे प्रतिज्ञां; प्रतिज्ञातां तद्वधायार्जुनेन
135c	सत्यां निस्तीर्णां शत्रुमध्ये च तेन; तदा नाशंसे विजयाय संजय
136a	यदाश्रौषं श्रान्तहये धनंजये; मुक्त्वा हयान्पाययित्वोपवृत्तान्
136c	पुनर्युक्त्वा वासुदेवं प्रयातं; तदा नाशंसे विजयाय संजय
137a	यदाश्रौषं वाहनेष्वाश्वसत्सु; रथोपस्थे तिष्ठता गाण्डिवेन
137c	सर्वान्योधान्वारितानर्जुनेन; तदा नाशंसे विजयाय संजय
138a 	यदाश्रौषं नागबलैर्दुरुत्सहं; द्रोणानीकं युयुधानं प्रमथ्य
138c	यातं वार्ष्णेयं यत्र तौ कृष्णपार्थौ; तदा नाशंसे विजयाय संजय
139a	यदाश्रौषं कर्णमासाद्य मुक्तं; वधाद्भीमं कुत्सयित्वा वचोभिः
139c	धनुष्कोट्या तुद्य कर्णेन वीरं; तदा नाशंसे विजयाय संजय
140a	यदा द्रोणः कृतवर्मा कृपश्च; कर्णो द्रौणिर्मद्रराजश्च शूरः
140c	अमर्षयन्सैन्धवं वध्यमानं; तदा नाशंसे विजयाय संजय
141a	यदाश्रौषं देवराजेन दत्तां; दिव्यां शक्तिं व्यंसितां माधवेन
141c	घटोत्कचे राक्षसे घोररूपे; तदा नाशंसे विजयाय संजय
142a	यदाश्रौषं कर्णघटोत्कचाभ्यां; युद्धे मुक्तां सूतपुत्रेण शक्तिम्
142c	यया वध्यः समरे सव्यसाची; तदा नाशंसे विजयाय संजय
143a	यदाश्रौषं द्रोणमाचार्यमेकं; धृष्टद्युम्नेनाभ्यतिक्रम्य धर्मम्
143c	रथोपस्थे प्रायगतं विशस्तं; तदा नाशंसे विजयाय संजय
144a	यदाश्रौषं द्रौणिना द्वैरथस्थं; माद्रीपुत्रं नकुलं लोकमध्ये
144c	समं युद्धे पाण्डवं युध्यमानं; तदा नाशंसे विजयाय संजय
145a	यदा द्रोणे निहते द्रोणपुत्रो; नारायणं दिव्यमस्त्रं विकुर्वन्
145c	नैषामन्तं गतवान्पाण्डवानां; तदा नाशंसे विजयाय संजय
146a	यदाश्रौषं कर्णमत्यन्तशूरं; हतं पार्थेनाहवेष्वप्रधृष्यम्
146c	तस्मिन्भ्रातॄणां विग्रहे देवगुह्ये; तदा नाशंसे विजयाय संजय
147a	यदाश्रौषं द्रोणपुत्रं कृपं च; दुःशासनं कृतवर्माणमुग्रम्
147c	युधिष्ठिरं शून्यमधर्षयन्तं; तदा नाशंसे विजयाय संजय
148a	यदाश्रौषं निहतं मद्रराजं; रणे शूरं धर्मराजेन सूत
148	सदा संग्रामे स्पर्धते यः स कृष्णं; तदा नाशंसे विजयाय संजय
149a	यदाश्रौषं कलहद्यूतमूलं; मायाबलं सौबलं पाण्डवेन
149c	हतं संग्रामे सहदेवेन पापं; तदा नाशंसे विजयाय संजय
150a	यदाश्रौषं श्रान्तमेकं शयानं; ह्रदं गत्वा स्तम्भयित्वा तदम्भः
150c	दुर्योधनं विरथं भग्नदर्पं; तदा नाशंसे विजयाय संजय
151a	यदाश्रौषं पाण्डवांस्तिष्ठमाना;न्गङ्गाह्रदे वासुदेवेन सार्धम्
151c	अमर्षणं धर्षयतः सुतं मे; तदा नाशंसे विजयाय संजय
152a	यदाश्रौषं विविधांस्तात मार्गा;न्गदायुद्धे मण्डलं संचरन्तम्
152c	मिथ्या हतं वासुदेवस्य बुद्ध्या; तदा नाशंसे विजयाय संजय
153a	यदाश्रौषं द्रोणपुत्रादिभिस्तै;र्हतान्पाञ्चालान्द्रौपदेयांश्च सुप्तान्
153c	कृतं बीभत्समयशस्यं च कर्म; तदा नाशंसे विजयाय संजय
154a	यदाश्रौषं भीमसेनानुयातेन; अश्वत्थाम्ना परमास्त्रं प्रयुक्तम्
154c	क्रुद्धेनैषीकमवधीद्येन गर्भं; तदा नाशंसे विजयाय संजय
155a	यदाश्रौषं ब्रह्मशिरोऽर्जुनेन; मुक्तं स्वस्तीत्यस्त्रमस्त्रेण शान्तम्
155c	अश्वत्थाम्ना मणिरत्नं च दत्तं; तदा नाशंसे विजयाय संजय
156a	यदाश्रौषं द्रोणपुत्रेण गर्भे; वैराट्या वै पात्यमाने महास्त्रे
156c	द्वैपायनः केशवो द्रोणपुत्रं; परस्परेणाभिशापैः शशाप
157a	शोच्या गान्धारी पुत्रपौत्रैर्विहीना; तथा वध्वः पितृभिर्भ्रातृभिश्च
157c	कृतं कार्यं दुष्करं पाण्डवेयैः; प्राप्तं राज्यमसपत्नं पुनस्तैः
158a	कष्टं युद्धे दश शेषाः श्रुता मे; त्रयोऽस्माकं पाण्डवानां च सप्त
158c	द्व्यूना विंशतिराहताक्षौहिणीनां; तस्मिन्संग्रामे विग्रहे क्षत्रियाणाम्
159a	तमसा त्वभ्यवस्तीर्णो मोह आविशतीव माम्
159c	संज्ञां नोपलभे सूत मनो विह्वलतीव मे
160a	इत्युक्त्वा धृतराष्ट्रोऽथ विलप्य बहुदुःखितः
160c	मूर्च्छितः पुनराश्वस्तः संजयं वाक्यमब्रवीत्
161a	संजयैवंगते प्राणांस्त्यक्तुमिच्छामि माचिरम्
161c	स्तोकं ह्यपि न पश्यामि फलं जीवितधारणे
162a	तं तथावादिनं दीनं विलपन्तं महीपतिम्
162c	गावल्गणिरिदं धीमान्महार्थं वाक्यमब्रवीत्
163a	श्रुतवानसि वै राज्ञो महोत्साहान्महाबलान्
163c	द्वैपायनस्य वदतो नारदस्य च धीमतः
164a	महत्सु राजवंशेषु गुणैः समुदितेषु च
164c	जातान्दिव्यास्त्रविदुषः शक्रप्रतिमतेजसः
165a	धर्मेण पृथिवीं जित्वा यज्ञैरिष्ट्वाप्तदक्षिणैः
165c	अस्मिँल्लोके यशः प्राप्य ततः कालवशं गताः
166a	वैन्यं महारथं वीरं सृञ्जयं जयतां वरम्
166c	सुहोत्रं रन्तिदेवं च कक्षीवन्तं तथौशिजम्
167a	बाह्लीकं दमनं शैब्यं शर्यातिमजितं जितम्
167c	विश्वामित्रममित्रघ्नमम्बरीषं महाबलम्
168a	मरुत्तं मनुमिक्ष्वाकुं गयं भरतमेव च
168c	रामं दाशरथिं चैव शशबिन्दुं भगीरथम्
169a	ययातिं शुभकर्माणं देवैर्यो याजितः स्वयम्
169c	चैत्ययूपाङ्किता भूमिर्यस्येयं सवनाकरा
170a	इति राज्ञां चतुर्विंशन्नारदेन सुरर्षिणा
170c	पुत्रशोकाभितप्ताय पुरा शैब्याय कीर्तिताः
171a	तेभ्यश्चान्ये गताः पूर्वं राजानो बलवत्तराः
171c	महारथा महात्मानः सर्वैः समुदिता गुणैः
172a	पूरुः कुरुर्यदुः शूरो विष्वगश्वो महाधृतिः
172c	अनेना युवनाश्वश्च ककुत्स्थो विक्रमी रघुः
173a	विजिती वीतिहोत्रश्च भवः श्वेतो बृहद्गुरुः
173c	उशीनरः शतरथः कङ्को दुलिदुहो द्रुमः
174a	दम्भोद्भवः परो वेनः सगरः संकृतिर्निमिः
174c	अजेयः परशुः पुण्ड्रः शम्भुर्देवावृधोऽनघः
175a	देवाह्वयः सुप्रतिमः सुप्रतीको बृहद्रथः
175c	महोत्साहो विनीतात्मा सुक्रतुर्नैषधो नलः
176a	सत्यव्रतः शान्तभयः सुमित्रः सुबलः प्रभुः
176c	जानुजङ्घोऽनरण्योऽर्कः प्रियभृत्यः शुभव्रतः
177a	बलबन्धुर्निरामर्दः केतुशृङ्गो बृहद्बलः
177c	धृष्टकेतुर्बृहत्केतुर्दीप्तकेतुर्निरामयः
178a	अविक्षित्प्रबलो धूर्तः कृतबन्धुर्दृढेषुधिः
178c	महापुराणः संभाव्यः प्रत्यङ्गः परहा श्रुतिः
179a	एते चान्ये च बहवः शतशोऽथ सहस्रशः
179c	श्रूयन्तेऽयुतशश्चान्ये संख्याताश्चापि पद्मशः
180a	हित्वा सुविपुलान्भोगान्बुद्धिमन्तो महाबलाः
180c	राजानो निधनं प्राप्तास्तव पुत्रैर्महत्तमाः
181a	येषां दिव्यानि कर्माणि विक्रमस्त्याग एव च
181c	माहात्म्यमपि चास्तिक्यं सत्यता शौचमार्जवम्
182a	विद्वद्भिः कथ्यते लोके पुराणैः कविसत्तमैः
182c	सर्वर्द्धिगुणसंपन्नास्ते चापि निधनं गताः
183a	तव पुत्रा दुरात्मानः प्रतप्ताश्चैव मन्युना
183c	लुब्धा दुर्वृत्तभूयिष्ठा न ताञ्शोचितुमर्हसि
184a	श्रुतवानसि मेधावी बुद्धिमान्प्राज्ञसंमतः
184c	येषां शास्त्रानुगा बुद्धिर्न ते मुह्यन्ति भारत
185a	निग्रहानुग्रहौ चापि विदितौ ते नराधिप
185c	नात्यन्तमेवानुवृत्तिः श्रूयते पुत्ररक्षणे
186a	भवितव्यं तथा तच्च नातः शोचितुमर्हसि
186c	दैवं प्रज्ञाविशेषेण को निवर्तितुमर्हति
187a	विधातृविहितं मार्गं न कश्चिदतिवर्तते
187c	कालमूलमिदं सर्वं भावाभावौ सुखासुखे
188a	कालः पचति भूतानि कालः संहरति प्रजाः
188c	निर्दहन्तं प्रजाः कालं कालः शमयते पुनः
189a	कालो विकुरुते भावान्सर्वाँल्लोके शुभाशुभान्
189c	कालः संक्षिपते सर्वाः प्रजा विसृजते पुनः
189e	कालः सर्वेषु भूतेषु चरत्यविधृतः समः
190a	अतीतानागता भावा ये च वर्तन्ति सांप्रतम्
190c	तान्कालनिर्मितान्बुद्ध्वा न संज्ञां हातुमर्हसि
191 	सूत उवाच
191a	अत्रोपनिषदं पुण्यां कृष्णद्वैपायनोऽब्रवीत्
191c	भारताध्ययनात्पुण्यादपि पादमधीयतः
191e	श्रद्दधानस्य पूयन्ते सर्वपापान्यशेषतः
192a	देवर्षयो ह्यत्र पुण्या ब्रह्मराजर्षयस्तथा
192c	कीर्त्यन्ते शुभकर्माणस्तथा यक्षमहोरगाः
193a	भगवान्वासुदेवश्च कीर्त्यतेऽत्र सनातनः
193c	स हि सत्यमृतं चैव पवित्रं पुण्यमेव च
194a	शाश्वतं ब्रह्म परमं ध्रुवं ज्योतिः सनातनम्
194c	यस्य दिव्यानि कर्माणि कथयन्ति मनीषिणः
195a	असत्सत्सदसच्चैव यस्माद्देवात्प्रवर्तते
195c	संततिश्च प्रवृत्तिश्च जन्म मृत्युः पुनर्भवः
196a	अध्यात्मं श्रूयते यच्च पञ्चभूतगुणात्मकम्
196c	अव्यक्तादि परं यच्च स एव परिगीयते
197a	यत्तद्यतिवरा युक्ता ध्यानयोगबलान्विताः
197c	प्रतिबिम्बमिवादर्शे पश्यन्त्यात्मन्यवस्थितम्
198a	श्रद्दधानः सदोद्युक्तः सत्यधर्मपरायणः
198c	आसेवन्निममध्यायं नरः पापात्प्रमुच्यते
199a	अनुक्रमणिमध्यायं भारतस्येममादितः
199c	आस्तिकः सततं शृण्वन्न कृच्छ्रेष्ववसीदति
200a	उभे संध्ये जपन्किंचित्सद्यो मुच्येत किल्बिषात्
200c	अनुक्रमण्या यावत्स्यादह्ना रात्र्या च संचितम्
201a	भारतस्य वपुर्ह्येतत्सत्यं चामृतमेव च
201c	नवनीतं यथा दध्नो द्विपदां ब्राह्मणो यथा
202a	ह्रदानामुदधिः श्रेष्ठो गौर्वरिष्ठा चतुष्पदाम्
202c	यथैतानि वरिष्ठानि तथा भारतमुच्यते
203a	यश्चैनं श्रावयेच्छ्राद्धे ब्राह्मणान्पादमन्ततः
203c	अक्षय्यमन्नपानं तत्पितॄंस्तस्योपतिष्ठति
204a	इतिहासपुराणाभ्यां वेदं समुपबृंहयेत्
204c	बिभेत्यल्पश्रुताद्वेदो मामयं प्रतरिष्यति
205a	कार्ष्णं वेदमिमं विद्वाञ्श्रावयित्वार्थमश्नुते
205c	भ्रूणहत्याकृतं चापि पापं जह्यान्न संशयः
206a	य इमं शुचिरध्यायं पठेत्पर्वणि पर्वणि
206c	अधीतं भारतं तेन कृत्स्नं स्यादिति मे मतिः
207a	यश्चेमं शृणुयान्नित्यमार्षं श्रद्धासमन्वितः
207c	स दीर्घमायुः कीर्तिं च स्वर्गतिं चाप्नुयान्नरः
208a	चत्वार एकतो वेदा भारतं चैकमेकतः
208c	समागतैः सुरर्षिभिस्तुलामारोपितं पुरा
208e	महत्त्वे च गुरुत्वे च ध्रियमाणं ततोऽधिकम्
209a	महत्त्वाद्भारवत्त्वाच्च महाभारतमुच्यते
209c	निरुक्तमस्य यो वेद सर्वपापैः प्रमुच्यते
210a	तपो न कल्कोऽध्ययनं न कल्कः; स्वाभाविको वेदविधिर्न कल्कः
210c	प्रसह्य वित्ताहरणं न कल्क;स्तान्येव भावोपहतानि कल्कः
