001	वैशम्पायन उवाच
001a	ततः शिष्यान्समानीय आचार्यार्थमचोदयत्
001c	द्रोणः सर्वानशेषेण दक्षिणार्थं महीपते
002a	पाञ्चालराजं द्रुपदं गृहीत्वा रणमूर्धनि
002c	पर्यानयत भद्रं वः सा स्यात्परमदक्षिणा
003a	तथेत्युक्त्वा तु ते सर्वे रथैस्तूर्णं प्रहारिणः
003c	आचार्यधनदानार्थं द्रोणेन सहिता ययुः
004a	ततोऽभिजग्मुः पाञ्चालान्निघ्नन्तस्ते नरर्षभाः
004c	ममृदुस्तस्य नगरं द्रुपदस्य महौजसः
005a	ते यज्ञसेनं द्रुपदं गृहीत्वा रणमूर्धनि
005c	उपाजह्रुः सहामात्यं द्रोणाय भरतर्षभाः
006a	भग्नदर्पं हृतधनं तथा च वशमागतम्
006c	स वैरं मनसा ध्यात्वा द्रोणो द्रुपदमब्रवीत्
007a	प्रमृद्य तरसा राष्ट्रं पुरं ते मृदितं मया
007c	प्राप्य जीवन्रिपुवशं सखिपूर्वं किमिष्यते
008a	एवमुक्त्वा प्रहस्यैनं निश्चित्य पुनरब्रवीत्
008c	मा भैः प्राणभयाद्राजन्क्षमिणो ब्राह्मणा वयम्
009a	आश्रमे क्रीडितं यत्तु त्वया बाल्ये मया सह
009c	तेन संवर्धितः स्नेहस्त्वया मे क्षत्रियर्षभ
010a	प्रार्थयेयं त्वया सख्यं पुनरेव नरर्षभ
010c	वरं ददामि ते राजन्राज्यस्यार्धमवाप्नुहि
011a	अराजा किल नो राज्ञां सखा भवितुमर्हति
011c	अतः प्रयतितं राज्ये यज्ञसेन मया तव
012a	राजासि दक्षिणे कूले भागीरथ्याहमुत्तरे
012c	सखायं मां विजानीहि पाञ्चाल यदि मन्यसे
013	द्रुपद उवाच
013a	अनाश्चर्यमिदं ब्रह्मन्विक्रान्तेषु महात्मसु
013c	प्रीये त्वयाहं त्वत्तश्च प्रीतिमिच्छामि शाश्वतीम्
014	वैशम्पायन उवाच
014a	एवमुक्तस्तु तं द्रोणो मोक्षयामास भारत
014c	सत्कृत्य चैनं प्रीतात्मा राज्यार्धं प्रत्यपादयत्
015a	माकन्दीमथ गङ्गायास्तीरे जनपदायुताम्
015c	सोऽध्यावसद्दीनमनाः काम्पिल्यं च पुरोत्तमम्
015e	दक्षिणान्श्चैव पाञ्चालान्यावच्चर्मण्वती नदी
016a	द्रोणेन वैरं द्रुपदः संस्मरन्न शशाम ह
016c	क्षात्रेण च बलेनास्य नापश्यत्स पराजयम्
017a	हीनं विदित्वा चात्मानं ब्राह्मणेन बलेन च
017c	पुत्रजन्म परीप्सन्वै स राजा तदधारयत्
017e	अहिच्छत्रं च विषयं द्रोणः समभिपद्यत
018a	एवं राजन्नहिच्छत्रा पुरी जनपदायुता
018c	युधि निर्जित्य पार्थेन द्रोणाय प्रतिपादिता
