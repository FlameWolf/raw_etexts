BR0113191001	वैशम्पायन उवाच
BR0113191001a	पाण्डवैः सह संयोगं गतस्य द्रुपदस्य तु
BR0113191001c	न बभूव भयं किञ्चिद्देवेभ्योऽपि कथञ्चन
BR0113191002a	कुन्तीमासाद्य ता नार्यो द्रुपदस्य महात्मनः
BR0113191002c	नाम सङ्कीर्तयन्त्यस्ताः पादौ जग्मुः स्वमूर्धभिः
BR0113191003a	कृष्णा च क्षौमसंवीता कृतकौतुकमङ्गला
BR0113191003c	कृताभिवादना श्वश्र्वास्तस्थौ प्रह्वा कृताञ्जलिः
BR0113191004a	रूपलक्षणसम्पन्नां शीलाचारसमन्विताम्
BR0113191004c	द्रौपदीमवदत्प्रेम्णा पृथाशीर्वचनं स्नुषाम्
BR0113191005a	यथेन्द्राणी हरिहये स्वाहा चैव विभावसौ
BR0113191005c	रोहिणी च यथा सोमे दमयन्ती यथा नले
BR0113191006a	यथा वैश्रवणे भद्रा वसिष्ठे चाप्यरुन्धती
BR0113191006c	यथा नारायणे लक्ष्मीस्तथा त्वं भव भर्तृषु
BR0113191007a	जीवसूर्वीरसूर्भद्रे बहुसौख्यसमन्विता
BR0113191007c	सुभगा भोगसम्पन्ना यज्ञपत्नी स्वनुव्रता
BR0113191008a	अतिथीनागतान्साधून्बालान्वृद्धान्गुरूंस्तथा
BR0113191008c	पूजयन्त्या यथान्यायं शश्वद्गच्छन्तु ते समाः
BR0113191009a	कुरुजाङ्गलमुख्येषु राष्ट्रेषु नगरेषु च
BR0113191009c	अनु त्वमभिषिच्यस्व नृपतिं धर्मवत्सलम्
BR0113191010a	पतिभिर्निर्जितामुर्वीं विक्रमेण महाबलैः
BR0113191010c	कुरु ब्राह्मणसात्सर्वामश्वमेधे महाक्रतौ
BR0113191011a	पृथिव्यां यानि रत्नानि गुणवन्ति गुनान्विते
BR0113191011c	तान्याप्नुहि त्वं कल्याणि सुखिनी शरदां शतम्
BR0113191012a	यथा च त्वाभिनन्दामि वध्वद्य क्षौमसंवृताम्
BR0113191012c	तथा भूयोऽभिनन्दिष्ये सूतपुत्रां गुणान्विताम्
BR0113191013a	ततस्तु कृतदारेभ्यः पाण्डुभ्यः प्राहिणोद्धरिः
BR0113191013c	मुक्तावैडूर्यचित्राणि हैमान्याभरणानि च
BR0113191014a	वासांसि च महार्हाणि नानादेश्यानि माधवः
BR0113191014c	कम्बलाजिनरत्नानि स्पर्शवन्ति शुभानि च
BR0113191015a	शयनासनयानानि विविधानि महान्ति च
BR0113191015c	वैडूर्यवज्रचित्राणि शतशो भाजनानि च
BR0113191016a	रूपयौवनदाक्षिण्यैरुपेताश्च स्वलङ्कृताः
BR0113191016c	प्रेष्याः सम्प्रददौ कृष्णो नानादेश्याः सहस्रशः
BR0113191017a	गजान्विनीतान्भद्रांश्च सदश्वांश्च स्वलंकृतान्
BR0113191017c	रथांश्च दान्तान्सौवर्णैः शुभैः पट्टैरलंकृतान्
BR0113191018a	कोटिशश्च सुवर्णं स तेषामकृतकं तथा
BR0113191018c	वीतीकृतममेयात्मा प्राहिणोन्मधुसूदनः
BR0113191019a	तत्सर्वं प्रतिजग्राह धर्मराजो युधिष्ठिरः
BR0113191019c	मुदा परमया युक्तो गोविन्दप्रियकाम्यया
