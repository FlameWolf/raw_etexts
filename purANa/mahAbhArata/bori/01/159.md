001	अर्जुन उवाच
001a	कारणं ब्रूहि गन्धर्व किं तद्येन स्म धर्षिताः
001c	यान्तो ब्रह्मविदः सन्तः सर्वे रात्रावरिन्दम
002	गन्धर्व उवाच
002a	अनग्नयोऽनाहुतयो न च विप्रपुरस्कृताः
002c	यूयं ततो धर्षिताः स्थ मया पाण्डवनन्दन
003a	यक्षराक्षसगन्धर्वाः पिशाचोरगमानवाः
003c	विस्तरं कुरुवंशस्य श्रीमतः कथयन्ति ते
004a	नारदप्रभृतीनां च देवर्षीणां मया श्रुतम्
004c	गुणान्कथयतां वीर पूर्वेषां तव धीमताम्
005a	स्वयं चापि मया दृष्टश्चरता सागराम्बराम्
005c	इमां वसुमतीं कृत्स्नां प्रभावः स्वकुलस्य ते
006a	वेदे धनुषि चाचार्यमभिजानामि तेऽर्जुन
006c	विश्रुतं त्रिषु लोकेषु भारद्वाजं यशस्विनम्
007a	धर्मं वायुं च शक्रं च विजानाम्यश्विनौ तथा
007c	पाण्डुं च कुरुशार्दूल षडेतान्कुलवर्धनान्
007e	पितॄनेतानहं पार्थ देवमानुषसत्तमान्
008a	दिव्यात्मानो महात्मानः सर्वशस्त्रभृतां वराः
008c	भवन्तो भ्रातरः शूराः सर्वे सुचरितव्रताः
009a	उत्तमां तु मनोबुद्धिं भवतां भावितात्मनाम्
009c	जानन्नपि च वः पार्थ कृतवानिह धर्षणाम्
010a	स्त्रीसकाशे च कौरव्य न पुमान्क्षन्तुमर्हति
010c	धर्षणामात्मनः पश्यन्बाहुद्रविणमाश्रितः
011a	नक्तं च बलमस्माकं भूय एवाभिवर्धते
011c	यतस्ततो मां कौन्तेय सदारं मन्युराविशत्
012a	सोऽहं त्वयेह विजितः सङ्ख्ये तापत्यवर्धन
012c	येन तेनेह विधिना कीर्त्यमानं निबोध मे
013a	ब्रह्मचर्यं परो धर्मः स चापि नियतस्त्वयि
013c	यस्मात्तस्मादहं पार्थ रणेऽस्मिन्विजितस्त्वया
014a	यस्तु स्यात्क्षत्रियः कश्चित्कामवृत्तः परन्तप
014c	नक्तं च युधि युध्येत न स जीवेत्कथञ्चन
015a	यस्तु स्यात्कामवृत्तोऽपि राजा तापत्य सङ्गरे
015c	जयेन्नक्तञ्चरान्सर्वान्स पुरोहितधूर्गतः
016a	तस्मात्तापत्य यत्किञ्चिन्नृणां श्रेय इहेप्सितम्
016c	तस्मिन्कर्मणि योक्तव्या दान्तात्मानः पुरोहिताः
017a	वेदे षडङ्गे निरताः शुचयः सत्यवादिनः
017c	धर्मात्मानः कृतात्मानः स्युर्नृपाणां पुरोहिताः
018a	जयश्च नियतो राज्ञः स्वर्गश्च स्यादनन्तरम्
018c	यस्य स्याद्धर्मविद्वाग्मी पुरोधाः शीलवाञ्शुचिः
019a	लाभं लब्धुमलब्धं हि लब्धं च परिरक्षितुम्
019c	पुरोहितं प्रकुर्वीत राजा गुणसमन्वितम्
020a	पुरोहितमते तिष्ठेद्य इच्छेत्पृथिवीं नृपः
020c	प्राप्तुं मेरुवरोत्तंसां सर्वशः सागराम्बराम्
021a	न हि केवलशौर्येण तापत्याभिजनेन च
021c	जयेदब्राह्मणः कश्चिद्भूमिं भूमिपतिः क्वचित्
022a	तस्मादेवं विजानीहि कुरूणां वंशवर्धन
022c	ब्राह्मणप्रमुखं राज्यं शक्यं पालयितुं चिरम्
