BR0111171001    और्व उवाच
BR0111171001a	उक्तवानस्मि यां क्रोधात्प्रतिज्ञां पितरस्तदा
BR0111171001c	सर्वलोकविनाशाय न सा मे वितथा भवेत्
BR0111171002a	वृथारोषप्रतिज्ञो हि नाहं जीवितुमुत्सहे
BR0111171002c	अनिस्तीर्णो हि मां रोषो दहेदग्निरिवारणिम्
BR0111171003a	यो हि कारणतः क्रोधं सञ्जातं क्षन्तुमर्हति
BR0111171003c	नालं स मनुजः सम्यक्त्रिवर्गं परिरक्षितुम्
BR0111171004a	अशिष्टानां नियन्ता हि शिष्टानां परिरक्षता
BR0111171004c	स्थाने रोषः प्रयुक्तः स्यान्नृपैः स्वर्गजिगीषुभिः
BR0111171005a	अश्रौषमहमूरुस्थो गर्भशय्यागतस्तदा
BR0111171005c	आरावं मातृवर्गस्य भृगूणां क्षत्रियैर्वधे
BR0111171006a	सामरैर्हि यदा लोकैर्भृगूणां क्षत्रियाधमैः
BR0111171006c	आगर्भोत्सादनं क्षान्तं तदा मां मन्युराविषत्
BR0111171007a	आपूर्णकोशाः किल मे मातरः पितरस्तथा
BR0111171007c	भयात्सर्वेषु लोकेषु नाधिजग्मुः परायणम्
BR0111171008a	तान्भृगूणां तदा दारान्कश्चिन्नाभ्यवपद्यत
BR0111171008c	यदा तदा दधारेयमूरुणैकेन मां शुभा
BR0111171009a	प्रतिषेद्धा हि पापस्य यदा लोकेषु विद्यते
BR0111171009c	तदा सर्वेषु लोकेषु पापकृन्नोपपद्यते
BR0111171010a	यदा तु प्रतिषेद्धारं पापो न लभते क्वचित्
BR0111171010c	तिष्ठन्ति बहवो लोके तदा पापेषु कर्मसु
BR0111171011a	जानन्नपि च यः पापं शक्तिमान्न नियच्छति
BR0111171011c	ईशः सन्सोऽपि तेनैव कर्मणा सम्प्रयुज्यते
BR0111171012a	राजभिश्चेश्वरैश्चैव यदि वै पितरो मम
BR0111171012c	शक्तैर्न शकिता त्रातुमिष्टं मत्वेह जीवितम्
BR0111171013a	अत एषामहं क्रुद्धो लोकानामीश्वरोऽद्य सन्
BR0111171013c	भवतां तु वचो नाहमलं समतिवर्तितुम्
BR0111171014a	मम चापि भवेदेतदीश्वरस्य सतो महत्
BR0111171014c	उपेक्षमाणस्य पुनर्लोकानां किल्बिषाद्भयम्
BR0111171015a	यश्चायं मन्युजो मेऽग्निर्लोकानादातुमिच्छति
BR0111171015c	दहेदेष च मामेव निगृहीतः स्वतेजसा
BR0111171016a	भवतां च विजानामि सर्वलोकहितेप्सुताम्
BR0111171016c	तस्माद्विदध्वं यच्छ्रेयो लोकानां मम चेश्वराः
BR0111171017    पितर ऊचुः
BR0111171017a	य एष मन्युजस्तेऽग्निर्लोकानादातुमिच्छति
BR0111171017c	अप्सु तं मुञ्च भद्रं ते लोका ह्यप्सु प्रतिष्ठिताः
BR0111171018a	आपोमयाः सर्वरसाः सर्वमापोमयं जगत्
BR0111171018c	तस्मादप्सु विमुञ्चेमं क्रोधाग्निं द्विजसत्तम
BR0111171019a	अयं तिष्ठतु ते विप्र यदीच्छसि महोदधौ
BR0111171019c	मन्युजोऽग्निर्दहन्नापो लोका ह्यापोमयाः स्मृताः
BR0111171020a	एवं प्रतिज्ञा सत्येयं तवानघ भविष्यति
BR0111171020c	न चैव सामरा लोका गमिष्यन्ति पराभवम्
BR0111171021    वसिष्ठ उवाच
BR0111171021a	ततस्तं क्रोधजं तात और्वोऽग्निं वरुणालये
BR0111171021c	उत्ससर्ज स चैवाप उपयुङ्क्ते महोदधौ
BR0111171022a	महद्धयशिरो भूत्वा यत्तद्वेदविदो विदुः
BR0111171022c	तमग्निमुद्गिरन्वक्त्रात्पिबत्यापो महोदधौ
BR0111171023a	तस्मात्त्वमपि भद्रं ते न लोकान्हन्तुमर्हसि
BR0111171023c	पराशर परान्धर्माञ्जानञ्ज्ञानवतां वर
