BR0111163001    वसिष्ठ उवाच
BR0111163001a	यैषा ते तपती नाम सावित्र्यवरजा सुता
BR0111163001c	तां त्वां संवरणस्यार्थे वरयामि विभावसो
BR0111163002a	स हि राजा बृहत्कीर्तिर्धर्मार्थविदुदारधीः
BR0111163002c	युक्तः संवरणो भर्ता दुहितुस्ते विहङ्गम
BR0111163003    गन्धर्व उवाच
BR0111163003a	इत्युक्तः सविता तेन ददानीत्येव निश्चितः
BR0111163003c	प्रत्यभाषत तं विप्रं प्रतिनन्द्य दिवाकरः
BR0111163004a	वरः संवरणो राज्ञां त्वमृषीणां वरो मुने
BR0111163004c	तपती योषितां श्रेष्ठा किमन्यत्रापवर्जनात्
BR0111163005a	ततः सर्वानवद्याग्नीं तपतीं तपनः स्वयम्
BR0111163005c	ददौ संवरणस्यार्थे वसिष्ठाय महात्मने
BR0111163005e	प्रतिजग्राह तां कन्यां महर्षिस्तपतीं तदा
BR0111163006a	वसिष्ठोऽथ विसृष्टश्च पुनरेवाजगाम ह
BR0111163006c	यत्र विख्यातकीर्तिः स कुरूणामृषभोऽभवत्
BR0111163007a	स राजा मन्मथाविष्टस्तद्गतेनान्तरात्मना
BR0111163007c	दृष्ट्वा च देवकन्यां तां तपतीं चारुहासिनीम्
BR0111163007e	वसिष्ठेन सहायान्तीं संहृष्टोऽभ्यधिकं बभौ
BR0111163008a	कृच्छ्रे द्वादशरात्रे तु तस्य राज्ञः समापिते
BR0111163008c	आजगाम विशुद्धात्मा वसिष्ठो भगवानृषिः
BR0111163009a	तपसाराध्य वरदं देवं गोपतिमीश्वरम्
BR0111163009c	लेभे संवरणो भार्यां वसिष्ठस्यैव तेजसा
BR0111163010a	ततस्तस्मिन्गिरिश्रेष्ठे देवगन्धर्वसेविते
BR0111163010c	जग्राह विधिवत्पाणिं तपत्याः स नरर्षभः
BR0111163011a	वसिष्ठेनाभ्यनुज्ञातस्तस्मिन्नेव धराधरे
BR0111163011c	सोऽकामयत राजर्षिर्विहर्तुं सह भार्यया
BR0111163012a	ततः पुरे च राष्ट्रे च वाहनेषु बलेषु च
BR0111163012c	आदिदेश महीपालस्तमेव सचिवं तदा
BR0111163013a	नृपतिं त्वभ्यनुज्ञाय वसिष्ठोऽथापचक्रमे
BR0111163013c	सोऽपि राजा गिरौ तस्मिन्विजहारामरोपमः
BR0111163014a	ततो द्वादश वर्षाणि काननेषु जलेषु च
BR0111163014c	रेमे तस्मिन्गिरौ राजा तयैव सह भार्यया
BR0111163015a	तस्य राज्ञः पुरे तस्मिन्समा द्वादश सर्वशः
BR0111163015c	न ववर्ष सहस्राक्षो राष्ट्रे चैवास्य सर्वशः
BR0111163016a	तत्क्षुधार्तैर्निरानन्दैः शवभूतैस्तदा नरैः
BR0111163016c	अभवत्प्रेतराजस्य पुरं प्रेतैरिवावृतम्
BR0111163017a	ततस्तत्तादृशं दृष्ट्वा स एव भगवानृषिः
BR0111163017c	अभ्यपद्यत धर्मात्मा वसिष्ठो राजसत्तमम्
BR0111163018a	तं च पार्थिवशार्दूलमानयामास तत्पुरम्
BR0111163018c	तपत्या सहितं राजन्नुषितं द्वादशीः समाः
BR0111163019a	ततः प्रवृष्टस्तत्रासीद्यथापूर्वं सुरारिहा
BR0111163019c	तस्मिन्नृपतिशार्दूले प्रविष्टे नगरं पुनः
BR0111163020a	ततः सराष्ट्रं मुमुदे तत्पुरं परया मुदा
BR0111163020c	तेन पार्थिवमुख्येन भावितं भावितात्मना
BR0111163021a	ततो द्वादश वर्षाणि पुनरीजे नराधिपः
BR0111163021c	पत्न्या तपत्या सहितो यथा शक्रो मरुत्पतिः
BR0111163022a	एवमासीन्महाभागा तपती नाम पौर्विकी
BR0111163022c	तव वैवस्वती पार्थ तापत्यस्त्वं यया मतः
BR0111163023a	तस्यां सञ्जनयामास कुरुं संवरणो नृपः
BR0111163023c	तपत्यां तपतां श्रेष्ठ तापत्यस्त्वं ततोऽर्जुन
