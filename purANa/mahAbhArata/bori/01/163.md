001    वसिष्ठ उवाच
001a	यैषा ते तपती नाम सावित्र्यवरजा सुता
001c	तां त्वां संवरणस्यार्थे वरयामि विभावसो
002a	स हि राजा बृहत्कीर्तिर्धर्मार्थविदुदारधीः
002c	युक्तः संवरणो भर्ता दुहितुस्ते विहङ्गम
003    गन्धर्व उवाच
003a	इत्युक्तः सविता तेन ददानीत्येव निश्चितः
003c	प्रत्यभाषत तं विप्रं प्रतिनन्द्य दिवाकरः
004a	वरः संवरणो राज्ञां त्वमृषीणां वरो मुने
004c	तपती योषितां श्रेष्ठा किमन्यत्रापवर्जनात्
005a	ततः सर्वानवद्याग्नीं तपतीं तपनः स्वयम्
005c	ददौ संवरणस्यार्थे वसिष्ठाय महात्मने
005e	प्रतिजग्राह तां कन्यां महर्षिस्तपतीं तदा
006a	वसिष्ठोऽथ विसृष्टश्च पुनरेवाजगाम ह
006c	यत्र विख्यातकीर्तिः स कुरूणामृषभोऽभवत्
007a	स राजा मन्मथाविष्टस्तद्गतेनान्तरात्मना
007c	दृष्ट्वा च देवकन्यां तां तपतीं चारुहासिनीम्
007e	वसिष्ठेन सहायान्तीं संहृष्टोऽभ्यधिकं बभौ
008a	कृच्छ्रे द्वादशरात्रे तु तस्य राज्ञः समापिते
008c	आजगाम विशुद्धात्मा वसिष्ठो भगवानृषिः
009a	तपसाराध्य वरदं देवं गोपतिमीश्वरम्
009c	लेभे संवरणो भार्यां वसिष्ठस्यैव तेजसा
010a	ततस्तस्मिन्गिरिश्रेष्ठे देवगन्धर्वसेविते
010c	जग्राह विधिवत्पाणिं तपत्याः स नरर्षभः
011a	वसिष्ठेनाभ्यनुज्ञातस्तस्मिन्नेव धराधरे
011c	सोऽकामयत राजर्षिर्विहर्तुं सह भार्यया
012a	ततः पुरे च राष्ट्रे च वाहनेषु बलेषु च
012c	आदिदेश महीपालस्तमेव सचिवं तदा
013a	नृपतिं त्वभ्यनुज्ञाय वसिष्ठोऽथापचक्रमे
013c	सोऽपि राजा गिरौ तस्मिन्विजहारामरोपमः
014a	ततो द्वादश वर्षाणि काननेषु जलेषु च
014c	रेमे तस्मिन्गिरौ राजा तयैव सह भार्यया
015a	तस्य राज्ञः पुरे तस्मिन्समा द्वादश सर्वशः
015c	न ववर्ष सहस्राक्षो राष्ट्रे चैवास्य सर्वशः
016a	तत्क्षुधार्तैर्निरानन्दैः शवभूतैस्तदा नरैः
016c	अभवत्प्रेतराजस्य पुरं प्रेतैरिवावृतम्
017a	ततस्तत्तादृशं दृष्ट्वा स एव भगवानृषिः
017c	अभ्यपद्यत धर्मात्मा वसिष्ठो राजसत्तमम्
018a	तं च पार्थिवशार्दूलमानयामास तत्पुरम्
018c	तपत्या सहितं राजन्नुषितं द्वादशीः समाः
019a	ततः प्रवृष्टस्तत्रासीद्यथापूर्वं सुरारिहा
019c	तस्मिन्नृपतिशार्दूले प्रविष्टे नगरं पुनः
020a	ततः सराष्ट्रं मुमुदे तत्पुरं परया मुदा
020c	तेन पार्थिवमुख्येन भावितं भावितात्मना
021a	ततो द्वादश वर्षाणि पुनरीजे नराधिपः
021c	पत्न्या तपत्या सहितो यथा शक्रो मरुत्पतिः
022a	एवमासीन्महाभागा तपती नाम पौर्विकी
022c	तव वैवस्वती पार्थ तापत्यस्त्वं यया मतः
023a	तस्यां सञ्जनयामास कुरुं संवरणो नृपः
023c	तपत्यां तपतां श्रेष्ठ तापत्यस्त्वं ततोऽर्जुन
