BR0116207001	वैशम्पायन उवाच
BR0116207001a	कथयित्वा तु तत्सर्वं ब्राह्मणेभ्यः स भारत
BR0116207001c	प्रययौ हिमवत्पार्श्वं ततो वज्रधरात्मजः
BR0116207002a	अगस्त्यवटमासाद्य वसिष्ठस्य च पर्वतम्
BR0116207002c	भृगुतुङ्गे च कौन्तेयः कृतवाञ्शौचमात्मनः
BR0116207003a	प्रददौ गोसहस्राणि तीर्थेष्वायतनेषु च
BR0116207003c	निवेशांश्च द्विजातिभ्यः सोऽददत्कुरुसत्तमः
BR0116207004a	हिरण्यबिन्दोस्तीर्थे च स्नात्वा पुरुषसत्तमः
BR0116207004c	दृष्टवान्पर्वतश्रेष्ठं पुण्यान्यायतनानि च
BR0116207005a	अवतीर्य नरश्रेष्ठो ब्राह्मणैः सह भारत
BR0116207005c	प्राचीं दिशमभिप्रेप्सुर्जगाम भरतर्षभः
BR0116207006a	आनुपूर्व्येण तीर्थानि दृष्टवान्कुरुसत्तमः
BR0116207006c	नदीं चोत्पलिनीं रम्यामरण्यं नैमिषं प्रति
BR0116207007a	नन्दामपरनन्दां च कौशिकीं च यशस्विनीम्
BR0116207007c	महानदीं गयां चैव गङ्गामपि च भारत
BR0116207008a	एवं सर्वाणि तीर्थानि पश्यमानस्तथाश्रमान्
BR0116207008c	आत्मनः पावनं कुर्वन्ब्राह्मणेभ्यो ददौ वसु
BR0116207009a	अङ्गवङ्गकलिङ्गेषु यानि पुण्यानि कानिचित्
BR0116207009c	जगाम तानि सर्वाणि तीर्थान्यायतनानि च
BR0116207009e	दृष्ट्वा च विधिवत्तानि धनं चापि ददौ ततः
BR0116207010a	कलिङ्गराष्ट्रद्वारेषु ब्राह्मणाः पाण्डवानुगाः
BR0116207010c	अभ्यनुज्ञाय कौन्तेयमुपावर्तन्त भारत
BR0116207011a	स तु तैरभ्यनुज्ञातः कुन्तीपुत्रो धनञ्जयः
BR0116207011c	सहायैरल्पकैः शूरः प्रययौ येन सागरम्
BR0116207012a	स कलिङ्गानतिक्रम्य देशानायतनानि च
BR0116207012c	धर्म्याणि रमणीयानि प्रेक्षमाणो ययौ प्रभुः
BR0116207013a	महेन्द्रपर्वतं दृष्ट्वा तापसैरुपशोभितम्
BR0116207013c	समुद्रतीरेण शनैर्मणलूरं जगाम ह
BR0116207014a	तत्र सर्वाणि तीर्थानि पुण्यान्यायतनानि च
BR0116207014c	अभिगम्य महाबाहुरभ्यगच्छन्महीपतिम्
BR0116207014e	मणलूरेश्वरं राजन्धर्मज्ञं चित्रवाहनम्
BR0116207015a	तस्य चित्राङ्गदा नाम दुहिता चारुदर्शना
BR0116207015c	तां ददर्श पुरे तस्मिन्विचरन्तीं यदृच्छया
BR0116207016a	दृष्ट्वा च तां वरारोहां चकमे चैत्रवाहिनीम्
BR0116207016c	अभिगम्य च राजानं ज्ञापयत्स्वं प्रयोजनम्
BR0116207016e	तमुवाचाथ राजा स सान्त्वपूर्वमिदं वचः
BR0116207017a	राजा प्रभङ्करो नाम कुले अस्मिन्बभूव ह
BR0116207017c	अपुत्रः प्रसवेनार्थी तपस्तेपे स उत्तमम्
BR0116207018a	उग्रेण तपसा तेन प्रणिपातेन शङ्करः
BR0116207018c	ईश्वरस्तोषितस्तेन महादेव उमापतिः
BR0116207019a	स तस्मै भगवान्प्रादादेकैकं प्रसवं कुले
BR0116207019c	एकैकः प्रसवस्तस्माद्भवत्यस्मिन्कुले सदा
BR0116207020a	तेषां कुमाराः सर्वेषां पूर्वेषां मम जज्ञिरे
BR0116207020c	कन्या तु मम जातेयं कुलस्योत्पादनी ध्रुवम्
BR0116207021a	पुत्रो ममेयमिति मे भावना पुरुषोत्तम
BR0116207021c	पुत्रिका हेतुविधिना सञ्ज्ञिता भरतर्षभ
BR0116207022a	एतच्छुल्कं भवत्वस्याः कुलकृज्जायतामिह
BR0116207022c	एतेन समयेनेमां प्रतिगृह्णीष्व पाण्डव
BR0116207023a	स तथेति प्रतिज्ञाय कन्यां तां प्रतिगृह्य च
BR0116207023c	उवास नगरे तस्मिन्कौन्तेयस्त्रिहिमाः समाः
