BR0106055001	वैशम्पायन उवाच
BR0106055001a	गुरवे प्राङ्नमस्कृत्य मनोबुद्धिसमाधिभिः
BR0106055001c	सम्पूज्य च द्विजान्सर्वांस्तथान्यान्विदुषो जनान्
BR0106055002a	महर्षेः सर्वलोकेषु विश्रुतस्यास्य धीमतः
BR0106055002c	प्रवक्ष्यामि मतं कृत्स्नं व्यासस्यामिततेजसः
BR0106055003a	श्रोतुं पात्रं च राजंस्त्वं प्राप्येमां भारतीं कथाम्
BR0106055003c	गुरोर्वक्तुं परिस्पन्दो मुदा प्रोत्साहतीव माम्
BR0106055004a	शृणु राजन्यथा भेदः कुरुपाण्डवयोरभूत्
BR0106055004c	राज्यार्थे द्यूतसम्भूतो वनवासस्तथैव च
BR0106055005a	यथा च युद्धमभवत्पृथिवीक्षयकारकम्
BR0106055005c	तत्तेऽहं सम्प्रवक्ष्यामि पृच्छते भरतर्षभ
BR0106055006a	मृते पितरि ते वीरा वनादेत्य स्वमन्दिरम्
BR0106055006c	नचिरादिव विद्वांसो वेदे धनुषि चाभवन्
BR0106055007a	तांस्तथा रूपवीर्यौजःसम्पन्नान्पौरसम्मतान्
BR0106055007c	नामृष्यन्कुरवो दृष्ट्वा पाण्डवाञ्श्रीयशोभृतः
BR0106055008a	ततो दुर्योधनः क्रूरः कर्णश्च सहसौबलः
BR0106055008c	तेषां निग्रहनिर्वासान्विविधांस्ते समाचरन्
BR0106055009a	ददावथ विषं पापो भीमाय धृतराष्ट्रजः
BR0106055009c	जरयामास तद्वीरः सहान्नेन वृकोदरः
BR0106055010a	प्रमाणकोट्यां संसुप्तं पुनर्बद्ध्वा वृकोदरम्
BR0106055010c	तोयेषु भीमं गङ्गायाः प्रक्षिप्य पुरमाव्रजत्
BR0106055011a	यदा प्रबुद्धः कौन्तेयस्तदा सञ्छिद्य बन्धनम्
BR0106055011c	उदतिष्ठन्महाराज भीमसेनो गतव्यथः
BR0106055012a	आशीविषैः कृष्णसर्पैः सुप्तं चैनमदंशयत्
BR0106055012c	सर्वेष्वेवाङ्गदेशेषु न ममार च शत्रुहा
BR0106055013a	तेषां तु विप्रकारेषु तेषु तेषु महामतिः
BR0106055013c	मोक्षणे प्रतिघाते च विदुरोऽवहितोऽभवत्
BR0106055014a	स्वर्गस्थो जीवलोकस्य यथा शक्रः सुखावहः
BR0106055014c	पाण्डवानां तथा नित्यं विदुरोऽपि सुखावहः
BR0106055015a	यदा तु विविधोपायैः संवृतैर्विवृतैरपि
BR0106055015c	नाशक्नोद्विनिहन्तुं तान्दैवभाव्यर्थरक्षितान्
BR0106055016a	ततः सम्मन्त्र्य सचिवैर्वृषदुःशासनादिभिः
BR0106055016c	धृतराष्ट्रमनुज्ञाप्य जातुषं गृहमादिशत्
BR0106055017a	तत्र तान्वासयामास पाण्डवानमितौजसः
BR0106055017c	अदाहयच्च विस्रब्धान्पावकेन पुनस्तदा
BR0106055018a	विदुरस्यैव वचनात्खनित्री विहिता ततः
BR0106055018c	मोक्षयामास योगेन ते मुक्ताः प्राद्रवन्भयात्
BR0106055019a	ततो महावने घोरे हिडिम्बं नाम राक्षसम्
BR0106055019c	भीमसेनोऽवधीत्क्रुद्धो भुवि भीमपराक्रमः
BR0106055020a	अथ सन्धाय ते वीरा एकचक्रां व्रजंस्तदा
BR0106055020	ब्रह्मरूपधरा भूत्वा मात्रा सह परन्तपाः
BR0106055021a	तत्र ते ब्राह्मणार्थाय बकं हत्वा महाबलम्
BR0106055021c	ब्राह्मणैः सहिता जग्मुः पाञ्चालानां पुरं ततः
BR0106055022a	ते तत्र द्रौपदीं लब्ध्वा परिसंवत्सरोषिताः
BR0106055022c	विदिता हास्तिनपुरं प्रत्याजग्मुररिन्दमाः
BR0106055023a	त उक्ता धृतराष्ट्रेण राज्ञा शान्तनवेन च
BR0106055023c	भ्रातृभिर्विग्रहस्तात कथं वो न भवेदिति
BR0106055023e	अस्माभिः खाण्डवप्रस्थे युष्मद्वासोऽनुचिन्तितः
BR0106055024a	तस्माज्जनपदोपेतं सुविभक्तमहापथम्
BR0106055024c	वासाय खाण्डवप्रस्थं व्रजध्वं गतमन्यवः
BR0106055025a	तयोस्ते वचनाज्जग्मुः सह सर्वैः सुहृज्जनैः
BR0106055025c	नगरं खाण्डवप्रस्थं रत्नान्यादाय सर्वशः
BR0106055026a	तत्र ते न्यवसन्राजन्संवत्सरगणान्बहून्
BR0106055026c	वशे शस्त्रप्रतापेन कुर्वन्तोऽन्यान्महीक्षितः
BR0106055027a	एवं धर्मप्रधानास्ते सत्यव्रतपरायणाः
BR0106055027c	अप्रमत्तोत्थिताः क्षान्ताः प्रतपन्तोऽहितांस्तदा
BR0106055028a	अजयद्भीमसेनस्तु दिशं प्राचीं महाबलः
BR0106055028c	उदीचीमर्जुनो वीरः प्रतीचीं नकुलस्तथा
BR0106055029a	दक्षिणां सहदेवस्तु विजिग्ये परवीरहा
BR0106055029c	एवं चक्रुरिमां सर्वे वशे कृत्स्नां वसुन्धराम्
BR0106055030a	पञ्चभिः सूर्यसङ्काशैः सूर्येण च विराजता
BR0106055030c	षट्सूर्येवाबभौ पृथ्वी पाण्डवैः सत्यविक्रमैः
BR0106055031a	ततो निमित्ते कस्मिंश्चिद्धर्मराजो युधिष्ठिरः
BR0106055031c	वनं प्रस्थापयामास भ्रातरं वै धनञ्जयम्
BR0106055032a	स वै संवत्सरं पूर्णं मासं चैकं वनेऽवसत्
BR0106055032c	ततोऽगच्छद्धृषीकेशं द्वारवत्यां कदाचन
BR0106055033a	लब्धवांस्तत्र बीभत्सुर्भार्यां राजीवलोचनाम्
BR0106055033c	अनुजां वासुदेवस्य सुभद्रां भद्रभाषिणीम्
BR0106055034a	सा शचीव महेन्द्रेण श्रीः कृष्णेनेव सङ्गता
BR0106055034c	सुभद्रा युयुजे प्रीता पाण्डवेनार्जुनेन ह
BR0106055035a	अतर्पयच्च कौन्तेयः खाण्डवे हव्यवाहनम्
BR0106055035c	बीभत्सुर्वासुदेवेन सहितो नृपसत्तम
BR0106055036a	नातिभारो हि पार्थस्य केशवेनाभवत्सह
BR0106055036c	व्यवसायसहायस्य विष्णोः शत्रुवधेष्विव
BR0106055037a	पार्थायाग्निर्ददौ चापि गाण्डीवं धनुरुत्तमम्
BR0106055037c	इषुधी चाक्षयैर्बाणै रथं च कपिलक्षणम्
BR0106055038a	मोक्षयामास बीभत्सुर्मयं तत्र महासुरम्
BR0106055038c	स चकार सभां दिव्यां सर्वरत्नसमाचिताम्
BR0106055039a	तस्यां दुर्योधनो मन्दो लोभं चक्रे सुदुर्मतिः
BR0106055039c	ततोऽक्षैर्वञ्चयित्वा च सौबलेन युधिष्ठिरम्
BR0106055040a	वनं प्रस्थापयामास सप्त वर्षाणि पञ्च च
BR0106055040c	अज्ञातमेकं राष्ट्रे च तथा वर्षं त्रयोदशम्
BR0106055041a	ततश्चतुर्दशे वर्षे याचमानाः स्वकं वसु
BR0106055041c	नालभन्त महाराज ततो युद्धमवर्तत
BR0106055042a	ततस्ते सर्वमुत्साद्य हत्वा दुर्योधनं नृपम्
BR0106055042c	राज्यं विद्रुतभूयिष्ठं प्रत्यपद्यन्त पाण्डवाः
BR0106055043a	एवमेतत्पुरावृत्तं तेषामक्लिष्टकर्मणाम्
BR0106055043c	भेदो राज्यविनाशश्च जयश्च जयतां वर
