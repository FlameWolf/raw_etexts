001  	वैशम्पायन उवाच
001a	ततस्ते पाण्डवाः सर्वे पाञ्चाल्यश्च महायशाः
001c	प्रत्युत्थाय महात्मानं कृष्णं दृष्ट्वाभ्यपूजयन्
002a	प्रतिनन्द्य स तान्सर्वान्पृष्ट्वा कुशलमन्ततः
002c	आसने काञ्चने शुभ्रे निषसाद महामनाः
003a	अनुज्ञातास्तु ते सर्वे कृष्णेनामिततेजसा
003c	आसनेषु महार्हेषु निषेदुर्द्विपदां वराः
004a	ततो मुहूर्तान्मधुरां वाणीमुच्चार्य पार्षतः
004c	पप्रच्छ तं महात्मानं द्रौपद्यर्थे विशां पतिः
005a	कथमेका बहूनां स्यान्न च स्याद्धर्मसङ्करः
005c	एतन्नो भगवान्सर्वं प्रब्रवीतु यथातथम्
006 	व्यास उवाच
006a	अस्मिन्धर्मे विप्रलम्भे लोकवेदविरोधके
006c	यस्य यस्य मतं यद्यच्छ्रोतुमिच्छामि तस्य तत्
007  	द्रुपद उवाच
007a	अधर्मोऽयं मम मतो विरुद्धो लोकवेदयोः
007c	न ह्येका विद्यते पत्नी बहूनां द्विजसत्तम
008a	न चाप्याचरितः पूर्वैरयं धर्मो महात्मभिः
008c	न च धर्मोऽप्यनेकस्थश्चरितव्यः सनातनः
009a	अतो नाहं करोम्येवं व्यवसायं क्रियां प्रति
009c	धर्मसन्देहसन्दिग्धं प्रतिभाति हि मामिदम्
010  	धृष्टद्युम्न उवाच
010a	यवीयसः कथं भार्यां ज्येष्ठो भ्राता द्विजर्षभ
010c	ब्रह्मन्समभिवर्तेत सद्वृत्तः संस्तपोधन
011a	न तु धर्मस्य सूक्ष्मत्वाद्गतिं विद्मः कथञ्चन
011c	अधर्मो धर्म इति वा व्यवसायो न शक्यते
012a	कर्तुमस्मद्विधैर्ब्रह्मंस्ततो न व्यवसाम्यहम्
012c	पञ्चानां महिषी कृष्णा भवत्विति कथञ्चन
013  	युधिष्ठिर उवाच
013a	न मे वागनृतं प्राह नाधर्मे धीयते मतिः
013c	वर्तते हि मनो मेऽत्र नैषोऽधर्मः कथञचन
014a	श्रूयते हि पुराणेऽपि जटिला नाम गौतमी
014c	ऋषीनध्यासितवती सप्त धर्मभृतां वर
015a	गुरोश्च वचनं प्राहुर्धर्मं धर्मज्ञसत्तम
015c	गुरूणां चैव सर्वेषां जनित्री परमो गुरुः
016a	सा चाप्युक्तवती वाचं भैक्षवद्भुज्यतामिति
016c	तस्मादेतदहं मन्ये धर्मं द्विजवरोत्तम
017  	कुन्त्युवाच
017a	एवमेतद्यथाहायं धर्मचारी युधिष्ठिरः
017c	अनृतान्मे भयं तीव्रं मुच्येयमनृतात्कथम्
018  	व्यास उवाच
018a	अनृतान्मोक्ष्यसे भद्रे धर्मश्चैष सनातनः
018c	न तु वक्ष्यामि सर्वेषां पाञ्चाल शृणु मे स्वयम्
019a	यथायं विहितो धर्मो यतश्चायं सनातनः
019c	यथा च प्राह कौन्तेयस्तथा धर्मो न संशयः
020  	वैशम्पायन उवाच
020a	तत उत्थाय भगवान्व्यासो द्वैपायनः प्रभुः
020c	करे गृहीत्वा राजानं राजवेश्म समाविशत्
021a	पाण्डवाश्चापि कुन्ती च धृष्टद्युम्नश्च पार्षतः
021c	विचेतसस्ते तत्रैव प्रतीक्षन्ते स्म तावुभौ
022a	ततो द्वैपायनस्तस्मै नरेन्द्राय महात्मने
022c	आचख्यौ तद्यथा धर्मो बहूनामेकपत्निता
