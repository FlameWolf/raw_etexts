BR010710201     वैशम्पायन उवाच
BR010710201a	तेषु त्रिषु कुमारेषु जातेषु कुरुजाङ्गलम्
BR010710201c	कुरवोऽथ कुरुक्षेत्रं त्रयमेतदवर्धत
BR010710202a	ऊर्ध्वसस्याभवद्भूमिः सस्यानि फलवन्ति च
BR010710202c	यथर्तुवर्षी पर्जन्यो बहुपुष्पफला द्रुमाः
BR010710203a	वाहनानि प्रहृष्टानि मुदिता मृगपक्षिणः
BR010710203c	गन्धवन्ति च माल्यानि रसवन्ति फलानि च
BR010710204a	वणिग्भिश्चावकीर्यन्त नगराण्यथ शिल्पिभिः
BR010710204c	शूराश्च कृतविद्याश्च सन्तश्च सुखिनोऽभवन्
BR010710205a	नाभवन्दस्यवः केचिन्नाधर्मरुचयो जनाः
BR010710205c	प्रदेशेष्वपि राष्ट्राणां कृतं युगमवर्तत
BR010710206a	दानक्रियाधर्मशीला यज्ञव्रतपरायणाः
BR010710206c	अन्योन्यप्रीतिसम्युक्ता व्यवर्धन्त प्रजास्तदा
BR010710207a	मानक्रोधविहीनाश्च जना लोभविवर्जिताः
BR010710207c	अन्योन्यमभ्यवर्धन्त धर्मोत्तरमवर्तत
BR010710208a	तन्महोदधिवत्पूर्णं नगरं वै व्यरोचत
BR010710208c	द्वारतोरणनिर्यूहैर्युक्तमभ्रचयोपमैः
BR010710208e	प्रासादशतसम्बाधं महेन्द्रपुरसन्निभम्
BR010710209a	नदीषु वनखण्डेषु वापीपल्वलसानुषु
BR010710209c	काननेषु च रम्येषु विजह्रुर्मुदिता जनाः
BR0107102010a	उत्तरैः कुरुभिः सार्धं दक्षिणाः कुरवस्तदा
BR0107102010c	विस्पर्धमाना व्यचरंस्तथा सिद्धर्षिचारणैः
BR0107102010e	नाभवत्कृपणः कश्चिन्नाभवन्विधवाः स्त्रियः
BR0107102011a	तस्मिञ्जनपदे रम्ये बहवः कुरुभिः कृताः
BR0107102011c	कूपारामसभावाप्यो ब्राह्मणावसथास्तथा
BR0107102011e	भीष्मेण शास्त्रतो राजन्सर्वतः परिरक्षिते
BR0107102012a	बभूव रमणीयश्च चैत्ययूपशताङ्कितः
BR0107102012c	स देशः परराष्ट्राणि प्रतिगृह्याभिवर्धितः
BR0107102012e	भीष्मेण विहितं राष्ट्रे धर्मचक्रमवर्तत
BR0107102013a	क्रियमाणेषु कृत्येषु कुमाराणां महात्मनाम्
BR0107102013c	पौरजानपदाः सर्वे बभूवुः सततोत्सवाः
BR0107102014a	गृहेषु कुरुमुख्यानां पौराणां च नराधिप
BR0107102014c	दीयतां भुज्यतां चेति वाचोऽश्रूयन्त सर्वशः
BR0107102015a	धृतराष्ट्रश्च पाण्डुश्च विदुरश्च महामतिः
BR0107102015c	जन्मप्रभृति भीष्मेण पुत्रवत्परिपालिताः
BR0107102016a	संस्कारैः संस्कृतास्ते तु व्रताध्ययनसम्युताः
BR0107102016c	श्रमव्यायामकुशलाः समपद्यन्त यौवनम्
BR0107102017a	धनुर्वेदेऽश्वपृष्ठे च गदायुद्धेऽसिचर्मणि
BR0107102017c	तथैव गजशिक्षायां नीतिशास्त्रे च पारगाः
BR0107102018a	इतिहासपुराणेषु नानाशिक्षासु चाभिभो
BR0107102018c	वेदवेदाङ्गतत्त्वज्ञाः सर्वत्र कृतनिश्रमाः
BR0107102019a	पाण्डुर्धनुषि विक्रान्तो नरेभ्योऽभ्यधिकोऽभवत्
BR0107102019c	अत्यन्यान्बलवानासीद्धृतराष्ट्रो महीपतिः
BR0107102020a	त्रिषु लोकेषु न त्वासीत्कश्चिद्विदुरसम्मितः
BR0107102020c	धर्मनित्यस्ततो राजन्धर्मे च परमं गतः
BR0107102021a	प्रनष्टं शन्तनोर्वंशं समीक्ष्य पुनरुद्धृतम्
BR0107102021c	ततो निर्वचनं लोके सर्वराष्ट्रेष्ववर्तत
BR0107102022a	वीरसूनां काशिसुते देशानां कुरुजाङ्गलम्
BR0107102022c	सर्वधर्मविदां भीष्मः पुराणां गजसाह्वयम्
BR0107102023a	धृतराष्ट्रस्त्वचक्षुष्ट्वाद्राज्यं न प्रत्यपद्यत
BR0107102023c	करणत्वाच्च विदुरः पाण्डुरासीन्महीपतिः
