01     वैशम्पायन उवाच
01a	तेषु त्रिषु कुमारेषु जातेषु कुरुजाङ्गलम्
01c	कुरवोऽथ कुरुक्षेत्रं त्रयमेतदवर्धत
02a	ऊर्ध्वसस्याभवद्भूमिः सस्यानि फलवन्ति च
02c	यथर्तुवर्षी पर्जन्यो बहुपुष्पफला द्रुमाः
03a	वाहनानि प्रहृष्टानि मुदिता मृगपक्षिणः
03c	गन्धवन्ति च माल्यानि रसवन्ति फलानि च
04a	वणिग्भिश्चावकीर्यन्त नगराण्यथ शिल्पिभिः
04c	शूराश्च कृतविद्याश्च सन्तश्च सुखिनोऽभवन्
05a	नाभवन्दस्यवः केचिन्नाधर्मरुचयो जनाः
05c	प्रदेशेष्वपि राष्ट्राणां कृतं युगमवर्तत
06a	दानक्रियाधर्मशीला यज्ञव्रतपरायणाः
06c	अन्योन्यप्रीतिसम्युक्ता व्यवर्धन्त प्रजास्तदा
07a	मानक्रोधविहीनाश्च जना लोभविवर्जिताः
07c	अन्योन्यमभ्यवर्धन्त धर्मोत्तरमवर्तत
08a	तन्महोदधिवत्पूर्णं नगरं वै व्यरोचत
08c	द्वारतोरणनिर्यूहैर्युक्तमभ्रचयोपमैः
08e	प्रासादशतसम्बाधं महेन्द्रपुरसन्निभम्
09a	नदीषु वनखण्डेषु वापीपल्वलसानुषु
09c	काननेषु च रम्येषु विजह्रुर्मुदिता जनाः
010a	उत्तरैः कुरुभिः सार्धं दक्षिणाः कुरवस्तदा
010c	विस्पर्धमाना व्यचरंस्तथा सिद्धर्षिचारणैः
010e	नाभवत्कृपणः कश्चिन्नाभवन्विधवाः स्त्रियः
011a	तस्मिञ्जनपदे रम्ये बहवः कुरुभिः कृताः
011c	कूपारामसभावाप्यो ब्राह्मणावसथास्तथा
011e	भीष्मेण शास्त्रतो राजन्सर्वतः परिरक्षिते
012a	बभूव रमणीयश्च चैत्ययूपशताङ्कितः
012c	स देशः परराष्ट्राणि प्रतिगृह्याभिवर्धितः
012e	भीष्मेण विहितं राष्ट्रे धर्मचक्रमवर्तत
013a	क्रियमाणेषु कृत्येषु कुमाराणां महात्मनाम्
013c	पौरजानपदाः सर्वे बभूवुः सततोत्सवाः
014a	गृहेषु कुरुमुख्यानां पौराणां च नराधिप
014c	दीयतां भुज्यतां चेति वाचोऽश्रूयन्त सर्वशः
015a	धृतराष्ट्रश्च पाण्डुश्च विदुरश्च महामतिः
015c	जन्मप्रभृति भीष्मेण पुत्रवत्परिपालिताः
016a	संस्कारैः संस्कृतास्ते तु व्रताध्ययनसम्युताः
016c	श्रमव्यायामकुशलाः समपद्यन्त यौवनम्
017a	धनुर्वेदेऽश्वपृष्ठे च गदायुद्धेऽसिचर्मणि
017c	तथैव गजशिक्षायां नीतिशास्त्रे च पारगाः
018a	इतिहासपुराणेषु नानाशिक्षासु चाभिभो
018c	वेदवेदाङ्गतत्त्वज्ञाः सर्वत्र कृतनिश्रमाः
019a	पाण्डुर्धनुषि विक्रान्तो नरेभ्योऽभ्यधिकोऽभवत्
019c	अत्यन्यान्बलवानासीद्धृतराष्ट्रो महीपतिः
020a	त्रिषु लोकेषु न त्वासीत्कश्चिद्विदुरसम्मितः
020c	धर्मनित्यस्ततो राजन्धर्मे च परमं गतः
021a	प्रनष्टं शन्तनोर्वंशं समीक्ष्य पुनरुद्धृतम्
021c	ततो निर्वचनं लोके सर्वराष्ट्रेष्ववर्तत
022a	वीरसूनां काशिसुते देशानां कुरुजाङ्गलम्
022c	सर्वधर्मविदां भीष्मः पुराणां गजसाह्वयम्
023a	धृतराष्ट्रस्त्वचक्षुष्ट्वाद्राज्यं न प्रत्यपद्यत
023c	करणत्वाच्च विदुरः पाण्डुरासीन्महीपतिः
