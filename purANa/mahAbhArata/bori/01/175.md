001    वैशम्पायन उवाच
001a	ततस्ते नरशार्दूला भ्रातरः पञ्च पाण्डवाः
001c	प्रययुर्द्रौपदीं द्रष्टुं तं च देवमहोत्सवम्
002a	ते प्रयाता नरव्याघ्रा मात्रा सह परन्तपाः
002c	ब्राह्मणान्ददृशुर्मार्गे गच्छतः सगणान्बहून्
003a	तानूचुर्ब्राह्मणा राजन्पाण्डवान्ब्रह्मचारिणः
003c	क्व भवन्तो गमिष्यन्ति कुतो वागच्छतेति ह
004    युधिष्ठिर उवाच
004a	आगतानेकचक्रायाः सोदर्यान्देवदर्शिनः
004c	भवन्तो हि विजानन्तु सहितान्मातृचारिणः
005    ब्राह्मणा ऊचुः
005a	गच्छताद्यैव पाञ्चालान्द्रुपदस्य निवेशनम्
005c	स्वयंवरो महांस्तत्र भविता सुमहाधनः
006a	एकसार्थं प्रयाताः स्मो वयमप्यत्र गामिनः
006c	तत्र ह्यद्भुतसङ्काशो भविता सुमहोत्सवः
007a	यज्ञसेनस्य दुहिता द्रुपदस्य महात्मनः
007c	वेदीमध्यात्समुत्पन्ना पद्मपत्रनिभेक्षणा
008a	दर्शनीयानवद्याङ्गी सुकुमारी मनस्विनी
008c	धृष्टद्युम्नस्य भगिनी द्रोणशत्रोः प्रतापिनः
009a	यो जातः कवची खड्गी सशरः सशरासनः
009c	सुसमिद्धे महाबाहुः पावके पावकप्रभः
010a	स्वसा तस्यानवद्याङ्गी द्रौपदी तनुमध्यमा
010c	नीलोत्पलसमो गन्धो यस्याः क्रोशात्प्रवायति
011a	तां यज्ञसेनस्य सुतां स्वयंवरकृतक्षणाम्
011c	गच्छामहे वयं द्रष्टुं तं च देवमहोत्सवम्
012a	राजानो राजपुत्राश्च यज्वानो भूरिदक्षिणाः
012c	स्वाध्यायवन्तः शुचयो महात्मानो यतव्रताः
013a	तरुणा दर्शनीयाश्च नानादेशसमागताः
013c	महारथाः कृतास्त्राश्च समुपैष्यन्ति भूमिपाः
014a	ते तत्र विविधान्दायान्विजयार्थं नरेश्वराः
014c	प्रदास्यन्ति धनं गाश्च भक्ष्यं भोज्यं च सर्वशः
015a	प्रतिगृह्य च तत्सर्वं दृष्ट्वा चैव स्वयंवरम्
015c	अनुभूयोत्सवं चैव गमिष्यामो यथेप्सितम्
016a	नटा वैतालिकाश्चैव नर्तकाः सूतमागधाः
016c	नियोधकाश्च देशेभ्यः समेष्यन्ति महाबलाः
017a	एवं कौतूहलं कृत्वा दृष्ट्वा च प्रतिगृह्य च
017c	सहास्माभिर्महात्मानः पुनः प्रतिनिवर्त्स्यथ
018a	दर्शनीयांश्च वः सर्वान्देवरूपानवस्थितान्
018c	समीक्ष्य कृष्णा वरयेत्सङ्गत्यान्यतमं वरम्
019a	अयं भ्राता तव श्रीमान्दर्शनीयो महाभुजः
019c	नियुध्यमानो विजयेत्सङ्गत्या द्रविणं बहु
020  	युधिष्ठिर उवाच
020a	परमं भो गमिष्यामो द्रष्टुं देवमहोत्सवम्
020c	भवद्भिः सहिताः सर्वे कन्यायास्तं स्वयंवरम्
