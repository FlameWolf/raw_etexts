BR0107094001	वैशम्पायन उवाच
BR0107094001a	स एवं शन्तनुर्धीमान्देवराजर्षिसत्कृतः
BR0107094001c	धर्मात्मा सर्वलोकेषु सत्यवागिति विश्रुतः
BR0107094002a	दमो दानं क्षमा बुद्धिर्ह्रीर्धृतिस्तेज उत्तमम्
BR0107094002c	नित्यान्यासन्महासत्त्वे शन्तनौ पुरुषर्षभे
BR0107094003a	एवं स गुणसम्पन्नो धर्मार्थकुशलो नृपः
BR0107094003c	आसीद्भरतवंशस्य गोप्ता साधुजनस्य च
BR0107094004a	कम्बुग्रीवः पृथुव्यंसो मत्तवारणविक्रमः
BR0107094004c	धर्म एव परः कामादर्थाच्चेति व्यवस्थितः
BR0107094005a	एतान्यासन्महासत्त्वे शन्तनौ भरतर्षभ
BR0107094005c	न चास्य सदृशः कश्चित्क्षत्रियो धर्मतोऽभवत्
BR0107094006a	वर्तमानं हि धर्मे स्वे सर्वधर्मविदां वरम्
BR0107094006c	तं महीपा महीपालं राजराज्येऽभ्यषेचयन्
BR0107094007a	वीतशोकभयाबाधाः सुखस्वप्नविबोधनाः
BR0107094007c	प्रति भारतगोप्तारं समपद्यन्त भूमिपाः
BR0107094008a	शन्तनुप्रमुखैर्गुप्ते लोके नृपतिभिस्तदा
BR0107094008c	नियमात्सर्ववर्णानां ब्रह्मोत्तरमवर्तत
BR0107094009a	ब्रह्म पर्यचरत्क्षत्रं विशः क्षत्रमनुव्रताः
BR0107094009c	ब्रह्मक्षत्रानुरक्ताश्च शूद्राः पर्यचरन्विशः
BR0107094010a	स हास्तिनपुरे रम्ये कुरूणां पुटभेदने
BR0107094010c	वसन्सागरपर्यन्तामन्वशाद्वै वसुन्धराम्
BR0107094011a	स देवराजसदृशो धर्मज्ञः सत्यवागृजुः
BR0107094011c	दानधर्मतपोयोगाच्छ्रिया परमया युतः
BR0107094012a	अरागद्वेषसंयुक्तः सोमवत्प्रियदर्शनः
BR0107094012c	तेजसा सूर्यसङ्काशो वायुवेगसमो जवे
BR0107094012e	अन्तकप्रतिमः कोपे क्षमया पृथिवीसमः
BR0107094013a	वधः पशुवराहाणां तथैव मृगपक्षिणाम्
BR0107094013c	शन्तनौ पृथिवीपाले नावर्तत वृथा नृप
BR0107094014a	धर्मब्रह्मोत्तरे राज्ये शन्तनुर्विनयात्मवान्
BR0107094014c	समं शशास भूतानि कामरागविवर्जितः
BR0107094015a	देवर्षिपितृयज्ञार्थमारभ्यन्त तदा क्रियाः
BR0107094015c	न चाधर्मेण केषाञ्चित्प्राणिनामभवद्वधः
BR0107094016a	असुखानामनाथानां तिर्यग्योनिषु वर्तताम्
BR0107094016c	स एव राजा भूतानां सर्वेषामभवत्पिता
BR0107094017a	तस्मिन्कुरुपतिश्रेष्ठे राजराजेश्वरे सति
BR0107094017c	श्रिता वागभवत्सत्यं दानधर्माश्रितं मनः
BR0107094018a	स समाः षोडशाष्टौ च चतस्रोऽष्टौ तथापराः
BR0107094018c	रतिमप्राप्नुवन्स्त्रीषु बभूव वनगोचरः
BR0107094019a	तथारूपस्तथाचारस्तथावृत्तस्तथाश्रुतः
BR0107094019c	गाङ्गेयस्तस्य पुत्रोऽभून्नाम्ना देवव्रतो वसुः
BR0107094020a	सर्वास्त्रेषु स निष्णातः पार्थिवेष्वितरेषु च
BR0107094020c	महाबलो महासत्त्वो महावीर्यो महारथः
BR0107094021a	स कदाचिन्मृगं विद्ध्वा गङ्गामनुसरन्नदीम्
BR0107094021c	भागीरथीमल्पजलां शन्तनुर्दृष्टवान्नृपः
BR0107094022a	तां दृष्ट्वा चिन्तयामास शन्तनुः पुरुषर्षभः
BR0107094022c	स्यन्दते किं न्वियं नाद्य सरिच्छ्रेष्ठा यथा पुरा
BR0107094023a	ततो निमित्तमन्विच्छन्ददर्श स महामनाः
BR0107094023c	कुमारं रूपसम्पन्नं बृहन्तं चारुदर्शनम्
BR0107094024a	दिव्यमस्त्रं विकुर्वाणं यथा देवं पुरन्दरम्
BR0107094024c	कृत्स्नां गङ्गां समावृत्य शरैस्तीक्ष्णैरवस्थितम्
BR0107094025a	तां शरैरावृतां दृष्ट्वा नदीं गङ्गां तदन्तिके
BR0107094025c	अभवद्विस्मितो राजा कर्म दृष्ट्वातिमानुषम्
BR0107094026a	जातमात्रं पुरा दृष्टं तं पुत्रं शन्तनुस्तदा
BR0107094026c	नोपलेभे स्मृतिं धीमानभिज्ञातुं तमात्मजम्
BR0107094027a	स तु तं पितरं दृष्ट्वा मोहयामास मायया
BR0107094027c	सम्मोह्य तु ततः क्षिप्रं तत्रैवान्तरधीयत
BR0107094028a	तदद्भुतं तदा दृष्ट्वा तत्र राजा स शन्तनुः
BR0107094028c	शङ्कमानः सुतं गङ्गामब्रवीद्दर्शयेति ह
BR0107094029a	दर्शयामास तं गङ्गा बिभ्रती रूपमुत्तमम्
BR0107094029c	गृहीत्वा दक्षिणे पाणौ तं कुमारमलङ्कृतम्
BR0107094030a	अलङ्कृतामाभरणैररजोम्बरधारिणीम्
BR0107094030c	दृष्टपूर्वामपि सतीं नाभ्यजानात्स शन्तनुः
BR0107094031	गङ्गोवाच
BR0107094031a	यं पुत्रमष्टमं राजंस्त्वं पुरा मय्यजायिथाः
BR0107094031c	स तेऽयं पुरुषव्याघ्र नयस्वैनं गृहान्तिकम्
BR0107094032a	वेदानधिजगे साङ्गान्वसिष्ठादेव वीर्यवान्
BR0107094032c	कृतास्त्रः परमेष्वासो देवराजसमो युधि
BR0107094033a	सुराणां सम्मतो नित्यमसुराणां च भारत
BR0107094033c	उशना वेद यच्छास्त्रमयं तद्वेद सर्वशः
BR0107094034a	तथैवाङ्गिरसः पुत्रः सुरासुरनमस्कृतः
BR0107094034c	यद्वेद शास्त्रं तच्चापि कृत्स्नमस्मिन्प्रतिष्ठितम्
BR0107094034e   तव पुत्रे महाबाहौ साङ्गोपाङ्गं महात्मनि
BR0107094035a	ऋषिः परैरनाधृष्यो जामदग्न्यः प्रतापवान्
BR0107094035c	यदस्त्रं वेद रामश्च तदप्यस्मिन्प्रतिष्ठितम्
BR0107094036a	महेष्वासमिमं राजन्राजधर्मार्थकोविदम्
BR0107094036c	मया दत्तं निजं पुत्रं वीरं वीर गृहान्नय
BR0107094037	वैशम्पायन उवाच
BR0107094037a	तयैवं समनुज्ञातः पुत्रमादाय शन्तनुः
BR0107094037c	भ्राजमानं यथादित्यमाययौ स्वपुरं प्रति
BR0107094038a	पौरवः स्वपुरं गत्वा पुरन्दरपुरोपमम्
BR0107094038c	सर्वकामसमृद्धार्थं मेने आत्मानमात्मना
BR0107094038e   पौरवेषु ततः पुत्रं यौवराज्येऽभ्यषेचयत्
BR0107094039a	पौरवाञ्शन्तनोः पुत्रः पितरं च महायशाः
BR0107094039c	राष्ट्रं च रञ्जयामास वृत्तेन भरतर्षभ
BR0107094040a	स तथा सह पुत्रेण रममाणो महीपतिः
BR0107094040c	वर्तयामास वर्षाणि चत्वार्यमितविक्रमः
BR0107094041a	स कदाचिद्वनं यातो यमुनामभितो नदीम्
BR0107094041c	महीपतिरनिर्देश्यमाजिघ्रद्गन्धमुत्तमम्
BR0107094042a	तस्य प्रभवमन्विच्छन्विचचार समन्ततः
BR0107094042c	स ददर्श तदा कन्यां दाशानां देवरूपिणीम्
BR0107094043a	तामपृच्छत्स दृष्ट्वैव कन्यामसितलोचनाम्
BR0107094043c	कस्य त्वमसि का चासि किं च भीरु चिकीर्षसि
BR0107094044a	साब्रवीद्दाशकन्यास्मि धर्मार्थं वाहये तरीम्
BR0107094044c	पितुर्नियोगाद्भद्रं ते दाशराज्ञो महात्मनः
BR0107094045a	रूपमाधुर्यगन्धैस्तां संयुक्तां देवरूपिणीम्
BR0107094045c	समीक्ष्य राजा दाशेयीं कामयामास शन्तनुः
BR0107094046a	स गत्वा पितरं तस्या वरयामास तां तदा
BR0107094046c	पर्यपृच्छत्ततस्तस्याः पितरं चात्मकारणात्
BR0107094047a	स च तं प्रत्युवाचेदं दाशराजो महीपतिम्
BR0107094047c	जातमात्रैव मे देया वराय वरवर्णिनी
BR0107094047e	हृदि कामस्तु मे कश्चित्तं निबोध जनेश्वर
BR0107094048a	यदीमां धर्मपत्नीं त्वं मत्तः प्रार्थयसेऽनघ
BR0107094048c	सत्यवागसि सत्येन समयं कुरु मे ततः
BR0107094049a	समयेन प्रदद्यां ते कन्यामहमिमां नृप
BR0107094049c	न हि मे त्वत्समः कश्चिद्वरो जातु भविष्यति
BR0107094050	शन्तनुरुवाच
BR0107094050a	श्रुत्वा तव वरं दाश व्यवस्येयमहं न वा
BR0107094050c	दातव्यं चेत्प्रदास्यामि न त्वदेयं कथञ्चन
BR0107094051	दाश उवाच
BR0107094051a	अस्यां जायेत यः पुत्रः स राजा पृथिवीपतिः
BR0107094051c	त्वदूर्ध्वमभिषेक्तव्यो नान्यः कश्चन पार्थिव
BR0107094052	वैशम्पायन उवाच
BR0107094052a	नाकामयत तं दातुं वरं दाशाय शन्तनुः
BR0107094052c	शरीरजेन तीव्रेण दह्यमानोऽपि भारत
BR0107094053a	स चिन्तयन्नेव तदा दाशकन्यां महीपतिः
BR0107094053c	प्रत्ययाद्धास्तिनपुरं शोकोपहतचेतनः
BR0107094054a	ततः कदाचिच्छोचन्तं शन्तनुं ध्यानमास्थितम्
BR0107094054c	पुत्रो देवव्रतोऽभ्येत्य पितरं वाक्यमब्रवीत्
BR0107094055a	सर्वतो भवतः क्षेमं विधेयाः सर्वपार्थिवाः
BR0107094055c	तत्किमर्थमिहाभीक्ष्णं परिशोचसि दुःखितः
BR0107094055e   ध्यायन्निव च किं राजन्नाभिभाषसि किञ्चन
BR0107094056a	एवमुक्तः स पुत्रेण शन्तनुः प्रत्यभाषत
BR0107094056c	असंशयं ध्यानपरं यथा मात्थ तथास्म्युत
BR0107094057a	अपत्यं नस्त्वमेवैकः कुले महति भारत
BR0107094057c	अनित्यता च मर्त्यानामतः शोचामि पुत्रक
BR0107094058a	कथञ्चित्तव गाङ्गेय विपत्तौ नास्ति नः कुलम्
BR0107094058c	असंशयं त्वमेवैकः शतादपि वरः सुतः
BR0107094059a	न चाप्यहं वृथा भूयो दारान्कर्तुमिहोत्सहे
BR0107094059c	सन्तानस्याविनाशाय कामये भद्रमस्तु ते
BR0107094059e	अनपत्यतैकपुत्रत्वमित्याहुर्धर्मवादिनः
BR0107094060a	अग्निहोत्रं त्रयो वेदा यज्ञाश्च सहदक्षिणाः
BR0107094060c	सर्वाण्येतान्यपत्यस्य कलां नार्हन्ति षोडशीम्
BR0107094061a	एवमेव मनुष्येषु स्याच्च सर्वप्रजास्वपि
BR0107094061c	यदपत्यं महाप्राज्ञ तत्र मे नास्ति संशयः
BR0107094061e	एषा त्रयी पुराणानामुत्तमानां च शाश्वती
BR0107094062a	त्वं च शूरः सदामर्षी शस्त्रनित्यश्च भारत
BR0107094062c	नान्यत्र शस्त्रात्तस्मात्ते निधनं विद्यतेऽनघ
BR0107094063a	सोऽस्मि संशयमापन्नस्त्वयि शान्ते कथं भवेत्
BR0107094063c	इति ते कारणं तात दुःखस्योक्तमशेषतः
BR0107094064a	ततस्तत्कारणं ज्ञात्वा कृत्स्नं चैवमशेषतः
BR0107094064c	देवव्रतो महाबुद्धिः प्रययावनुचिन्तयन्
BR0107094065a	अभ्यगच्छत्तदैवाशु वृद्धामात्यं पितुर्हितम्
BR0107094065c	तमपृच्छत्तदाभ्येत्य पितुस्तच्छोककारणम्
BR0107094066a	तस्मै स कुरुमुख्याय यथावत्परिपृच्छते
BR0107094066c	वरं शशंस कन्यां तामुद्दिश्य भरतर्षभ
BR0107094067a	ततो देवव्रतो वृद्धैः क्षत्रियैः सहितस्तदा
BR0107094067c	अभिगम्य दाशराजानं कन्यां वव्रे पितुः स्वयम्
BR0107094068a	तं दाशः प्रतिजग्राह विधिवत्प्रतिपूज्य च
BR0107094068c	अब्रवीच्चैनमासीनं राजसंसदि भारत
BR0107094069a	त्वमेव नाथः पर्याप्तः शन्तनोः पुरुषर्षभ
BR0107094069c	पुत्रः पुत्रवतां श्रेष्ठः किं नु वक्ष्यामि ते वचः
BR0107094070a	को हि सम्बन्धकं श्लाघ्यमीप्सितं यौनमीदृशम्
BR0107094070c	अतिक्रामन्न तप्येत साक्षादपि शतक्रतुः
BR0107094071a	अपत्यं चैतदार्यस्य यो युष्माकं समो गुणैः
BR0107094071c	यस्य शुक्रात्सत्यवती प्रादुर्भूता यशस्विनी
BR0107094072a	तेन मे बहुशस्तात पिता ते परिकीर्तितः
BR0107094072c	अर्हः सत्यवतीं वोढुं सर्वराजसु भारत
BR0107094073a	असितो ह्यपि देवर्षिः प्रत्याख्यातः पुरा मया
BR0107094073c	सत्यवत्या भृशं ह्यर्थी स आसीदृषिसत्तमः
BR0107094074a	कन्यापितृत्वात्किञ्चित्तु वक्ष्यामि भरतर्षभ
BR0107094074c	बलवत्सपत्नतामत्र दोषं पश्यामि केवलम्
BR0107094075a	यस्य हि त्वं सपत्नः स्या गन्धर्वस्यासुरस्य वा
BR0107094075c	न स जातु सुखं जीवेत्त्वयि क्रुद्धे परन्तप
BR0107094076a	एतावानत्र दोषो हि नान्यः कश्चन पार्थिव
BR0107094076c	एतज्जानीहि भद्रं ते दानादाने परन्तप
BR0107094077a	एवमुक्तस्तु गाङ्गेयस्तद्युक्तं प्रत्यभाषत
BR0107094077c	शृण्वतां भूमिपालानां पितुरर्थाय भारत
BR0107094078a	इदं मे मतमादत्स्व सत्यं सत्यवतां वर
BR0107094078c	नैव जातो न वाजात ईदृशं वक्तुमुत्सहेत्
BR0107094079a	एवमेतत्करिष्यामि यथा त्वमनुभाषसे
BR0107094079c	योऽस्यां जनिष्यते पुत्रः स नो राजा भविष्यति
BR0107094080a	इत्युक्तः पुनरेवाथ तं दाशः प्रत्यभाषत
BR0107094080c	चिकीर्षुर्दुष्करं कर्म राज्यार्थे भरतर्षभ
BR0107094081a	त्वमेव नाथः पर्याप्तः शन्तनोरमितद्युतेः
BR0107094081c	कन्यायाश्चैव धर्मात्मन्प्रभुर्दानाय चेश्वरः
BR0107094082a	इदं तु वचनं सौम्य कार्यं चैव निबोध मे
BR0107094082c	कौमारिकाणां शीलेन वक्ष्याम्यहमरिन्दम
BR0107094083a	यत्त्वया सत्यवत्यर्थे सत्यधर्मपरायण
BR0107094083c	राजमध्ये प्रतिज्ञातमनुरूपं तवैव तत्
BR0107094084a	नान्यथा तन्महाबाहो संशयोऽत्र न कश्चन
BR0107094084c	तवापत्यं भवेद्यत्तु तत्र नः संशयो महान्
BR0107094085a	तस्य तन्मतमाज्ञाय सत्यधर्मपरायणः
BR0107094085c	प्रत्यजानात्तदा राजन्पितुः प्रियचिकीर्षया
BR0107094086	देवव्रत उवाच
BR0107094086a	दाशराज निबोधेदं वचनं मे नृपोत्तम
BR0107094086c	शृण्वतां भूमिपालानां यद्ब्रवीमि पितुः कृते
BR0107094087a	राज्यं तावत्पूर्वमेव मया त्यक्तं नराधिप
BR0107094087c	अपत्यहेतोरपि च करोम्येष विनिश्चयम्
BR0107094088a	अद्य प्रभृति मे दाश ब्रह्मचर्यं भविष्यति
BR0107094088c	अपुत्रस्यापि मे लोका भविष्यन्त्यक्षया दिवि
BR0107094089	वैशम्पायन उवाच
BR0107094089a	तस्य तद्वचनं श्रुत्वा सम्प्रहृष्टतनूरुहः
BR0107094089c	ददानीत्येव तं दाशो धर्मात्मा प्रत्यभाषत
BR0107094090a	ततोऽन्तरिक्षेऽप्सरसो देवाः सर्षिगणास्तथा
BR0107094090c	अभ्यवर्षन्त कुसुमैर्भीष्मोऽयमिति चाब्रुवन्
BR0107094091a	ततः स पितुरर्थाय तामुवाच यशस्विनीम्
BR0107094091c	अधिरोह रथं मातर्गच्छावः स्वगृहानिति
BR0107094092a	एवमुक्त्वा तु भीष्मस्तां रथमारोप्य भामिनीम्
BR0107094092c	आगम्य हास्तिनपुरं शन्तनोः संन्यवेदयत्
BR0107094093a	तस्य तद्दुष्करं कर्म प्रशशंसुर्नराधिपाः
BR0107094093c	समेताश्च पृथक्चैव भीष्मोऽयमिति चाब्रुवन्
BR0107094094a	तद्दृष्ट्वा दुष्करं कर्म कृतं भीष्मेण शन्तनुः
BR0107094094c	स्वच्छन्दमरणं तस्मै ददौ तुष्टः पिता स्वयम्
