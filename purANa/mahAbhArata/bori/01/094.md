001	वैशम्पायन उवाच
001a	स एवं शन्तनुर्धीमान्देवराजर्षिसत्कृतः
001c	धर्मात्मा सर्वलोकेषु सत्यवागिति विश्रुतः
002a	दमो दानं क्षमा बुद्धिर्ह्रीर्धृतिस्तेज उत्तमम्
002c	नित्यान्यासन्महासत्त्वे शन्तनौ पुरुषर्षभे
003a	एवं स गुणसम्पन्नो धर्मार्थकुशलो नृपः
003c	आसीद्भरतवंशस्य गोप्ता साधुजनस्य च
004a	कम्बुग्रीवः पृथुव्यंसो मत्तवारणविक्रमः
004c	धर्म एव परः कामादर्थाच्चेति व्यवस्थितः
005a	एतान्यासन्महासत्त्वे शन्तनौ भरतर्षभ
005c	न चास्य सदृशः कश्चित्क्षत्रियो धर्मतोऽभवत्
006a	वर्तमानं हि धर्मे स्वे सर्वधर्मविदां वरम्
006c	तं महीपा महीपालं राजराज्येऽभ्यषेचयन्
007a	वीतशोकभयाबाधाः सुखस्वप्नविबोधनाः
007c	प्रति भारतगोप्तारं समपद्यन्त भूमिपाः
008a	शन्तनुप्रमुखैर्गुप्ते लोके नृपतिभिस्तदा
008c	नियमात्सर्ववर्णानां ब्रह्मोत्तरमवर्तत
009a	ब्रह्म पर्यचरत्क्षत्रं विशः क्षत्रमनुव्रताः
009c	ब्रह्मक्षत्रानुरक्ताश्च शूद्राः पर्यचरन्विशः
010a	स हास्तिनपुरे रम्ये कुरूणां पुटभेदने
010c	वसन्सागरपर्यन्तामन्वशाद्वै वसुन्धराम्
011a	स देवराजसदृशो धर्मज्ञः सत्यवागृजुः
011c	दानधर्मतपोयोगाच्छ्रिया परमया युतः
012a	अरागद्वेषसंयुक्तः सोमवत्प्रियदर्शनः
012c	तेजसा सूर्यसङ्काशो वायुवेगसमो जवे
012e	अन्तकप्रतिमः कोपे क्षमया पृथिवीसमः
013a	वधः पशुवराहाणां तथैव मृगपक्षिणाम्
013c	शन्तनौ पृथिवीपाले नावर्तत वृथा नृप
014a	धर्मब्रह्मोत्तरे राज्ये शन्तनुर्विनयात्मवान्
014c	समं शशास भूतानि कामरागविवर्जितः
015a	देवर्षिपितृयज्ञार्थमारभ्यन्त तदा क्रियाः
015c	न चाधर्मेण केषाञ्चित्प्राणिनामभवद्वधः
016a	असुखानामनाथानां तिर्यग्योनिषु वर्तताम्
016c	स एव राजा भूतानां सर्वेषामभवत्पिता
017a	तस्मिन्कुरुपतिश्रेष्ठे राजराजेश्वरे सति
017c	श्रिता वागभवत्सत्यं दानधर्माश्रितं मनः
018a	स समाः षोडशाष्टौ च चतस्रोऽष्टौ तथापराः
018c	रतिमप्राप्नुवन्स्त्रीषु बभूव वनगोचरः
019a	तथारूपस्तथाचारस्तथावृत्तस्तथाश्रुतः
019c	गाङ्गेयस्तस्य पुत्रोऽभून्नाम्ना देवव्रतो वसुः
020a	सर्वास्त्रेषु स निष्णातः पार्थिवेष्वितरेषु च
020c	महाबलो महासत्त्वो महावीर्यो महारथः
021a	स कदाचिन्मृगं विद्ध्वा गङ्गामनुसरन्नदीम्
021c	भागीरथीमल्पजलां शन्तनुर्दृष्टवान्नृपः
022a	तां दृष्ट्वा चिन्तयामास शन्तनुः पुरुषर्षभः
022c	स्यन्दते किं न्वियं नाद्य सरिच्छ्रेष्ठा यथा पुरा
023a	ततो निमित्तमन्विच्छन्ददर्श स महामनाः
023c	कुमारं रूपसम्पन्नं बृहन्तं चारुदर्शनम्
024a	दिव्यमस्त्रं विकुर्वाणं यथा देवं पुरन्दरम्
024c	कृत्स्नां गङ्गां समावृत्य शरैस्तीक्ष्णैरवस्थितम्
025a	तां शरैरावृतां दृष्ट्वा नदीं गङ्गां तदन्तिके
025c	अभवद्विस्मितो राजा कर्म दृष्ट्वातिमानुषम्
026a	जातमात्रं पुरा दृष्टं तं पुत्रं शन्तनुस्तदा
026c	नोपलेभे स्मृतिं धीमानभिज्ञातुं तमात्मजम्
027a	स तु तं पितरं दृष्ट्वा मोहयामास मायया
027c	सम्मोह्य तु ततः क्षिप्रं तत्रैवान्तरधीयत
028a	तदद्भुतं तदा दृष्ट्वा तत्र राजा स शन्तनुः
028c	शङ्कमानः सुतं गङ्गामब्रवीद्दर्शयेति ह
029a	दर्शयामास तं गङ्गा बिभ्रती रूपमुत्तमम्
029c	गृहीत्वा दक्षिणे पाणौ तं कुमारमलङ्कृतम्
030a	अलङ्कृतामाभरणैररजोम्बरधारिणीम्
030c	दृष्टपूर्वामपि सतीं नाभ्यजानात्स शन्तनुः
031	गङ्गोवाच
031a	यं पुत्रमष्टमं राजंस्त्वं पुरा मय्यजायिथाः
031c	स तेऽयं पुरुषव्याघ्र नयस्वैनं गृहान्तिकम्
032a	वेदानधिजगे साङ्गान्वसिष्ठादेव वीर्यवान्
032c	कृतास्त्रः परमेष्वासो देवराजसमो युधि
033a	सुराणां सम्मतो नित्यमसुराणां च भारत
033c	उशना वेद यच्छास्त्रमयं तद्वेद सर्वशः
034a	तथैवाङ्गिरसः पुत्रः सुरासुरनमस्कृतः
034c	यद्वेद शास्त्रं तच्चापि कृत्स्नमस्मिन्प्रतिष्ठितम्
034e   तव पुत्रे महाबाहौ साङ्गोपाङ्गं महात्मनि
035a	ऋषिः परैरनाधृष्यो जामदग्न्यः प्रतापवान्
035c	यदस्त्रं वेद रामश्च तदप्यस्मिन्प्रतिष्ठितम्
036a	महेष्वासमिमं राजन्राजधर्मार्थकोविदम्
036c	मया दत्तं निजं पुत्रं वीरं वीर गृहान्नय
037	वैशम्पायन उवाच
037a	तयैवं समनुज्ञातः पुत्रमादाय शन्तनुः
037c	भ्राजमानं यथादित्यमाययौ स्वपुरं प्रति
038a	पौरवः स्वपुरं गत्वा पुरन्दरपुरोपमम्
038c	सर्वकामसमृद्धार्थं मेने आत्मानमात्मना
038e   पौरवेषु ततः पुत्रं यौवराज्येऽभ्यषेचयत्
039a	पौरवाञ्शन्तनोः पुत्रः पितरं च महायशाः
039c	राष्ट्रं च रञ्जयामास वृत्तेन भरतर्षभ
040a	स तथा सह पुत्रेण रममाणो महीपतिः
040c	वर्तयामास वर्षाणि चत्वार्यमितविक्रमः
041a	स कदाचिद्वनं यातो यमुनामभितो नदीम्
041c	महीपतिरनिर्देश्यमाजिघ्रद्गन्धमुत्तमम्
042a	तस्य प्रभवमन्विच्छन्विचचार समन्ततः
042c	स ददर्श तदा कन्यां दाशानां देवरूपिणीम्
043a	तामपृच्छत्स दृष्ट्वैव कन्यामसितलोचनाम्
043c	कस्य त्वमसि का चासि किं च भीरु चिकीर्षसि
044a	साब्रवीद्दाशकन्यास्मि धर्मार्थं वाहये तरीम्
044c	पितुर्नियोगाद्भद्रं ते दाशराज्ञो महात्मनः
045a	रूपमाधुर्यगन्धैस्तां संयुक्तां देवरूपिणीम्
045c	समीक्ष्य राजा दाशेयीं कामयामास शन्तनुः
046a	स गत्वा पितरं तस्या वरयामास तां तदा
046c	पर्यपृच्छत्ततस्तस्याः पितरं चात्मकारणात्
047a	स च तं प्रत्युवाचेदं दाशराजो महीपतिम्
047c	जातमात्रैव मे देया वराय वरवर्णिनी
047e	हृदि कामस्तु मे कश्चित्तं निबोध जनेश्वर
048a	यदीमां धर्मपत्नीं त्वं मत्तः प्रार्थयसेऽनघ
048c	सत्यवागसि सत्येन समयं कुरु मे ततः
049a	समयेन प्रदद्यां ते कन्यामहमिमां नृप
049c	न हि मे त्वत्समः कश्चिद्वरो जातु भविष्यति
050	शन्तनुरुवाच
050a	श्रुत्वा तव वरं दाश व्यवस्येयमहं न वा
050c	दातव्यं चेत्प्रदास्यामि न त्वदेयं कथञ्चन
051	दाश उवाच
051a	अस्यां जायेत यः पुत्रः स राजा पृथिवीपतिः
051c	त्वदूर्ध्वमभिषेक्तव्यो नान्यः कश्चन पार्थिव
052	वैशम्पायन उवाच
052a	नाकामयत तं दातुं वरं दाशाय शन्तनुः
052c	शरीरजेन तीव्रेण दह्यमानोऽपि भारत
053a	स चिन्तयन्नेव तदा दाशकन्यां महीपतिः
053c	प्रत्ययाद्धास्तिनपुरं शोकोपहतचेतनः
054a	ततः कदाचिच्छोचन्तं शन्तनुं ध्यानमास्थितम्
054c	पुत्रो देवव्रतोऽभ्येत्य पितरं वाक्यमब्रवीत्
055a	सर्वतो भवतः क्षेमं विधेयाः सर्वपार्थिवाः
055c	तत्किमर्थमिहाभीक्ष्णं परिशोचसि दुःखितः
055e   ध्यायन्निव च किं राजन्नाभिभाषसि किञ्चन
056a	एवमुक्तः स पुत्रेण शन्तनुः प्रत्यभाषत
056c	असंशयं ध्यानपरं यथा मात्थ तथास्म्युत
057a	अपत्यं नस्त्वमेवैकः कुले महति भारत
057c	अनित्यता च मर्त्यानामतः शोचामि पुत्रक
058a	कथञ्चित्तव गाङ्गेय विपत्तौ नास्ति नः कुलम्
058c	असंशयं त्वमेवैकः शतादपि वरः सुतः
059a	न चाप्यहं वृथा भूयो दारान्कर्तुमिहोत्सहे
059c	सन्तानस्याविनाशाय कामये भद्रमस्तु ते
059e	अनपत्यतैकपुत्रत्वमित्याहुर्धर्मवादिनः
060a	अग्निहोत्रं त्रयो वेदा यज्ञाश्च सहदक्षिणाः
060c	सर्वाण्येतान्यपत्यस्य कलां नार्हन्ति षोडशीम्
061a	एवमेव मनुष्येषु स्याच्च सर्वप्रजास्वपि
061c	यदपत्यं महाप्राज्ञ तत्र मे नास्ति संशयः
061e	एषा त्रयी पुराणानामुत्तमानां च शाश्वती
062a	त्वं च शूरः सदामर्षी शस्त्रनित्यश्च भारत
062c	नान्यत्र शस्त्रात्तस्मात्ते निधनं विद्यतेऽनघ
063a	सोऽस्मि संशयमापन्नस्त्वयि शान्ते कथं भवेत्
063c	इति ते कारणं तात दुःखस्योक्तमशेषतः
064a	ततस्तत्कारणं ज्ञात्वा कृत्स्नं चैवमशेषतः
064c	देवव्रतो महाबुद्धिः प्रययावनुचिन्तयन्
065a	अभ्यगच्छत्तदैवाशु वृद्धामात्यं पितुर्हितम्
065c	तमपृच्छत्तदाभ्येत्य पितुस्तच्छोककारणम्
066a	तस्मै स कुरुमुख्याय यथावत्परिपृच्छते
066c	वरं शशंस कन्यां तामुद्दिश्य भरतर्षभ
067a	ततो देवव्रतो वृद्धैः क्षत्रियैः सहितस्तदा
067c	अभिगम्य दाशराजानं कन्यां वव्रे पितुः स्वयम्
068a	तं दाशः प्रतिजग्राह विधिवत्प्रतिपूज्य च
068c	अब्रवीच्चैनमासीनं राजसंसदि भारत
069a	त्वमेव नाथः पर्याप्तः शन्तनोः पुरुषर्षभ
069c	पुत्रः पुत्रवतां श्रेष्ठः किं नु वक्ष्यामि ते वचः
070a	को हि सम्बन्धकं श्लाघ्यमीप्सितं यौनमीदृशम्
070c	अतिक्रामन्न तप्येत साक्षादपि शतक्रतुः
071a	अपत्यं चैतदार्यस्य यो युष्माकं समो गुणैः
071c	यस्य शुक्रात्सत्यवती प्रादुर्भूता यशस्विनी
072a	तेन मे बहुशस्तात पिता ते परिकीर्तितः
072c	अर्हः सत्यवतीं वोढुं सर्वराजसु भारत
073a	असितो ह्यपि देवर्षिः प्रत्याख्यातः पुरा मया
073c	सत्यवत्या भृशं ह्यर्थी स आसीदृषिसत्तमः
074a	कन्यापितृत्वात्किञ्चित्तु वक्ष्यामि भरतर्षभ
074c	बलवत्सपत्नतामत्र दोषं पश्यामि केवलम्
075a	यस्य हि त्वं सपत्नः स्या गन्धर्वस्यासुरस्य वा
075c	न स जातु सुखं जीवेत्त्वयि क्रुद्धे परन्तप
076a	एतावानत्र दोषो हि नान्यः कश्चन पार्थिव
076c	एतज्जानीहि भद्रं ते दानादाने परन्तप
077a	एवमुक्तस्तु गाङ्गेयस्तद्युक्तं प्रत्यभाषत
077c	शृण्वतां भूमिपालानां पितुरर्थाय भारत
078a	इदं मे मतमादत्स्व सत्यं सत्यवतां वर
078c	नैव जातो न वाजात ईदृशं वक्तुमुत्सहेत्
079a	एवमेतत्करिष्यामि यथा त्वमनुभाषसे
079c	योऽस्यां जनिष्यते पुत्रः स नो राजा भविष्यति
080a	इत्युक्तः पुनरेवाथ तं दाशः प्रत्यभाषत
080c	चिकीर्षुर्दुष्करं कर्म राज्यार्थे भरतर्षभ
081a	त्वमेव नाथः पर्याप्तः शन्तनोरमितद्युतेः
081c	कन्यायाश्चैव धर्मात्मन्प्रभुर्दानाय चेश्वरः
082a	इदं तु वचनं सौम्य कार्यं चैव निबोध मे
082c	कौमारिकाणां शीलेन वक्ष्याम्यहमरिन्दम
083a	यत्त्वया सत्यवत्यर्थे सत्यधर्मपरायण
083c	राजमध्ये प्रतिज्ञातमनुरूपं तवैव तत्
084a	नान्यथा तन्महाबाहो संशयोऽत्र न कश्चन
084c	तवापत्यं भवेद्यत्तु तत्र नः संशयो महान्
085a	तस्य तन्मतमाज्ञाय सत्यधर्मपरायणः
085c	प्रत्यजानात्तदा राजन्पितुः प्रियचिकीर्षया
086	देवव्रत उवाच
086a	दाशराज निबोधेदं वचनं मे नृपोत्तम
086c	शृण्वतां भूमिपालानां यद्ब्रवीमि पितुः कृते
087a	राज्यं तावत्पूर्वमेव मया त्यक्तं नराधिप
087c	अपत्यहेतोरपि च करोम्येष विनिश्चयम्
088a	अद्य प्रभृति मे दाश ब्रह्मचर्यं भविष्यति
088c	अपुत्रस्यापि मे लोका भविष्यन्त्यक्षया दिवि
089	वैशम्पायन उवाच
089a	तस्य तद्वचनं श्रुत्वा सम्प्रहृष्टतनूरुहः
089c	ददानीत्येव तं दाशो धर्मात्मा प्रत्यभाषत
090a	ततोऽन्तरिक्षेऽप्सरसो देवाः सर्षिगणास्तथा
090c	अभ्यवर्षन्त कुसुमैर्भीष्मोऽयमिति चाब्रुवन्
091a	ततः स पितुरर्थाय तामुवाच यशस्विनीम्
091c	अधिरोह रथं मातर्गच्छावः स्वगृहानिति
092a	एवमुक्त्वा तु भीष्मस्तां रथमारोप्य भामिनीम्
092c	आगम्य हास्तिनपुरं शन्तनोः संन्यवेदयत्
093a	तस्य तद्दुष्करं कर्म प्रशशंसुर्नराधिपाः
093c	समेताश्च पृथक्चैव भीष्मोऽयमिति चाब्रुवन्
094a	तद्दृष्ट्वा दुष्करं कर्म कृतं भीष्मेण शन्तनुः
094c	स्वच्छन्दमरणं तस्मै ददौ तुष्टः पिता स्वयम्
