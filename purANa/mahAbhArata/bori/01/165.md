BR0111165001    अर्जुन उवाच
BR0111165001a	किन्निमित्तमभूद्वैरं विश्वामित्रवसिष्ठयोः
BR0111165001c	वसतोराश्रमे पुण्ये शंस नः सर्वमेव तत्
BR0111165002    गन्धर्व उवाच
BR0111165002a	इदं वासिष्ठमाख्यानं पुराणं परिचक्षते
BR0111165002c	पार्थ सर्वेषु लोकेषु यथावत्तन्निबोध मे
BR0111165003a	कन्यकुब्जे महानासीत्पार्थिवो भरतर्षभ
BR0111165003c	गाधीति विश्रुतो लोके सत्यधर्मपरायणः
BR0111165004a	तस्य धर्मात्मनः पुत्रः समृद्धबलवाहनः
BR0111165004c	विश्वामित्र इति ख्यातो बभूव रिपुमर्दनः
BR0111165005a	स चचार सहामात्यो मृगयां गहने वने
BR0111165005c	मृगान्विध्यन्वराहांश्च रम्येषु मरुधन्वसु
BR0111165006a	व्यायामकर्शितः सोऽथ मृगलिप्सुः पिपासितः
BR0111165006c	आजगाम नरश्रेष्ठ वसिष्ठस्याश्रमं प्रति
BR0111165007a	तमागतमभिप्रेक्ष्य वसिष्ठः श्रेष्ठभागृषिः
BR0111165007c	विश्वामित्रं नरश्रेष्ठं प्रतिजग्राह पूजया
BR0111165008a	पाद्यार्घ्याचमनीयेन स्वागतेन च भारत
BR0111165008c	तथैव प्रतिजग्राह वन्येन हविषा तथा
BR0111165009a	तस्याथ कामधुग्धेनुर्वसिष्ठस्य महात्मनः
BR0111165009c	उक्ता कामान्प्रयच्छेति सा कामान्दुदुहे ततः
BR0111165010a	ग्राम्यारण्या ओषधीश्च दुदुहे पय एव च
BR0111165010c	षड्रसं चामृतरसं रसायनमनुत्तमम्
BR0111165011a	भोजनीयानि पेयानि भक्ष्याणि विविधानि च
BR0111165011c	लेह्यान्यमृतकल्पानि चोष्याणि च तथार्जुन
BR0111165012a	तैः कामैः सर्वसंपूर्णैः पूजितः स महीपतिः
BR0111165012c	सामात्यः सबलश्चैव तुतोष स भृशं नृपः
BR0111165013a	षडायतां सुपार्श्वोरुं त्रिपृथुं पञ्च संवृताम्
BR0111165013c	मण्डूकनेत्रां स्वाकारां पीनोधसमनिन्दिताम्
BR0111165014a	सुवालधिं शङ्कुकर्णां चारुशृङ्गां मनोरमाम्
BR0111165014c	पुष्टायतशिरोग्रीवां विस्मितः सोऽभिवीक्ष्य ताम्
BR0111165015a	अभिनन्दति तां नन्दीं वसिष्ठस्य पयस्विनीम्
BR0111165015c	अब्रवीच्च भृशं तुष्टो विश्वामित्रो मुनिं तदा
BR0111165016a	अर्बुदेन गवां ब्रह्मन्मम राज्येन वा पुनः
BR0111165016c	नन्दिनीं संप्रयच्छस्व भुङ्क्ष्व राज्यं महामुने
BR0111165017    वसिष्ठ उवाच
BR0111165017a	देवतातिथिपित्रर्थमाज्यार्थं च पयस्विनी
BR0111165017c	अदेया नन्दिनीयं मे राज्येनापि तवानघ
BR0111165018    विश्वामित्र उवाच
BR0111165018a	क्षत्रियोऽहं भवान्विप्रस्तपःस्वाध्यायसाधनः
BR0111165018c	ब्राह्मणेषु कुतो वीर्यं प्रशान्तेषु धृतात्मसु
BR0111165019a	अर्बुदेन गवां यस्त्वं न ददासि ममेप्सिताम्
BR0111165019c	स्वधर्मं न प्रहास्यामि नयिष्ये ते बलेन गाम्
BR0111165020    वसिष्ठ उवाच
BR0111165020a	बलस्थश्चासि राजा च बाहुवीर्यश्च क्षत्रियः
BR0111165020c	यथेच्छसि तथा क्षिप्रं कुरु त्वं मा विचारय
BR0111165021    गन्धर्व उवाच
BR0111165021a	एवमुक्तस्तदा पार्थ विश्वामित्रो बलादिव
BR0111165021c	हंसचन्द्रप्रतीकाशां नन्दिनीं तां जहार गाम्
BR0111165022a	कशादण्डप्रतिहता काल्यमाना ततस्ततः
BR0111165022c	हम्भायमाना कल्याणी वसिष्ठस्याथ नन्दिनी
BR0111165023a	आगम्याभिमुखी पार्थ तस्थौ भगवदुन्मुखी
BR0111165023c	भृशं च ताड्यमानापि न जगामाश्रमात्ततः
BR0111165024    वसिष्ठ उवाच
BR0111165024a	शृणोमि ते रवं भद्रे विनदन्त्याः पुनः पुनः
BR0111165024c	बलाद्ध्रियसि मे नन्दि क्षमावान्ब्राह्मणो ह्यहम्
BR0111165025    गन्धर्व उवाच
BR0111165025a	सा तु तेषां बलान्नन्दी बलानां भरतर्षभ
BR0111165025c	विश्वामित्रभयोद्विग्ना वसिष्ठं समुपागमत्
BR0111165026    गौरुवाच
BR0111165026a	पाषाणदण्डाभिहतां क्रन्दन्तीं मामनाथवत्
BR0111165026c	विश्वामित्रबलैर्घोरैर्भगवन्किमुपेक्षसे
BR0111165027    गन्धर्व उवाच
BR0111165027a	एवं तस्यां तदा पर्थ धर्षितायां महामुनिः
BR0111165027c	न चुक्षुभे न धैर्याच्च विचचाल धृतव्रतः
BR0111165028    वसिष्ठ उवाच
BR0111165028a	क्षत्रियाणां बलं तेजो ब्राह्मणानां क्षमा बलम्
BR0111165028c	क्षमा मां भजते तस्माद्गम्यतां यदि रोचते
BR0111165029    गौरुवाच
BR0111165029a	किं नु त्यक्तास्मि भगवन्यदेवं मां प्रभाषसे
BR0111165029c	अत्यक्ताहं त्वया ब्रह्मन्न शक्या नयितुं बलात्
BR0111165030    वसिष्ठ उवाच
BR0111165030a	न त्वां त्यजामि कल्याणि स्थीयतां यदि शक्यते
BR0111165030c	दृढेन दाम्ना बद्ध्वैष वत्सस्ते ह्रियते बलात्
BR0111165031    गन्धर्व उवाच
BR0111165031a	स्थीयतामिति तच्छ्रुत्वा वसिष्ठस्य पयस्विनी
BR0111165031c	ऊर्ध्वाञ्चितशिरोग्रीवा प्रबभौ घोरदर्शना
BR0111165032a	क्रोधरक्तेक्षणा सा गौर्हम्भारवघनस्वना
BR0111165032c	विश्वामित्रस्य तत्सैन्यं व्यद्रावयत सर्वशः
BR0111165033a	कशाग्रदण्डाभिहता काल्यमाना ततस्ततः
BR0111165033c	क्रोधदीप्तेक्षणा क्रोधं भूय एव समादधे
BR0111165034a	आदित्य इव मध्याह्ने क्रोधदीप्तवपुर्बभौ
BR0111165034c	अङ्गारवर्षं मुञ्चन्ती मुहुर्वालधितो महत्
BR0111165035a	असृजत्पह्लवान्पुच्छाच्छकृतः शबराञ्शकान्
BR0111165035c	मूत्रतश्चासृजच्चापि यवनान्क्रोधमूर्च्छिता
BR0111165036a	पुण्ड्रान्किरातान्द्रमिडान्सिंहलान्बर्बरांस्तथा
BR0111165036c	तथैव दरदान्म्लेच्छान्फेनतः सा ससर्ज ह
BR0111165037a	तैर्विसृष्टैर्महत्सैन्यं नानाम्लेच्छगणैस्तदा
BR0111165037c	नानावरणसंछन्नैर्नानायुधधरैस्तथा
BR0111165037e	अवाकीर्यत संरब्धैर्विश्वामित्रस्य पश्यतः
BR0111165038a	एकैकश्च तदा योधः पञ्चभिः सप्तभिर्वृतः
BR0111165038c	अस्त्रवर्षेण महता काल्यमानं बलं ततः
BR0111165038e	प्रभग्नं सर्वतस्त्रस्तं विश्वामित्रस्य पश्यतः
BR0111165039a	न च प्राणैर्वियुज्यन्त केचित्ते सैनिकास्तदा
BR0111165039c	विश्वामित्रस्य संक्रुद्धैर्वासिष्ठैर्भरतर्षभ
BR0111165040a	विश्वामित्रस्य सैन्यं तु काल्यमानं त्रियोजनम्
BR0111165040c	क्रोशमानं भयोद्विग्नं त्रातारं नाध्यगच्छत
BR0111165041a	दृष्ट्वा तन्महदाश्चर्यं ब्रह्मतेजोभवं तदा
BR0111165041c	विश्वामित्रः क्षत्रभावान्निर्विण्णो वाक्यमब्रवीत्
BR0111165042a	धिग्बलं क्षत्रियबलं ब्रह्मतेजोबलं बलम्
BR0111165042c	बलाबलं विनिश्चित्य तप एव परं बलम्
BR0111165043a	स राज्यं स्फीतमुत्सृज्य तां च दीप्तां नृपश्रियम्
BR0111165043c	भोगांश्च पृष्ठतः कृत्वा तपस्येव मनो दधे
BR0111165044a	स गत्वा तपसा सिद्धिं लोकान्विष्टभ्य तेजसा
BR0111165044c	तताप सर्वान्दीप्तौजा ब्राह्मणत्वमवाप च
BR0111165044e	अपिबच्च सुतं सोममिन्द्रेण सह कौशिकः
