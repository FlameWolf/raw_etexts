001	भीष्म उवाच
001a	न रोचते विग्रहो मे पाण्डुपुत्रैः कथञ्चन
001c	यथैव धृतराष्ट्रो मे तथा पाण्डुरसंशयम्
002a	गान्धार्याश्च यथा पुत्रास्तथा कुन्तीसुता मताः
002c	यथा च मम ते रक्ष्या धृतराष्ट्र तथा तव
003a	यथा च मम राज्ञश्च तथा दुर्योधनस्य ते
003c	तथा कुरूणां सर्वेषामन्येषामपि भारत
004a	एवं गते विग्रहं तैर्न रोचये सन्धाय वीरैर्दीयतामद्य भूमिः
004c	तेषामपीदं प्रपितामहानां राज्यं पितुश्चैव कुरूत्तमानाम्
005a	दुर्योधन यथा राज्यं त्वमिदं तात पश्यसि
005c	मम पैतृकमित्येवं तेऽपि पश्यन्ति पाण्डवाः
006a	यदि राज्यं न ते प्राप्ताः पाण्डवेयास्तपस्विनः
006c	कुत एव तवापीदं भारतस्य च कस्यचित्
007a	अथ धर्मेण राज्यं त्वं प्राप्तवान्भरतर्षभ
007c	तेऽपि राज्यमनुप्राप्ताः पूर्वमेवेति मे मतिः
008a	मधुरेणैव राज्यस्य तेषामर्धं प्रदीयताम्
008c	एतद्धि पुरुषव्याघ्र हितं सर्वजनस्य च
009a	अतोऽन्यथा चेत्क्रियते न हितं नो भविष्यति
009c	तवाप्यकीर्तिः सकला भविष्यति न संशयः
010a	कीर्तिरक्षणमातिष्ठ कीर्तिर्हि परमं बलम्
010c	नष्टकीर्तेर्मनुष्यस्य जीवितं ह्यफलं स्मृतम्
011a	यावत्कीर्तिर्मनुष्यस्य न प्रणश्यति कौरव
011c	तावज्जीवति गान्धारे नष्टकीर्तिस्तु नश्यति
012a	तमिमं समुपातिष्ठ धर्मं कुरुकुलोचितम्
012c	अनुरूपं महाबाहो पूर्वेषामात्मनः कुरु
013a	दिष्ट्या धरन्ति ते वीरा दिष्ट्या जीवति सा पृथा
013c	दिष्ट्या पुरोचनः पापो नसकामोऽत्ययं गतः
014a	तदा प्रभृति गान्धारे न शक्नोम्यभिवीक्षितुम्
014c	लोके प्राणभृतां कञ्चिच्छ्रुत्वा कुन्तीं तथागताम्
015a	न चापि दोषेण तथा लोको वैति पुरोचनम्
015c	यथा त्वां पुरुषव्याघ्र लोको दोषेण गच्छति
016a	तदिदं जीवितं तेषां तव कल्मषनाशनम्
016c	सम्मन्तव्यं महाराज पाण्डवानां च दर्शनम्
017a	न चापि तेषां वीराणां जीवतां कुरुनन्दन
017c	पित्र्योंऽशः शक्य आदातुमपि वज्रभृता स्वयम्
018a	ते हि सर्वे स्थिता धर्मे सर्वे चैवैकचेतसः
018c	अधर्मेण निरस्ताश्च तुल्ये राज्ये विशेषतः
019a	यदि धर्मस्त्वया कार्यो यदि कार्यं प्रियं च मे
019c	क्षेमं च यदि कर्तव्यं तेषामर्धं प्रदीयताम्
