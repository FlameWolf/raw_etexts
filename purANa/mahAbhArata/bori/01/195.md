BR0114195001	भीष्म उवाच
BR0114195001a	न रोचते विग्रहो मे पाण्डुपुत्रैः कथञ्चन
BR0114195001c	यथैव धृतराष्ट्रो मे तथा पाण्डुरसंशयम्
BR0114195002a	गान्धार्याश्च यथा पुत्रास्तथा कुन्तीसुता मताः
BR0114195002c	यथा च मम ते रक्ष्या धृतराष्ट्र तथा तव
BR0114195003a	यथा च मम राज्ञश्च तथा दुर्योधनस्य ते
BR0114195003c	तथा कुरूणां सर्वेषामन्येषामपि भारत
BR0114195004a	एवं गते विग्रहं तैर्न रोचये सन्धाय वीरैर्दीयतामद्य भूमिः
BR0114195004c	तेषामपीदं प्रपितामहानां राज्यं पितुश्चैव कुरूत्तमानाम्
BR0114195005a	दुर्योधन यथा राज्यं त्वमिदं तात पश्यसि
BR0114195005c	मम पैतृकमित्येवं तेऽपि पश्यन्ति पाण्डवाः
BR0114195006a	यदि राज्यं न ते प्राप्ताः पाण्डवेयास्तपस्विनः
BR0114195006c	कुत एव तवापीदं भारतस्य च कस्यचित्
BR0114195007a	अथ धर्मेण राज्यं त्वं प्राप्तवान्भरतर्षभ
BR0114195007c	तेऽपि राज्यमनुप्राप्ताः पूर्वमेवेति मे मतिः
BR0114195008a	मधुरेणैव राज्यस्य तेषामर्धं प्रदीयताम्
BR0114195008c	एतद्धि पुरुषव्याघ्र हितं सर्वजनस्य च
BR0114195009a	अतोऽन्यथा चेत्क्रियते न हितं नो भविष्यति
BR0114195009c	तवाप्यकीर्तिः सकला भविष्यति न संशयः
BR0114195010a	कीर्तिरक्षणमातिष्ठ कीर्तिर्हि परमं बलम्
BR0114195010c	नष्टकीर्तेर्मनुष्यस्य जीवितं ह्यफलं स्मृतम्
BR0114195011a	यावत्कीर्तिर्मनुष्यस्य न प्रणश्यति कौरव
BR0114195011c	तावज्जीवति गान्धारे नष्टकीर्तिस्तु नश्यति
BR0114195012a	तमिमं समुपातिष्ठ धर्मं कुरुकुलोचितम्
BR0114195012c	अनुरूपं महाबाहो पूर्वेषामात्मनः कुरु
BR0114195013a	दिष्ट्या धरन्ति ते वीरा दिष्ट्या जीवति सा पृथा
BR0114195013c	दिष्ट्या पुरोचनः पापो नसकामोऽत्ययं गतः
BR0114195014a	तदा प्रभृति गान्धारे न शक्नोम्यभिवीक्षितुम्
BR0114195014c	लोके प्राणभृतां कञ्चिच्छ्रुत्वा कुन्तीं तथागताम्
BR0114195015a	न चापि दोषेण तथा लोको वैति पुरोचनम्
BR0114195015c	यथा त्वां पुरुषव्याघ्र लोको दोषेण गच्छति
BR0114195016a	तदिदं जीवितं तेषां तव कल्मषनाशनम्
BR0114195016c	सम्मन्तव्यं महाराज पाण्डवानां च दर्शनम्
BR0114195017a	न चापि तेषां वीराणां जीवतां कुरुनन्दन
BR0114195017c	पित्र्योंऽशः शक्य आदातुमपि वज्रभृता स्वयम्
BR0114195018a	ते हि सर्वे स्थिता धर्मे सर्वे चैवैकचेतसः
BR0114195018c	अधर्मेण निरस्ताश्च तुल्ये राज्ये विशेषतः
BR0114195019a	यदि धर्मस्त्वया कार्यो यदि कार्यं प्रियं च मे
BR0114195019c	क्षेमं च यदि कर्तव्यं तेषामर्धं प्रदीयताम्
