BR01071120001    जनमेजय उवाच
BR01071120001a	 कृपस्यापि महाब्रह्मन्सम्भवं वक्तुमर्हसि
BR01071120001c	 शरस्तम्भात्कथं जज्ञे कथं चास्त्राण्यवाप्तवान्
BR01071120002    वैशम्पायन उवाच
BR01071120002a	 महर्षेर्गौतमस्यासीच्छरद्वान्नाम नामतः
BR01071120002c	 पुत्रः किल महाराज जातः सह शरैर्विभो
BR01071120003a	 न तस्य वेदाध्ययने तथा बुद्धिरजायत
BR01071120003c	 यथास्य बुद्धिरभवद्धनुर्वेदे परन्तप
BR01071120004a	 अधिजग्मुर्यथा वेदांस्तपसा ब्रह्मवादिनः
BR01071120004c	 तथा स तपसोपेतः सर्वाण्यस्त्राण्यवाप ह
BR01071120005a	 धनुर्वेदपरत्वाच्च तपसा विपुलेन च
BR01071120005c	 भृशं सन्तापयामास देवराजं स गौतमः
BR01071120006a	 ततो जालपदीं नाम देवकन्यां सुरेश्वरः
BR01071120006c	 प्राहिणोत्तपसो विघ्नं कुरु तस्येति कौरव
BR01071120007a	 साभिगम्याश्रमपदं रमणीयं शरद्वतः
BR01071120007c	 धनुर्बाणधरं बाला लोभयामास गौतमम्
BR01071120008a	 तामेकवसनां दृष्ट्वा गौतमोऽप्सरसं वने
BR01071120008c	 लोकेऽप्रतिमसंस्थानामुत्फुल्लनयनोऽभवत्
BR01071120009a	 धनुश्च हि शराश्चास्य कराभ्यां प्रापतन्भुवि
BR01071120009c	 वेपथुश्चास्य तां दृष्ट्वा शरीरे समजायत
BR01071120010a	 स तु ज्ञानगरीयस्त्वात्तपसश्च समन्वयात्
BR01071120010c	 अवतस्थे महाप्राज्ञो धैर्येण परमेण ह
BR01071120011a	 यस्त्वस्य सहसा राजन्विकारः समपद्यत
BR01071120011c	 तेन सुस्राव रेतोऽस्य स च तन्नावबुध्यत
BR01071120012a	 स विहायाश्रमं तं च तां चैवाप्सरसं मुनिः
BR01071120012c	 जगाम रेतस्तत्तस्य शरस्तम्बे पपात ह
BR01071120013a	 शरस्तम्बे च पतितं द्विधा तदभवन्नृप
BR01071120013c	 तस्याथ मिथुनं जज्ञे गौतमस्य शरद्वतः
BR01071120014a	 मृगयां चरतो राज्ञः शन्तनोस्तु यदृच्छया
BR01071120014c	 कश्चित्सेनाचरोऽरण्ये मिथुनं तदपश्यत
BR01071120015a	 धनुश्च सशरं दृष्ट्वा तथा कृष्णाजिनानि च
BR01071120015c	 व्यवस्य ब्राह्मणापत्यं धनुर्वेदान्तगस्य तत्
BR01071120015e	 स राज्ञे दर्शयामास मिथुनं सशरं तदा
BR01071120016a	 स तदादाय मिथुनं राजाथ कृपयान्वितः
BR01071120016c	 आजगाम गृहानेव मम पुत्राविति ब्रुवन्
BR01071120017a	 ततः संवर्धयामास संस्कारैश्चाप्ययोजयत्
BR01071120017c	 गौतमोऽपि तदापेत्य धनुर्वेदपरोऽभवत्
BR01071120018a	 कृपया यन्मया बालाविमौ संवर्धिताविति
BR01071120018c	 तस्मात्तयोर्नाम चक्रे तदेव स महीपतिः
BR01071120019a	 निहितौ गौतमस्तत्र तपसा तावविन्दत
BR01071120019c	 आगम्य चास्मै गोत्रादि सर्वमाख्यातवांस्तदा
BR01071120020a	 चतुर्विधं धनुर्वेदमस्त्राणि विविधानि च
BR01071120020c	 निखिलेनास्य तत्सर्वं गुह्यमाख्यातवांस्तदा
BR01071120020e	 सोऽचिरेणैव कालेन परमाचार्यतां गतः
BR01071120021a	 ततोऽधिजग्मुः सर्वे ते धनुर्वेदं महारथाः
BR01071120021c	 धृतराष्ट्रात्मजाश्चैव पाण्डवाश्च महाबलाः
BR01071120021e	 वृष्णयश्च नृपाश्चान्ये नानादेशसमागताः
