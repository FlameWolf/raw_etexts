001	अष्टक उवाच
001a	यदावसो नन्दने कामरूपी; संवत्सराणामयुतं शतानाम्
001c	किं कारणं कार्तयुगप्रधान; हित्वा तत्त्वं वसुधामन्वपद्यः
002	ययातिरुवाच
002a	ज्ञातिः सुहृत्स्वजनो यो यथेह; क्षीणे वित्ते त्यज्यते मानवैर्हि
002c	तथा तत्र क्षीणपुण्यं मनुष्यं; त्यजन्ति सद्यः सेश्वरा देवसङ्घाः
003	अष्टक उवाच
003a	कथं तस्मिन्क्षीणपुण्या भवन्ति; सम्मुह्यते मेऽत्र मनोऽतिमात्रम्
003c	किंविशिष्टाः कस्य धामोपयान्ति; तद्वै ब्रूहि क्षेत्रवित्त्वं मतो मे
004	ययातिरुवाच
004a	इमं भौमं नरकं ते पतन्ति; लालप्यमाना नरदेव सर्वे
004c	ते कङ्कगोमायुबलाशनार्थं; क्षीणा विवृद्धिं बहुधा व्रजन्ति
005a	तस्मादेतद्वर्जनीयं नरेण; दुष्टं लोके गर्हणीयं च कर्म
005c	आख्यातं ते पार्थिव सर्वमेतद्भूयश्चेदानीं वद किं ते वदामि
006	अष्टक उवाच
006a	यदा तु तान्वितुदन्ते वयांसि; तथा गृध्राः शितिकण्ठाः पतङ्गाः
006c	कथं भवन्ति कथमाभवन्ति; न भौममन्यं नरकं शृणोमि
007	ययातिरुवाच
007a	ऊर्ध्वं देहात्कर्मणो जृम्भमाणाद्व्यक्तं पृथिव्यामनुसञ्चरन्ति
007c	इमं भौमं नरकं ते पतन्ति; नावेक्षन्ते वर्षपूगाननेकान्
008a	षष्टिं सहस्राणि पतन्ति व्योम्नि; तथा अशीतिं परिवत्सराणि
008c	तान्वै तुदन्ति प्रपततः प्रपातं; भीमा भौमा राक्षसास्तीक्ष्णदंष्ट्राः
009	अष्टक उवाच
009a	यदेनसस्ते पततस्तुदन्ति; भीमा भौमा राक्षसास्तीक्ष्णदंष्ट्राः
009c	कथं भवन्ति कथमाभवन्ति; कथम्भूता गर्भभूता भवन्ति
0100	ययातिरुवाच
010a	अस्रं रेतः पुष्पफलानुपृक्तमन्वेति तद्वै पुरुषेण सृष्टम्
010c	स वै तस्या रज आपद्यते वै; स गर्भभूतः समुपैति तत्र
011a	वनस्पतींश्चौषधीश्चाविशन्ति; अपो वायुं पृथिवीं चान्तरिक्षम्
011c	चतुष्पदं द्विपदं चापि सर्वमेवंभूता गर्भभूता भवन्ति
012	अष्टक उवाच
012a	अन्यद्वपुर्विदधातीह गर्भ; उताहो स्वित्स्वेन कामेन याति
012c	आपद्यमानो नरयोनिमेतामाचक्ष्व मे संशयात्प्रब्रवीमि
013a	शरीरदेहादिसमुच्छ्रयं च; चक्षुःश्रोत्रे लभते केन सञ्ज्ञाम्
013c	एतत्तत्त्वं सर्वमाचक्ष्व पृष्टः; क्षेत्रज्ञं त्वां तात मन्याम सर्वे
014	ययातिरुवाच
014a	वायुः समुत्कर्षति गर्भयोनिमृतौ रेतः पुष्परसानुपृक्तम्
014c	स तत्र तन्मात्रकृताधिकारः; क्रमेण संवर्धयतीह गर्भम्
015a	स जायमानो विगृहीतगात्रः; षड्ज्ञाननिष्ठायतनो मनुष्यः
015c	स श्रोत्राभ्यां वेदयतीह शब्दं; सर्वं रूपं पश्यति चक्षुषा च
016a	घ्राणेन गन्धं जिह्वयाथो रसं च; त्वचा स्पर्शं मनसा वेद भावम्
016c	इत्यष्टकेहोपचितिं च विद्धि; महात्मनः प्राणभृतः शरीरे
017	अष्टक उवाच
017a	यः संस्थितः पुरुषो दह्यते वा; निखन्यते वापि निघृष्यते वा
017c	अभावभूतः स विनाशमेत्य; केनात्मानं चेतयते पुरस्तात्
018	ययातिरुवाच
018a	हित्वा सोऽसून्सुप्तवन्निष्टनित्वा; पुरोधाय सुकृतं दुष्कृतं च
018c	अन्यां योनिं पवनाग्रानुसारी; हित्वा देहं भजते राजसिंह
019a	पुण्यां योनिं पुण्यकृतो व्रजन्ति; पापां योनिं पापकृतो व्रजन्ति
019c	कीटाः पतङ्गाश्च भवन्ति पापा; न मे विवक्षास्ति महानुभाव
020a	चतुष्पदा द्विपदाः षट्पदाश्च; तथाभूता गर्भभूता भवन्ति
020c	आख्यातमेतन्निखिलेन सर्वं; भूयस्तु किं पृच्छसि राजसिंह
021	अष्टक उवाच
021a	किं स्वित्कृत्वा लभते तात लोकान्मर्त्यः श्रेष्ठांस्तपसा विद्यया वा
021c	तन्मे पृष्टः शंस सर्वं यथावच्छुभाँल्लोकान्येन गच्छेत्क्रमेण
022	ययातिरुवाच
022a	तपश्च दानं च शमो दमश्च; ह्रीरार्जवं सर्वभूतानुकम्पा
022c	नश्यन्ति मानेन तमोऽभिभूताः; पुंसः सदैवेति वदन्ति सन्तः
023a	अधीयानः पण्डितं मन्यमानो; यो विद्यया हन्ति यशः परेषाम्
023c	तस्यान्तवन्तश्च भवन्ति लोका; न चास्य तद्ब्रह्म फलं ददाति
024a	चत्वारि कर्माण्यभयङ्कराणि; भयं प्रयच्छन्त्ययथाकृतानि
024c	मानाग्निहोत्रमुत मानमौनं; मानेनाधीतमुत मानयज्ञः
025a	न मान्यमानो मुदमाददीत; न सन्तापं प्राप्नुयाच्चावमानात्
025c	सन्तः सतः पूजयन्तीह लोके; नासाधवः साधुबुद्धिं लभन्ते
026a	इति दद्यादिति यजेदित्यधीयीत मे व्रतम्
026c	इत्यस्मिन्नभयान्याहुस्तानि वर्ज्यानि नित्यशः
027a	येनाश्रयं वेदयन्ते पुराणं; मनीषिणो मानसमानभक्तम्
027c	तन्निःश्रेयस्तैजसं रूपमेत्य; परां शान्तिं प्राप्नुयुः प्रेत्य चेह
