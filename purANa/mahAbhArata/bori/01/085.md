BR0107085001	अष्टक उवाच
BR0107085001a	यदावसो नन्दने कामरूपी; संवत्सराणामयुतं शतानाम्
BR0107085001c	किं कारणं कार्तयुगप्रधान; हित्वा तत्त्वं वसुधामन्वपद्यः
BR0107085002	ययातिरुवाच
BR0107085002a	ज्ञातिः सुहृत्स्वजनो यो यथेह; क्षीणे वित्ते त्यज्यते मानवैर्हि
BR0107085002c	तथा तत्र क्षीणपुण्यं मनुष्यं; त्यजन्ति सद्यः सेश्वरा देवसङ्घाः
BR0107085003	अष्टक उवाच
BR0107085003a	कथं तस्मिन्क्षीणपुण्या भवन्ति; सम्मुह्यते मेऽत्र मनोऽतिमात्रम्
BR0107085003c	किंविशिष्टाः कस्य धामोपयान्ति; तद्वै ब्रूहि क्षेत्रवित्त्वं मतो मे
BR0107085004	ययातिरुवाच
BR0107085004a	इमं भौमं नरकं ते पतन्ति; लालप्यमाना नरदेव सर्वे
BR0107085004c	ते कङ्कगोमायुबलाशनार्थं; क्षीणा विवृद्धिं बहुधा व्रजन्ति
BR0107085005a	तस्मादेतद्वर्जनीयं नरेण; दुष्टं लोके गर्हणीयं च कर्म
BR0107085005c	आख्यातं ते पार्थिव सर्वमेतद्भूयश्चेदानीं वद किं ते वदामि
BR0107085006	अष्टक उवाच
BR0107085006a	यदा तु तान्वितुदन्ते वयांसि; तथा गृध्राः शितिकण्ठाः पतङ्गाः
BR0107085006c	कथं भवन्ति कथमाभवन्ति; न भौममन्यं नरकं शृणोमि
BR0107085007	ययातिरुवाच
BR0107085007a	ऊर्ध्वं देहात्कर्मणो जृम्भमाणाद्व्यक्तं पृथिव्यामनुसञ्चरन्ति
BR0107085007c	इमं भौमं नरकं ते पतन्ति; नावेक्षन्ते वर्षपूगाननेकान्
BR0107085008a	षष्टिं सहस्राणि पतन्ति व्योम्नि; तथा अशीतिं परिवत्सराणि
BR0107085008c	तान्वै तुदन्ति प्रपततः प्रपातं; भीमा भौमा राक्षसास्तीक्ष्णदंष्ट्राः
BR0107085009	अष्टक उवाच
BR0107085009a	यदेनसस्ते पततस्तुदन्ति; भीमा भौमा राक्षसास्तीक्ष्णदंष्ट्राः
BR0107085009c	कथं भवन्ति कथमाभवन्ति; कथम्भूता गर्भभूता भवन्ति
BR01070850100	ययातिरुवाच
BR0107085010a	अस्रं रेतः पुष्पफलानुपृक्तमन्वेति तद्वै पुरुषेण सृष्टम्
BR0107085010c	स वै तस्या रज आपद्यते वै; स गर्भभूतः समुपैति तत्र
BR0107085011a	वनस्पतींश्चौषधीश्चाविशन्ति; अपो वायुं पृथिवीं चान्तरिक्षम्
BR0107085011c	चतुष्पदं द्विपदं चापि सर्वमेवंभूता गर्भभूता भवन्ति
BR0107085012	अष्टक उवाच
BR0107085012a	अन्यद्वपुर्विदधातीह गर्भ; उताहो स्वित्स्वेन कामेन याति
BR0107085012c	आपद्यमानो नरयोनिमेतामाचक्ष्व मे संशयात्प्रब्रवीमि
BR0107085013a	शरीरदेहादिसमुच्छ्रयं च; चक्षुःश्रोत्रे लभते केन सञ्ज्ञाम्
BR0107085013c	एतत्तत्त्वं सर्वमाचक्ष्व पृष्टः; क्षेत्रज्ञं त्वां तात मन्याम सर्वे
BR0107085014	ययातिरुवाच
BR0107085014a	वायुः समुत्कर्षति गर्भयोनिमृतौ रेतः पुष्परसानुपृक्तम्
BR0107085014c	स तत्र तन्मात्रकृताधिकारः; क्रमेण संवर्धयतीह गर्भम्
BR0107085015a	स जायमानो विगृहीतगात्रः; षड्ज्ञाननिष्ठायतनो मनुष्यः
BR0107085015c	स श्रोत्राभ्यां वेदयतीह शब्दं; सर्वं रूपं पश्यति चक्षुषा च
BR0107085016a	घ्राणेन गन्धं जिह्वयाथो रसं च; त्वचा स्पर्शं मनसा वेद भावम्
BR0107085016c	इत्यष्टकेहोपचितिं च विद्धि; महात्मनः प्राणभृतः शरीरे
BR0107085017	अष्टक उवाच
BR0107085017a	यः संस्थितः पुरुषो दह्यते वा; निखन्यते वापि निघृष्यते वा
BR0107085017c	अभावभूतः स विनाशमेत्य; केनात्मानं चेतयते पुरस्तात्
BR0107085018	ययातिरुवाच
BR0107085018a	हित्वा सोऽसून्सुप्तवन्निष्टनित्वा; पुरोधाय सुकृतं दुष्कृतं च
BR0107085018c	अन्यां योनिं पवनाग्रानुसारी; हित्वा देहं भजते राजसिंह
BR0107085019a	पुण्यां योनिं पुण्यकृतो व्रजन्ति; पापां योनिं पापकृतो व्रजन्ति
BR0107085019c	कीटाः पतङ्गाश्च भवन्ति पापा; न मे विवक्षास्ति महानुभाव
BR0107085020a	चतुष्पदा द्विपदाः षट्पदाश्च; तथाभूता गर्भभूता भवन्ति
BR0107085020c	आख्यातमेतन्निखिलेन सर्वं; भूयस्तु किं पृच्छसि राजसिंह
BR0107085021	अष्टक उवाच
BR0107085021a	किं स्वित्कृत्वा लभते तात लोकान्मर्त्यः श्रेष्ठांस्तपसा विद्यया वा
BR0107085021c	तन्मे पृष्टः शंस सर्वं यथावच्छुभाँल्लोकान्येन गच्छेत्क्रमेण
BR0107085022	ययातिरुवाच
BR0107085022a	तपश्च दानं च शमो दमश्च; ह्रीरार्जवं सर्वभूतानुकम्पा
BR0107085022c	नश्यन्ति मानेन तमोऽभिभूताः; पुंसः सदैवेति वदन्ति सन्तः
BR0107085023a	अधीयानः पण्डितं मन्यमानो; यो विद्यया हन्ति यशः परेषाम्
BR0107085023c	तस्यान्तवन्तश्च भवन्ति लोका; न चास्य तद्ब्रह्म फलं ददाति
BR0107085024a	चत्वारि कर्माण्यभयङ्कराणि; भयं प्रयच्छन्त्ययथाकृतानि
BR0107085024c	मानाग्निहोत्रमुत मानमौनं; मानेनाधीतमुत मानयज्ञः
BR0107085025a	न मान्यमानो मुदमाददीत; न सन्तापं प्राप्नुयाच्चावमानात्
BR0107085025c	सन्तः सतः पूजयन्तीह लोके; नासाधवः साधुबुद्धिं लभन्ते
BR0107085026a	इति दद्यादिति यजेदित्यधीयीत मे व्रतम्
BR0107085026c	इत्यस्मिन्नभयान्याहुस्तानि वर्ज्यानि नित्यशः
BR0107085027a	येनाश्रयं वेदयन्ते पुराणं; मनीषिणो मानसमानभक्तम्
BR0107085027c	तन्निःश्रेयस्तैजसं रूपमेत्य; परां शान्तिं प्राप्नुयुः प्रेत्य चेह
