BR0108130001	वैशम्पायन उवाच
BR0108130001a	धृतराष्ट्रस्तु पुत्रस्य श्रुत्वा वचनमीदृशम्
BR0108130001c	मुहूर्तमिव सञ्चिन्त्य दुर्योधनमथाब्रवीत्
BR0108130002a	धर्मनित्यः सदा पाण्डुर्ममासीत्प्रियकृद्धितः
BR0108130002c	सर्वेषु ज्ञातिषु तथा मयि त्वासीद्विशेषतः
BR0108130003a	नास्य किञ्चिन्न जानामि भोजनादि चिकीर्षितम्
BR0108130003c	निवेदयति नित्यं हि मम राज्यं धृतव्रतः
BR0108130004a	तस्य पुत्रो यथा पाण्डुस्तथा धर्मपरायणः
BR0108130004c	गुणवाँल्लोकविख्यातः पौराणां च सुसम्मतः
BR0108130005a	स कथं शक्यमस्माभिरपक्रष्टुं बलादितः
BR0108130005c	पितृपैतामहाद्राज्यात्ससहायो विशेषतः
BR0108130006a	भृता हि पाण्डुनामात्या बलं च सततं भृतम्
BR0108130006c	भृताः पुत्राश्च पौत्राश्च तेषामपि विशेषतः
BR0108130007a	ते पुरा सत्कृतास्तात पाण्डुना पौरवा जनाः
BR0108130007c	कथं युधिष्ठिरस्यार्थे न नो हन्युः सबान्धवान्
BR0108130008  	दुर्योधन उवाच
BR0108130008a	एवमेतन्मया तात भावितं दोषमात्मनि
BR0108130008c	दृष्ट्वा प्रकृतयः सर्वा अर्थमानेन योजिताः
BR0108130009a	ध्रुवमस्मत्सहायास्ते भविष्यन्ति प्रधानतः
BR0108130009c	अर्थवर्गः सहामात्यो मत्संस्थोऽद्य महीपते
BR0108130010a	स भवान्पाण्डवानाशु विवासयितुमर्हति
BR0108130010c	मृदुनैवाभ्युपायेन नगरं वारणावतम्
BR0108130011a	यदा प्रतिष्ठितं राज्यं मयि राजन्भविष्यति
BR0108130011c	तदा कुन्ती सहापत्या पुनरेष्यति भारत
BR0108130012 	धृतराष्ट्र उवाच
BR0108130012a	दुर्योधन ममाप्येतद्धृदि सम्परिवर्तते
BR0108130012c	अभिप्रायस्य पापत्वान्नैतत्तु विवृणोम्यहम्
BR0108130013a	न च भीष्मो न च द्रोणो न क्षत्ता न च गौतमः
BR0108130013c	विवास्यमानान्कौन्तेयाननुमंस्यन्ति कर्हिचित्
BR0108130014a	समा हि कौरवेयाणां वयमेते च पुत्रक
BR0108130014c	नैते विषममिच्छेयुर्धर्मयुक्ता मनस्विनः
BR0108130015a	ते वयं कौरवेयाणामेतेषां च महात्मनाम्
BR0108130015c	कथं न वध्यतां तात गच्छेम जगतस्तथा
BR0108130016 	दुर्योधन उवाच
BR0108130016a	मध्यस्थः सततं भीष्मो द्रोणपुत्रो मयि स्थितः
BR0108130016c	यतः पुत्रस्ततो द्रोणो भविता नात्र सांशयः
BR0108130017a	कृपः शारद्वतश्चैव यत एते त्रयस्ततः
BR0108130017c	द्रोणं च भागिनेयं च न स त्यक्ष्यति कर्हिचित्
BR0108130018a	क्षत्तार्थबद्धस्त्वस्माकं प्रच्छन्नं तु यतः परे
BR0108130018c	न चैकः स समर्थोऽस्मान्पाण्डवार्थे प्रबाधितुम्
BR0108130019a	स विश्रब्धः पाण्डुपुत्रान्सह मात्रा विवासय
BR0108130019c	वारणावतमद्यैव नात्र दोषो भविष्यति
BR0108130020a	विनिद्रकरणं घोरं हृदि शल्यमिवार्पितम्
BR0108130020c	शोकपावकमुद्भूतं कर्मणैतेन नाशय
