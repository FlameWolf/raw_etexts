001	वैशम्पायन उवाच
001a	मन्दपालोऽपि कौरव्य चिन्तयानः सुतांस्तदा
001c	उक्तवानप्यशीतांशुं नैव स स्म न तप्यते
002a	स तप्यमानः पुत्रार्थे लपितामिदमब्रवीत्
002c	कथं न्वशक्ताः प्लवने लपिते मम पुत्रकाः
003a	वर्धमाने हुतवहे वाते शीघ्रं प्रवायति
003c	असमर्था विमोक्षाय भविष्यन्ति ममात्मजाः
004a	कथं न्वशक्ता त्राणाय माता तेषां तपस्विनी
004c	भविष्यत्यसुखाविष्टा पुत्रत्राणमपश्यती
005a	कथं नु सरणेऽशक्तान्पतने च ममात्मजान्
005c	सन्तप्यमाना अभितो वाशमानाभिधावती
006a	जरितारिः कथं पुत्रः सारिसृक्वः कथं च मे
006c	स्तम्बमित्रः कथं द्रोणः कथं सा च तपस्विनी
007a	लालप्यमानं तमृषिं मन्दपालं तथा वने
007c	लपिता प्रत्युवाचेदं सासूयमिव भारत
008a	न ते सुतेष्ववेक्षास्ति तानृषीनुक्तवानसि
008c	तेजस्विनो वीर्यवन्तो न तेषां ज्वलनाद्भयम्
009a	तथाग्नौ ते परीत्ताश्च त्वया हि मम सन्निधौ
009c	प्रतिश्रुतं तथा चेति ज्वलनेन महात्मना
010a	लोकपालोऽनृतां वाचं न तु वक्ता कथञ्चन
010c	समर्थास्ते च वक्तारो न ते तेष्वस्ति मानसम्
011a	तामेव तु ममामित्रीं चिन्तयन्परितप्यसे
011c	ध्रुवं मयि न ते स्नेहो यथा तस्यां पुराभवत्
012a	न हि पक्षवता न्याय्यं निःस्नेहेन सुहृज्जने
012c	पीड्यमान उपद्रष्टुं शक्तेनात्मा कथञ्चन
013a	गच्छ त्वं जरितामेव यदर्थं परितप्यसे
013c	चरिष्याम्यहमप्येका यथा कापुरुषे तथा
014	मन्दपाल उवाच
014a	नाहमेवं चरे लोके यथा त्वमभिमन्यसे
014c	अपत्यहेतोर्विचरे तच्च कृच्छ्रगतं मम
015a	भूतं हित्वा भविष्येऽर्थे योऽवलम्बेत मन्दधीः
015c	अवमन्येत तं लोको यथेच्छसि तथा कुरु
016a	एष हि ज्वलमानोऽग्निर्लेलिहानो महीरुहान्
016c	द्वेष्यं हि हृदि सन्तापं जनयत्यशिवं मम
017	वैशम्पायन उवाच
017a	तस्माद्देशादतिक्रान्ते ज्वलने जरिता ततः
017c	जगाम पुत्रकानेव त्वरिता पुत्रगृद्धिनी
018a	सा तान्कुशलिनः सर्वान्निर्मुक्ताञ्जातवेदसः
018c	रोरूयमाणा कृपणा सुतान्दृष्टवती वने
019a	अश्रद्धेयतमं तेषां दर्शनं सा पुनः पुनः
019c	एकैकशश्च तान्पुत्रान्क्रोशमानान्वपद्यत
020a	ततोऽभ्यगच्छत्सहसा मन्दपालोऽपि भारत
020c	अथ ते सर्व एवैनं नाभ्यनन्दन्त वै सुताः
021a	लालप्यमानमेकैकं जरितां च पुनः पुनः
021c	नोचुस्ते वचनं किञ्चित्तमृषिं साध्वसाधु वा
022	मन्दपाल उवाच
022a	ज्येष्ठः सुतस्ते कतमः कतमस्तदनन्तरः
022c	मध्यमः कतमः पुत्रः कनिष्ठः कतमश्च ते
023a	एवं ब्रुवन्तं दुःखार्तं किं मां न प्रतिभाषसे
023c	कृतवानस्मि हव्याशे नैव शान्तिमितो लभे
024	जरितोवाच
024a	किं ते ज्येष्ठे सुते कार्यं किमनन्तरजेन वा
024c	किं च ते मध्यमे कार्यं किं कनिष्ठे तपस्विनि
025a	यस्त्वं मां सर्वशो हीनामुत्सृज्यासि गतः पुरा
025c	तामेव लपितां गच्छ तरुणीं चारुहासिनीम्
026	मन्दपाल उवाच
026a	न स्त्रीणां विद्यते किञ्चिदन्यत्र पुरुषान्तरात्
026c	सापत्नकमृते लोके भवितव्यं हि तत्तथा
027a	सुव्रतापि हि कल्याणी सर्वलोकपरिश्रुता
027c	अरुन्धती पर्यशङ्कद्वसिष्ठमृषिसत्तमम्
028a	विशुद्धभावमत्यन्तं सदा प्रियहिते रतम्
028c	सप्तर्षिमध्यगं वीरमवमेने च तं मुनिम्
029a	अपध्यानेन सा तेन धूमारुणसमप्रभा
029c	लक्ष्यालक्ष्या नाभिरूपा निमित्तमिव लक्ष्यते
030a	अपत्यहेतोः सम्प्राप्तं तथा त्वमपि मामिह
030c	इष्टमेवङ्गते हित्वा सा तथैव च वर्तसे
031a	नैव भार्येति विश्वासः कार्यः पुंसा कथञ्चन
031c	न हि कार्यमनुध्याति भार्या पुत्रवती सती
032	वैशम्पायन उवाच
032a	ततस्ते सर्व एवैनं पुत्राः सम्यगुपासिरे
032c	स च तानात्मजान्राजन्नाश्वासयितुमारभत्
