BR0120224001	वैशम्पायन उवाच
BR0120224001a	मन्दपालोऽपि कौरव्य चिन्तयानः सुतांस्तदा
BR0120224001c	उक्तवानप्यशीतांशुं नैव स स्म न तप्यते
BR0120224002a	स तप्यमानः पुत्रार्थे लपितामिदमब्रवीत्
BR0120224002c	कथं न्वशक्ताः प्लवने लपिते मम पुत्रकाः
BR0120224003a	वर्धमाने हुतवहे वाते शीघ्रं प्रवायति
BR0120224003c	असमर्था विमोक्षाय भविष्यन्ति ममात्मजाः
BR0120224004a	कथं न्वशक्ता त्राणाय माता तेषां तपस्विनी
BR0120224004c	भविष्यत्यसुखाविष्टा पुत्रत्राणमपश्यती
BR0120224005a	कथं नु सरणेऽशक्तान्पतने च ममात्मजान्
BR0120224005c	सन्तप्यमाना अभितो वाशमानाभिधावती
BR0120224006a	जरितारिः कथं पुत्रः सारिसृक्वः कथं च मे
BR0120224006c	स्तम्बमित्रः कथं द्रोणः कथं सा च तपस्विनी
BR0120224007a	लालप्यमानं तमृषिं मन्दपालं तथा वने
BR0120224007c	लपिता प्रत्युवाचेदं सासूयमिव भारत
BR0120224008a	न ते सुतेष्ववेक्षास्ति तानृषीनुक्तवानसि
BR0120224008c	तेजस्विनो वीर्यवन्तो न तेषां ज्वलनाद्भयम्
BR0120224009a	तथाग्नौ ते परीत्ताश्च त्वया हि मम सन्निधौ
BR0120224009c	प्रतिश्रुतं तथा चेति ज्वलनेन महात्मना
BR0120224010a	लोकपालोऽनृतां वाचं न तु वक्ता कथञ्चन
BR0120224010c	समर्थास्ते च वक्तारो न ते तेष्वस्ति मानसम्
BR0120224011a	तामेव तु ममामित्रीं चिन्तयन्परितप्यसे
BR0120224011c	ध्रुवं मयि न ते स्नेहो यथा तस्यां पुराभवत्
BR0120224012a	न हि पक्षवता न्याय्यं निःस्नेहेन सुहृज्जने
BR0120224012c	पीड्यमान उपद्रष्टुं शक्तेनात्मा कथञ्चन
BR0120224013a	गच्छ त्वं जरितामेव यदर्थं परितप्यसे
BR0120224013c	चरिष्याम्यहमप्येका यथा कापुरुषे तथा
BR0120224014	मन्दपाल उवाच
BR0120224014a	नाहमेवं चरे लोके यथा त्वमभिमन्यसे
BR0120224014c	अपत्यहेतोर्विचरे तच्च कृच्छ्रगतं मम
BR0120224015a	भूतं हित्वा भविष्येऽर्थे योऽवलम्बेत मन्दधीः
BR0120224015c	अवमन्येत तं लोको यथेच्छसि तथा कुरु
BR0120224016a	एष हि ज्वलमानोऽग्निर्लेलिहानो महीरुहान्
BR0120224016c	द्वेष्यं हि हृदि सन्तापं जनयत्यशिवं मम
BR0120224017	वैशम्पायन उवाच
BR0120224017a	तस्माद्देशादतिक्रान्ते ज्वलने जरिता ततः
BR0120224017c	जगाम पुत्रकानेव त्वरिता पुत्रगृद्धिनी
BR0120224018a	सा तान्कुशलिनः सर्वान्निर्मुक्ताञ्जातवेदसः
BR0120224018c	रोरूयमाणा कृपणा सुतान्दृष्टवती वने
BR0120224019a	अश्रद्धेयतमं तेषां दर्शनं सा पुनः पुनः
BR0120224019c	एकैकशश्च तान्पुत्रान्क्रोशमानान्वपद्यत
BR0120224020a	ततोऽभ्यगच्छत्सहसा मन्दपालोऽपि भारत
BR0120224020c	अथ ते सर्व एवैनं नाभ्यनन्दन्त वै सुताः
BR0120224021a	लालप्यमानमेकैकं जरितां च पुनः पुनः
BR0120224021c	नोचुस्ते वचनं किञ्चित्तमृषिं साध्वसाधु वा
BR0120224022	मन्दपाल उवाच
BR0120224022a	ज्येष्ठः सुतस्ते कतमः कतमस्तदनन्तरः
BR0120224022c	मध्यमः कतमः पुत्रः कनिष्ठः कतमश्च ते
BR0120224023a	एवं ब्रुवन्तं दुःखार्तं किं मां न प्रतिभाषसे
BR0120224023c	कृतवानस्मि हव्याशे नैव शान्तिमितो लभे
BR0120224024	जरितोवाच
BR0120224024a	किं ते ज्येष्ठे सुते कार्यं किमनन्तरजेन वा
BR0120224024c	किं च ते मध्यमे कार्यं किं कनिष्ठे तपस्विनि
BR0120224025a	यस्त्वं मां सर्वशो हीनामुत्सृज्यासि गतः पुरा
BR0120224025c	तामेव लपितां गच्छ तरुणीं चारुहासिनीम्
BR0120224026	मन्दपाल उवाच
BR0120224026a	न स्त्रीणां विद्यते किञ्चिदन्यत्र पुरुषान्तरात्
BR0120224026c	सापत्नकमृते लोके भवितव्यं हि तत्तथा
BR0120224027a	सुव्रतापि हि कल्याणी सर्वलोकपरिश्रुता
BR0120224027c	अरुन्धती पर्यशङ्कद्वसिष्ठमृषिसत्तमम्
BR0120224028a	विशुद्धभावमत्यन्तं सदा प्रियहिते रतम्
BR0120224028c	सप्तर्षिमध्यगं वीरमवमेने च तं मुनिम्
BR0120224029a	अपध्यानेन सा तेन धूमारुणसमप्रभा
BR0120224029c	लक्ष्यालक्ष्या नाभिरूपा निमित्तमिव लक्ष्यते
BR0120224030a	अपत्यहेतोः सम्प्राप्तं तथा त्वमपि मामिह
BR0120224030c	इष्टमेवङ्गते हित्वा सा तथैव च वर्तसे
BR0120224031a	नैव भार्येति विश्वासः कार्यः पुंसा कथञ्चन
BR0120224031c	न हि कार्यमनुध्याति भार्या पुत्रवती सती
BR0120224032	वैशम्पायन उवाच
BR0120224032a	ततस्ते सर्व एवैनं पुत्राः सम्यगुपासिरे
BR0120224032c	स च तानात्मजान्राजन्नाश्वासयितुमारभत्
