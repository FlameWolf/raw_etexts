BR0112183001 	वैशम्पायन उवाच
BR0112183001a	भ्रातुर्वचस्तत्प्रसमीक्ष्य सर्वे ज्येष्ठस्य पाण्डोस्तनयास्तदानीम्
BR0112183001c	तमेवार्थं ध्यायमाना मनोभिरासाञ्चक्रुरथ तत्रामितौजाः
BR0112183002a	वृष्णिप्रवीरस्तु कुरुप्रवीरानाशङ्कमानः सहरौहिणेयः
BR0112183002c	जगाम तां भार्गवकर्मशालां यत्रासते ते पुरुषप्रवीराः
BR0112183003a	तत्रोपविष्टं पृथुदीर्घबाहुं ददर्श कृष्णः सहरौहिणेयः
BR0112183003c	अजातशत्रुं परिवार्य तांश्च उपोपविष्टाञ्ज्वलनप्रकाशान्
BR0112183004a	ततोऽब्रवीद्वासुदेवोऽभिगम्य कुन्तीसुतं धर्मभृतां वरिष्ठम्
BR0112183004c	कृष्णोऽहमस्मीति निपीड्यपादौ युधिष्ठिरस्याजमीढस्य राज्ञः
BR0112183005a	तथैव तस्याप्यनु रौहिणेयस्तौ चापि हृष्टाः कुरवोऽभ्यनन्दन्
BR0112183005c	पितृष्वसुश्चापि यदुप्रवीरावगृह्णतां भारतमुख्य पादौ
BR0112183006a	अजातशत्रुश्च कुरुप्रवीरः पप्रच्छ कृष्णं कुशलं निवेद्य
BR0112183006c	कथं वयं वासुदेव त्वयेह गूढा वसन्तो विदिताः स्म सर्वे
BR0112183007a	तमब्रवीद्वासुदेवः प्रहस्य गूढोऽप्यग्निर्ज्ञायत एव राजन्
BR0112183007c	तं विक्रमं पाण्डवेयानतीत्य कोऽन्यः कर्ता विद्यते मानुषेषु
BR0112183008a	दिष्ट्या तस्मात्पावकात्सम्प्रमुक्ता यूयं सर्वे पाण्डवाः शत्रुसाहाः
BR0112183008c	दिष्ट्या पापो धृतराष्ट्रस्य पुत्रः सहामात्यो न सकामोऽभविष्यत्
BR0112183009a	भद्रं वोऽस्तु निहितं यद्गुहायां विवर्धध्वं ज्वलन इवेध्यमानः
BR0112183009c	मा वो विद्युः पार्थिवाः केचनेह यास्यावहे शिबिरायैव तावत्
BR0112183009e	सोऽनुज्ञातः पाण्डवेनाव्ययश्रीः प्रायाच्छीघ्रं बलदेवेन सार्धम्
