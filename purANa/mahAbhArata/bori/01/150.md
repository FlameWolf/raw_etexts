001	वैशम्पायन उवाच
001a	करिष्य इति भीमेन प्रतिज्ञाते तु भारत
001c	आजग्मुस्ते ततः सर्वे भैक्षमादाय पाण्डवाः
002a	आकारेणैव तं ज्ञात्वा पाण्डुपुत्रो युधिष्ठिरः
002c	रहः समुपविश्यैकस्ततः पप्रच्छ मातरम्
003a	किं चिकीर्षत्ययं कर्म भीमो भीमपराक्रमः
003c	भवत्यनुमते कच्चिदयं कर्तुमिहेच्छति
004	कुन्त्युवाच
004a	ममैव वचनादेष करिष्यति परन्तपः
004c	ब्राह्मणार्थे महत्कृत्यं मोक्षाय नगरस्य च
005	युधिष्ठिर उवाच
005a	किमिदं साहसं तीक्ष्णं भवत्या दुष्कृतं कृतम्
005c	परित्यागं हि पुत्रस्य न प्रशंसन्ति साधवः
006a	कथं परसुतस्यार्थे स्वसुतं त्यक्तुमिच्छसि
006c	लोकवृत्तिविरुद्धं वै पुत्रत्यागात्कृतं त्वया
007a	यस्य बाहू समाश्रित्य सुखं सर्वे स्वपामहे
007c	राज्यं चापहृतं क्षुद्रैराजिहीर्षामहे पुनः
008a	यस्य दुर्योधनो वीर्यं चिन्तयन्नमितौजसः
008c	न शेते वसतीः सर्वा दुःखाच्छकुनिना सह
009a	यस्य वीरस्य वीर्येण मुक्ता जतुगृहाद्वयम्
009c	अन्येभ्यश्चैव पापेभ्यो निहतश्च पुरोचनः
010a	यस्य वीर्यं समाश्रित्य वसुपूर्णां वसुन्धराम्
010c	इमां मन्यामहे प्राप्तां निहत्य धृतराष्ट्रजान्
011a	तस्य व्यवसितस्त्यागो बुद्धिमास्थाय कां त्वया
011c	कच्चिन्न दुःखैर्बुद्धिस्ते विप्लुता गतचेतसः
012	कुन्त्युवाच
012a	युधिष्ठिर न सन्तापः कार्यः प्रति वृकोदरम्
012c	न चायं बुद्धिदौर्बल्याद्व्यवसायः कृतो मया
013a	इह विप्रस्य भवने वयं पुत्र सुखोषिताः
013c	तस्य प्रतिक्रिया तात मयेयं प्रसमीक्षिता
013e	एतावानेव पुरुषः कृतं यस्मिन्न नश्यति
014a	दृष्ट्वा भीष्मस्य विक्रान्तं तदा जतुगृहे महत्
014c	हिडिम्बस्य वधाच्चैव विश्वासो मे वृकोदरे
015a	बाह्वोर्बलं हि भीमस्य नागायुतसमं महत्
015c	येन यूयं गजप्रख्या निर्व्यूढा वारणावतात्
016a	वृकोदरबलो नान्यो न भूतो न भविष्यति
016c	योऽभ्युदीयाद्युधि श्रेष्ठमपि वज्रधरं स्वयम्
017a	जातमात्रः पुरा चैष ममाङ्कात्पतितो गिरौ
017c	शरीरगौरवात्तस्य शिला गात्रैर्विचूर्णिता
018a	तदहं प्रज्ञया स्मृत्वा बलं भीमस्य पाण्डव
018c	प्रतीकारं च विप्रस्य ततः कृतवती मतिम्
019a	नेदं लोभान्न चाज्ञानान्न च मोहाद्विनिश्चितम्
019c	बुद्धिपूर्वं तु धर्मस्य व्यवसायः कृतो मया
020a	अर्थौ द्वावपि निष्पन्नौ युधिष्ठिर भविष्यतः
020c	प्रतीकारश्च वासस्य धर्मश्च चरितो महान्
021a	यो ब्राह्मणस्य साहाय्यं कुर्यादर्थेषु कर्हिचित्
021c	क्षत्रियः स शुभाँल्लोकान्प्राप्नुयादिति मे श्रुतम्
022a	क्षत्रियः क्षत्रियस्यैव कुर्वाणो वधमोक्षणम्
022c	विपुलां कीर्तिमाप्नोति लोकेऽस्मिंश्च परत्र च
023a	वैश्यस्यैव तु साहाय्यं कुर्वाणः क्षत्रियो युधि
023c	स सर्वेष्वपि लोकेषु प्रजा रञ्जयते ध्रुवम्
024a	शूद्रं तु मोक्षयन्राजा शरणार्थिनमागतम्
024c	प्राप्नोतीह कुले जन्म सद्रव्ये राजसत्कृते
025a	एवं स भगवान्व्यासः पुरा कौरवनन्दन
025c	प्रोवाच सुतरां प्राज्ञस्तस्मादेतच्चिकीर्षितम्
026	युधिष्ठिर उवाच
026a	उपपन्नमिदं मातस्त्वया यद्बुद्धिपूर्वकम्
026c	आर्तस्य ब्राह्मणस्यैवमनुक्रोशादिदं कृतम्
026e	रुवमेष्यति भीमोऽयं निहत्य पुरुषादकम्
027a	यथा त्विदं न विन्देयुर्नरा नगरवासिनः
027c	तथायं ब्राह्मणो वाच्यः परिग्राह्यश्च यत्नतः
