001	गरुड उवाच
001a	सख्यं मेऽस्तु त्वया देव यथेच्छसि पुरन्दर
001c	बलं तु मम जानीहि महच्चासह्यमेव च
002a	कामं नैतत्प्रशंसन्ति सन्तः स्वबलसंस्तवम्
002c	गुणसङ्कीर्तनं चापि स्वयमेव शतक्रतो
003a	सखेति कृत्वा तु सखे पृष्टो वक्ष्याम्यहं त्वया
003c	न ह्यात्मस्तवसंयुक्तं वक्तव्यमनिमित्ततः
004a	सपर्वतवनामुर्वीं ससागरवनामिमाम्
004c	पक्षनाड्यैकया शक्र त्वां चैवात्रावलम्बिनम्
005a	सर्वान्संपिण्डितान्वापि लोकान्सस्थाणुजङ्गमान्
005c	वहेयमपरिश्रान्तो विद्धीदं मे महद्बलम्
006	सूत उवाच
006a	इत्युक्तवचनं वीरं किरीटी श्रीमतां वरः
006c	आह शौनक देवेन्द्रः सर्वभूतहितः प्रभुः
007a	प्रतिगृह्यतामिदानीं मे सख्यमानन्त्यमुत्तमम्
007c	न कार्यं तव सोमेन मम सोमः प्रदीयताम्
007e	अस्मांस्ते हि प्रबाधेयुर्येभ्यो दद्याद्भवानिमम्
008	गरुड उवाच
008a	किञ्चित्कारणमुद्दिश्य सोमोऽयं नीयते मया
008c	न दास्यामि समादातुं सोमं कस्मैचिदप्यहम्
009a	यत्रेमं तु सहस्राक्ष निक्षिपेयमहं स्वयम्
009c	त्वमादाय ततस्तूर्णं हरेथास्त्रिदशेश्वर
010	शक्र उवाच
010a	वाक्येनानेन तुष्टोऽहं यत्त्वयोक्तमिहाण्डज
010c	यदिच्छसि वरं मत्तस्तद्गृहाण खगोत्तम
011	सूत उवाच
011a	इत्युक्तः प्रत्युवाचेदं कद्रूपुत्राननुस्मरन्
011c	स्मृत्वा चैवोपधिकृतं मातुर्दास्यनिमित्ततः
012a	ईशोऽहमपि सर्वस्य करिष्यामि तु तेऽर्थिताम्
012c	भवेयुर्भुजगाः शक्र मम भक्ष्या महाबलाः
013a	तथेत्युक्त्वान्वगच्छत्तं ततो दानवसूदनः
013c	हरिष्यामि विनिक्षिप्तं सोममित्यनुभाष्य तम्
014a	आजगाम ततस्तूर्णं सुपर्णो मातुरन्तिकम्
014c	अथ सर्पानुवाचेदं सर्वान्परमहृष्टवत्
015a	इदमानीतममृतं निक्षेप्स्यामि कुशेषु वः
015c	स्नाता मङ्गलसंयुक्तास्ततः प्राश्नीत पन्नगाः
016a	अदासी चैव मातेयमद्यप्रभृति चास्तु मे
016c	यथोक्तं भवतामेतद्वचो मे प्रतिपादितम्
017a	ततः स्नातुं गताः सर्पाः प्रत्युक्त्वा तं तथेत्युत
017c	शक्रोऽप्यमृतमाक्षिप्य जगाम त्रिदिवं पुनः
018a	अथागतास्तमुद्देशं सर्पाः सोमार्थिनस्तदा
018c	स्नाताश्च कृतजप्याश्च प्रहृष्टाः कृतमङ्गलाः
019a	तद्विज्ञाय हृतं सर्पाः प्रतिमायाकृतं च तत्
019c	सोमस्थानमिदं चेति दर्भांस्ते लिलिहुस्तदा
020a	ततो द्वैधीकृता जिह्वा सर्पाणां तेन कर्मणा
020c	अभवंश्चामृतस्पर्शाद्दर्भास्तेऽथ पवित्रिणः
021a	ततः सुपर्णः परमप्रहृष्टवान्विहृत्य मात्रा सह तत्र कानने
021c	भुजङ्गभक्षः परमार्चितः खगैरहीनकीर्तिर्विनतामनन्दयत्
022a	इमां कथां यः शृणुयान्नरः सदा; पठेत वा द्विजजनमुख्यसंसदि
022c	असंशयं त्रिदिवमियात्स पुण्यभाङ्महात्मनः पतगपतेः प्रकीर्तनात्
