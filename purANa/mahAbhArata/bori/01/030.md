BR0105030001	गरुड उवाच
BR0105030001a	सख्यं मेऽस्तु त्वया देव यथेच्छसि पुरन्दर
BR0105030001c	बलं तु मम जानीहि महच्चासह्यमेव च
BR0105030002a	कामं नैतत्प्रशंसन्ति सन्तः स्वबलसंस्तवम्
BR0105030002c	गुणसङ्कीर्तनं चापि स्वयमेव शतक्रतो
BR0105030003a	सखेति कृत्वा तु सखे पृष्टो वक्ष्याम्यहं त्वया
BR0105030003c	न ह्यात्मस्तवसंयुक्तं वक्तव्यमनिमित्ततः
BR0105030004a	सपर्वतवनामुर्वीं ससागरवनामिमाम्
BR0105030004c	पक्षनाड्यैकया शक्र त्वां चैवात्रावलम्बिनम्
BR0105030005a	सर्वान्संपिण्डितान्वापि लोकान्सस्थाणुजङ्गमान्
BR0105030005c	वहेयमपरिश्रान्तो विद्धीदं मे महद्बलम्
BR0105030006	सूत उवाच
BR0105030006a	इत्युक्तवचनं वीरं किरीटी श्रीमतां वरः
BR0105030006c	आह शौनक देवेन्द्रः सर्वभूतहितः प्रभुः
BR0105030007a	प्रतिगृह्यतामिदानीं मे सख्यमानन्त्यमुत्तमम्
BR0105030007c	न कार्यं तव सोमेन मम सोमः प्रदीयताम्
BR0105030007e	अस्मांस्ते हि प्रबाधेयुर्येभ्यो दद्याद्भवानिमम्
BR0105030008	गरुड उवाच
BR0105030008a	किञ्चित्कारणमुद्दिश्य सोमोऽयं नीयते मया
BR0105030008c	न दास्यामि समादातुं सोमं कस्मैचिदप्यहम्
BR0105030009a	यत्रेमं तु सहस्राक्ष निक्षिपेयमहं स्वयम्
BR0105030009c	त्वमादाय ततस्तूर्णं हरेथास्त्रिदशेश्वर
BR0105030010	शक्र उवाच
BR0105030010a	वाक्येनानेन तुष्टोऽहं यत्त्वयोक्तमिहाण्डज
BR0105030010c	यदिच्छसि वरं मत्तस्तद्गृहाण खगोत्तम
BR0105030011	सूत उवाच
BR0105030011a	इत्युक्तः प्रत्युवाचेदं कद्रूपुत्राननुस्मरन्
BR0105030011c	स्मृत्वा चैवोपधिकृतं मातुर्दास्यनिमित्ततः
BR0105030012a	ईशोऽहमपि सर्वस्य करिष्यामि तु तेऽर्थिताम्
BR0105030012c	भवेयुर्भुजगाः शक्र मम भक्ष्या महाबलाः
BR0105030013a	तथेत्युक्त्वान्वगच्छत्तं ततो दानवसूदनः
BR0105030013c	हरिष्यामि विनिक्षिप्तं सोममित्यनुभाष्य तम्
BR0105030014a	आजगाम ततस्तूर्णं सुपर्णो मातुरन्तिकम्
BR0105030014c	अथ सर्पानुवाचेदं सर्वान्परमहृष्टवत्
BR0105030015a	इदमानीतममृतं निक्षेप्स्यामि कुशेषु वः
BR0105030015c	स्नाता मङ्गलसंयुक्तास्ततः प्राश्नीत पन्नगाः
BR0105030016a	अदासी चैव मातेयमद्यप्रभृति चास्तु मे
BR0105030016c	यथोक्तं भवतामेतद्वचो मे प्रतिपादितम्
BR0105030017a	ततः स्नातुं गताः सर्पाः प्रत्युक्त्वा तं तथेत्युत
BR0105030017c	शक्रोऽप्यमृतमाक्षिप्य जगाम त्रिदिवं पुनः
BR0105030018a	अथागतास्तमुद्देशं सर्पाः सोमार्थिनस्तदा
BR0105030018c	स्नाताश्च कृतजप्याश्च प्रहृष्टाः कृतमङ्गलाः
BR0105030019a	तद्विज्ञाय हृतं सर्पाः प्रतिमायाकृतं च तत्
BR0105030019c	सोमस्थानमिदं चेति दर्भांस्ते लिलिहुस्तदा
BR0105030020a	ततो द्वैधीकृता जिह्वा सर्पाणां तेन कर्मणा
BR0105030020c	अभवंश्चामृतस्पर्शाद्दर्भास्तेऽथ पवित्रिणः
BR0105030021a	ततः सुपर्णः परमप्रहृष्टवान्विहृत्य मात्रा सह तत्र कानने
BR0105030021c	भुजङ्गभक्षः परमार्चितः खगैरहीनकीर्तिर्विनतामनन्दयत्
BR0105030022a	इमां कथां यः शृणुयान्नरः सदा; पठेत वा द्विजजनमुख्यसंसदि
BR0105030022c	असंशयं त्रिदिवमियात्स पुण्यभाङ्महात्मनः पतगपतेः प्रकीर्तनात्
