BR0105029001	सूत उवाच
BR0105029001a	जाम्बूनदमयो भूत्वा मरीचिविकचोज्ज्वलः
BR0105029001c	प्रविवेश बलात्पक्षी वारिवेग इवार्णवम्
BR0105029002a	स चक्रं क्षुरपर्यन्तमपश्यदमृतान्तिके
BR0105029002c	परिभ्रमन्तमनिशं तीक्ष्णधारमयस्मयम्
BR0105029003a	ज्वलनार्कप्रभं घोरं छेदनं सोमहारिणाम्
BR0105029003c	घोररूपं तदत्यर्थं यन्त्रं देवैः सुनिर्मितम्
BR0105029004a	तस्यान्तरं स दृष्ट्वैव पर्यवर्तत खेचरः
BR0105029004c	अरान्तरेणाभ्यपतत्सङ्क्षिप्याङ्गं क्षणेन ह
BR0105029005a	अधश्चक्रस्य चैवात्र दीप्तानलसमद्युती
BR0105029005c	विद्युज्जिह्वौ महाघोरौ दीप्तास्यौ दीप्तलोचनौ
BR0105029006a	चक्षुर्विषौ महावीर्यौ नित्यक्रुद्धौ तरस्विनौ
BR0105029006c	रक्षार्थमेवामृतस्य ददर्श भुजगोत्तमौ
BR0105029007a	सदा संरब्धनयनौ सदा चानिमिषेक्षणौ
BR0105029007c	तयोरेकोऽपि यं पश्येत्स तूर्णं भस्मसाद्भवेत्
BR0105029008a	तयोश्चक्षूंषि रजसा सुपर्णस्तूर्णमावृणोत्
BR0105029008c	अदृष्टरूपस्तौ चापि सर्वतः पर्यकालयत्
BR0105029009a	तयोरङ्गे समाक्रम्य वैनतेयोऽन्तरिक्षगः
BR0105029009c	आच्छिनत्तरसा मध्ये सोममभ्यद्रवत्ततः
BR0105029010a	समुत्पाट्यामृतं तत्तु वैनतेयस्ततो बली
BR0105029010c	उत्पपात जवेनैव यन्त्रमुन्मथ्य वीर्यवान्
BR0105029011a	अपीत्वैवामृतं पक्षी परिगृह्याशु वीर्यवान्
BR0105029011c	अगच्छदपरिश्रान्त आवार्यार्कप्रभां खगः
BR0105029012a	विष्णुना तु तदाकाशे वैनतेयः समेयिवान्
BR0105029012c	तस्य नारायणस्तुष्टस्तेनालौल्येन कर्मणा
BR0105029013a	तमुवाचाव्ययो देवो वरदोऽस्मीति खेचरम्
BR0105029013c	स वव्रे तव तिष्ठेयमुपरीत्यन्तरिक्षगः
BR0105029014a	उवाच चैनं भूयोऽपि नारायणमिदं वचः
BR0105029014c	अजरश्चामरश्च स्याममृतेन विनाप्यहम्
BR0105029015a	प्रतिगृह्य वरौ तौ च गरुडो विष्णुमब्रवीत्
BR0105029015c	भवतेऽपि वरं दद्मि वृणीतां भगवानपि
BR0105029016a	तं वव्रे वाहनं कृष्णो गरुत्मन्तं महाबलम्
BR0105029016c	ध्वजं च चक्रे भगवानुपरि स्थास्यसीति तम्
BR0105029017a	अनुपत्य खगं त्विन्द्रो वज्रेणाङ्गेऽभ्यताडयत्
BR0105029017c	विहङ्गमं सुरामित्रं हरन्तममृतं बलात्
BR0105029018a	तमुवाचेन्द्रमाक्रन्दे गरुडः पततां वरः
BR0105029018c	प्रहसञ्श्लक्ष्णया वाचा तथा वज्रसमाहतः
BR0105029019a	ऋषेर्मानं करिष्यामि वज्रं यस्यास्थिसम्भवम्
BR0105029019c	वज्रस्य च करिष्यामि तव चैव शतक्रतो
BR0105029020a	एष पत्रं त्यजाम्येकं यस्यान्तं नोपलप्स्यसे
BR0105029020c	न हि वज्रनिपातेन रुजा मेऽस्ति कदाचन
BR0105029021a	तत्र तं सर्वभूतानि विस्मितान्यब्रुवंस्तदा
BR0105029021c	सुरूपं पत्रमालक्ष्य सुपर्णोऽयं भवत्विति
BR0105029022a	दृष्ट्वा तदद्भुतं चापि सहस्राक्षः पुरन्दरः
BR0105029022c	खगो महदिदं भूतमिति मत्वाभ्यभाषत
BR0105029023a	बलं विज्ञातुमिच्छामि यत्ते परमनुत्तमम्
BR0105029023c	सख्यं चानन्तमिच्छामि त्वया सह खगोत्तम
