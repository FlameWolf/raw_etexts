BR0105037001	सूत उवाच
BR0105037001a	एवमुक्तः स तेजस्वी शृङ्गी कोपसमन्वितः
BR0105037001c	मृतधारं गुरुं श्रुत्वा पर्यतप्यत मन्युना
BR0105037002a	स तं कृशमभिप्रेष्क्य सूनृतां वाचमुत्सृजन्
BR0105037002c	अपृच्छत कथं तातः स मेऽद्य मृतधारकः
BR0105037003	कृश उवाच
BR0105037003a	राज्ञा परिक्षिता तात मृगयां परिधावता
BR0105037003c	अवसक्तः पितुस्तेऽद्य मृतः स्कन्धे भुजङ्गमः
BR0105037004	शृङ्ग्युवाच
BR0105037004a	किं मे पित्रा कृतं तस्य राज्ञोऽनिष्टं दुरात्मनः
BR0105037004c	ब्रूहि त्वं कृश तत्त्वेन पश्य मे तपसो बलम्
BR0105037005	कृश उवाच
BR0105037005a	स राजा मृगयां यातः परिक्षिदभिमन्युजः
BR0105037005c	ससार मृगमेकाकी विद्ध्वा बाणेन पत्रिणा
BR0105037006a	न चापश्यन्मृगं राजा चरंस्तस्मिन्महावने
BR0105037006c	पितरं ते स दृष्ट्वैव पप्रच्छानभिभाषिणम्
BR0105037007a	तं स्थाणुभूतं तिष्ठन्तं क्षुत्पिपासाश्रमातुरः
BR0105037007c	पुनः पुनर्मृगं नष्टं पप्रच्छ पितरं तव
BR0105037008a	स च मौनव्रतोपेतो नैव तं प्रत्यभाषत
BR0105037008c	तस्य राजा धनुष्कोट्या सर्पं स्कन्धे समासृजत्
BR0105037009a	शृङ्गिंस्तव पिताद्यासौ तथैवास्ते यतव्रतः
BR0105037009c	सोऽपि राजा स्वनगरं प्रतियातो गजाह्वयम्
BR0105037010	सूत उवाच
BR0105037010a	श्रुत्वैवमृषिपुत्रस्तु दिवं स्तब्ध्वेव विष्ठितः
BR0105037010c	कोपसंरक्तनयनः प्रज्वलन्निव मन्युना
BR0105037011a	आविष्टः स तु कोपेन शशाप नृपतिं तदा
BR0105037011c	वार्युपस्पृश्य तेजस्वी क्रोधवेगबलात्कृतः
BR0105037012	शृङ्ग्युवाच
BR0105037012a	योऽसौ वृद्धस्य तातस्य तथा कृच्छ्रगतस्य च
BR0105037012c	स्कन्धे मृतमवास्राक्षीत्पन्नगं राजकिल्बिषी
BR0105037013a	तं पापमतिसङ्क्रुद्धस्तक्षकः पन्नगोत्तमः
BR0105037013c	आशीविषस्तिग्मतेजा मद्वाक्यबलचोदितः
BR0105037014a	सप्तरात्रादितो नेता यमस्य सदनं प्रति
BR0105037014c	द्विजानामवमन्तारं कुरूणामयशस्करम्
BR0105037015	सूत उवाच
BR0105037015a	इति शप्त्वा नृपं क्रुद्धः शृङ्गी पितरमभ्ययात्
BR0105037015c	आसीनं गोचरे तस्मिन्वहन्तं शवपन्नगम्
BR0105037016a	स तमालक्ष्य पितरं शृङ्गी स्कन्धगतेन वै
BR0105037016c	शवेन भुजगेनासीद्भूयः क्रोधसमन्वितः
BR0105037017a	दुःखाच्चाश्रूणि मुमुचे पितरं चेदमब्रवीत्
BR0105037017c	श्रुत्वेमां धर्षणां तात तव तेन दुरात्मना
BR0105037018a	राज्ञा परिक्षिता कोपादशपं तमहं नृपम्
BR0105037018c	यथार्हति स एवोग्रं शापं कुरुकुलाधमः
BR0105037019a	सप्तमेऽहनि तं पापं तक्षकः पन्नगोत्तमः
BR0105037019c	वैवस्वतस्य भवनं नेता परमदारुणम्
BR0105037020a	तमब्रवीत्पिता ब्रह्मंस्तथा कोपसमन्वितम्
BR0105037020c	न मे प्रियं कृतं तात नैष धर्मस्तपस्विनाम्
BR0105037021a	वयं तस्य नरेन्द्रस्य विषये निवसामहे
BR0105037021c	न्यायतो रक्षितास्तेन तस्य पापं न रोचये
BR0105037022a	सर्वथा वर्तमानस्य राज्ञो ह्यस्मद्विधैः सदा
BR0105037022c	क्षन्तव्यं पुत्र धर्मो हि हतो हन्ति न संशयः
BR0105037023a	यदि राजा न रक्षेत पीडा वै नः परा भवेत्
BR0105037023c	न शक्नुयाम चरितुं धर्मं पुत्र यथासुखम्
BR0105037024a	रक्ष्यमाणा वयं तात राजभिः शास्त्रदृष्टिभिः
BR0105037024c	चरामो विपुलं धर्मं तेषां चांशोऽस्ति धर्मतः
BR0105037025a	परिक्षित्तु विशेषेण यथास्य प्रपितामहः
BR0105037025c	रक्षत्यस्मान्यथा राज्ञा रक्षितव्याः प्रजास्तथा
BR0105037026a	तेनेह क्षुधितेनाद्य श्रान्तेन च तपस्विना
BR0105037026c	अजानता व्रतमिदं कृतमेतदसंशयम्
BR0105037027a	तस्मादिदं त्वया बाल्यात्सहसा दुष्कृतं कृतम्
BR0105037027c	न ह्यर्हति नृपः शापमस्मत्तः पुत्र सर्वथा
