001	वैशम्पायन उवाच
001a	एतच्छ्रुत्वा तु कौन्तेयाः शल्यविद्धा इवाभवन्
001c	सर्वे चास्वस्थमनसो बभूवुस्ते महारथाः
002a	ततः कुन्ती सुतान्दृष्ट्वा विभ्रान्तान्गतचेतसः
002c	युधिष्ठिरमुवाचेदं वचनं सत्यवादिनी
003a	चिररात्रोषिताः स्मेह ब्राह्मणस्य निवेशने
003c	रममाणाः पुरे रम्ये लब्धभैक्षा युधिष्ठिर
004a	यानीह रमणीयानि वनान्युपवनानि च
004c	सर्वाणि तानि दृष्टानि पुनः पुनररिन्दम
005a	पुनर्दृष्टानि तान्येव प्रीणयन्ति न नस्तथा
005c	भैक्षं च न तथा वीर लभ्यते कुरुनन्दन
006a	ते वयं साधु पाञ्चालान्गच्छाम यदि मन्यसे
006c	अपूर्वदर्शनं तात रमणीयं भविष्यति
007a	सुभिक्षाश्चैव पाञ्चालाः श्रूयन्ते शत्रुकर्शन
007c	यज्ञसेनश्च राजासौ ब्रह्मण्य इति शुश्रुमः
008a	एकत्र चिरवासो हि क्षमो न च मतो मम
008c	ते तत्र साधु गच्छामो यदि त्वं पुत्र मन्यसे
009	युधिष्ठिर उवाच
009a	भवत्या यन्मतं कार्यं तदस्माकं परं हितम्
009c	अनुजांस्तु न जानामि गच्छेयुर्नेति वा पुनः
010	वैशम्पायन उवाच
010a	ततः कुन्ती भीमसेनमर्जुनं यमजौ तथा
010c	उवाच गमनं ते च तथेत्येवाब्रुवंस्तदा
011a	तत आमन्त्र्य तं विप्रं कुन्ती राजन्सुतैः सह
011c	प्रतस्थे नगरीं रम्यां द्रुपदस्य महात्मनः
