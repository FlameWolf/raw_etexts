001  	वैशम्पायन उवाच
001a	तत आहूय पाञ्चाल्यो राजपुत्रं युधिष्ठिरम्
001c	परिग्रहेण ब्राह्मेण परिगृह्य महाद्युतिः
002a	पर्यपृच्छददीनात्मा कुन्तीपुत्रं सुवर्चसम्
002c	कथं जानीम भवतः क्षत्रियान्ब्राह्मणानुत
003a	वैश्यान्वा गुणसम्पन्नानुत वा शूद्रयोनिजान्
003c	मायामास्थाय वा सिद्धांश्चरतः सर्वतोदिशम्
004a	कृष्णाहेतोरनुप्राप्तान्दिवः सन्दर्शनार्थिनः
004c	ब्रवीतु नो भवान्सत्यं सन्देहो ह्यत्र नो महान्
005a	अपि नः संशयस्यान्ते मनस्तुष्टिरिहाविशेत्
005c	अपि नो भागधेयानि शुभानि स्युः परन्तप
006a	कामया ब्रूहि सत्यं त्वं सत्यं राजसु शोभते
006c	इष्टापूर्तेन च तथा वक्तव्यमनृतं न तु
007a	श्रुत्वा ह्यमरसङ्काश तव वाक्यमरिन्दम
007c	ध्रुवं विवाहकरणमास्थास्यामि विधानतः
008  	युधिष्ठिर उवाच
008a	मा राजन्विमना भूस्त्वं पाञ्चाल्य प्रीतिरस्तु ते
008c	ईप्सितस्ते ध्रुवः कामः संवृत्तोऽयमसंशयम्
009a	वयं हि क्षत्रिया राजन्पाण्डोः पुत्रा महात्मनः
009c	ज्येष्ठं मां विद्धि कौन्तेयं भीमसेनार्जुनाविमौ
009e	याभ्यां तव सुता राजन्निर्जिता राजसंसदि
010a	यमौ तु तत्र राजेन्द्र यत्र कृष्णा प्रतिष्ठिता
010c	व्येतु ते मानसं दुःखं क्षत्रियाः स्मो नरर्षभ
010e	पद्मिनीव सुतेयं ते ह्रदादन्यं ह्रदं गता
011a	इति तथ्यं महाराज सर्वमेतद्ब्रवीमि ते
011c	भवान्हि गुरुरस्माकं परमं च परायणम्
012  	वैशम्पायन उवाच
012a	ततः स द्रुपदो राजा हर्षव्याकुललोचनः
012c	प्रतिवक्तुं तदा युक्तं नाशकत्तं युधिष्ठिरम्
013a	यत्नेन तु स तं हर्षं सन्निगृह्य परन्तपः
013c	अनुरूपं ततो राजा प्रत्युवाच युधिष्ठिरम्
014a	पप्रच्छ चैनं धर्मात्मा यथा ते प्रद्रुताः पुरा
014c	स तस्मै सर्वमाचख्यावानुपूर्व्येण पाण्डवः
015a	तच्छ्रुत्वा द्रुपदो राजा कुन्तीपुत्रस्य भाषितम्
015c	विगर्हयामास तदा धृतराष्ट्रं जनेश्वरम्
016a	आश्वासयामास च तं कुन्तीपुत्रं युधिष्ठिरम्
016c	प्रतिजज्ञे च राज्याय द्रुपदो वदतां वरः
017a	ततः कुन्ती च कृष्णा च भीमसेनार्जुनावपि
017c	यमौ च राज्ञा सन्दिष्टौ विविशुर्भवनं महत्
018a	तत्र ते न्यवसन्राजन्यज्ञसेनेन पूजिताः
018c	प्रत्याश्वस्तांस्ततो राजा सह पुत्रैरुवाच तान्
019a	गृह्णातु विधिवत्पाणिमद्यैव कुरुनन्दनः
019c	पुण्येऽहनि महाबाहुरर्जुनः कुरुतां क्षणम्
020a	ततस्तमब्रवीद्राजा धर्मपुत्रो युधिष्ठिरः
020c	ममापि दारसम्बन्धः कार्यस्तावद्विशां पते
021  	द्रुपद उवाच
021a	भवान्वा विधिवत्पाणिं गृह्णातु दुहितुर्मम
021c	यस्य वा मन्यसे वीर तस्य कृष्णामुपादिश
022  	युधिष्ठिर उवाच
022a	सर्वेषां द्रौपदी राजन्महिषी नो भविष्यति
022c	एवं हि व्याहृतं पूर्वं मम मात्रा विशां पते
023a	अहं चाप्यनिविष्टो वै भीमसेनश्च पाण्डवः
023c	पार्थेन विजिता चैषा रत्नभूता च ते सुता
024a	एष नः समयो राजन्रत्नस्य सहभोजनम्
024c	न च तं हातुमिच्छामः समयं राजसत्तम
025a	सर्वेषां धर्मतः कृष्णा महिषी नो भविष्यति
025c	आनुपूर्व्येण सर्वेषां गृह्णातु ज्वलने करम्
026  	द्रुपद उवाच
026a	एकस्य बह्व्यो विहिता महिष्यः कुरुनन्दन
026c	नैकस्या बहवः पुंसो विधीयन्ते कदाचन
027a	लोकवेदविरुद्धं त्वं नाधर्मं धार्मिकः शुचिः
027c	कर्तुमर्हसि कौन्तेय कस्मात्ते बुद्धिरीदृशी
028  	युधिष्ठिर उवाच
028a	सूक्ष्मो धर्मो महाराज नास्य विद्मो वयं गतिम्
028c	पूर्वेषामानुपूर्व्येण यातं वर्त्मानुयामहे
029a	न मे वागनृतं प्राह नाधर्मे धीयते मतिः
029c	एवं चैव वदत्यम्बा मम चैव मनोगतम्
030a	एष धर्मो ध्रुवो राजंश्चरैनमविचारयन्
030c	मा च तेऽत्र विशङ्का भूत्कथञ्चिदपि पार्थिव
031  	द्रुपद उवाच
031a	त्वं च कुन्ती च कौन्तेय धृष्टद्युम्नश्च मे सुतः
031c	कथयन्त्वितिकर्तव्यं श्वः काले करवामहे
032  	वैशम्पायन उवाच
032a	ते समेत्य ततः सर्वे कथयन्ति स्म भारत
032c	अथ द्वैपायनो राजन्नभ्यागच्छद्यदृच्छया
