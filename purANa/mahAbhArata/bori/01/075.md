001	वैशम्पायन उवाच
001a	ततः काव्यो भृगुश्रेष्ठः समन्युरुपगम्य ह
001c	वृषपर्वाणमासीनमित्युवाचाविचारयन्
002a	नाधर्मश्चरितो राजन्सद्यः फलति गौरिव
002c	पुत्रेषु वा नप्तृषु वा न चेदात्मनि पश्यति
002e	फलत्येव ध्रुवं पापं गुरुभुक्तमिवोदरे
003a	यदघातयथा विप्रं कचमाङ्गिरसं तदा
003c	अपापशीलं धर्मज्ञं शुश्रूषुं मद्गृहे रतम्
004a	वधादनर्हतस्तस्य वधाच्च दुहितुर्मम
004c	वृषपर्वन्निबोधेदं त्यक्ष्यामि त्वां सबान्धवम्
004e	स्थातुं त्वद्विषये राजन्न शक्ष्यामि त्वया सह
005a	अहो मामभिजानासि दैत्य मिथ्याप्रलापिनम्
005c	यथेममात्मनो दोषं न नियच्छस्युपेक्षसे
006	वृषपर्वोवाच
006a	नाधर्मं न मृषावादं त्वयि जानामि भार्गव
006c	त्वयि धर्मश्च सत्यं च तत्प्रसीदतु नो भवान्
007a	यद्यस्मानपहाय त्वमितो गच्छसि भार्गव
007c	समुद्रं सम्प्रवेक्ष्यामो नान्यदस्ति परायणम्
008	शुक्र उवाच
008a	समुद्रं प्रविशध्वं वा दिशो वा द्रवतासुराः
008c	दुहितुर्नाप्रियं सोढुं शक्तोऽहं दयिता हि मे
009a	प्रसाद्यतां देवयानी जीवितं ह्यत्र मे स्थितम्
009c	योगक्षेमकरस्तेऽहमिन्द्रस्येव बृहस्पतिः
010	वृषपर्वोवाच
010a	यत्किञ्चिदसुरेन्द्राणां विद्यते वसु भार्गव
010c	भुवि हस्तिगवाश्वं वा तस्य त्वं मम चेश्वरः
011	शुक्र उवाच
011a	यत्किञ्चिदस्ति द्रविणं दैत्येन्द्राणां महासुर
011c	तस्येश्वरोऽस्मि यदि ते देवयानी प्रसाद्यताम्
012	देवयान्युवाच
012a	यदि त्वमीश्वरस्तात राज्ञो वित्तस्य भार्गव
012c	नाभिजानामि तत्तेऽहं राजा तु वदतु स्वयम्
013	वृषपर्वोवाच
013a	यं काममभिकामासि देवयानि शुचिस्मिते
013c	तत्तेऽहं सम्प्रदास्यामि यदि चेदपि दुर्लभम्
014	देवयान्युवाच
014a	दासीं कन्यासहस्रेण शर्मिष्ठामभिकामये
014c	अनु मां तत्र गच्छेत्सा यत्र दास्यति मे पिता
015	वृषपर्वोवाच
015a	उत्तिष्ठ हे सङ्ग्रहीत्रि शर्मिष्ठां शीघ्रमानय
015c	यं च कामयते कामं देवयानी करोतु तम्
016	वैशम्पायन उवाच
016a	ततो धात्री तत्र गत्वा शर्मिष्ठां वाक्यमब्रवीत्
016c	उत्तिष्ठ भद्रे शर्मिष्ठे ज्ञातीनां सुखमावह
017a	त्यजति ब्राह्मणः शिष्यान्देवयान्या प्रचोदितः
017c	सा यं कामयते कामं स कार्योऽद्य त्वयानघे
018	शर्मिष्ठोवाच
018a	सा यं कामयते कामं करवाण्यहमद्य तम्
018c	मा त्वेवापगमच्छुक्रो देवयानी च मत्कृते
019	वैशम्पायन उवाच
019a	ततः कन्यासहस्रेण वृता शिबिकया तदा
019c	पितुर्नियोगात्त्वरिता निश्चक्राम पुरोत्तमात्
020	शर्मिष्ठोवाच
020a	अहं कन्यासहस्रेण दासी ते परिचारिका
020c	अनु त्वां तत्र यास्यामि यत्र दास्यति ते पिता
021	देवयान्युवाच
021a	स्तुवतो दुहिता तेऽहं बन्दिनः प्रतिगृह्णतः
021c	स्तूयमानस्य दुहिता कथं दासी भविष्यसि
022	शर्मिष्ठोवाच
022a	येन केनचिदार्तानां ज्ञातीनां सुखमावहेत्
022c	अतस्त्वामनुयास्यामि यत्र दास्यति ते पिता
023	वैशम्पायन उवाच
023a	प्रतिश्रुते दासभावे दुहित्रा वृषपर्वणः
023c	देवयानी नृपश्रेष्ठ पितरं वाक्यमब्रवीत्
024a	प्रविशामि पुरं तात तुष्टास्मि द्विजसत्तम
024c	अमोघं तव विज्ञानमस्ति विद्याबलं च ते
025a	एवमुक्तो दुहित्रा स द्विजश्रेष्ठो महायशाः
025c	प्रविवेश पुरं हृष्टः पूजितः सर्वदानवैः
