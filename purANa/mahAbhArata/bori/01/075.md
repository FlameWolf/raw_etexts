BR0107075001	वैशम्पायन उवाच
BR0107075001a	ततः काव्यो भृगुश्रेष्ठः समन्युरुपगम्य ह
BR0107075001c	वृषपर्वाणमासीनमित्युवाचाविचारयन्
BR0107075002a	नाधर्मश्चरितो राजन्सद्यः फलति गौरिव
BR0107075002c	पुत्रेषु वा नप्तृषु वा न चेदात्मनि पश्यति
BR0107075002e	फलत्येव ध्रुवं पापं गुरुभुक्तमिवोदरे
BR0107075003a	यदघातयथा विप्रं कचमाङ्गिरसं तदा
BR0107075003c	अपापशीलं धर्मज्ञं शुश्रूषुं मद्गृहे रतम्
BR0107075004a	वधादनर्हतस्तस्य वधाच्च दुहितुर्मम
BR0107075004c	वृषपर्वन्निबोधेदं त्यक्ष्यामि त्वां सबान्धवम्
BR0107075004e	स्थातुं त्वद्विषये राजन्न शक्ष्यामि त्वया सह
BR0107075005a	अहो मामभिजानासि दैत्य मिथ्याप्रलापिनम्
BR0107075005c	यथेममात्मनो दोषं न नियच्छस्युपेक्षसे
BR0107075006	वृषपर्वोवाच
BR0107075006a	नाधर्मं न मृषावादं त्वयि जानामि भार्गव
BR0107075006c	त्वयि धर्मश्च सत्यं च तत्प्रसीदतु नो भवान्
BR0107075007a	यद्यस्मानपहाय त्वमितो गच्छसि भार्गव
BR0107075007c	समुद्रं सम्प्रवेक्ष्यामो नान्यदस्ति परायणम्
BR0107075008	शुक्र उवाच
BR0107075008a	समुद्रं प्रविशध्वं वा दिशो वा द्रवतासुराः
BR0107075008c	दुहितुर्नाप्रियं सोढुं शक्तोऽहं दयिता हि मे
BR0107075009a	प्रसाद्यतां देवयानी जीवितं ह्यत्र मे स्थितम्
BR0107075009c	योगक्षेमकरस्तेऽहमिन्द्रस्येव बृहस्पतिः
BR0107075010	वृषपर्वोवाच
BR0107075010a	यत्किञ्चिदसुरेन्द्राणां विद्यते वसु भार्गव
BR0107075010c	भुवि हस्तिगवाश्वं वा तस्य त्वं मम चेश्वरः
BR0107075011	शुक्र उवाच
BR0107075011a	यत्किञ्चिदस्ति द्रविणं दैत्येन्द्राणां महासुर
BR0107075011c	तस्येश्वरोऽस्मि यदि ते देवयानी प्रसाद्यताम्
BR0107075012	देवयान्युवाच
BR0107075012a	यदि त्वमीश्वरस्तात राज्ञो वित्तस्य भार्गव
BR0107075012c	नाभिजानामि तत्तेऽहं राजा तु वदतु स्वयम्
BR0107075013	वृषपर्वोवाच
BR0107075013a	यं काममभिकामासि देवयानि शुचिस्मिते
BR0107075013c	तत्तेऽहं सम्प्रदास्यामि यदि चेदपि दुर्लभम्
BR0107075014	देवयान्युवाच
BR0107075014a	दासीं कन्यासहस्रेण शर्मिष्ठामभिकामये
BR0107075014c	अनु मां तत्र गच्छेत्सा यत्र दास्यति मे पिता
BR0107075015	वृषपर्वोवाच
BR0107075015a	उत्तिष्ठ हे सङ्ग्रहीत्रि शर्मिष्ठां शीघ्रमानय
BR0107075015c	यं च कामयते कामं देवयानी करोतु तम्
BR0107075016	वैशम्पायन उवाच
BR0107075016a	ततो धात्री तत्र गत्वा शर्मिष्ठां वाक्यमब्रवीत्
BR0107075016c	उत्तिष्ठ भद्रे शर्मिष्ठे ज्ञातीनां सुखमावह
BR0107075017a	त्यजति ब्राह्मणः शिष्यान्देवयान्या प्रचोदितः
BR0107075017c	सा यं कामयते कामं स कार्योऽद्य त्वयानघे
BR0107075018	शर्मिष्ठोवाच
BR0107075018a	सा यं कामयते कामं करवाण्यहमद्य तम्
BR0107075018c	मा त्वेवापगमच्छुक्रो देवयानी च मत्कृते
BR0107075019	वैशम्पायन उवाच
BR0107075019a	ततः कन्यासहस्रेण वृता शिबिकया तदा
BR0107075019c	पितुर्नियोगात्त्वरिता निश्चक्राम पुरोत्तमात्
BR0107075020	शर्मिष्ठोवाच
BR0107075020a	अहं कन्यासहस्रेण दासी ते परिचारिका
BR0107075020c	अनु त्वां तत्र यास्यामि यत्र दास्यति ते पिता
BR0107075021	देवयान्युवाच
BR0107075021a	स्तुवतो दुहिता तेऽहं बन्दिनः प्रतिगृह्णतः
BR0107075021c	स्तूयमानस्य दुहिता कथं दासी भविष्यसि
BR0107075022	शर्मिष्ठोवाच
BR0107075022a	येन केनचिदार्तानां ज्ञातीनां सुखमावहेत्
BR0107075022c	अतस्त्वामनुयास्यामि यत्र दास्यति ते पिता
BR0107075023	वैशम्पायन उवाच
BR0107075023a	प्रतिश्रुते दासभावे दुहित्रा वृषपर्वणः
BR0107075023c	देवयानी नृपश्रेष्ठ पितरं वाक्यमब्रवीत्
BR0107075024a	प्रविशामि पुरं तात तुष्टास्मि द्विजसत्तम
BR0107075024c	अमोघं तव विज्ञानमस्ति विद्याबलं च ते
BR0107075025a	एवमुक्तो दुहित्रा स द्विजश्रेष्ठो महायशाः
BR0107075025c	प्रविवेश पुरं हृष्टः पूजितः सर्वदानवैः
