BR01070063001	वैशम्पायन उवाच
BR01070063001a	स कदाचिन्महाबाहुः प्रभूतबलवाहनः
BR01070063001c	वनं जगाम गहनं हयनागशतैर्वृतः
BR01070063002a	खड्गशक्तिधरैर्वीरैर्गदामुसलपाणिभिः
BR01070063002c	प्रासतोमरहस्तैश्च ययौ योधशतैर्वृतः
BR01070063003a	सिंहनादैश्च योधानां शङ्खदुन्दुभिनिस्वनैः
BR01070063003c	रथनेमिस्वनैश्चापि सनागवरबृंहितैः
BR01070063004a	हेषितस्वनमिश्रैश्च क्ष्वेडितास्फोटितस्वनैः
BR01070063004c	आसीत्किलकिलाशब्दस्तस्मिन्गच्छति पार्थिवे
BR01070063005a	प्रासादवरशृङ्गस्थाः परया नृपशोभया
BR01070063005c	ददृशुस्तं स्त्रियस्तत्र शूरमात्मयशस्करम्
BR01070063006a	शक्रोपमममित्रघ्नं परवारणवारणम्
BR01070063006c	पश्यन्तः स्त्रीगणास्तत्र शस्त्रपाणिं स्म मेनिरे
BR01070063007a	अयं स पुरुषव्याघ्रो रणेऽद्भुतपराक्रमः
BR01070063007c	यस्य बाहुबलं प्राप्य न भवन्त्यसुहृद्गणाः
BR01070063008a	इति वाचो ब्रुवन्त्यस्ताः स्त्रियः प्रेम्णा नराधिपम्
BR01070063008c	तुष्टुवुः पुष्पवृष्टीश्च ससृजुस्तस्य मूर्धनि
BR01070063009a	तत्र तत्र च विप्रेन्द्रैः स्तूयमानः समन्ततः
BR01070063009c	निर्ययौ परया प्रीत्या वनं मृगजिघांसया
BR01070063010a	सुदूरमनुजग्मुस्तं पौरजानपदास्तदा
BR01070063010c	न्यवर्तन्त ततः पश्चादनुज्ञाता नृपेण ह
BR01070063011a	सुपर्णप्रतिमेनाथ रथेन वसुधाधिपः
BR01070063011c	महीमापूरयामास घोषेण त्रिदिवं तथा
BR01070063012a	स गच्छन्ददृशे धीमान्नन्दनप्रतिमं वनम्
BR01070063012c	बिल्वार्कखदिराकीर्णं कपित्थधवसङ्कुलम्
BR01070063013a	विषमं पर्वतप्रस्थैरश्मभिश्च समावृतम्
BR01070063013c	निर्जलं निर्मनुष्यं च बहुयोजनमायतम्
BR01070063013e	मृगसङ्घैर्वृतं घोरैरन्यैश्चापि वनेचरैः
BR01070063014a	तद्वनं मनुजव्याघ्रः सभृत्यबलवाहनः
BR01070063014c	लोडयामास दुःषन्तः सूदयन्विविधान्मृगान्
BR01070063015a	बाणगोचरसम्प्राप्तांस्तत्र व्याघ्रगणान्बहून्
BR01070063015c	पातयामास दुःषन्तो निर्बिभेद च सायकैः
BR01070063016a	दूरस्थान्सायकैः कांश्चिदभिनत्स नरर्षभः
BR01070063016c	अभ्याशमागतांश्चान्यान्खड्गेन निरकृन्तत
BR01070063017a	कांश्चिदेणान्स निर्जघ्ने शक्त्या शक्तिमतां वरः
BR01070063017c	गदामण्डलतत्त्वज्ञश्चचारामितविक्रमः
BR01070063018a	तोमरैरसिभिश्चापि गदामुसलकर्पणैः
BR01070063018c	चचार स विनिघ्नन्वै वन्यांस्तत्र मृगद्विजान्
BR01070063019a	राज्ञा चाद्भुतवीर्येण योधैश्च समरप्रियैः
BR01070063019c	लोड्यमानं महारण्यं तत्यजुश्च महामृगाः
BR01070063020a	तत्र विद्रुतसङ्घानि हतयूथपतीनि च
BR01070063020c	मृगयूथान्यथौत्सुक्याच्छब्दं चक्रुस्ततस्ततः
BR01070063021a	शुष्कां चापि नदीं गत्वा जलनैराश्यकर्शिताः
BR01070063021c	व्यायामक्लान्तहृदयाः पतन्ति स्म विचेतसः
BR01070063022a	क्षुत्पिपासापरीताश्च श्रान्ताश्च पतिता भुवि
BR01070063022c	केचित्तत्र नरव्याघ्रैरभक्ष्यन्त बुभुक्षितैः
BR01070063023a	केचिदग्निमथोत्पाद्य समिध्य च वनेचराः
BR01070063023c	भक्षयन्ति स्म मांसानि प्रकुट्य विधिवत्तदा
BR01070063024a	तत्र केचिद्गजा मत्ता बलिनः शस्त्रविक्षताः
BR01070063024c	सङ्कोच्याग्रकरान्भीताः प्रद्रवन्ति स्म वेगिताः
BR01070063025a	शकृन्मूत्रं सृजन्तश्च क्षरन्तः शोणितं बहु
BR01070063025c	वन्या गजवरास्तत्र ममृदुर्मनुजान्बहून्
BR01070063026a	तद्वनं बलमेघेन शरधारेण संवृतम्
BR01070063026c	व्यरोचन्महिषाकीर्णं राज्ञा हतमहामृगम्
