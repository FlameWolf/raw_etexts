3001	वैशम्पायन उवाच
3001a	स कदाचिन्महाबाहुः प्रभूतबलवाहनः
3001c	वनं जगाम गहनं हयनागशतैर्वृतः
3002a	खड्गशक्तिधरैर्वीरैर्गदामुसलपाणिभिः
3002c	प्रासतोमरहस्तैश्च ययौ योधशतैर्वृतः
3003a	सिंहनादैश्च योधानां शङ्खदुन्दुभिनिस्वनैः
3003c	रथनेमिस्वनैश्चापि सनागवरबृंहितैः
3004a	हेषितस्वनमिश्रैश्च क्ष्वेडितास्फोटितस्वनैः
3004c	आसीत्किलकिलाशब्दस्तस्मिन्गच्छति पार्थिवे
3005a	प्रासादवरशृङ्गस्थाः परया नृपशोभया
3005c	ददृशुस्तं स्त्रियस्तत्र शूरमात्मयशस्करम्
3006a	शक्रोपमममित्रघ्नं परवारणवारणम्
3006c	पश्यन्तः स्त्रीगणास्तत्र शस्त्रपाणिं स्म मेनिरे
3007a	अयं स पुरुषव्याघ्रो रणेऽद्भुतपराक्रमः
3007c	यस्य बाहुबलं प्राप्य न भवन्त्यसुहृद्गणाः
3008a	इति वाचो ब्रुवन्त्यस्ताः स्त्रियः प्रेम्णा नराधिपम्
3008c	तुष्टुवुः पुष्पवृष्टीश्च ससृजुस्तस्य मूर्धनि
3009a	तत्र तत्र च विप्रेन्द्रैः स्तूयमानः समन्ततः
3009c	निर्ययौ परया प्रीत्या वनं मृगजिघांसया
3010a	सुदूरमनुजग्मुस्तं पौरजानपदास्तदा
3010c	न्यवर्तन्त ततः पश्चादनुज्ञाता नृपेण ह
3011a	सुपर्णप्रतिमेनाथ रथेन वसुधाधिपः
3011c	महीमापूरयामास घोषेण त्रिदिवं तथा
3012a	स गच्छन्ददृशे धीमान्नन्दनप्रतिमं वनम्
3012c	बिल्वार्कखदिराकीर्णं कपित्थधवसङ्कुलम्
3013a	विषमं पर्वतप्रस्थैरश्मभिश्च समावृतम्
3013c	निर्जलं निर्मनुष्यं च बहुयोजनमायतम्
3013e	मृगसङ्घैर्वृतं घोरैरन्यैश्चापि वनेचरैः
3014a	तद्वनं मनुजव्याघ्रः सभृत्यबलवाहनः
3014c	लोडयामास दुःषन्तः सूदयन्विविधान्मृगान्
3015a	बाणगोचरसम्प्राप्तांस्तत्र व्याघ्रगणान्बहून्
3015c	पातयामास दुःषन्तो निर्बिभेद च सायकैः
3016a	दूरस्थान्सायकैः कांश्चिदभिनत्स नरर्षभः
3016c	अभ्याशमागतांश्चान्यान्खड्गेन निरकृन्तत
3017a	कांश्चिदेणान्स निर्जघ्ने शक्त्या शक्तिमतां वरः
3017c	गदामण्डलतत्त्वज्ञश्चचारामितविक्रमः
3018a	तोमरैरसिभिश्चापि गदामुसलकर्पणैः
3018c	चचार स विनिघ्नन्वै वन्यांस्तत्र मृगद्विजान्
3019a	राज्ञा चाद्भुतवीर्येण योधैश्च समरप्रियैः
3019c	लोड्यमानं महारण्यं तत्यजुश्च महामृगाः
3020a	तत्र विद्रुतसङ्घानि हतयूथपतीनि च
3020c	मृगयूथान्यथौत्सुक्याच्छब्दं चक्रुस्ततस्ततः
3021a	शुष्कां चापि नदीं गत्वा जलनैराश्यकर्शिताः
3021c	व्यायामक्लान्तहृदयाः पतन्ति स्म विचेतसः
3022a	क्षुत्पिपासापरीताश्च श्रान्ताश्च पतिता भुवि
3022c	केचित्तत्र नरव्याघ्रैरभक्ष्यन्त बुभुक्षितैः
3023a	केचिदग्निमथोत्पाद्य समिध्य च वनेचराः
3023c	भक्षयन्ति स्म मांसानि प्रकुट्य विधिवत्तदा
3024a	तत्र केचिद्गजा मत्ता बलिनः शस्त्रविक्षताः
3024c	सङ्कोच्याग्रकरान्भीताः प्रद्रवन्ति स्म वेगिताः
3025a	शकृन्मूत्रं सृजन्तश्च क्षरन्तः शोणितं बहु
3025c	वन्या गजवरास्तत्र ममृदुर्मनुजान्बहून्
3026a	तद्वनं बलमेघेन शरधारेण संवृतम्
3026c	व्यरोचन्महिषाकीर्णं राज्ञा हतमहामृगम्
