BR0116201001	नारद उवाच
BR0116201001a	शृणु मे विस्तरेणेममितिहासं पुरातनम्
BR0116201001c	भ्रातृभीः सहितः पार्थ यथावृत्तं युधिष्ठिर
BR0116201002a	महासुरस्यान्ववाये हिरण्यकशिपोः पुरा
BR0116201002c	निकुम्भो नाम दैत्येन्द्रस्तेजस्वी बलवानभूत्
BR0116201003a	तस्य पुत्रौ महावीर्यौ जातौ भीमपराक्रमौ
BR0116201003c	सहान्योन्येन भुञ्जाते विनान्योन्यं न गच्छतः
BR0116201004a	अन्योन्यस्य प्रियकरावन्योन्यस्य प्रियंवदौ
BR0116201004c	एकशीलसमाचारौ द्विधैवैकं यथा कृतौ
BR0116201005a	तौ विवृद्धौ महावीर्यौ कार्येष्वप्येकनिश्चयौ
BR0116201005c	त्रैलोक्यविजयार्थाय समास्थायैकनिश्चयम्
BR0116201006a	कृत्वा दीक्षां गतौ विन्ध्यं तत्रोग्रं तेपतुस्तपः
BR0116201006c	तौ तु दीर्घेण कालेन तपोयुक्तौ बभूवतुः
BR0116201007a	क्षुत्पिपासापरिश्रान्तौ जटावल्कलधारिणौ
BR0116201007c	मलोपचितसर्वाङ्गौ वायुभक्षौ बभूवतुः
BR0116201008a	आत्ममांसानि जुह्वन्तौ पादाङ्गुष्ठाग्रधिष्ठितौ
BR0116201008c	ऊर्ध्वबाहू चानिमिषौ दीर्घकालं धृतव्रतौ
BR0116201009a	तयोस्तपःप्रभावेण दीर्घकालं प्रतापितः
BR0116201009c	धूमं प्रमुमुचे विन्ध्यस्तदद्भुतमिवाभवत्
BR0116201010a	ततो देवाभवन्भीता उग्रं दृष्ट्वा तयोस्तपः
BR0116201010c	तपोविघातार्थमथो देवा विघ्नानि चक्रिरे
BR0116201011a	रत्नैः प्रलोभयामासुः स्त्रीभिश्चोभौ पुनः पुनः
BR0116201011c	न च तौ चक्रतुर्भङ्गं व्रतस्य सुमहाव्रतौ
BR0116201012a	अथ मायां पुनर्देवास्तयोश्चक्रुर्महात्मनोः
BR0116201012c	भगिन्यो मातरो भार्यास्तयोः परिजनस्तथा
BR0116201013a	परिपात्यमाना वित्रस्ताः शूलहस्तेन रक्षसा
BR0116201013c	स्रस्ताभरणकेशान्ता एकान्तभ्रष्टवाससः
BR0116201014a	अभिधाव्य ततः सर्वास्तौ त्राहीति विचुक्रुशुः
BR0116201014c	न च तौ चक्रतुर्भङ्गं व्रतस्य सुमहाव्रतौ
BR0116201015a	यदा क्षोभं नोपयाति नार्तिमन्यतरस्तयोः
BR0116201015c	ततः स्त्रियस्ता भूतं च सर्वमन्तरधीयत
BR0116201016a	ततः पितामहः साक्षादभिगम्य महासुरौ
BR0116201016c	वरेण छन्दयामास सर्वलोकपितामहः
BR0116201017a	ततः सुन्दोपसुन्दौ तौ भ्रातरौ दृढविक्रमौ
BR0116201017c	दृष्ट्वा पितामहं देवं तस्थतुः प्राञ्जली तदा
BR0116201018a	ऊचतुश्च प्रभुं देवं ततस्तौ सहितौ तदा
BR0116201018c	आवयोस्तपसानेन यदि प्रीतः पितामहः
BR0116201019a	मायाविदावस्त्रविदौ बलिनौ कामरूपिणौ
BR0116201019c	उभावप्यमरौ स्यावः प्रसन्नो यदि नौ प्रभुः
BR0116201020	पितामह उवाच
BR0116201020a	ऋतेऽमरत्वमन्यद्वां सर्वमुक्तं भविष्यति
BR0116201020c	अन्यद्वृणीतां मृत्योश्च विधानममरैः समम्
BR0116201021a	करिष्यावेदमिति यन्महदभ्युत्थितं तपः
BR0116201021c	युवयोर्हेतुनानेन नामरत्वं विधीयते
BR0116201022a	त्रैलोक्यविजयार्थाय भवद्भ्यामास्थितं तपः
BR0116201022c	हेतुनानेन दैत्येन्द्रौ न वां कामं करोम्यहम्
BR0116201023	सुन्दोपसुन्दावूचतुः
BR0116201023a	त्रिषु लोकेषु यद्भूतं किञ्चित्स्थावरजङ्गमम्
BR0116201023c	सर्वस्मान्नौ भयं न स्यादृतेऽन्योन्यं पितामह
BR0116201024	पितामह उवाच
BR0116201024a	यत्प्रार्थितं यथोक्तं च काममेतद्ददानि वाम्
BR0116201024c	मृत्योर्विधानमेतच्च यथावद्वां भविष्यति
BR0116201025	नारद उवाच
BR0116201025a	ततः पितामहो दत्त्वा वरमेतत्तदा तयोः
BR0116201025c	निवर्त्य तपसस्तौ च ब्रह्मलोकं जगाम ह
BR0116201026a	लब्ध्वा वराणि सर्वाणि दैत्येन्द्रावपि तावुभौ
BR0116201026c	अवध्यौ सर्वलोकस्य स्वमेव भवनं गतौ
BR0116201027a	तौ तु लब्धवरौ दृष्ट्वा कृतकामौ महासुरौ
BR0116201027c	सर्वः सुहृज्जनस्ताभ्यां प्रमोदमुपजग्मिवान्
BR0116201028a	ततस्तौ तु जटा हित्वा मौलिनौ सम्बभूवतुः
BR0116201028c	महार्हाभरणोपेतौ विरजोम्बरधारिणौ
BR0116201029a	अकालकौमुदीं चैव चक्रतुः सार्वकामिकीम्
BR0116201029c	दैत्येन्द्रौ परमप्रीतौ तयोश्चैव सुहृज्जनः
BR0116201030a	भक्ष्यतां भुज्यतां नित्यं रम्यतां गीयतामिति
BR0116201030c	पीयतां दीयतां चेति वाच आसन्गृहे गृहे
BR0116201031a	तत्र तत्र महापानैरुत्कृष्टतलनादितैः
BR0116201031c	हृष्टं प्रमुदितं सर्वं दैत्यानामभवत्पुरम्
BR0116201032a	तैस्तैर्विहारैर्बहुभिर्दैत्यानां कामरूपिणाम्
BR0116201032c	समाः सङ्क्रीडतां तेषामहरेकमिवाभवत्
