001	नारद उवाच
001a	शृणु मे विस्तरेणेममितिहासं पुरातनम्
001c	भ्रातृभीः सहितः पार्थ यथावृत्तं युधिष्ठिर
002a	महासुरस्यान्ववाये हिरण्यकशिपोः पुरा
002c	निकुम्भो नाम दैत्येन्द्रस्तेजस्वी बलवानभूत्
003a	तस्य पुत्रौ महावीर्यौ जातौ भीमपराक्रमौ
003c	सहान्योन्येन भुञ्जाते विनान्योन्यं न गच्छतः
004a	अन्योन्यस्य प्रियकरावन्योन्यस्य प्रियंवदौ
004c	एकशीलसमाचारौ द्विधैवैकं यथा कृतौ
005a	तौ विवृद्धौ महावीर्यौ कार्येष्वप्येकनिश्चयौ
005c	त्रैलोक्यविजयार्थाय समास्थायैकनिश्चयम्
006a	कृत्वा दीक्षां गतौ विन्ध्यं तत्रोग्रं तेपतुस्तपः
006c	तौ तु दीर्घेण कालेन तपोयुक्तौ बभूवतुः
007a	क्षुत्पिपासापरिश्रान्तौ जटावल्कलधारिणौ
007c	मलोपचितसर्वाङ्गौ वायुभक्षौ बभूवतुः
008a	आत्ममांसानि जुह्वन्तौ पादाङ्गुष्ठाग्रधिष्ठितौ
008c	ऊर्ध्वबाहू चानिमिषौ दीर्घकालं धृतव्रतौ
009a	तयोस्तपःप्रभावेण दीर्घकालं प्रतापितः
009c	धूमं प्रमुमुचे विन्ध्यस्तदद्भुतमिवाभवत्
010a	ततो देवाभवन्भीता उग्रं दृष्ट्वा तयोस्तपः
010c	तपोविघातार्थमथो देवा विघ्नानि चक्रिरे
011a	रत्नैः प्रलोभयामासुः स्त्रीभिश्चोभौ पुनः पुनः
011c	न च तौ चक्रतुर्भङ्गं व्रतस्य सुमहाव्रतौ
012a	अथ मायां पुनर्देवास्तयोश्चक्रुर्महात्मनोः
012c	भगिन्यो मातरो भार्यास्तयोः परिजनस्तथा
013a	परिपात्यमाना वित्रस्ताः शूलहस्तेन रक्षसा
013c	स्रस्ताभरणकेशान्ता एकान्तभ्रष्टवाससः
014a	अभिधाव्य ततः सर्वास्तौ त्राहीति विचुक्रुशुः
014c	न च तौ चक्रतुर्भङ्गं व्रतस्य सुमहाव्रतौ
015a	यदा क्षोभं नोपयाति नार्तिमन्यतरस्तयोः
015c	ततः स्त्रियस्ता भूतं च सर्वमन्तरधीयत
016a	ततः पितामहः साक्षादभिगम्य महासुरौ
016c	वरेण छन्दयामास सर्वलोकपितामहः
017a	ततः सुन्दोपसुन्दौ तौ भ्रातरौ दृढविक्रमौ
017c	दृष्ट्वा पितामहं देवं तस्थतुः प्राञ्जली तदा
018a	ऊचतुश्च प्रभुं देवं ततस्तौ सहितौ तदा
018c	आवयोस्तपसानेन यदि प्रीतः पितामहः
019a	मायाविदावस्त्रविदौ बलिनौ कामरूपिणौ
019c	उभावप्यमरौ स्यावः प्रसन्नो यदि नौ प्रभुः
020	पितामह उवाच
020a	ऋतेऽमरत्वमन्यद्वां सर्वमुक्तं भविष्यति
020c	अन्यद्वृणीतां मृत्योश्च विधानममरैः समम्
021a	करिष्यावेदमिति यन्महदभ्युत्थितं तपः
021c	युवयोर्हेतुनानेन नामरत्वं विधीयते
022a	त्रैलोक्यविजयार्थाय भवद्भ्यामास्थितं तपः
022c	हेतुनानेन दैत्येन्द्रौ न वां कामं करोम्यहम्
023	सुन्दोपसुन्दावूचतुः
023a	त्रिषु लोकेषु यद्भूतं किञ्चित्स्थावरजङ्गमम्
023c	सर्वस्मान्नौ भयं न स्यादृतेऽन्योन्यं पितामह
024	पितामह उवाच
024a	यत्प्रार्थितं यथोक्तं च काममेतद्ददानि वाम्
024c	मृत्योर्विधानमेतच्च यथावद्वां भविष्यति
025	नारद उवाच
025a	ततः पितामहो दत्त्वा वरमेतत्तदा तयोः
025c	निवर्त्य तपसस्तौ च ब्रह्मलोकं जगाम ह
026a	लब्ध्वा वराणि सर्वाणि दैत्येन्द्रावपि तावुभौ
026c	अवध्यौ सर्वलोकस्य स्वमेव भवनं गतौ
027a	तौ तु लब्धवरौ दृष्ट्वा कृतकामौ महासुरौ
027c	सर्वः सुहृज्जनस्ताभ्यां प्रमोदमुपजग्मिवान्
028a	ततस्तौ तु जटा हित्वा मौलिनौ सम्बभूवतुः
028c	महार्हाभरणोपेतौ विरजोम्बरधारिणौ
029a	अकालकौमुदीं चैव चक्रतुः सार्वकामिकीम्
029c	दैत्येन्द्रौ परमप्रीतौ तयोश्चैव सुहृज्जनः
030a	भक्ष्यतां भुज्यतां नित्यं रम्यतां गीयतामिति
030c	पीयतां दीयतां चेति वाच आसन्गृहे गृहे
031a	तत्र तत्र महापानैरुत्कृष्टतलनादितैः
031c	हृष्टं प्रमुदितं सर्वं दैत्यानामभवत्पुरम्
032a	तैस्तैर्विहारैर्बहुभिर्दैत्यानां कामरूपिणाम्
032c	समाः सङ्क्रीडतां तेषामहरेकमिवाभवत्
