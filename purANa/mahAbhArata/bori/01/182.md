BR0112182001  	वैशम्पायन उवाच
BR0112182001a	गत्वा तु तां भार्गवकर्मशालां पार्थौ पृथां प्राप्य महानुभावौ
BR0112182001c	तां याज्ञसेनीं परमप्रतीतौ भिक्षेत्यथावेदयतां नराग्र्यौ
BR0112182002a	कुटीगता सा त्वनवेक्ष्य पुत्रानुवाच भुङ्क्तेति समेत्य सर्वे
BR0112182002c	पश्चात्तु कुन्ती प्रसमीक्ष्य कन्यां कष्टं मया भाषितमित्युवाच
BR0112182003a	साधर्मभीता हि विलज्जमाना तां याज्ञसेनीं परमप्रतीताम्
BR0112182003c	पाणौ गृहीत्वोपजगाम कुन्ती युधिष्ठिरं वाक्यमुवाच चेदम्
BR0112182004a	इयं हि कन्या द्रुपदस्य राज्ञस्तवानुजाभ्यां मयि सन्निसृष्टा
BR0112182004c	यथोचितं पुत्र मयापि चोक्तं समेत्य भुङ्क्तेति नृप प्रमादात्
BR0112182005a	कथं मया नानृतमुक्तमद्य भवेत्कुरूणामृषभ ब्रवीहि
BR0112182005c	पाञ्चालराजस्य सुतामधर्मो न चोपवर्तेत नभूतपूर्वः
BR0112182006a	मुहूर्तमात्रं त्वनुचिन्त्य राजा युधिष्ठिरो मातरमुत्तमौजाः
BR0112182006c	कुन्तीं समाश्वास्य कुरुप्रवीरो धनञ्जयं वाक्यमिदं बभाषे
BR0112182007a	त्वया जिता पाण्डव याज्ञसेनी त्वया च तोषिष्यति राजपुत्री
BR0112182007c	प्रज्वाल्यतां हूयतां चापि वह्नि र्गृहाण पाणिं विधिवत्त्वमस्याः
BR0112182008  	अर्जुन उवाच
BR0112182008a	मा मां नरेन्द्र त्वमधर्मभाजं कृथा न धर्मो ह्ययमीप्सितोऽन्यैः
BR0112182008c	भवान्निवेश्यः प्रथमं ततोऽयं भीमो महाबाहुरचिन्त्यकर्मा
BR0112182009a	अहं ततो नकुलोऽनन्तरं मे माद्रीसुतः सहदेवो जघन्यः
BR0112182009c	वृकोदरोऽहं च यमौ च राजन्नियं च कन्या भवतः स्म सर्वे
BR0112182010a	एवङ्गते यत्करणीयमत्र धर्म्यं यशस्यं कुरु तत्प्रचिन्त्य
BR0112182010c	पाञ्चालराजस्य च यत्प्रियं स्यात्तद्ब्रूहि सर्वे स्म वशे स्थितास्ते
BR0112182011  	वैशम्पायन उवाच
BR0112182011a	ते दृष्ट्वा तत्र तिष्ठन्तीं सर्वे कृष्णां यशस्विनीम्
BR0112182011c	सम्प्रेक्ष्यान्योन्यमासीना हृदयैस्तामधारयन्
BR0112182012a	तेषां हि द्रौपदीं दृष्ट्वा सर्वेषाममितौजसाम्
BR0112182012c	सम्प्रमथ्येन्द्रियग्रामं प्रादुरासीन्मनोभवः
BR0112182013a	काम्यं रूपं हि पाञ्चाल्या विधात्रा विहितं स्वयम्
BR0112182013c	बभूवाधिकमन्याभ्यः सर्वभूतमनोहरम्
BR0112182014a	तेषामाकारभावज्ञः कुन्तीपुत्रो युधिष्ठिरः
BR0112182014c	द्वैपायनवचः कृत्स्नं संस्मरन्वै नरर्षभ
BR0112182015a	अब्रवीत्स हि तान्भ्रातॄन्मिथोभेदभयान्नृपः
BR0112182015c	सर्वेषां द्रौपदी भार्या भविष्यति हि नः शुभा
