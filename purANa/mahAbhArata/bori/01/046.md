001	 मन्त्रिण ऊचुः
001a	 ततः स राजा राजेन्द्र स्कन्धे तस्य भुजङ्गमम्
001c	 मुनेः क्षुत्क्षाम आसज्य स्वपुरं पुनराययौ
002a	 ऋषेस्तस्य तु पुत्रोऽभूद्गवि जातो महायशाः
002c	 शृङ्गी नाम महातेजास्तिग्मवीर्योऽतिकोपनः
003a	 ब्रह्माणं सोऽभ्युपागम्य मुनिः पूजां चकार ह
003c	 अनुज्ञातो गतस्तत्र शृङ्गी शुश्राव तं तदा
003e	 सख्युः सकाशात्पितरं पित्रा ते धर्षितं तथा
004a	 मृतं सर्पं समासक्तं पित्रा ते जनमेजय
004c	 वहन्तं कुरुशार्दूल स्कन्धेनानपकारिणम्
005a	 तपस्विनमतीवाथ तं मुनिप्रवरं नृप
005c	 जितेन्द्रियं विशुद्धं च स्थितं कर्मण्यथाद्भुते
006a	 तपसा द्योतितात्मानं स्वेष्वङ्गेषु यतं तथा
006c	 शुभाचारं शुभकथं सुस्थिरं तमलोलुपम्
007a	 अक्षुद्रमनसूयं च वृद्धं मौनव्रते स्थितम्
007c	 शरण्यं सर्वभूतानां पित्रा विप्रकृतं तव
008a	 शशापाथ स तच्छ्रुत्वा पितरं ते रुषान्वितः
008c	 ऋषेः पुत्रो महातेजा बालोऽपि स्थविरैर्वरः
009a	 स क्षिप्रमुदकं स्पृष्ट्वा रोषादिदमुवाच ह
009c	 पितरं तेऽभिसन्धाय तेजसा प्रज्वलन्निव
010a	 अनागसि गुरौ यो मे मृतं सर्पमवासृजत्
010c	 तं नागस्तक्षकः क्रुद्धस्तेजसा सादयिष्यति
010e	 सप्तरात्रादितः पापं पश्य मे तपसो बलम्
011a	 इत्युक्त्वा प्रययौ तत्र पिता यत्रास्य सोऽभवत्
011c	 दृष्ट्वा च पितरं तस्मै शापं तं प्रत्यवेदयत्
012a	 स चापि मुनिशार्दूलः प्रेषयामास ते पितुः
012c	 शप्तोऽसि मम पुत्रेण यत्तो भव महीपते
012e	 तक्षकस्त्वां महाराज तेजसा सादयिष्यति
013a	 श्रुत्वा तु तद्वचो घोरं पिता ते जनमेजय
013c	 यत्तोऽभवत्परित्रस्तस्तक्षकात्पन्नगोत्तमात्
014a	 ततस्तस्मिंस्तु दिवसे सप्तमे समुपस्थिते
014c	 राज्ञः समीपं ब्रह्मर्षिः काश्यपो गन्तुमैच्छत
015a	 तं ददर्शाथ नागेन्द्रः काश्यपं तक्षकस्तदा
015c	 तमब्रवीत्पन्नगेन्द्रः काश्यपं त्वरितं व्रजन्
015e	 क्व भवांस्त्वरितो याति किं च कार्यं चिकीर्षति
016	 काश्यप उवाच
016a	 यत्र राजा कुरुश्रेष्ठः परिक्षिन्नाम वै द्विज
016c	 तक्षकेण भुजङ्गेन धक्ष्यते किल तत्र वै
017a	 गच्छाम्यहं तं त्वरितः सद्यः कर्तुमपज्वरम्
017c	 मयाभिपन्नं तं चापि न सर्पो धर्षयिष्यति
018 	 तक्षक उवाच
018a	 किमर्थं तं मया दष्टं सञ्जीवयितुमिच्छसि
018c	 ब्रूहि काममहं तेऽद्य दद्मि स्वं वेश्म गम्यताम्
019	 मन्त्रिण ऊचुः
019a	 धनलिप्सुरहं तत्र यामीत्युक्तश्च तेन सः
019c	 तमुवाच महात्मानं मानयञ्श्लक्ष्णया गिरा
020a	 यावद्धनं प्रार्थयसे तस्माद्राज्ञस्ततोऽधिकम्
020c	 गृहाण मत्त एव त्वं सन्निवर्तस्व चानघ
021a	 स एवमुक्तो नागेन काश्यपो द्विपदां वरः
021c	 लब्ध्वा वित्तं निववृते तक्षकाद्यावदीप्सितम्
022a	 तस्मिन्प्रतिगते विप्रे छद्मनोपेत्य तक्षकः
022c	 तं नृपं नृपतिश्रेष्ठ पितरं धार्मिकं तव
023a	 प्रासादस्थं यत्तमपि दग्धवान्विषवह्निना
023c	 ततस्त्वं पुरुषव्याघ्र विजयायाभिषेचितः
024a	 एतद्दृष्टं श्रुतं चापि यथावन्नृपसत्तम
024c	 अस्माभिर्निखिलं सर्वं कथितं ते सुदारुणम्
025a	 श्रुत्वा चैतं नृपश्रेष्ठ पार्थिवस्य पराभवम्
025c	 अस्य चर्षेरुत्तङ्कस्य विधत्स्व यदनन्तरम्
026	 जनमेजय उवाच
026a	 एतत्तु श्रोतुमिच्छामि अटव्यां निर्जने वने
026c	 संवादं पन्नगेन्द्रस्य काश्यपस्य च यत्तदा
027a	 केन दृष्टं श्रुतं चापि भवतां श्रोत्रमागतम्
027c	 श्रुत्वा चाथ विधास्यामि पन्नगान्तकरीं मतिम्
028	 मन्त्रिण ऊचुः
028a	 शृणु राजन्यथास्माकं येनैतत्कथितं पुरा
028c	 समागमं द्विजेन्द्रस्य पन्नगेन्द्रस्य चाध्वनि
029a	 तस्मिन्वृक्षे नरः कश्चिदिन्धनार्थाय पार्थिव
029c	 विचिन्वन्पूर्वमारूढः शुष्कशाखं वनस्पतिम्
029e	 अबुध्यमानौ तं तत्र वृक्षस्थं पन्नगद्विजौ
030a	 स तु तेनैव वृक्षेण भस्मीभूतोऽभवत्तदा
030c	 द्विजप्रभावाद्राजेन्द्र जीवितः सवनस्पतिः
031a	 तेन गत्वा नृपश्रेष्ठ नगरेऽस्मिन्निवेदितम्
031c	 यथावृत्तं तु तत्सर्वं तक्षकस्य द्विजस्य च
032a	 एतत्ते कथितं राजन्यथावृत्तं यथाश्रुतम्
032c	 श्रुत्वा तु नृपशार्दूल प्रकुरुष्व यथेप्सितम्
033	 सूत उवाच
033a	 मन्त्रिणां तु वचः श्रुत्वा स राजा जनमेजयः
033c	 पर्यतप्यत दुःखार्तः प्रत्यपिंषत्करे करम्
034a	 निःश्वासमुष्णमसकृद्दीर्घं राजीवलोचनः
034c	 मुमोचाश्रूणि च तदा नेत्राभ्यां प्रततं नृपः
034e	 उवाच च महीपालो दुःखशोकसमन्वितः
035a	 श्रुत्वैतद्भवतां वाक्यं पितुर्मे स्वर्गतिं प्रति
035c	 निश्चितेयं मम मतिर्या वै तां मे निबोधत
036a	 अनन्तरमहं मन्ये तक्षकाय दुरात्मने
036c	 प्रतिकर्तव्यमित्येव येन मे हिंसितः पिता
037a	 ऋषेर्हि शृङ्गेर्वचनं कृत्वा दग्ध्वा च पार्थिवम्
037c	 यदि गच्छेदसौ पापो ननु जीवेत्पिता मम
038a	 परिहीयेत किं तस्य यदि जीवेत्स पार्थिवः
038c	 काश्यपस्य प्रसादेन मन्त्रिणां सुनयेन च
039a	 स तु वारितवान्मोहात्काश्यपं द्विजसत्तमम्
039c	 सञ्जिजीवयिषुं प्राप्तं राजानमपराजितम्
040a	 महानतिक्रमो ह्येष तक्षकस्य दुरात्मनः
040c	 द्विजस्य योऽददद्द्रव्यं मा नृपं जीवयेदिति
041a	 उत्तङ्कस्य प्रियं कुर्वन्नात्मनश्च महत्प्रियम्
041c	 भवतां चैव सर्वेषां यास्याम्यपचितिं पितुः
