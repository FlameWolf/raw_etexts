001	शौनक उवाच
001a	भुजङ्गमानां शापस्य मात्रा चैव सुतेन च
001c	विनतायास्त्वया प्रोक्तं कारणं सूतनन्दन
002a	वरप्रदानं भर्त्रा च कद्रूविनतयोस्तथा
002c	नामनी चैव ते प्रोक्ते पक्षिणोर्वैनतेययोः
003a	पन्नगानां तु नामानि न कीर्तयसि सूतज
003c	प्राधान्येनापि नामानि श्रोतुमिच्छामहे वयम्
004	सूत उवाच
004a	बहुत्वान्नामधेयानि भुजगानां तपोधन
004c	न कीर्तयिष्ये सर्वेषां प्राधान्येन तु मे शृणु
005a	शेषः प्रथमतो जातो वासुकिस्तदनन्तरम्
005c	ऐरावतस्तक्षकश्च कर्कोटकधनञ्जयौ
006a	कालियो मणिनागश्च नागश्चापूरणस्तथा
006c	नागस्तथा पिञ्जरक एलापत्रोऽथ वामनः
007a	नीलानीलौ तथा नागौ कल्माषशबलौ तथा
007c	आर्यकश्चादिकश्चैव नागश्च शलपोतकः
008a	सुमनोमुखो दधिमुखस्तथा विमलपिण्डकः
008c	आप्तः कोटनकश्चैव शङ्खो वालशिखस्तथा
009a	निष्ट्यूनको हेमगुहो नहुषः पिङ्गलस्तथा
009c	बाह्यकर्णो हस्तिपदस्तथा मुद्गरपिण्डकः
010a	कम्बलाश्वतरौ चापि नागः कालीयकस्तथा
010c	वृत्तसंवर्तकौ नागौ द्वौ च पद्माविति श्रुतौ
011a	नागः शङ्खनकश्चैव तथा च स्फण्डकोऽपरः
011c	क्षेमकश्च महानागो नागः पिण्डारकस्तथा
012a	करवीरः पुष्पदंष्ट्र एळको बिल्वपाण्डुकः
012c	मूषकादः शङ्खशिराः पूर्णदंष्ट्रो हरिद्रकः
013a	अपराजितो ज्योतिकश्च पन्नगः श्रीवहस्तथा
013c	कौरव्यो धृतराष्ट्रश्च पुष्करः शल्यकस्तथा
014a	विरजाश्च सुबाहुश्च शालिपिण्डश्च वीर्यवान्
014c	हस्तिभद्रः पिठरको मुखरः कोणवासनः
015a	कुञ्जरः कुररश्चैव तथा नागः प्रभाकरः
015c	कुमुदः कुमुदाक्षश्च तित्तिरिर्हलिकस्तथा
015e	कर्कराकर्करौ चोभौ कुण्डोदरमहोदरौ
016a	एते प्राधान्यतो नागाः कीर्तिता द्विजसत्तम
016c	बहुत्वान्नामधेयानामितरे न प्रकीर्तिताः
017a	एतेषां प्रसवो यश्च प्रसवस्य च सन्ततिः
017c	असङ्ख्येयेति मत्वा तान्न ब्रवीमि द्विजोत्तम
018a	बहूनीह सहस्राणि प्रयुतान्यर्बुदानि च
018c	अशक्यान्येव सङ्ख्यातुं भुजगानां तपोधन
