BR0107100001   वैशम्पायन उवाच
BR0107100001a  ततः सत्यवती काले वधूं स्नातामृतौ तदा
BR0107100001c  संवेशयन्ती शयने शनकैर्वाक्यमब्रवीत्
BR0107100002a  कौसल्ये देवरस्तेऽस्ति सोऽद्य त्वानुप्रवेक्ष्यति
BR0107100002c  अप्रमत्ता प्रतीक्षैनं निशीथे आगमिष्यति
BR0107100003a  श्वश्र्वास्तद्वचनं श्रुत्वा शयाना शयने शुभे
BR0107100003c  साचिन्तयत्तदा भीष्ममन्यांश्च कुरुपुङ्गवान्
BR0107100004a  ततोऽम्बिकायां प्रथमं नियुक्तः सत्यवागृषिः
BR0107100004c  दीप्यमानेषु दीपेषु शयनं प्रविवेश ह
BR0107100005a  तस्य कृष्णस्य कपिला जटा दीप्ते च लोचने
BR0107100005c  बभ्रूणि चैव श्मश्रूणि दृष्ट्वा देवी न्यमीलयत्
BR0107100006a  सम्बभूव तया रात्रौ मातुः प्रियचिकीर्षया
BR0107100006c  भयात्काशिसुता तं तु नाशक्नोदभिवीक्षितुम्
BR0107100007a  ततो निष्क्रान्तमासाद्य माता पुत्रमथाब्रवीत्
BR0107100007c  अप्यस्यां गुणवान्पुत्र राजपुत्रो भविष्यति
BR0107100008a  निशम्य तद्वचो मातुर्व्यासः परमबुद्धिमान्
BR0107100008c  प्रोवाचातीन्द्रियज्ञानो विधिना सम्प्रचोदितः
BR0107100009a  नागायुतसमप्राणो विद्वान्राजर्षिसत्तमः
BR0107100009c  महाभागो महावीर्यो महाबुद्धिर्भविष्यति
BR0107100010a  तस्य चापि शतं पुत्रा भविष्यन्ति महाबलाः
BR0107100010c  किं तु मातुः स वैगुण्यादन्ध एव भविष्यति
BR0107100011a  तस्य तद्वचनं श्रुत्वा माता पुत्रमथाब्रवीत्
BR0107100011c  नान्धः कुरूणां नृपतिरनुरूपस्तपोधन
BR0107100012a  ज्ञातिवंशस्य गोप्तारं पितॄणां वंशवर्धनम्
BR0107100012c  द्वितीयं कुरुवंशस्य राजानं दातुमर्हसि
BR0107100013a  स तथेति प्रतिज्ञाय निश्चक्राम महातपाः
BR0107100013c  सापि कालेन कौसल्या सुषुवेऽन्धं तमात्मजम्
BR0107100014a  पुनरेव तु सा देवी परिभाष्य स्नुषां ततः
BR0107100014c  ऋषिमावाहयत्सत्या यथापूर्वमनिन्दिता
BR0107100015a  ततस्तेनैव विधिना महर्षिस्तामपद्यत
BR0107100015c  अम्बालिकामथाभ्यागादृषिं दृष्ट्वा च सापि तम्
BR0107100015e  विषण्णा पाण्डुसङ्काशा समपद्यत भारत
BR0107100016a  तां भीतां पाण्डुसङ्काशां विषण्णां प्रेक्ष्य पार्थिव
BR0107100016c  व्यासः सत्यवतीपुत्र इदं वचनमब्रवीत्
BR0107100017a  यस्मात्पाण्डुत्वमापन्ना विरूपं प्रेक्ष्य मामपि
BR0107100017c  तस्मादेष सुतस्तुभ्यं पाण्डुरेव भविष्यति
BR0107100018a  नाम चास्य तदेवेह भविष्यति शुभानने
BR0107100018c  इत्युक्त्वा स निराक्रामद्भगवानृषिसत्तमः
BR0107100019a  ततो निष्क्रान्तमालोक्य सत्या पुत्रमभाषत
BR0107100019c  शशंस स पुनर्मात्रे तस्य बालस्य पाण्डुताम्
BR0107100020a  तं माता पुनरेवान्यमेकं पुत्रमयाचत
BR0107100020c  तथेति च महर्षिस्तां मातरं प्रत्यभाषत
BR0107100021a  ततः कुमारं सा देवी प्राप्तकालमजीजनत्
BR0107100021c  पाण्डुं लक्षणसम्पन्नं दीप्यमानमिव श्रिया
BR0107100021e  तस्य पुत्रा महेष्वासा जज्ञिरे पञ्च पाण्डवाः
BR0107100022a  ऋतुकाले ततो ज्येष्ठां वधूं तस्मै न्ययोजयत्
BR0107100022c  सा तु रूपं च गन्धं च महर्षेः प्रविचिन्त्य तम्
BR0107100022e  नाकरोद्वचनं देव्या भयात्सुरसुतोपमा
BR0107100023a  ततः स्वैर्भूषणैर्दासीं भूषयित्वाप्सरोपमाम्
BR0107100023c  प्रेषयामास कृष्णाय ततः काशिपतेः सुता
BR0107100024a  दासी ऋषिमनुप्राप्तं प्रत्युद्गम्याभिवाद्य च
BR0107100024c  संविवेशाभ्यनुज्ञाता सत्कृत्योपचचार ह
BR0107100025a  कामोपभोगेन तु स तस्यां तुष्टिमगादृषिः
BR0107100025c  तया सहोषितो रात्रिं महर्षिः प्रीयमाणया
BR0107100026a  उत्तिष्ठन्नब्रवीदेनामभुजिष्या भविष्यसि
BR0107100026c  अयं च ते शुभे गर्भः श्रीमानुदरमागतः
BR0107100026e  धर्मात्मा भविता लोके सर्वबुद्धिमतां वरः
BR0107100027a  स जज्ञे विदुरो नाम कृष्णद्वैपायनात्मजः
BR0107100027c  धृतराष्ट्रस्य च भ्राता पाण्डोश्चामितबुद्धिमान्
BR0107100028a  धर्मो विदुररूपेण शापात्तस्य महात्मनः
BR0107100028c  माण्डव्यस्यार्थतत्त्वज्ञः कामक्रोधविवर्जितः
BR0107100029a  स धर्मस्यानृणो भूत्वा पुनर्मात्रा समेत्य च
BR0107100029c  तस्यै गर्भं समावेद्य तत्रैवान्तरधीयत
BR0107100030a  एवं विचित्रवीर्यस्य क्षेत्रे द्वैपायनादपि
BR0107100030c  जज्ञिरे देवगर्भाभाः कुरुवंशविवर्धनाः
