001    जनमेजय उवाच
001a	य एते कीर्तिता ब्रह्मन्ये चान्ये नानुकीर्तिताः
001c	सम्यक्ताञ्श्रोतुमिच्छामि राज्ञश्चान्यान्सुवर्चसः
002a	यदर्थमिह सम्भूता देवकल्पा महारथाः
002c	भुवि तन्मे महाभाग सम्यगाख्यातुमर्हसि
003 	वैशम्पायन उवाच
003a	रहस्यं खल्विदं राजन्देवानामिति नः श्रुतम्
003c	तत्तु ते कथयिष्यामि नमस्कृत्वा स्वयम्भुवे
004a	त्रिःसप्तकृत्वः पृथिवीं कृत्वा निःक्षत्रियां पुरा
004c	जामदग्न्यस्तपस्तेपे महेन्द्रे पर्वतोत्तमे
005a	तदा निःक्षत्रिये लोके भार्गवेण कृते सति
005c	ब्राह्मणान्क्षत्रिया राजन्गर्भार्थिन्योऽभिचक्रमुः
006a	ताभिः सह समापेतुर्ब्राह्मणाः संशितव्रताः
006c	ऋतावृतौ नरव्याघ्र न कामान्नानृतौ तथा
007a	तेभ्यस्तु लेभिरे गर्भान्क्षत्रियास्ताः सहस्रशः
007c	ततः सुषुविरे राजन्क्षत्रियान्वीर्यसम्मतान्
007e	कुमारांश्च कुमारीश्च पुनः क्षत्राभिवृद्धये
008a	एवं तद्ब्राह्मणैः क्षत्रं क्षत्रियासु तपस्विभिः
008c	जातमृध्यत धर्मेण सुदीर्घेणायुषान्वितम्
008e	चत्वारोऽपि तदा वर्णा बभूवुर्ब्राह्मणोत्तराः
009a	अभ्यगच्छन्नृतौ नारीं न कामान्नानृतौ तथा
009c	तथैवान्यानि भूतानि तिर्यग्योनिगतान्यपि
009e	ऋतौ दारांश्च गच्छन्ति तदा स्म भरतर्षभ
010a	ततोऽवर्धन्त धर्मेण सहस्रशतजीविनः
010c	ताः प्रजाः पृथिवीपाल धर्मव्रतपरायणाः
010e	आधिभिर्व्याधिभिश्चैव विमुक्ताः सर्वशो नराः
011a	अथेमां सागरापाङ्गां गां गजेन्द्रगताखिलाम्
011c	अध्यतिष्ठत्पुनः क्षत्रं सशैलवनकाननाम्
012a	प्रशासति पुनः क्षत्रे धर्मेणेमां वसुन्धराम्
012c	ब्राह्मणाद्यास्तदा वर्णा लेभिरे मुदमुत्तमाम्
013a	कामक्रोधोद्भवान्दोषान्निरस्य च नराधिपाः
013c	दण्डं दण्ड्येषु धर्मेण प्रणयन्तोऽन्वपालयन्
014a	तथा धर्मपरे क्षत्रे सहस्राक्षः शतक्रतुः
014c	स्वादु देशे च काले च ववर्षाप्याययन्प्रजाः
015a	न बाल एव म्रियते तदा कश्चिन्नराधिप
015c	न च स्त्रियं प्रजानाति कश्चिदप्राप्तयौवनः
016a	एवमायुष्मतीभिस्तु प्रजाभिर्भरतर्षभ
016c	इयं सागरपर्यन्ता समापूर्यत मेदिनी
017a	ईजिरे च महायज्ञैः क्षत्रिया बहुदक्षिणैः
017c	साङ्गोपनिषदान्वेदान्विप्राश्चाधीयते तदा
018a	न च विक्रीणते ब्रह्म ब्राह्मणाः स्म तदा नृप
018c	न च शूद्रसमाभ्याशे वेदानुच्चारयन्त्युत
019a	कारयन्तः कृषिं गोभिस्तथा वैश्याः क्षिताविह
019c	न गामयुञ्जन्त धुरि कृशाङ्गाश्चाप्यजीवयन्
020a	फेनपांश्च तथा वत्सान्न दुहन्ति स्म मानवाः
020c	न कूटमानैर्वणिजः पण्यं विक्रीणते तदा
021a	कर्माणि च नरव्याघ्र धर्मोपेतानि मानवाः
021c	धर्ममेवानुपश्यन्तश्चक्रुर्धर्मपरायणाः
022a	स्वकर्मनिरताश्चासन्सर्वे वर्णा नराधिप
022c	एवं तदा नरव्याघ्र धर्मो न ह्रसते क्वचित्
023a	काले गावः प्रसूयन्ते नार्यश्च भरतर्षभ
023c	फलन्त्यृतुषु वृक्षाश्च पुष्पाणि च फलानि च
024a	एवं कृतयुगे सम्यग्वर्तमाने तदा नृप
024c	आपूर्यत मही कृत्स्ना प्राणिभिर्बहुभिर्भृशम्
025a	ततः समुदिते लोके मानुषे भरतर्षभ
025c	असुरा जज्ञिरे क्षेत्रे राज्ञां मनुजपुङ्गव
026a	आदित्यैर्हि तदा दैत्या बहुशो निर्जिता युधि
026c	ऐश्वर्याद्भ्रंशिताश्चापि सम्बभूवुः क्षिताविह
027a	इह देवत्वमिच्छन्तो मानुषेषु मनस्विनः
027c	जज्ञिरे भुवि भूतेषु तेषु तेष्वसुरा विभो
028a	गोष्वश्वेषु च राजेन्द्र खरोष्ट्रमहिषेषु च
028c	क्रव्यादेषु च भूतेषु गजेषु च मृगेषु च
029a	जातैरिह महीपाल जायमानैश्च तैर्मही
029c	न शशाकात्मनात्मानमियं धारयितुं धरा
030a	अथ जाता महीपालाः केचिद्बलसमन्विताः
030c	दितेः पुत्रा दनोश्चैव तस्माल्लोकादिह च्युताः
031a	वीर्यवन्तोऽवलिप्तास्ते नानारूपधरा महीम्
031c	इमां सागरपर्यन्तां परीयुररिमर्दनाः
032a	ब्राह्मणान्क्षत्रियान्वैश्याञ्शूद्रांश्चैवाप्यपीडयन्
032c	अन्यानि चैव भूतानि पीडयामासुरोजसा
033a	त्रासयन्तो विनिघ्नन्तस्तांस्तान्भूतगणांश्च ते
033c	विचेरुः सर्वतो राजन्महीं शतसहस्रशः
034a	आश्रमस्थान्महर्षींश्च धर्षयन्तस्ततस्ततः
034c	अब्रह्मण्या वीर्यमदा मत्ता मदबलेन च
035a	एवं वीर्यबलोत्सिक्तैर्भूरियं तैर्महासुरैः
035c	पीड्यमाना महीपाल ब्रह्माणमुपचक्रमे
036a	न हीमां पवनो राजन्न नागा न नगा महीम्
036c	तदा धारयितुं शेकुराक्रान्तां दानवैर्बलात्
037a	ततो मही महीपाल भारार्ता भयपीडिता
037c	जगाम शरणं देवं सर्वभूतपितामहम्
038a	सा संवृतं महाभागैर्देवद्विजमहर्षिभिः
038c	ददर्श देवं ब्रह्माणं लोककर्तारमव्ययम्
039a	गन्धर्वैरप्सरोभिश्च बन्दिकर्मसु निष्ठितैः
039c	वन्द्यमानं मुदोपेतैर्ववन्दे चैनमेत्य सा
040a	अथ विज्ञापयामास भूमिस्तं शरणार्थिनी
040c	सन्निधौ लोकपालानां सर्वेषामेव भारत
041a	तत्प्रधानात्मनस्तस्य भूमेः कृत्यं स्वयम्भुवः
041c	पूर्वमेवाभवद्राजन्विदितं परमेष्ठिनः
042a	स्रष्टा हि जगतः कस्मान्न सम्बुध्येत भारत
042c	सुरासुराणां लोकानामशेषेण मनोगतम्
043a	तमुवाच महाराज भूमिं भूमिपतिर्विभुः
043c	प्रभवः सर्वभूतानामीशः शम्भुः प्रजापतिः
044a	यदर्थमसि सम्प्राप्ता मत्सकाशं वसुन्धरे
044c	तदर्थं सन्नियोक्ष्यामि सर्वानेव दिवौकसः
045a	इत्युक्त्वा स महीं देवो ब्रह्मा राजन्विसृज्य च
045c	आदिदेश तदा सर्वान्विबुधान्भूतकृत्स्वयम्
046a	अस्या भूमेर्निरसितुं भारं भागैः पृथक्पृथक्
046c	अस्यामेव प्रसूयध्वं विरोधायेति चाब्रवीत्
047a	तथैव च समानीय गन्धर्वाप्सरसां गणान्
047c	उवाच भगवान्सर्वानिदं वचनमुत्तमम्
047e	स्वैरंशैः सम्प्रसूयध्वं यथेष्टं मानुषेष्विति
048a	अथ शक्रादयः सर्वे श्रुत्वा सुरगुरोर्वचः
048c	तथ्यमर्थ्यं च पथ्यं च तस्य ते जगृहुस्तदा
049a	अथ ते सर्वशोंऽशैः स्वैर्गन्तुं भूमिं कृतक्षणाः
049c	नारायणममित्रघ्नं वैकुण्ठमुपचक्रमुः
050a	यः स चक्रगदापाणिः पीतवासासितप्रभः
050c	पद्मनाभः सुरारिघ्नः पृथुचार्वञ्चितेक्षणः
051a	तं भुवः शोधनायेन्द्र उवाच पुरुषोत्तमम्
051c	अंशेनावतरस्वेति तथेत्याह च तं हरिः
