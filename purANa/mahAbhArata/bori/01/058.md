BR0106058001    जनमेजय उवाच
BR0106058001a	य एते कीर्तिता ब्रह्मन्ये चान्ये नानुकीर्तिताः
BR0106058001c	सम्यक्ताञ्श्रोतुमिच्छामि राज्ञश्चान्यान्सुवर्चसः
BR0106058002a	यदर्थमिह सम्भूता देवकल्पा महारथाः
BR0106058002c	भुवि तन्मे महाभाग सम्यगाख्यातुमर्हसि
BR0106058003 	वैशम्पायन उवाच
BR0106058003a	रहस्यं खल्विदं राजन्देवानामिति नः श्रुतम्
BR0106058003c	तत्तु ते कथयिष्यामि नमस्कृत्वा स्वयम्भुवे
BR0106058004a	त्रिःसप्तकृत्वः पृथिवीं कृत्वा निःक्षत्रियां पुरा
BR0106058004c	जामदग्न्यस्तपस्तेपे महेन्द्रे पर्वतोत्तमे
BR0106058005a	तदा निःक्षत्रिये लोके भार्गवेण कृते सति
BR0106058005c	ब्राह्मणान्क्षत्रिया राजन्गर्भार्थिन्योऽभिचक्रमुः
BR0106058006a	ताभिः सह समापेतुर्ब्राह्मणाः संशितव्रताः
BR0106058006c	ऋतावृतौ नरव्याघ्र न कामान्नानृतौ तथा
BR0106058007a	तेभ्यस्तु लेभिरे गर्भान्क्षत्रियास्ताः सहस्रशः
BR0106058007c	ततः सुषुविरे राजन्क्षत्रियान्वीर्यसम्मतान्
BR0106058007e	कुमारांश्च कुमारीश्च पुनः क्षत्राभिवृद्धये
BR0106058008a	एवं तद्ब्राह्मणैः क्षत्रं क्षत्रियासु तपस्विभिः
BR0106058008c	जातमृध्यत धर्मेण सुदीर्घेणायुषान्वितम्
BR0106058008e	चत्वारोऽपि तदा वर्णा बभूवुर्ब्राह्मणोत्तराः
BR0106058009a	अभ्यगच्छन्नृतौ नारीं न कामान्नानृतौ तथा
BR0106058009c	तथैवान्यानि भूतानि तिर्यग्योनिगतान्यपि
BR0106058009e	ऋतौ दारांश्च गच्छन्ति तदा स्म भरतर्षभ
BR0106058010a	ततोऽवर्धन्त धर्मेण सहस्रशतजीविनः
BR0106058010c	ताः प्रजाः पृथिवीपाल धर्मव्रतपरायणाः
BR0106058010e	आधिभिर्व्याधिभिश्चैव विमुक्ताः सर्वशो नराः
BR0106058011a	अथेमां सागरापाङ्गां गां गजेन्द्रगताखिलाम्
BR0106058011c	अध्यतिष्ठत्पुनः क्षत्रं सशैलवनकाननाम्
BR0106058012a	प्रशासति पुनः क्षत्रे धर्मेणेमां वसुन्धराम्
BR0106058012c	ब्राह्मणाद्यास्तदा वर्णा लेभिरे मुदमुत्तमाम्
BR0106058013a	कामक्रोधोद्भवान्दोषान्निरस्य च नराधिपाः
BR0106058013c	दण्डं दण्ड्येषु धर्मेण प्रणयन्तोऽन्वपालयन्
BR0106058014a	तथा धर्मपरे क्षत्रे सहस्राक्षः शतक्रतुः
BR0106058014c	स्वादु देशे च काले च ववर्षाप्याययन्प्रजाः
BR0106058015a	न बाल एव म्रियते तदा कश्चिन्नराधिप
BR0106058015c	न च स्त्रियं प्रजानाति कश्चिदप्राप्तयौवनः
BR0106058016a	एवमायुष्मतीभिस्तु प्रजाभिर्भरतर्षभ
BR0106058016c	इयं सागरपर्यन्ता समापूर्यत मेदिनी
BR0106058017a	ईजिरे च महायज्ञैः क्षत्रिया बहुदक्षिणैः
BR0106058017c	साङ्गोपनिषदान्वेदान्विप्राश्चाधीयते तदा
BR0106058018a	न च विक्रीणते ब्रह्म ब्राह्मणाः स्म तदा नृप
BR0106058018c	न च शूद्रसमाभ्याशे वेदानुच्चारयन्त्युत
BR0106058019a	कारयन्तः कृषिं गोभिस्तथा वैश्याः क्षिताविह
BR0106058019c	न गामयुञ्जन्त धुरि कृशाङ्गाश्चाप्यजीवयन्
BR0106058020a	फेनपांश्च तथा वत्सान्न दुहन्ति स्म मानवाः
BR0106058020c	न कूटमानैर्वणिजः पण्यं विक्रीणते तदा
BR0106058021a	कर्माणि च नरव्याघ्र धर्मोपेतानि मानवाः
BR0106058021c	धर्ममेवानुपश्यन्तश्चक्रुर्धर्मपरायणाः
BR0106058022a	स्वकर्मनिरताश्चासन्सर्वे वर्णा नराधिप
BR0106058022c	एवं तदा नरव्याघ्र धर्मो न ह्रसते क्वचित्
BR0106058023a	काले गावः प्रसूयन्ते नार्यश्च भरतर्षभ
BR0106058023c	फलन्त्यृतुषु वृक्षाश्च पुष्पाणि च फलानि च
BR0106058024a	एवं कृतयुगे सम्यग्वर्तमाने तदा नृप
BR0106058024c	आपूर्यत मही कृत्स्ना प्राणिभिर्बहुभिर्भृशम्
BR0106058025a	ततः समुदिते लोके मानुषे भरतर्षभ
BR0106058025c	असुरा जज्ञिरे क्षेत्रे राज्ञां मनुजपुङ्गव
BR0106058026a	आदित्यैर्हि तदा दैत्या बहुशो निर्जिता युधि
BR0106058026c	ऐश्वर्याद्भ्रंशिताश्चापि सम्बभूवुः क्षिताविह
BR0106058027a	इह देवत्वमिच्छन्तो मानुषेषु मनस्विनः
BR0106058027c	जज्ञिरे भुवि भूतेषु तेषु तेष्वसुरा विभो
BR0106058028a	गोष्वश्वेषु च राजेन्द्र खरोष्ट्रमहिषेषु च
BR0106058028c	क्रव्यादेषु च भूतेषु गजेषु च मृगेषु च
BR0106058029a	जातैरिह महीपाल जायमानैश्च तैर्मही
BR0106058029c	न शशाकात्मनात्मानमियं धारयितुं धरा
BR0106058030a	अथ जाता महीपालाः केचिद्बलसमन्विताः
BR0106058030c	दितेः पुत्रा दनोश्चैव तस्माल्लोकादिह च्युताः
BR0106058031a	वीर्यवन्तोऽवलिप्तास्ते नानारूपधरा महीम्
BR0106058031c	इमां सागरपर्यन्तां परीयुररिमर्दनाः
BR0106058032a	ब्राह्मणान्क्षत्रियान्वैश्याञ्शूद्रांश्चैवाप्यपीडयन्
BR0106058032c	अन्यानि चैव भूतानि पीडयामासुरोजसा
BR0106058033a	त्रासयन्तो विनिघ्नन्तस्तांस्तान्भूतगणांश्च ते
BR0106058033c	विचेरुः सर्वतो राजन्महीं शतसहस्रशः
BR0106058034a	आश्रमस्थान्महर्षींश्च धर्षयन्तस्ततस्ततः
BR0106058034c	अब्रह्मण्या वीर्यमदा मत्ता मदबलेन च
BR0106058035a	एवं वीर्यबलोत्सिक्तैर्भूरियं तैर्महासुरैः
BR0106058035c	पीड्यमाना महीपाल ब्रह्माणमुपचक्रमे
BR0106058036a	न हीमां पवनो राजन्न नागा न नगा महीम्
BR0106058036c	तदा धारयितुं शेकुराक्रान्तां दानवैर्बलात्
BR0106058037a	ततो मही महीपाल भारार्ता भयपीडिता
BR0106058037c	जगाम शरणं देवं सर्वभूतपितामहम्
BR0106058038a	सा संवृतं महाभागैर्देवद्विजमहर्षिभिः
BR0106058038c	ददर्श देवं ब्रह्माणं लोककर्तारमव्ययम्
BR0106058039a	गन्धर्वैरप्सरोभिश्च बन्दिकर्मसु निष्ठितैः
BR0106058039c	वन्द्यमानं मुदोपेतैर्ववन्दे चैनमेत्य सा
BR0106058040a	अथ विज्ञापयामास भूमिस्तं शरणार्थिनी
BR0106058040c	सन्निधौ लोकपालानां सर्वेषामेव भारत
BR0106058041a	तत्प्रधानात्मनस्तस्य भूमेः कृत्यं स्वयम्भुवः
BR0106058041c	पूर्वमेवाभवद्राजन्विदितं परमेष्ठिनः
BR0106058042a	स्रष्टा हि जगतः कस्मान्न सम्बुध्येत भारत
BR0106058042c	सुरासुराणां लोकानामशेषेण मनोगतम्
BR0106058043a	तमुवाच महाराज भूमिं भूमिपतिर्विभुः
BR0106058043c	प्रभवः सर्वभूतानामीशः शम्भुः प्रजापतिः
BR0106058044a	यदर्थमसि सम्प्राप्ता मत्सकाशं वसुन्धरे
BR0106058044c	तदर्थं सन्नियोक्ष्यामि सर्वानेव दिवौकसः
BR0106058045a	इत्युक्त्वा स महीं देवो ब्रह्मा राजन्विसृज्य च
BR0106058045c	आदिदेश तदा सर्वान्विबुधान्भूतकृत्स्वयम्
BR0106058046a	अस्या भूमेर्निरसितुं भारं भागैः पृथक्पृथक्
BR0106058046c	अस्यामेव प्रसूयध्वं विरोधायेति चाब्रवीत्
BR0106058047a	तथैव च समानीय गन्धर्वाप्सरसां गणान्
BR0106058047c	उवाच भगवान्सर्वानिदं वचनमुत्तमम्
BR0106058047e	स्वैरंशैः सम्प्रसूयध्वं यथेष्टं मानुषेष्विति
BR0106058048a	अथ शक्रादयः सर्वे श्रुत्वा सुरगुरोर्वचः
BR0106058048c	तथ्यमर्थ्यं च पथ्यं च तस्य ते जगृहुस्तदा
BR0106058049a	अथ ते सर्वशोंऽशैः स्वैर्गन्तुं भूमिं कृतक्षणाः
BR0106058049c	नारायणममित्रघ्नं वैकुण्ठमुपचक्रमुः
BR0106058050a	यः स चक्रगदापाणिः पीतवासासितप्रभः
BR0106058050c	पद्मनाभः सुरारिघ्नः पृथुचार्वञ्चितेक्षणः
BR0106058051a	तं भुवः शोधनायेन्द्र उवाच पुरुषोत्तमम्
BR0106058051c	अंशेनावतरस्वेति तथेत्याह च तं हरिः
