001    गन्धर्व उवाच
001a	आश्रमस्था ततः पुत्रमदृश्यन्ती व्यजायत
001c	शक्तेः कुलकरं राजन्द्वितीयमिव शक्तिनम्
002a	जातकर्मादिकास्तस्य क्रियाः स मुनिपुङ्गवः
002c	पौत्रस्य भरतश्रेष्ठ चकार भगवान्स्वयम्
003a	परासुश्च यतस्तेन वसिष्ठः स्थापितस्तदा
003c	गर्भस्थेन ततो लोके पराशर इति स्मृतः
004a	अमन्यत स धर्मात्मा वसिष्ठं पितरं तदा
004c	जन्मप्रभृति तस्मिंश्च पितरीव व्यवर्तत
005a	स तात इति विप्रर्षिं वसिष्ठं प्रत्यभाषत
005c	मातुः समक्षं कौन्तेय अदृश्यन्त्याः परन्तप
006a	तातेति परिपूर्णार्थं तस्य तन्मधुरं वचः
006c	अदृश्यन्त्यश्रुपूर्णाक्षी शृण्वन्ती तमुवाच ह
007a	मा तात तात तातेति न ते तातो महामुनिः
007c	रक्षसा भक्षितस्तात तव तातो वनान्तरे
008a	मन्यसे यं तु तातेति नैष तातस्तवानघ
008c	आर्यस्त्वेष पिता तस्य पितुस्तव महात्मनः
009a	स एवमुक्तो दुःखार्तः सत्यवागृषिसत्तमः
009c	सर्वलोकविनाशाय मतिं चक्रे महामनाः
010a	तं तथा निश्चितात्मानं महात्मानं महातपाः
010c	वसिष्ठो वारयामास हेतुना येन तच्छृणु
011    वसिष्ठ उवाच
011a	कृतवीर्य इति ख्यातो बभूव नृपतिः क्षितौ
011c	याज्यो वेदविदां लोके भृगूणां पार्थिवर्षभः
012a	स तानग्रभुजस्तात धान्येन च धनेन च
012c	सोमान्ते तर्पयामास विपुलेन विशां पतिः
013a	तस्मिन्नृपतिशार्दूले स्वर्यातेऽथ कदाचन
013c	बभूव तत्कुलेयानां द्रव्यकार्यमुपस्थितम्
014a	ते भृगूणां धनं ज्ञात्वा राजानः सर्व एव ह
014c	याचिष्णवोऽभिजग्मुस्तांस्तात भार्गवसत्तमान्
015a	भूमौ तु निदधुः केचिद्भृगवो धनमक्षयम्
015c	ददुः केचिद्द्विजातिभ्यो ज्ञात्वा क्षत्रियतो भयम्
016a	भृगवस्तु ददुः केचित्तेषां वित्तं यथेप्सितम्
016c	क्षत्रियाणां तदा तात कारणान्तरदर्शनात्
017a	ततो महीतलं तात क्षत्रियेण यदृच्छया
017c	खनताधिगतं वित्तं केनचिद्भृगुवेश्मनि
017e	तद्वित्तं ददृशुः सर्वे समेताः क्षत्रियर्षभाः
018a	अवमन्य ततः कोपाद्भृगूंस्ताञ्शरणागतान्
018c	निजघ्नुस्ते महेष्वासाः सर्वांस्तान्निशितैः शरैः
018e	आ गर्भादनुकृन्तन्तश्चेरुश्चैव वसुन्धराम्
019a	तत उच्छिद्यमानेषु भृगुष्वेवं भयात्तदा
019c	भृगुपत्न्यो गिरिं तात हिमवन्तं प्रपेदिरे
020a	तासामन्यतमा गर्भं भयाद्दाधार तैजसम्
020c	ऊरुणैकेन वामोरूर्भर्तुः कुलविवृद्धये
020e	ददृशुर्ब्राह्मणीं तां ते दीप्यमानां स्वतेजसा
021a	अथ गर्भः स भित्त्वोरुं ब्राह्मण्या निर्जगाम ह
021c	मुष्णन्दृष्टीः क्षत्रियाणां मध्याह्न इव भास्करः
021e	ततश्चक्षुर्वियुक्तास्ते गिरिदुर्गेषु बभ्रमुः
022a	ततस्ते मोघसङ्कल्पा भयार्ताः क्षत्रियर्षभाः
022c	ब्राह्मणीं शरणं जग्मुर्दृष्ट्यर्थं तामनिन्दिताम्
023a	ऊचुश्चैनां महाभागां क्षत्रियास्ते विचेतसः
023c	ज्योतिःप्रहीणा दुःखार्ताः शान्तार्चिष इवाग्नयः
024a	भगवत्याः प्रसादेन गच्छेत्क्षत्रं सचक्षुषम्
024c	उपारम्य च गच्छेम सहिताः पापकर्मणः
025a	सपुत्रा त्वं प्रसादं नः सर्वेषां कर्तुमर्हसि
025c	पुनर्दृष्टिप्रदानेन राज्ञः सन्त्रातुमर्हसि
