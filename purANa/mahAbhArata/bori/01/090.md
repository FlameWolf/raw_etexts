001	जनमेजय उवाच
001a	श्रुतस्त्वत्तो मया विप्र पूर्वेषां सम्भवो महान्
001c	उदाराश्चापि वंशेऽस्मिन्राजानो मे परिश्रुताः
002a	किं तु लघ्वर्थसंयुक्तं प्रियाख्यानं न मामति
002c	प्रीणात्यतो भवान्भूयो विस्तरेण ब्रवीतु मे
003a	एतामेव कथां दिव्यामा प्रजापतितो मनोः
003c	तेषामाजननं पुण्यं कस्य न प्रीतिमावहेत्
004a	सद्धर्मगुणमाहात्म्यैरभिवर्धितमुत्तमम्
004c	विष्टभ्य लोकांस्त्रीनेषां यशः स्फीतमवस्थितम्
005a	गुणप्रभाववीर्यौजःसत्त्वोत्साहवतामहम्
005c	न तृप्यामि कथां शृण्वन्नमृतास्वादसम्मिताम्
006	वैशम्पायन उवाच
006a	शृणु राजन्पुरा सम्यङ्मया द्वैपायनाच्छ्रुतम्
006c	प्रोच्यमानमिदं कृत्स्नं स्ववंशजननं शुभम्
007A	दक्षस्यादितिः
007B	अदितेर्विवस्वान्
007C	विवस्वतो मनुः
007D	मनोरिला
007E	इलायाः पुरूरवाः
007F	पुरूरवस आयुः
007G	आयुषो नहुषः
007H	नहुषस्य ययातिः
008A	ययातेर्द्वे भार्ये बभूवतुः
008B	उशनसो दुहिता देवयानी वृषपर्वणश्च दुहिता शर्मिष्ठा नाम
008C	अत्रानुवंशो भवति
009A	यदुं च तुर्वसुं चैव देवयानी व्यजायत
009B	द्रुह्युं चानुं च पूरुं च शर्मिष्ठा वार्षपर्वणी
010A	तत्र यदोर्यादवाः
010B	पूरोः पौरवाः
011A	पूरोर्भार्या कौसल्या नाम
011B	तस्यामस्य जज्ञे जनमेजयो नाम
011c	यस्त्रीनश्वमेधानाजहार
011D	विश्वजिता चेष्ट्वा वनं प्रविवेश
012a	जनमेजयः खल्वनन्तां नामोपयेमे माधवीम्
012B	तस्यामस्य जज्ञे प्राचिन्वान्
012c	यः प्राचीं दिशं जिगाय यावत्सूर्योदयात्
012D	ततस्तस्य प्राचिन्वत्वम्
013a	प्राचिन्वान्खल्वश्मकीमुपयेमे
013B	तस्यामस्य जज्ञे संयातिः
014a	संयातिः खलु दृषद्वतो दुहितरं वराङ्गीं नामोपयेमे
014B 	तस्यामस्य जज्ञे अहम्पातिः
015A	अहम्पातिस्तु खलु कृतवीर्यदुहितरमुपयेमे भानुमतीं नाम
015B	तस्यामस्य जज्ञे सार्वभौमः
016A	सार्वभौमः खलु जित्वाजहार कैकेयीं सुनन्दां नाम
016B	तस्यामस्य जज्ञे जयत्सेनः
017A	जयत्सेनः खलु वैदर्भीमुपयेमे सुषुवां नाम
017B	तस्यामस्य जज्ञे अराचीनः
018A	अराचीनोऽपि वैदर्भीमेवापरामुपयेमे मर्यादां नाम
018B	तस्यामस्य जज्ञे महाभौमः
019A	महाभौमः खलु प्रासेनजितीमुपयेमे सुयज्ञां नाम
019B	तस्यामस्य जज्ञे अयुतनायी
019C	यः पुरुषमेधानामयुतमानयत्
019D	तदस्यायुतनायित्वम्
020A	अयुतनायी खलु पृथुश्रवसो दुहितरमुपयेमे भासां नाम
020B	तस्यामस्य जज्ञे अक्रोधनः
021A	अक्रोधनः खलु कालिङ्गीं करण्डुं नामोपयेमे
021B	तस्यामस्य जज्ञे देवातिथिः
022A	देवातिथिः खलु वैदेहीमुपयेमे मर्यादां नाम
022B	तस्यामस्य जज्ञे ऋचः
023A	ऋचः खल्वाङ्गेयीमुपयेमे सुदेवां नाम
023B	तस्यां पुत्रमजनयदृक्षम्
024A	ऋक्षः खलु तक्षकदुहितरमुपयेमे ज्वालां नाम
024B	तस्यां पुत्रं मतिनारं नामोत्पादयामास
025A	मतिनारः खलु सरस्वत्यां द्वादशवार्षिकं सत्रमाजहार
026A	निवृत्ते च सत्रे सरस्वत्यभिगम्य तं भर्तारं वरयामास
026B	तस्यां पुत्रमजनयत्तंसुं नाम
027A	अत्रानुवंशो भवति
028A	तंसुं सरस्वती पुत्रं मतिनारादजीजनत्
028C	इलिनं जनयामास कालिन्द्यां तंसुरात्मजम्
029A	इलिनस्तु रथन्तर्यां दुःषन्ताद्यान्पञ्च पुत्रानजनयत्
030A	दुःषन्तः खलु विश्वामित्रदुहितरं शकुन्तलां नामोपयेमे
030B	तस्यामस्य जज्ञे भरतः
030C	तत्र श्लोकौ भवतः
031a	माता भस्त्रा पितुः पुत्रो येन जातः स एव सः
031c	भरस्व पुत्रं दुःषन्त मावमंस्थाः शकुन्तलाम्
032a	रेतोधाः पुत्र उन्नयति नरदेव यमक्षयात्
032c	त्वं चास्य धाता गर्भस्य सत्यमाह शकुन्तला
033A	ततोऽस्य भरतत्वम्
034A	भरतः खलु काशेयीमुपयेमे सार्वसेनीं सुनन्दां नाम
034B	तस्यामस्य जज्ञे भुमन्युः
035A	भुमन्युः खलु दाशार्हीमुपयेमे जयां नाम
035B	तस्यामस्य जज्ञे सुहोत्रः
036A	सुहोत्रः खल्विक्ष्वाकुकन्यामुपयेमे सुवर्णां नाम
036B	तस्यामस्य जज्ञे हस्ती
036C	य इदं हास्तिनपुरं मापयामास
036D	एतदस्य हास्तिनपुरत्वम्
037A	हस्ती खलु त्रैगर्तीमुपयेमे यशोधरां नाम
037B	तस्यामस्य जज्ञे विकुण्ठनः
038A	विकुण्ठनः खलु दाशार्हीमुपयेमे सुदेवां नाम
038B	तस्यामस्य जज्ञेऽजमीढः
039A	अजमीढस्य चतुर्विंशं पुत्रशतं बभूव कैकेय्यां नागायां गान्धार्यां विमलायामृक्षायां चेति
039B	पृथक्पृथग्वंशकरा नृपतयः
039C	तत्र वंशकरः संवरणः
040A	संवरणः खलु वैवस्वतीं तपतीं नामोपयेमे
040B	तस्यामस्य जज्ञे कुरुः
041A	कुरुः खलु दाशार्हीमुपयेमे शुभाङ्गीं नाम
041B	तस्यामस्य जज्ञे विडूरथः
042A	विडूरथस्तु मागधीमुपयेमे सम्प्रियां नाम
042B	तस्यामस्य जज्ञेऽरुग्वान्नाम
043A	अरुग्वान्खलु मागधीमुपयेमेऽमृतां नाम
043B	तस्यामस्य जज्ञे परिक्षित्
044A	परिक्षित्खलु बाहुदामुपयेमे सुयशां नाम
044B	तस्यामस्य जज्ञे भीमसेनः
045A	भीमसेनः खलु कैकेयीमुपयेमे सुकुमारीं नाम
045B	तस्यामस्य जज्ञे पर्यश्रवाः
045C	यमाहुः प्रतीपं नाम
046A	प्रतीपः खलु शैब्यामुपयेमे सुनन्दां नाम
046B	तस्यां पुत्रानुत्पादयामास देवापिं शन्तनुं बाह्लीकं चेति
047A	देवापिः खलु बाल एवारण्यं प्रविवेश
047B	शन्तनुस्तु महीपालोऽभवत्
047C	अत्रानुवंशो भवति
048a	यं यं कराभ्यां स्पृशति जीर्णं स सुखमश्नुते
048c	पुनर्युवा च भवति तस्मात्तं शन्तनुं विदुः
049A	तदस्य शन्तनुत्वम्
050A	शन्तनुः खलु गङ्गां भागीरथीमुपयेमे
050B	तस्यामस्य जज्ञे देवव्रतः
050C	यमाहुर्भीष्म इति
051A	भीष्मः खलु पितुः प्रियचिकीर्षया सत्यवतीमुदवहन्मातरम्
051B	यामाहुर्गन्धकालीति
052A	तस्यां कानीनो गर्भः पराशराद्द्वैपायनः
052B	तस्यामेव शन्तनोर्द्वौ पुत्रौ बभूवतुः
052C	चित्राङ्गदो विचित्रवीर्यश्च
053A	तयोरप्राप्तयौवन एव चित्राङ्गदो गन्धर्वेण हतः
053B	विचित्रवीर्यस्तु राजा समभवत्
054A	विचित्रवीर्यः खलु कौसल्यात्मजेऽम्बिकाम्बालिके काशिराजदुहितरावुपयेमे
055A	विचित्रवीर्यस्त्वनपत्य एव विदेहत्वं प्राप्तः
056A	ततः सत्यवती चिन्तयामास
056B	दौःषन्तो वंश उच्छिद्यते इति
057A	सा द्वैपायनमृषिं चिन्तयामास
058A	स तस्याः पुरतः स्थितः किं करवाणीति
059A	सा तमुवाच
059B	भ्राता तवानपत्य एव स्वर्यातो विचित्रवीर्यः
059C	साध्वपत्यं तस्योत्पादयेति
060A	स परमित्युक्त्वा त्रीन्पुत्रानुत्पादयामास धृतराष्ट्रं पाण्डुं विदुरं चेति
061A	तत्र धृतराष्ट्रस्य राज्ञः पुत्रशतं बभूव गान्धार्यां वरदानाद्द्वैपायनस्य
062A	तेषां धृतराष्ट्रस्य पुत्राणां चत्वारः प्रधाना बभूवुर्दुर्योधनो दुःशासनो विकर्णश्चित्रसेन इति
063A	पाण्डोस्तु द्वे भार्ये बभूवतुः कुन्ती माद्री चेत्युभे स्त्रीरत्ने
064A	अथ पाण्डुर्मृगयां चरन्मैथुनगतमृषिमपश्यन्मृग्यां वर्तमानम्
064B	तथैवाप्लुतमनासादितकामरसमतृप्तं बाणेनाभिजघान
065A	स बाणविद्ध उवाच पाण्डुम्
065B	चरता धर्ममिमं येन त्वयाभिज्ञेन कामरसस्याहमनवाप्तकामरसोऽभिहतस्तस्मात्त्वमप्येतामवस्थामासाद्यानवाप्तकामरसः पञ्चत्वमाप्स्यसि क्षिप्रमेवेति
066A	स विवर्णरूपः पाण्डुः शापं परिहरमाणो नोपासर्पत भार्ये
067A	वाक्यं चोवाच
067B	स्वचापल्यादिदं प्राप्तवानहम्
067C	शृणोमि च नानपत्यस्य लोका सन्तीति
068A	सा त्वं मदर्थे पुत्रानुत्पादयेति कुन्तीमुवाच
069A	सा तत्र पुत्रानुत्पादयामास धर्माद्युधिष्ठिरं मारुताद्भीमसेनं शक्रादर्जुनमिति
070A	स तां हृष्टरूपः पाण्डुरुवाच
070B   इयं ते सपत्न्यनपत्या
070C	साध्वस्यामपत्यमुत्पाद्यतामिति
071A	स एवमस्त्वित्युक्तः कुन्त्या
072A	ततो माद्र्यामश्विभ्यां नकुलसहदेवावुत्पादितौ
073A	माद्रीं खल्वलङ्कृतां दृष्ट्वा पाण्डुर्भावं चक्रे
074A	स तां स्पृष्ट्वैव विदेहत्वं प्राप्तः
075A	तत्रैनं चितास्थं माद्री समन्वारुरोह
076A	उवाच कुन्तीम्
076B	यमयोरार्ययाप्रमत्तया भवितव्यमिति
077A	ततस्ते पञ्च पाण्डवाः कुन्त्या सहिता हास्तिनपुरमानीय तापसैर्भीष्मस्य विदुरस्य च निवेदिताः
078A	तत्रापि जतुगृहे दग्धुं समारब्धा न शकिता विदुरमन्त्रितेन
079A	ततश्च हिडिम्बमन्तरा हत्वा एकचक्रां गताः
080A	तस्यामप्येकचक्रायां बकं नाम राक्षसं हत्वा पाञ्चालनगरमभिगताः
081A	तस्माद्द्रौपदीं भार्यामविन्दन्स्वविषयं चाजग्मुः कुशलिनः
082A	पुत्रांश्चोत्पादयामासुः
082B	प्रतिविन्ध्यं युधिष्ठिरः
082C	सुतसोमं वृकोदरः
082D	श्रुतकीर्तिमर्जुनः
082E	शतानीकं नकुलः
082F	श्रुतकर्माणं सहदेव इति
083A	युधिष्ठिरस्तु गोवासनस्य शैब्यस्य देविकां नाम कन्यां स्वयंवरे लेभे
083B	तस्यां पुत्रं जनयामास यौधेयं नाम
084A	भीमसेनोऽपि काश्यां बलधरां नामोपयेमे वीर्यशुल्काम्
084B	तस्यां पुत्रं सर्वगं नामोत्पादयामास
085A	अर्जुनः खलु द्वारवतीं गत्वा भगिनीं वासुदेवस्य सुभद्रां नाम भार्यामुदवहत्
085B	तस्यां पुत्रमभिमन्युं नाम जनयामास
086A	नकुलस्तु चैद्यां करेणुवतीं नाम भार्यामुदवहत्
086B	तस्यां पुत्रं निरमित्रं नामाजनयत्
087A	सहदेवोऽपि माद्रीमेव स्वयंवरे विजयां नामोपयेमे
087B	तस्यां पुत्रमजनयत्सुहोत्रं नाम
088A	भीमसेनस्तु पूर्वमेव हिडिम्बायां राक्षस्यां घटोत्कचं नाम पुत्रं जनयामास
089A	इत्येते एकादश पाण्डवानां पुत्राः
090A	विराटस्य दुहितरमुत्तरां नामाभिमन्युरुपयेमे
090B	तस्यामस्य परासुर्गर्भोऽजायत
091A	तमुत्सङ्गेन प्रतिजग्राह पृथा नियोगात्पुरुषोत्तमस्य वासुदेवस्य
091B	षाण्मासिकं गर्भमहमेनं जीवयिष्यामीति
092A	सञ्जीवयित्वा चैनमुवाच
092B	परिक्षीणे कुले जातो भवत्वयं परिक्षिन्नामेति
093A	परिक्षित्तु खलु माद्रवतीं नामोपयेमे
093B	तस्यामस्य जनमेजयः
094A	जनमेजयात्तु वपुष्टमायां द्वौ पुत्रौ शतानीकः शङ्कुश्च
095A	शतानीकस्तु खलु वैदेहीमुपयेमे
095B	तस्यामस्य जज्ञे पुत्रोऽश्वमेधदत्तः
096a	इत्येष पूरोर्वंशस्तु पाण्डवानां च कीर्तितः
096c	पूरोर्वंशमिमं श्रुत्वा सर्वपापैः प्रमुच्यते
