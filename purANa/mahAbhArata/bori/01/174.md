001    अर्जुन उवाच
001a	अस्माकमनुरूपो वै यः स्याद्गन्धर्व वेदवित्
001c	पुरोहितस्तमाचक्ष्व सर्वं हि विदितं तव
002    गन्धर्व उवाच
002a	यवीयान्देवलस्यैष वने भ्राता तपस्यति
002c	धौम्य उत्कोचके तीर्थे तं वृणुध्वं यदीच्छथ
003    वैशम्पायन उवाच
003a	ततोऽर्जुनोऽस्त्रमाग्नेयं प्रददौ तद्यथाविधि
003c	गन्धर्वाय तदा प्रीतो वचनं चेदमब्रवीत्
004a	त्वय्येव तावत्तिष्ठन्तु हया गन्धर्वसत्तम
004c	कर्मकाले ग्रहीष्यामि स्वस्ति तेऽस्त्विति चाब्रवीत्
005a	तेऽन्योन्यमभिसम्पूज्य गन्धर्वः पाण्डवाश्च ह
005c	रम्याद्भागीरथीकच्छाद्यथाकामं प्रतस्थिरे
006a	तत उत्कोचकं तीर्थं गत्वा धौम्याश्रमं तु ते
006c	तं वव्रुः पाण्डवा धौम्यं पौरोहित्याय भारत
007a	तान्धौम्यः प्रतिजग्राह सर्ववेदविदां वरः
007c	पाद्येन फलमूलेन पौरोहित्येन चैव ह
008a	ते तदाशंसिरे लब्धां श्रियं राज्यं च पाण्डवाः
008c	तं ब्राह्मणं पुरस्कृत्य पाञ्चाल्याश्च स्वयंवरम्
009a	मातृषष्ठास्तु ते तेन गुरुणा सङ्गतास्तदा
009c	नाथवन्तमिवात्मानं मेनिरे भरतर्षभाः
010a	स हि वेदार्थतत्त्वज्ञस्तेषां गुरुरुदारधीः
010c	तेन धर्मविदा पार्था याज्याः सर्वविदा कृताः
011a	वीरांस्तु स हि तान्मेने प्राप्तराज्यान्स्वधर्मतः
011c	बुद्धिवीर्यबलोत्साहैर्युक्तान्देवानिवापरान्
012a	कृतस्वस्त्ययनास्तेन ततस्ते मनुजाधिपाः
012c	मेनिरे सहिता गन्तुं पाञ्चाल्यास्तं स्वयंवरम्
