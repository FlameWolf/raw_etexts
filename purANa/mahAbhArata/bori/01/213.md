BR0118213001	वैशम्पायन उवाच
BR0118213001a	उक्तवन्तो यदा वाक्यमसकृत्सर्ववृष्णयः
BR0118213001c	ततोऽब्रवीद्वासुदेवो वाक्यं धर्मार्थसंहितम्
BR0118213002a	नावमानं कुलस्यास्य गुडाकेशः प्रयुक्तवान्
BR0118213002c	सम्मानोऽभ्यधिकस्तेन प्रयुक्तोऽयमसंशयम्
BR0118213003a	अर्थलुब्धान्न वः पार्थो मन्यते सात्वतान्सदा
BR0118213003c	स्वयंवरमनाधृष्यं मन्यते चापि पाण्डवः
BR0118213004a	प्रदानमपि कन्यायाः पशुवत्कोऽनुमंस्यते
BR0118213004c	विक्रयं चाप्यपत्यस्य कः कुर्यात्पुरुषो भुवि
BR0118213005a	एतान्दोषांश्च कौन्तेयो दृष्टवानिति मे मतिः
BR0118213005c	अतः प्रसह्य हृतवान्कन्यां धर्मेण पाण्डवः
BR0118213006a	उचितश्चैव सम्बन्धः सुभद्रा च यशस्विनी
BR0118213006c	एष चापीदृशः पार्थः प्रसह्य हृतवानिति
BR0118213007a	भरतस्यान्वये जातं शन्तनोश्च महात्मनः
BR0118213007c	कुन्तिभोजात्मजापुत्रं को बुभूषेत नार्जुनम्
BR0118213008a	न च पश्यामि यः पार्थं विक्रमेण पराजयेत्
BR0118213008c	अपि सर्वेषु लोकेषु सेन्द्ररुद्रेषु मारिष
BR0118213009a	स च नाम रथस्तादृङ्मदीयास्ते च वाजिनः
BR0118213009c	योद्धा पार्थश्च शीघ्रास्त्रः को नु तेन समो भवेत्
BR0118213010a	तमनुद्रुत्य सान्त्वेन परमेण धनञ्जयम्
BR0118213010c	निवर्तयध्वं संहृष्टा ममैषा परमा मतिः
BR0118213011a	यदि निर्जित्य वः पार्थो बलाद्गच्छेत्स्वकं पुरम्
BR0118213011c	प्रणश्येद्वो यशः सद्यो न तु सान्त्वे पराजयः
BR0118213012a	तच्छ्रुत्वा वासुदेवस्य तथा चक्रुर्जनाधिप
BR0118213012c	निवृत्तश्चार्जुनस्तत्र विवाहं कृतवांस्ततः
BR0118213013a	उषित्वा तत्र कौन्तेयः संवत्सरपराः क्षपाः
BR0118213013c	पुष्करेषु ततः शिष्टं कालं वर्तितवान्प्रभुः
BR0118213013e	पूर्णे तु द्वादशे वर्षे खाण्डवप्रस्थमाविशत्
BR0118213014a	अभिगम्य स राजानं विनयेन समाहितः
BR0118213014c	अभ्यर्च्य ब्राह्मणान्पार्थो द्रौपदीमभिजग्मिवान्
BR0118213015a	तं द्रौपदी प्रत्युवाच प्रणयात्कुरुनन्दनम्
BR0118213015c	तत्रैव गच्छ कौन्तेय यत्र सा सात्वतात्मजा
BR0118213015e	सुबद्धस्यापि भारस्य पूर्वबन्धः श्लथायते
BR0118213016a	तथा बहुविधं कृष्णां विलपन्तीं धनञ्जयः
BR0118213016c	सान्त्वयामास भूयश्च क्षमयामास चासकृत्
BR0118213017a	सुभद्रां त्वरमाणश्च रक्तकौशेयवाससम्
BR0118213017c	पार्थः प्रस्थापयामास कृत्वा गोपालिकावपुः
BR0118213018a	साधिकं तेन रूपेण शोभमाना यशस्विनी
BR0118213018c	भवनं श्रेष्ठमासाद्य वीरपत्नी वराङ्गना
BR0118213018e	ववन्दे पृथुताम्राक्षी पृथां भद्रा यशस्विनी
BR0118213019a	ततोऽभिगम्य त्वरिता पूर्णेन्दुसदृशानना
BR0118213019c	ववन्दे द्रौपदीं भद्रा प्रेष्याहमिति चाब्रवीत्
BR0118213020a	प्रत्युत्थाय च तां कृष्णा स्वसारं माधवस्य ताम्
BR0118213020c	सस्वजे चावदत्प्रीता निःसपत्नोऽस्तु ते पतिः
BR0118213020e	तथैव मुदिता भद्रा तामुवाचैवमस्त्विति
BR0118213021a	ततस्ते हृष्टमनसः पाण्डवेया महारथाः
BR0118213021c	कुन्ती च परमप्रीता बभूव जनमेजय
BR0118213022a	श्रुत्वा तु पुण्डरीकाक्षः सम्प्राप्तं स्वपुरोत्तमम्
BR0118213022c	अर्जुनं पाण्डवश्रेष्ठमिन्द्रप्रस्थगतं तदा
BR0118213023a	आजगाम विशुद्धात्मा सह रामेण केशवः
BR0118213023c	वृष्ण्यन्धकमहामात्रैः सह वीरैर्महारथैः
BR0118213024a	भ्रातृभिश्च कुमारैश्च योधैश्च शतशो वृतः
BR0118213024c	सैन्येन महता शौरिरभिगुप्तः परन्तपः
BR0118213025a	तत्र दानपतिर्धीमानाजगाम महायशाः
BR0118213025c	अक्रूरो वृष्णिवीराणां सेनापतिररिन्दमः
BR0118213026a	अनाधृष्टिर्महातेजा उद्धवश्च महायशाः
BR0118213026c	साक्षाद्बृहस्पतेः शिष्यो महाबुद्धिर्महायशाः
BR0118213027a	सत्यकः सात्यकिश्चैव कृतवर्मा च सात्वतः
BR0118213027c	प्रद्युम्नश्चैव साम्बश्च निशठः शङ्कुरेव च
BR0118213028a	चारुदेष्णश्च विक्रान्तो झिल्ली विपृथुरेव च
BR0118213028c	सारणश्च महाबाहुर्गदश्च विदुषां वरः
BR0118213029a	एते चान्ये च बहवो वृष्णिभोजान्धकास्तथा
BR0118213029c	आजग्मुः खाण्डवप्रस्थमादाय हरणं बहु
BR0118213030a	ततो युधिष्ठिरो राजा श्रुत्वा माधवमागतम्
BR0118213030c	प्रतिग्रहार्थं कृष्णस्य यमौ प्रास्थापयत्तदा
BR0118213031a	ताभ्यां प्रतिगृहीतं तद्वृष्णिचक्रं समृद्धिमत्
BR0118213031c	विवेश खाण्डवप्रस्थं पताकाध्वजशोभितम्
BR0118213032a	सिक्तसम्मृष्टपन्थानं पुष्पप्रकरशोभितम्
BR0118213032c	चन्दनस्य रसैः शीतैः पुण्यगन्धैर्निषेवितम्
BR0118213033a	दह्यतागुरुणा चैव देशे देशे सुगन्धिना
BR0118213033c	सुसम्मृष्टजनाकीर्णं वणिग्भिरुपशोभितम्
BR0118213034a	प्रतिपेदे महाबाहुः सह रामेण केशवः
BR0118213034c	वृष्ण्यन्धकमहाभोजैः संवृतः पुरुषोत्तमः
BR0118213035a	संपूज्यमानः पौरैश्च ब्राह्मणैश्च सहस्रशः
BR0118213035c	विवेश भवनं राज्ञः पुरन्दरगृहोपमम्
BR0118213036a	युधिष्ठिरस्तु रामेण समागच्छद्यथाविधि
BR0118213036c	मूर्ध्नि केशवमाघ्राय पर्यष्वजत बाहुना
BR0118213037a	तं प्रीयमाणं कृष्णस्तु विनयेनाभ्यपूजयत्
BR0118213037c	भीमं च पुरुषव्याघ्रं विधिवत्प्रत्यपूजयत्
BR0118213038a	तांश्च वृष्ण्यन्धकश्रेष्ठान्धर्मराजो युधिष्ठिरः
BR0118213038c	प्रतिजग्राह सत्कारैर्यथाविधि यथोपगम्
BR0118213039a	गुरुवत्पूजयामास कांश्चित्कांश्चिद्वयस्यवत्
BR0118213039c	कांश्चिदभ्यवदत्प्रेम्णा कैश्चिदप्यभिवादितः
BR0118213040a	ततो ददौ वासुदेवो जन्यार्थे धनमुत्तमम्
BR0118213040c	हरणं वै सुभद्राया ज्ञातिदेयं महायशाः
BR0118213041a	रथानां काञ्चनाङ्गानां किङ्किणीजालमालिनाम्
BR0118213041c	चतुर्युजामुपेतानां सूतैः कुशलसम्मतैः
BR0118213041e	सहस्रं प्रददौ कृष्णो गवामयुतमेव च
BR0118213042a	श्रीमान्माथुरदेश्यानां दोग्ध्रीणां पुण्यवर्चसाम्
BR0118213042c	वडवानां च शुभ्राणां चन्द्रांशुसमवर्चसाम्
BR0118213042e	ददौ जनार्दनः प्रीत्या सहस्रं हेमभूषणम्
BR0118213043a	तथैवाश्वतरीणां च दान्तानां वातरंहसाम्
BR0118213043c	शतान्यञ्जनकेशीनां श्वेतानां पञ्च पञ्च च
BR0118213044a	स्नापनोत्सादने चैव सुयुक्तं वयसान्वितम्
BR0118213044c	स्त्रीणां सहस्रं गौरीणां सुवेषाणां सुवर्चसाम्
BR0118213045a	सुवर्णशतकण्ठीनामरोगाणां सुवाससाम्
BR0118213045c	परिचर्यासु दक्षाणां प्रददौ पुष्करेक्षणः
BR0118213046a	कृताकृतस्य मुख्यस्य कनकस्याग्निवर्चसः
BR0118213046c	मनुष्यभारान्दाशार्हो ददौ दश जनार्दनः
BR0118213047a	गजानां तु प्रभिन्नानां त्रिधा प्रस्रवतां मदम्
BR0118213047c	गिरिकूटनिकाशानां समरेष्वनिवर्तिनाम्
BR0118213048a	कॢप्तानां पटुघण्टानां वराणां हेममालिनाम्
BR0118213048c	हस्त्यारोहैरुपेतानां सहस्रं साहसप्रियः
BR0118213049a	रामः पादग्राहणिकं ददौ पार्थाय लाङ्गली
BR0118213049c	प्रीयमाणो हलधरः सम्बन्धप्रीतिमावहन्
BR0118213050a	स महाधनरत्नौघो वस्त्रकम्बलफेनवान्
BR0118213050c	महागजमहाग्राहः पताकाशैवलाकुलः
BR0118213051a	पाण्डुसागरमाविद्धः प्रविवेश महानदः
BR0118213051c	पूर्णमापूरयंस्तेषां द्विषच्छोकावहोऽभवत्
BR0118213052a	प्रतिजग्राह तत्सर्वं धर्मराजो युधिष्ठिरः
BR0118213052c	पूजयामास तांश्चैव वृष्ण्यन्धकमहारथान्
BR0118213053a	ते समेता महात्मानः कुरुवृष्ण्यन्धकोत्तमाः
BR0118213053c	विजह्रुरमरावासे नराः सुकृतिनो यथा
BR0118213054a	तत्र तत्र महापानैरुत्कृष्टतलनादितैः
BR0118213054c	यथायोगं यथाप्रीति विजह्रुः कुरुवृष्णयः
BR0118213055a	एवमुत्तमवीर्यास्ते विहृत्य दिवसान्बहून्
BR0118213055c	पूजिताः कुरुभिर्जग्मुः पुनर्द्वारवतीं पुरीम्
BR0118213056a	रामं पुरस्कृत्य ययुर्वृष्ण्यन्धकमहारथाः
BR0118213056c	रत्नान्यादाय शुभ्राणि दत्तानि कुरुसत्तमैः
BR0118213057a	वासुदेवस्तु पार्थेन तत्रैव सह भारत
BR0118213057c	उवास नगरे रम्ये शक्रप्रस्थे महामनाः
BR0118213057e	व्यचरद्यमुनाकूले पार्थेन सह भारत
BR0118213058a	ततः सुभद्रा सौभद्रं केशवस्य प्रिया स्वसा
BR0118213058c	जयन्तमिव पौलोमी द्युतिमन्तमजीजनत्
BR0118213059a	दीर्घबाहुं महासत्त्वमृषभाक्षमरिन्दमम्
BR0118213059c	सुभद्रा सुषुवे वीरमभिमन्युं नरर्षभम्
BR0118213060a	अभीश्च मन्युमांश्चैव ततस्तमरिमर्दनम्
BR0118213060c	अभिमन्युमिति प्राहुरार्जुनिं पुरुषर्षभम्
BR0118213061a	स सात्वत्यामतिरथः सम्बभूव धनञ्जयात्
BR0118213061c	मखे निर्मथ्यमानाद्वा शमीगर्भाद्धुताशनः
BR0118213062a	यस्मिञ्जाते महाबाहुः कुन्तीपुत्रो युधिष्ठिरः
BR0118213062c	अयुतं गा द्विजातिभ्यः प्रादान्निष्कांश्च तावतः
BR0118213063a	दयितो वासुदेवस्य बाल्यात्प्रभृति चाभवत्
BR0118213063c	पितॄणां चैव सर्वेषां प्रजानामिव चन्द्रमाः
BR0118213064a	जन्मप्रभृति कृष्णश्च चक्रे तस्य क्रियाः शुभाः
BR0118213064c	स चापि ववृधे बालः शुक्लपक्षे यथा शशी
BR0118213065a	चतुष्पादं दशविधं धनुर्वेदमरिन्दमः
BR0118213065c	अर्जुनाद्वेद वेदज्ञात्सकलं दिव्यमानुषम्
BR0118213066a	विज्ञानेष्वपि चास्त्राणां सौष्ठवे च महाबलः
BR0118213066c	क्रियास्वपि च सर्वासु विशेषानभ्यशिक्षयत्
BR0118213067a	आगमे च प्रयोगे च चक्रे तुल्यमिवात्मनः
BR0118213067c	तुतोष पुत्रं सौभद्रं प्रेक्षमाणो धनञ्जयः
BR0118213068a	सर्वसंहननोपेतं सर्वलक्षणलक्षितम्
BR0118213068c	दुर्धर्षमृषभस्कन्धं व्यात्ताननमिवोरगम्
BR0118213069a	सिंहदर्पं महेष्वासं मत्तमातङ्गविक्रमम्
BR0118213069c	मेघदुन्दुभिनिर्घोषं पूर्णचन्द्रनिभाननम्
BR0118213070a	कृष्णस्य सदृशं शौर्ये वीर्ये रूपे तथाकृतौ
BR0118213070c	ददर्श पुत्रं बीभत्सुर्मघवानिव तं यथा
BR0118213071a	पाञ्चाल्यपि च पञ्चभ्यः पतिभ्यः शुभलक्षणा
BR0118213071c	लेभे पञ्च सुतान्वीराञ्शुभान्पञ्चाचलानिव
BR0118213072a	युधिष्ठिरात्प्रतिविन्ध्यं सुतसोमं वृकोदरात्
BR0118213072c	अर्जुनाच्छ्रुतकर्माणं शतानीकं च नाकुलिम्
BR0118213073a	सहदेवाच्छ्रुतसेनमेतान्पञ्च महारथान्
BR0118213073c	पाञ्चाली सुषुवे वीरानादित्यानदितिर्यथा
BR0118213074a	शास्त्रतः प्रतिविन्ध्यं तमूचुर्विप्रा युधिष्ठिरम्
BR0118213074c	परप्रहरणज्ञाने प्रतिविन्ध्यो भवत्वयम्
BR0118213075a	सुते सोमसहस्रे तु सोमार्कसमतेजसम्
BR0118213075c	सुतसोमं महेष्वासं सुषुवे भीमसेनतः
BR0118213076a	श्रुतं कर्म महत्कृत्वा निवृत्तेन किरीटिना
BR0118213076c	जातः पुत्रस्तवेत्येवं श्रुतकर्मा ततोऽभवत्
BR0118213077a	शतानीकस्य राजर्षेः कौरव्यः कुरुनन्दनः
BR0118213077c	चक्रे पुत्रं सनामानं नकुलः कीर्तिवर्धनम्
BR0118213078a	ततस्त्वजीजनत्कृष्णा नक्षत्रे वह्निदैवते
BR0118213078c	सहदेवात्सुतं तस्माच्छ्रुतसेनेति तं विदुः
BR0118213079a	एकवर्षान्तरास्त्वेव द्रौपदेया यशस्विनः
BR0118213079c	अन्वजायन्त राजेन्द्र परस्परहिते रताः
BR0118213080a	जातकर्माण्यानुपूर्व्याच्चूडोपनयनानि च
BR0118213080c	चकार विधिवद्धौम्यस्तेषां भरतसत्तम
BR0118213081a	कृत्वा च वेदाध्ययनं ततः सुचरितव्रताः
BR0118213081c	जगृहुः सर्वमिष्वस्त्रमर्जुनाद्दिव्यमानुषम्
BR0118213082a	देवगर्भोपमैः पुत्रैर्व्यूढोरस्कैर्महाबलैः
BR0118213082c	अन्विता राजशार्दूल पाण्डवा मुदमाप्नुवन्
