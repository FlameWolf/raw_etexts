001	कर्ण उवाच
001a	दुर्योधन तव प्रज्ञा न सम्यगिति मे मतिः
001c	न ह्युपायेन ते शक्याः पाण्डवाः कुरुनन्दन
002a	पूर्वमेव हि ते सूक्ष्मैरुपायैर्यतितास्त्वया
002c	निग्रहीतुं यदा वीर शकिता न तदा त्वया
003a	इहैव वर्तमानास्ते समीपे तव पार्थिव
003c	अजातपक्षाः शिशवः शकिता नैव बाधितुम्
004a	जातपक्षा विदेशस्था विवृद्धाः सर्वशोऽद्य ते
004c	नोपायसाध्याः कौन्तेया ममैषा मतिरच्युत
005a	न च ते व्यसनैर्योक्तुं शक्या दिष्टकृता हि ते
005c	शङ्किताश्चेप्सवश्चैव पितृपैतामहं पदम्
006a	परस्परेण भेदश्च नाधातुं तेषु शक्यते
006c	एकस्यां ये रताः पत्न्यां न भिद्यन्ते परस्परम्
007a	न चापि कृष्णा शक्येत तेभ्यो भेदयितुं परैः
007c	परिद्यूनान्वृतवती किमुताद्य मृजावतः
008a	ईप्सितश्च गुणः स्त्रीणामेकस्या बहुभर्तृता
008c	तं च प्राप्तवती कृष्णा न सा भेदयितुं सुखम्
009a	आर्यवृत्तश्च पाञ्चाल्यो न स राजा धनप्रियः
009c	न सन्त्यक्ष्यति कौन्तेयान्राज्यदानैरपि ध्रुवम्
010a	तथास्य पुत्रो गुणवाननुरक्तश्च पाण्डवान्
010c	तस्मान्नोपायसाध्यांस्तानहं मन्ये कथञ्चन
011a	इदं त्वद्य क्षमं कर्तुमस्माकं पुरुषर्षभ
011c	यावन्न कृतमूलास्ते पाण्डवेया विशां पते
011e	तावत्प्रहरणीयास्ते रोचतां तव विक्रमः
012a	अस्मत्पक्षो महान्यावद्यावत्पाञ्चालको लघुः
012c	तावत्प्रहरणं तेषां क्रियतां मा विचारय
013a	वाहनानि प्रभूतानि मित्राणि बहुलानि च
013c	यावन्न तेषां गान्धारे तावदेवाशु विक्रम
014a	यावच्च राजा पाञ्चाल्यो नोद्यमे कुरुते मनः
014c	सह पुत्रैर्महावीर्यैस्तावदेवाशु विक्रम
015a	यावन्नायाति वार्ष्णेयः कर्षन्यादववाहिनीम्
015c	राज्यार्थे पाण्डवेयानां तावदेवाशु विक्रम
016a	वसूनि विविधान्भोगान्राज्यमेव च केवलम्
016c	नात्याज्यमस्ति कृष्णस्य पाण्डवार्थे महीपते
017a	विक्रमेण मही प्राप्ता भरतेन महात्मना
017c	विक्रमेण च लोकांस्त्रीञ्जितवान्पाकशासनः
018a	विक्रमं च प्रशंसन्ति क्षत्रियस्य विशां पते
018c	स्वको हि धर्मः शूराणां विक्रमः पार्थिवर्षभ
019a	ते बलेन वयं राजन्महता चतुरङ्गिणा
019c	प्रमथ्य द्रुपदं शीघ्रमानयामेह पाण्डवान्
020a	न हि साम्ना न दानेन न भेदेन च पाण्डवाः
020c	शक्याः साधयितुं तस्माद्विक्रमेणैव ताञ्जहि
021a	तान्विक्रमेण जित्वेमामखिलां भुङ्क्ष्व मेदिनीम्
021c	नान्यमत्र प्रपश्यामि कार्योपायं जनाधिप
022	वैशम्पायन उवाच
022a	श्रुत्वा तु राधेयवचो धृतराष्ट्रः प्रतापवान्
022c	अभिपूज्य ततः पश्चादिदं वचनमब्रवीत्
023a	उपपन्नं महाप्राज्ञे कृतास्त्रे सूतनन्दने
023c	त्वयि विक्रमसम्पन्नमिदं वचनमीदृशम्
024a	भूय एव तु भीष्मश्च द्रोणो विदुर एव च
024c	युवां च कुरुतां बुद्धिं भवेद्या नः सुखोदया
025a	तत आनाय्य तान्सर्वान्मन्त्रिणः सुमहायशाः
025c	धृतराष्ट्रो महाराज मन्त्रयामास वै तदा
