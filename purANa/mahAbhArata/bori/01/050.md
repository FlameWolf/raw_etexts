BR01050505001	 आस्तीक उवाच
BR01050505001a 	 सोमस्य यज्ञो वरुणस्य यज्ञः; प्रजापतेर्यज्ञ आसीत्प्रयागे
BR01050505001c	 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः
BR01050505002a	 शक्रस्य यज्ञः शतसङ्ख्य उक्तस्तथापरस्तुल्यसङ्ख्यः शतं वै
BR01050505002c	 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः
BR01050505003a	 यमस्य यज्ञो हरिमेधसश्च; यथा यज्ञो रन्तिदेवस्य राज्ञः
BR01050505003c	 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः
BR01050505004a	 गयस्य यज्ञः शशबिन्दोश्च राज्ञो; यज्ञस्तथा वैश्रवणस्य राज्ञः
BR01050505004c	 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः
BR01050505005a	 नृगस्य यज्ञस्त्वजमीढस्य चासीद्यथा यज्ञो दाशरथेश्च राज्ञः
BR01050505005c	 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः
BR01050505006a	 यज्ञः श्रुतो नो दिवि देवसूनोर्युधिष्ठिरस्याजमीढस्य राज्ञः
BR01050505006c	 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः
BR01050505007a	 कृष्णस्य यज्ञः सत्यवत्याः सुतस्य; स्वयं च कर्म प्रचकार यत्र
BR01050505007c	 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः
BR01050505008a	 इमे हि ते सूर्यहुताशवर्चसः; समासते वृत्रहणः क्रतुं यथा
BR01050505008c	 नैषां ज्ञानं विद्यते ज्ञातुमद्य; दत्तं येभ्यो न प्रणश्येत्कथंचित्
BR01050505009a	 ऋत्विक्समो नास्ति लोकेषु चैव; द्वैपायनेनेति विनिश्चितं मे
BR01050505009c	 एतस्य शिष्या हि क्षितिं चरन्ति; सर्वर्त्विजः कर्मसु स्वेषु दक्षाः
BR01050505010a	 विभावसुश्चित्रभानुर्महात्मा; हिरण्यरेता विश्वभुक्कृष्णवर्त्मा
BR01050505010c	 प्रदक्षिणावर्तशिखः प्रदीप्तो; हव्यं तवेदं हुतभुग्वष्टि देवः
BR01050505011a	 नेह त्वदन्यो विद्यते जीवलोके; समो नृपः पालयिता प्रजानाम्
BR01050505011c	 धृत्या च ते प्रीतमनाः सदाहं; त्वं वा राजा धर्मराजो यमो वा
BR01050505012a	 शक्रः साक्षाद्वज्रपाणिर्यथेह; त्राता लोकेऽस्मिंस्त्वं तथेह प्रजानाम्
BR01050505012c	 मतस्त्वं नः पुरुषेन्द्रेह लोके; न च त्वदन्यो गृहपतिरस्ति यज्ञे
BR01050505013a	 खट्वाङ्गनाभागदिलीपकल्पो; ययातिमान्धातृसमप्रभावः
BR01050505013c	 आदित्यतेजःप्रतिमानतेजा; भीष्मो यथा भ्राजसि सुव्रतस्त्वम्
BR01050505014a	 वाल्मीकिवत्ते निभृतं सुधैर्यं; वसिष्ठवत्ते नियतश्च कोपः
BR01050505014c	 प्रभुत्वमिन्द्रेण समं मतं मे; द्युतिश्च नारायणवद्विभाति
BR01050505015a	 यमो यथा धर्मविनिश्चयज्ञः; कृष्णो यथा सर्वगुणोपपन्नः
BR01050505015c	 श्रियां निवासोऽसि यथा वसूनां; निधानभूतोऽसि तथा क्रतूनाम्
BR01050505016a	 दम्भोद्भवेनासि समो बलेन; रामो यथा शस्त्रविदस्त्रविच्च
BR01050505016c	 और्वत्रिताभ्यामसि तुल्यतेजा; दुष्प्रेक्षणीयोऽसि भगीरथो वा
BR01050505017	 सूत उवाच
BR01050505017a	 एवं स्तुताः सर्व एव प्रसन्ना; राजा सदस्या ऋत्विजो हव्यवाहः
BR01050505017c	 तेषां दृष्ट्वा भावितानीङ्गितानि; प्रोवाच राजा जनमेजयोऽथ
