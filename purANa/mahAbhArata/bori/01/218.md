001	वैशम्पायन उवाच
001a	तस्याभिवर्षतो वारि पाण्डवः प्रत्यवारयत्
001c	शरवर्षेण बीभत्सुरुत्तमास्त्राणि दर्शयन्
002a	शरैः समन्ततः सर्वं खाण्डवं चापि पाण्डवः
002c	छादयामास तद्वर्षमपकृष्य ततो वनात्
003a	न च स्म किञ्चिच्छक्नोति भूतं निश्चरितुं ततः
003c	सञ्छाद्यमाने खगमैरस्यता सव्यसाचिना
004a	तक्षकस्तु न तत्रासीत्सर्पराजो महाबलः
004c	दह्यमाने वने तस्मिन्कुरुक्षेत्रेऽभवत्तदा
005a	अश्वसेनस्तु तत्रासीत्तक्षकस्य सुतो बली
005c	स यत्नमकरोत्तीव्रं मोक्षार्थं हव्यवाहनात्
006a	न शशाक विनिर्गन्तुं कौन्तेयशरपीडितः
006c	मोक्षयामास तं माता निगीर्य भुजगात्मजा
007a	तस्य पूर्वं शिरो ग्रस्तं पुच्छमस्य निगीर्यते
007c	ऊर्ध्वमाचक्रमे सा तु पन्नगी पुत्रगृद्धिनी
008a	तस्यास्तीक्ष्णेन भल्लेन पृथुधारेण पाण्डवः
008c	शिरश्चिच्छेद गच्छन्त्यास्तामपश्यत्सुरेश्वरः
009a	तं मुमोचयिषुर्वज्री वातवर्षेण पाण्डवम्
009c	मोहयामास तत्कालमश्वसेनस्त्वमुच्यत
010a	तां च मायां तदा दृष्ट्वा घोरां नागेन वञ्चितः
010c	द्विधा त्रिधा च चिच्छेद खगतानेव भारत
011a	शशाप तं च सङ्क्रुद्धो बीभत्सुर्जिह्मगामिनम्
011c	पावको वासुदेवश्च अप्रतिष्ठो भवेदिति
012a	ततो जिष्णुः सहस्राक्षं खं वितत्येषुभिः शितैः
012c	योधयामास सङ्क्रुद्धो वञ्चनां तामनुस्मरन्
013a	देवराडपि तं दृष्ट्वा संरब्धमिव फल्गुनम्
013c	स्वमस्त्रमसृजद्दीप्तं यत्ततानाखिलं नभः
014a	ततो वायुर्महाघोषः क्षोभयन्सर्वसागरान्
014c	वियत्स्थोऽजनयन्मेघाञ्जलधारामुचोऽऽकुलान्
015a	तद्विघातार्थमसृजदर्जुनोऽप्यस्त्रमुत्तमम्
015c	वायव्यमेवाभिमन्त्र्य प्रतिपत्तिविशारदः
016a	तेनेन्द्राशनिमेघानां वीर्यौजस्तद्विनाशितम्
016c	जलधाराश्च ताः शोषं जग्मुर्नेशुश्च विद्युतः
017a	क्षणेन चाभवद्व्योम सम्प्रशान्तरजस्तमः
017c	सुखशीतानिलगुणं प्रकृतिस्थार्कमण्डलम्
018a	निष्प्रतीकारहृष्टश्च हुतभुग्विविधाकृतिः
018c	प्रजज्वालातुलार्चिष्मान्स्वनादैः पूरयञ्जगत्
019a	कृष्णाभ्यां रक्षितं दृष्ट्वा तं च दावमहङ्कृताः
019c	समुत्पेतुरथाकाशं सुपर्णाद्याः पतत्रिणः
020a	गरुडा वज्रसदृशैः पक्षतुण्डनखैस्तथा
020c	प्रहर्तुकामाः सम्पेतुराकाशात्कृष्णपाण्डवौ
021a	तथैवोरगसङ्घाताः पाण्डवस्य समीपतः
021c	उत्सृजन्तो विषं घोरं निश्चेरुर्ज्वलिताननाः
022a	तांश्चकर्त शरैः पार्थः सरोषान्दृश्य खेचरान्
022c	विवशाश्चापतन्दीप्तं देहाभावाय पावकम्
023a	ततः सुराः सगन्धर्वा यक्षराक्षसपन्नगाः
023c	उत्पेतुर्नादमतुलमुत्सृजन्तो रणार्थिणः
024a	अयःकणपचक्राश्मभुशुण्ड्युद्यतबाहवः
024c	कृष्णपार्थौ जिघांसन्तः क्रोधसम्मूर्च्छितौजसः
025a	तेषामभिव्याहरतां शस्त्रवर्षं च मुञ्चताम्
025c	प्रममाथोत्तमाङ्गानि बीभत्सुर्निशितैः शरैः
026a	कृष्णश्च सुमहातेजाश्चक्रेणारिनिहा तदा
026c	दैत्यदानवसङ्घानां चकार कदनं महत्
027a	अथापरे शरैर्विद्धाश्चक्रवेगेरितास्तदा
027c	वेलामिव समासाद्य व्यातिष्ठन्त महौजसः
028a	ततः शक्रोऽभिसङ्क्रुद्धस्त्रिदशानां महेश्वरः
028c	पाण्डुरं गजमास्थाय तावुभौ समभिद्रवत्
029a	अशनिं गृह्य तरसा वज्रमस्त्रमवासृजत्
029c	हतावेताविति प्राह सुरानसुरसूदनः
030a	ततः समुद्यतां दृष्ट्वा देवेन्द्रेण महाशनिम्
030c	जगृहुः सर्वशस्त्राणि स्वानि स्वानि सुरास्तदा
031a	कालदण्डं यमो राजा शिबिकां च धनेश्वरः
031c	पाशं च वरुणस्तत्र विचक्रं च तथा शिवः
032a	ओषधीर्दीप्यमानाश्च जगृहातेऽश्विनावपि
032c	जगृहे च धनुर्धाता मुसलं च जयस्तथा
033a	पर्वतं चापि जग्राह क्रुद्धस्त्वष्टा महाबलः
033c	अंशस्तु शक्तिं जग्राह मृत्युर्देवः परश्वधम्
034a	प्रगृह्य परिघं घोरं विचचारार्यमा अपि
034c	मित्रश्च क्षुरपर्यन्तं चक्रं गृह्य व्यतिष्ठत
035a	पूषा भगश्च सङ्क्रुद्धः सविता च विशां पते
035c	आत्तकार्मुकनिस्त्रिंशाः कृष्णपार्थावभिद्रुताः
036a	रुद्राश्च वसवश्चैव मरुतश्च महाबलाः
036c	विश्वेदेवास्तथा साध्या दीप्यमानाः स्वतेजसा
037a	एते चान्ये च बहवो देवास्तौ पुरुषोत्तमौ
037c	कृष्णपार्थौ जिघांसन्तः प्रतीयुर्विविधायुधाः
038a	तत्राद्भुतान्यदृश्यन्त निमित्तानि महाहवे
038c	युगान्तसमरूपाणि भूतोत्सादाय भारत
039a	तथा तु दृष्ट्वा संरब्धं शक्रं देवैः सहाच्युतौ
039c	अभीतौ युधि दुर्धर्षौ तस्थतुः सज्जकार्मुकौ
040a	आगतांश्चैव तान्दृष्ट्वा देवानेकैकशस्ततः
040c	न्यवारयेतां सङ्क्रुद्धौ बाणैर्वज्रोपमैस्तदा
041a	असकृद्भग्नसङ्कल्पाः सुराश्च बहुशः कृताः
041c	भयाद्रणं परित्यज्य शक्रमेवाभिशिश्रियुः
042a	दृष्ट्वा निवारितान्देवान्माधवेनार्जुनेन च
042c	आश्चर्यमगमंस्तत्र मुनयो दिवि विष्ठिताः
043a	शक्रश्चापि तयोर्वीर्यमुपलभ्यासकृद्रणे
043c	बभूव परमप्रीतो भूयश्चैतावयोधयत्
044a	ततोऽश्मवर्षं सुमहद्व्यसृजत्पाकशासनः
044c	भूय एव तदा वीर्यं जिज्ञासुः सव्यसाचिनः
044e	तच्छरैरर्जुनो वर्षं प्रतिजघ्नेऽत्यमर्षणः
045a	विफलं क्रियमाणं तत्सम्प्रेक्ष्य च शतक्रतुः
045c	भूयः संवर्धयामास तद्वर्षं देवराडथ
046a	सोऽश्मवर्षं महावेगैरिषुभिः पाकशासनिः
046c	विलयं गमयामास हर्षयन्पितरं तदा
047a	समुत्पाट्य तु पाणिभ्यां मन्दराच्छिखरं महत्
047c	सद्रुमं व्यसृजच्छक्रो जिघांसुः पाण्डुनन्दनम्
048a	ततोऽर्जुनो वेगवद्भिर्ज्वलिताग्रैरजिह्मगैः
048c	बाणैर्विध्वंसयामास गिरेः शृङ्गं सहस्रधा
049a	गिरेर्विशीर्यमाणस्य तस्य रूपं तदा बभौ
049c	सार्कचन्द्रग्रहस्येव नभसः प्रविशीर्यतः
050a	तेनावाक्पतता दावे शैलेन महता भृशम्
050c	भूय एव हतास्तत्र प्राणिनः खाण्डवालयाः
