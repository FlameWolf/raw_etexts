001	वैशम्पायन उवाच
001a	ततो गच्छन्महाबाहुरेकोऽमात्यान्विसृज्य तान्
001c	नापश्यदाश्रमे तस्मिंस्तमृषिं संशितव्रतम्
002a	सोऽपश्यमानस्तमृषिं शून्यं दृष्ट्वा तमाश्रमम्
002c	उवाच क इहेत्युच्चैर्वनं सन्नादयन्निव
003a	श्रुत्वाथ तस्य तं शब्दं कन्या श्रीरिव रूपिणी
003c	निश्चक्रामाश्रमात्तस्मात्तापसीवेषधारिणी
004a	सा तं दृष्ट्वैव राजानं दुःषन्तमसितेक्षणा
004c	स्वागतं त इति क्षिप्रमुवाच प्रतिपूज्य च
005a	आसनेनार्चयित्वा च पाद्येनार्घ्येण चैव हि
005c	पप्रच्छानामयं राजन्कुशलं च नराधिपम्
006a	यथावदर्चयित्वा सा पृष्ट्वा चानामयं तदा
006c	उवाच स्मयमानेव किं कार्यं क्रियतामिति
007a	तामब्रवीत्ततो राजा कन्यां मधुरभाषिणीम्
007c	दृष्ट्वा सर्वानवद्याङ्गीं यथावत्प्रतिपूजितः
008a	आगतोऽहं महाभागमृषिं कण्वमुपासितुम्
008c	क्व गतो भगवान्भद्रे तन्ममाचक्ष्व शोभने
009	शकुन्तलोवाच
009a	गतः पिता मे भगवान्फलान्याहर्तुमाश्रमात्
009c	मुहूर्तं सम्प्रतीक्षस्व द्रक्ष्यस्येनमिहागतम्
010	वैशम्पायन उवाच
010a	अपश्यमानस्तमृषिं तया चोक्तस्तथा नृपः
010c	तां च दृष्ट्वा वरारोहां श्रीमतीं चारुहासिनीम्
011a	विभ्राजमानां वपुषा तपसा च दमेन च
011c	रूपयौवनसम्पन्नामित्युवाच महीपतिः
012a	कासि कस्यासि सुश्रोणि किमर्थं चागता वनम्
012c	एवंरूपगुणोपेता कुतस्त्वमसि शोभने
013a	दर्शनादेव हि शुभे त्वया मेऽपहृतं मनः
013c	इच्छामि त्वामहं ज्ञातुं तन्ममाचक्ष्व शोभने
014a	एवमुक्ता तदा कन्या तेन राज्ञा तदाश्रमे
014c	उवाच हसती वाक्यमिदं सुमधुराक्षरम्
015a	कण्वस्याहं भगवतो दुःषन्त दुहिता मता
015c	तपस्विनो धृतिमतो धर्मज्ञस्य यशस्विनः
016	दुःषन्त उवाच
016a	ऊर्ध्वरेता महाभागो भगवाँल्लोकपूजितः
016c	चलेद्धि वृत्ताद्धर्मोऽपि न चलेत्संशितव्रतः
017a	कथं त्वं तस्य दुहिता सम्भूता वरवर्णिनी
017c	संशयो मे महानत्र तं मे छेत्तुमिहार्हसि
018	शकुन्तलोवाच
018a	यथायमागमो मह्यं यथा चेदमभूत्पुरा
018c	शृणु राजन्यथातत्त्वं यथास्मि दुहिता मुनेः
019a	ऋषिः कश्चिदिहागम्य मम जन्माभ्यचोदयत्
019c	तस्मै प्रोवाच भगवान्यथा तच्छृणु पार्थिव
020a	तप्यमानः किल पुरा विश्वामित्रो महत्तपः
020c	सुभृशं तापयामास शक्रं सुरगणेश्वरम्
021a	तपसा दीप्तवीर्योऽयं स्थानान्मां च्यावयेदिति
021c	भीतः पुरन्दरस्तस्मान्मेनकामिदमब्रवीत्
022a	गुणैर्दिव्यैरप्सरसां मेनके त्वं विशिष्यसे
022c	श्रेयो मे कुरु कल्याणि यत्त्वां वक्ष्यामि तच्छृणु
023a	असावादित्यसङ्काशो विश्वामित्रो महातपाः
023c	तप्यमानस्तपो घोरं मम कम्पयते मनः
024a	मेनके तव भारोऽयं विश्वामित्रः सुमध्यमे
024c	संशितात्मा सुदुर्धर्ष उग्रे तपसि वर्तते
025a	स मां न च्यावयेत्स्थानात्तं वै गत्वा प्रलोभय
025c	चर तस्य तपोविघ्नं कुरु मे प्रियमुत्तमम्
026a	रूपयौवनमाधुर्यचेष्टितस्मितभाषितैः
026c	लोभयित्वा वरारोहे तपसः सन्निवर्तय
027	मेनकोवाच
027a	महातेजाः स भगवान्सदैव च महातपाः
027c	कोपनश्च तथा ह्येनं जानाति भगवानपि
028a	तेजसस्तपसश्चैव कोपस्य च महात्मनः
028c	त्वमप्युद्विजसे यस्य नोद्विजेयमहं कथम्
029a	महाभागं वसिष्ठं यः पुत्रैरिष्टैर्व्ययोजयत्
029c	क्षत्रे जातश्च यः पूर्वमभवद्ब्राह्मणो बलात्
030a	शौचार्थं यो नदीं चक्रे दुर्गमां बहुभिर्जलैः
030c	यां तां पुण्यतमां लोके कौशिकीति विदुर्जनाः
031a	बभार यत्रास्य पुरा काले दुर्गे महात्मनः
031c	दारान्मतङ्गो धर्मात्मा राजर्षिर्व्याधतां गतः
032a	अतीतकाले दुर्भिक्षे यत्रैत्य पुनराश्रमम्
032c	मुनिः पारेति नद्या वै नाम चक्रे तदा प्रभुः
033a	मतङ्गं याजयां चक्रे यत्र प्रीतमनाः स्वयम्
033c	त्वं च सोमं भयाद्यस्य गतः पातुं शुरेश्वर
034a	अति नक्षत्रवंशांश्च क्रुद्धो नक्षत्रसम्पदा
034c	प्रति श्रवणपूर्वाणि नक्षत्राणि ससर्ज यः
035a	एतानि यस्य कर्माणि तस्याहं भृशमुद्विजे
035c	यथा मां न दहेत्क्रुद्धस्तथाज्ञापय मां विभो
036a	तेजसा निर्दहेल्लोकान्कम्पयेद्धरणीं पदा
036c	सङ्क्षिपेच्च महामेरुं तूर्णमावर्तयेत्तथा
037a	तादृशं तपसा युक्तं प्रदीप्तमिव पावकम्
037c	कथमस्मद्विधा बाला जितेन्द्रियमभिस्पृशेत्
038a	हुताशनमुखं दीप्तं सूर्यचन्द्राक्षितारकम्
038c	कालजिह्वं सुरश्रेष्ठ कथमस्मद्विधा स्पृशेत्
039a	यमश्च सोमश्च महर्षयश्च; साध्या विश्वे वालखिल्याश्च सर्वे
039c	एतेऽपि यस्योद्विजन्ते प्रभावात्कस्मात्तस्मान्मादृशी नोद्विजेत
040a	त्वयैवमुक्ता च कथं समीपमृषेर्न गच्छेयमहं सुरेन्द्र
040c	रक्षां तु मे चिन्तय देवराज; यथा त्वदर्थं रक्षिताहं चरेयम्
041a	कामं तु मे मारुतस्तत्र वासः; प्रक्रीडिताया विवृणोतु देव
041c	भवेच्च मे मन्मथस्तत्र कार्ये; सहायभूतस्तव देवप्रसादात्
042a	वनाच्च वायुः सुरभिः प्रवायेत्तस्मिन्काले तमृषिं लोभयन्त्याः
042c	तथेत्युक्त्वा विहिते चैव तस्मिंस्ततो ययौ साश्रमं कौशिकस्य
