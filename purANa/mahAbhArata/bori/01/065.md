BR0107065001	वैशम्पायन उवाच
BR0107065001a	ततो गच्छन्महाबाहुरेकोऽमात्यान्विसृज्य तान्
BR0107065001c	नापश्यदाश्रमे तस्मिंस्तमृषिं संशितव्रतम्
BR0107065002a	सोऽपश्यमानस्तमृषिं शून्यं दृष्ट्वा तमाश्रमम्
BR0107065002c	उवाच क इहेत्युच्चैर्वनं सन्नादयन्निव
BR0107065003a	श्रुत्वाथ तस्य तं शब्दं कन्या श्रीरिव रूपिणी
BR0107065003c	निश्चक्रामाश्रमात्तस्मात्तापसीवेषधारिणी
BR0107065004a	सा तं दृष्ट्वैव राजानं दुःषन्तमसितेक्षणा
BR0107065004c	स्वागतं त इति क्षिप्रमुवाच प्रतिपूज्य च
BR0107065005a	आसनेनार्चयित्वा च पाद्येनार्घ्येण चैव हि
BR0107065005c	पप्रच्छानामयं राजन्कुशलं च नराधिपम्
BR0107065006a	यथावदर्चयित्वा सा पृष्ट्वा चानामयं तदा
BR0107065006c	उवाच स्मयमानेव किं कार्यं क्रियतामिति
BR0107065007a	तामब्रवीत्ततो राजा कन्यां मधुरभाषिणीम्
BR0107065007c	दृष्ट्वा सर्वानवद्याङ्गीं यथावत्प्रतिपूजितः
BR0107065008a	आगतोऽहं महाभागमृषिं कण्वमुपासितुम्
BR0107065008c	क्व गतो भगवान्भद्रे तन्ममाचक्ष्व शोभने
BR0107065009	शकुन्तलोवाच
BR0107065009a	गतः पिता मे भगवान्फलान्याहर्तुमाश्रमात्
BR0107065009c	मुहूर्तं सम्प्रतीक्षस्व द्रक्ष्यस्येनमिहागतम्
BR0107065010	वैशम्पायन उवाच
BR0107065010a	अपश्यमानस्तमृषिं तया चोक्तस्तथा नृपः
BR0107065010c	तां च दृष्ट्वा वरारोहां श्रीमतीं चारुहासिनीम्
BR0107065011a	विभ्राजमानां वपुषा तपसा च दमेन च
BR0107065011c	रूपयौवनसम्पन्नामित्युवाच महीपतिः
BR0107065012a	कासि कस्यासि सुश्रोणि किमर्थं चागता वनम्
BR0107065012c	एवंरूपगुणोपेता कुतस्त्वमसि शोभने
BR0107065013a	दर्शनादेव हि शुभे त्वया मेऽपहृतं मनः
BR0107065013c	इच्छामि त्वामहं ज्ञातुं तन्ममाचक्ष्व शोभने
BR0107065014a	एवमुक्ता तदा कन्या तेन राज्ञा तदाश्रमे
BR0107065014c	उवाच हसती वाक्यमिदं सुमधुराक्षरम्
BR0107065015a	कण्वस्याहं भगवतो दुःषन्त दुहिता मता
BR0107065015c	तपस्विनो धृतिमतो धर्मज्ञस्य यशस्विनः
BR0107065016	दुःषन्त उवाच
BR0107065016a	ऊर्ध्वरेता महाभागो भगवाँल्लोकपूजितः
BR0107065016c	चलेद्धि वृत्ताद्धर्मोऽपि न चलेत्संशितव्रतः
BR0107065017a	कथं त्वं तस्य दुहिता सम्भूता वरवर्णिनी
BR0107065017c	संशयो मे महानत्र तं मे छेत्तुमिहार्हसि
BR0107065018	शकुन्तलोवाच
BR0107065018a	यथायमागमो मह्यं यथा चेदमभूत्पुरा
BR0107065018c	शृणु राजन्यथातत्त्वं यथास्मि दुहिता मुनेः
BR0107065019a	ऋषिः कश्चिदिहागम्य मम जन्माभ्यचोदयत्
BR0107065019c	तस्मै प्रोवाच भगवान्यथा तच्छृणु पार्थिव
BR0107065020a	तप्यमानः किल पुरा विश्वामित्रो महत्तपः
BR0107065020c	सुभृशं तापयामास शक्रं सुरगणेश्वरम्
BR0107065021a	तपसा दीप्तवीर्योऽयं स्थानान्मां च्यावयेदिति
BR0107065021c	भीतः पुरन्दरस्तस्मान्मेनकामिदमब्रवीत्
BR0107065022a	गुणैर्दिव्यैरप्सरसां मेनके त्वं विशिष्यसे
BR0107065022c	श्रेयो मे कुरु कल्याणि यत्त्वां वक्ष्यामि तच्छृणु
BR0107065023a	असावादित्यसङ्काशो विश्वामित्रो महातपाः
BR0107065023c	तप्यमानस्तपो घोरं मम कम्पयते मनः
BR0107065024a	मेनके तव भारोऽयं विश्वामित्रः सुमध्यमे
BR0107065024c	संशितात्मा सुदुर्धर्ष उग्रे तपसि वर्तते
BR0107065025a	स मां न च्यावयेत्स्थानात्तं वै गत्वा प्रलोभय
BR0107065025c	चर तस्य तपोविघ्नं कुरु मे प्रियमुत्तमम्
BR0107065026a	रूपयौवनमाधुर्यचेष्टितस्मितभाषितैः
BR0107065026c	लोभयित्वा वरारोहे तपसः सन्निवर्तय
BR0107065027	मेनकोवाच
BR0107065027a	महातेजाः स भगवान्सदैव च महातपाः
BR0107065027c	कोपनश्च तथा ह्येनं जानाति भगवानपि
BR0107065028a	तेजसस्तपसश्चैव कोपस्य च महात्मनः
BR0107065028c	त्वमप्युद्विजसे यस्य नोद्विजेयमहं कथम्
BR0107065029a	महाभागं वसिष्ठं यः पुत्रैरिष्टैर्व्ययोजयत्
BR0107065029c	क्षत्रे जातश्च यः पूर्वमभवद्ब्राह्मणो बलात्
BR0107065030a	शौचार्थं यो नदीं चक्रे दुर्गमां बहुभिर्जलैः
BR0107065030c	यां तां पुण्यतमां लोके कौशिकीति विदुर्जनाः
BR0107065031a	बभार यत्रास्य पुरा काले दुर्गे महात्मनः
BR0107065031c	दारान्मतङ्गो धर्मात्मा राजर्षिर्व्याधतां गतः
BR0107065032a	अतीतकाले दुर्भिक्षे यत्रैत्य पुनराश्रमम्
BR0107065032c	मुनिः पारेति नद्या वै नाम चक्रे तदा प्रभुः
BR0107065033a	मतङ्गं याजयां चक्रे यत्र प्रीतमनाः स्वयम्
BR0107065033c	त्वं च सोमं भयाद्यस्य गतः पातुं शुरेश्वर
BR0107065034a	अति नक्षत्रवंशांश्च क्रुद्धो नक्षत्रसम्पदा
BR0107065034c	प्रति श्रवणपूर्वाणि नक्षत्राणि ससर्ज यः
BR0107065035a	एतानि यस्य कर्माणि तस्याहं भृशमुद्विजे
BR0107065035c	यथा मां न दहेत्क्रुद्धस्तथाज्ञापय मां विभो
BR0107065036a	तेजसा निर्दहेल्लोकान्कम्पयेद्धरणीं पदा
BR0107065036c	सङ्क्षिपेच्च महामेरुं तूर्णमावर्तयेत्तथा
BR0107065037a	तादृशं तपसा युक्तं प्रदीप्तमिव पावकम्
BR0107065037c	कथमस्मद्विधा बाला जितेन्द्रियमभिस्पृशेत्
BR0107065038a	हुताशनमुखं दीप्तं सूर्यचन्द्राक्षितारकम्
BR0107065038c	कालजिह्वं सुरश्रेष्ठ कथमस्मद्विधा स्पृशेत्
BR0107065039a	यमश्च सोमश्च महर्षयश्च; साध्या विश्वे वालखिल्याश्च सर्वे
BR0107065039c	एतेऽपि यस्योद्विजन्ते प्रभावात्कस्मात्तस्मान्मादृशी नोद्विजेत
BR0107065040a	त्वयैवमुक्ता च कथं समीपमृषेर्न गच्छेयमहं सुरेन्द्र
BR0107065040c	रक्षां तु मे चिन्तय देवराज; यथा त्वदर्थं रक्षिताहं चरेयम्
BR0107065041a	कामं तु मे मारुतस्तत्र वासः; प्रक्रीडिताया विवृणोतु देव
BR0107065041c	भवेच्च मे मन्मथस्तत्र कार्ये; सहायभूतस्तव देवप्रसादात्
BR0107065042a	वनाच्च वायुः सुरभिः प्रवायेत्तस्मिन्काले तमृषिं लोभयन्त्याः
BR0107065042c	तथेत्युक्त्वा विहिते चैव तस्मिंस्ततो ययौ साश्रमं कौशिकस्य
