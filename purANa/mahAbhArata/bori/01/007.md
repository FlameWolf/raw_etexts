BR0104007001 	सूत उवाच
BR0104007001a	शप्तस्तु भृगुणा वह्निः क्रुद्धो वाक्यमथाब्रवीत्
BR0104007001c	किमिदं साहसं ब्रह्मन्कृतवानसि साम्प्रतम्
BR0104007002a	धर्मे प्रयतमानस्य सत्यं च वदतः समम्
BR0104007002c	पृष्टो यदब्रुवं सत्यं व्यभिचारोऽत्र को मम
BR0104007003a	पृष्टो हि साक्षी यः साक्ष्यं जानमानोऽन्यथा वदेत्
BR0104007003c	स पूर्वानात्मनः सप्त कुले हन्यात्तथा परान्
BR0104007004a	यश्च कार्यार्थतत्त्वज्ञो जानमानो न भाषते
BR0104007004c	सोऽपि तेनैव पापेन लिप्यते नात्र संशयः
BR0104007005a	शक्तोऽहमपि शप्तुं त्वां मान्यास्तु ब्राह्मणा मम
BR0104007005c	जानतोऽपि च ते व्यक्तं कथयिष्ये निबोध तत्
BR0104007006a	योगेन बहुधात्मानं कृत्वा तिष्ठामि मूर्तिषु
BR0104007006c	अग्निहोत्रेषु सत्रेषु क्रियास्वथ मखेषु च
BR0104007007a	वेदोक्तेन विधानेन मयि यद्धूयते हविः
BR0104007007c	देवताः पितरश्चैव तेन तृप्ता भवन्ति वै
BR0104007008a	आपो देवगणाः सर्वे आपः पितृगणास्तथा
BR0104007008c	दर्शश्च पौर्णमासश्च देवानां पितृभिः सह
BR0104007009a	देवताः पितरस्तस्मात्पितरश्चापि देवताः
BR0104007009c	एकीभूताश्च पूज्यन्ते पृथक्त्वेन च पर्वसु
BR0104007010a	देवताः पितरश्चैव जुह्वते मयि यत्सदा
BR0104007010c	त्रिदशानां पितॄणां च मुखमेवमहं स्मृतः
BR0104007011a	अमावास्यां च पितरः पौर्णमास्यां च देवताः
BR0104007011c	मन्मुखेनैव हूयन्ते भुञ्जते च हुतं हविः
BR0104007011e	सर्वभक्षः कथं तेषां भविष्यामि मुखं त्वहम्
BR0104007012a	चिन्तयित्वा ततो वह्निश्चक्रे संहारमात्मनः
BR0104007012c	द्विजानामग्निहोत्रेषु यज्ञसत्रक्रियासु च
BR0104007013a	निरोङ्कारवषट्काराः स्वधास्वाहाविवर्जिताः
BR0104007013c	विनाग्निना प्रजाः सर्वास्तत आसन्सुदुःखिताः
BR0104007014a	अथर्षयः समुद्विग्ना देवान्गत्वाब्रुवन्वचः
BR0104007014c	अग्निनाशात्क्रियाभ्रंशाद्भ्रान्ता लोकास्त्रयोऽनघाः
BR0104007014e	विधध्वमत्र यत्कार्यं न स्यात्कालात्ययो यथा
BR0104007015a	अथर्षयश्च देवाश्च ब्रह्माणमुपगम्य तु
BR0104007015c	अग्नेरावेदयञ्छापं क्रियासंहारमेव च
BR0104007016a	भृगुणा वै महाभाग शप्तोऽग्निः कारणान्तरे
BR0104007016c	कथं देवमुखो भूत्वा यज्ञभागाग्रभुक्तथा
BR0104007016e	हुतभुक्सर्वलोकेषु सर्वभक्षत्वमेष्यति
BR0104007017a	श्रुत्वा तु तद्वचस्तेषामग्निमाहूय लोककृत्
BR0104007017c	उवाच वचनं श्लक्ष्णं भूतभावनमव्ययम्
BR0104007018a	लोकानामिह सर्वेषां त्वं कर्ता चान्त एव च
BR0104007018c	त्वं धारयसि लोकांस्त्रीन्क्रियाणां च प्रवर्तकः
BR0104007018e	स तथा कुरु लोकेश नोच्छिद्येरन्क्रिया यथा
BR0104007019a	कस्मादेवं विमूढस्त्वमीश्वरः सन्हुताशनः
BR0104007019c	त्वं पवित्रं यदा लोके सर्वभूतगतश्च ह
BR0104007020a	न त्वं सर्वशरीरेण सर्वभक्षत्वमेष्यसि
BR0104007020c	उपादानेऽर्चिषो यास्ते सर्वं धक्ष्यन्ति ताः शिखिन्
BR0104007021a	यथा सूर्यांशुभिः स्पृष्टं सर्वं शुचि विभाव्यते
BR0104007021c	तथा त्वदर्चिर्निर्दग्धं सर्वं शुचि भविष्यति
BR0104007022a	तदग्ने त्वं महत्तेजः स्वप्रभावाद्विनिर्गतम्
BR0104007022c	स्वतेजसैव तं शापं कुरु सत्यमृषेर्विभो
BR0104007022e	देवानां चात्मनो भागं गृहाण त्वं मुखे हुतम्
BR0104007023a	एवमस्त्विति तं वह्निः प्रत्युवाच पितामहम्
BR0104007023c	जगाम शासनं कर्तुं देवस्य परमेष्ठिनः
BR0104007024a	देवर्षयश्च मुदितास्ततो जग्मुर्यथागतम्
BR0104007024c	ऋषयश्च यथापूर्वं क्रियाः सर्वाः प्रचक्रिरे
BR0104007025a	दिवि देवा मुमुदिरे भूतसङ्घाश्च लौकिकाः
BR0104007025c	अग्निश्च परमां प्रीतिमवाप हतकल्मषः
BR0104007026a	एवमेष पुरावृत्त इतिहासोऽग्निशापजः
BR0104007026c	पुलोमस्य विनाशश्च च्यवनस्य च सम्भवः
