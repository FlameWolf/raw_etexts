BR0119215001	वैशम्पायन उवाच
BR0119215001a	सोऽब्रवीदर्जुनं चैव वासुदेवं च सात्वतम्
BR0119215001c	लोकप्रवीरौ तिष्ठन्तौ खाण्डवस्य समीपतः
BR0119215002a	ब्राह्मणो बहुभोक्तास्मि भुञ्जेऽपरिमितं सदा
BR0119215002c	भिक्षे वार्ष्णेयपार्थौ वामेकां तृप्तिं प्रयच्छताम्
BR0119215003a	एवमुक्तौ तमब्रूतां ततस्तौ कृष्णपाण्डवौ
BR0119215003c	केनान्नेन भवांस्तृप्येत्तस्यान्नस्य यतावहे
BR0119215004a	एवमुक्तः स भगवानब्रवीत्तावुभौ ततः
BR0119215004c	भाषमाणौ तदा वीरौ किमन्नं क्रियतामिति
BR0119215005a	नाहमन्नं बुभुक्षे वै पावकं मां निबोधतम्
BR0119215005c	यदन्नमनुरूपं मे तद्युवां सम्प्रयच्छतम्
BR0119215006a	इदमिन्द्रः सदा दावं खाण्डवं परिरक्षति
BR0119215006c	तं न शक्नोम्यहं दग्धुं रक्ष्यमाणं महात्मना
BR0119215007a	वसत्यत्र सखा तस्य तक्षकः पन्नगः सदा
BR0119215007c	सगणस्तत्कृते दावं परिरक्षति वज्रभृत्
BR0119215008a	तत्र भूतान्यनेकानि रक्ष्यन्ते स्म प्रसङ्गतः
BR0119215008c	तं दिधक्षुर्न शक्नोमि दग्धुं शक्रस्य तेजसा
BR0119215009a	स मां प्रज्वलितं दृष्ट्वा मेघाम्भोभिः प्रवर्षति
BR0119215009c	ततो दग्धुं न शक्नोमि दिधक्षुर्दावमीप्सितम्
BR0119215010a	स युवाभ्यां सहायाभ्यामस्त्रविद्भ्यां समागतः
BR0119215010c	दहेयं खाण्डवं दावमेतदन्नं वृतं मया
BR0119215011a	युवां ह्युदकधारास्ता भूतानि च समन्ततः
BR0119215011c	उत्तमास्त्रविदो सम्यक्सर्वतो वारयिष्यथः
BR0119215012a	एवमुक्ते प्रत्युवाच बीभत्सुर्जातवेदसम्
BR0119215012c	दिधक्षुं खाण्डवं दावमकामस्य शतक्रतोः
BR0119215013a	उत्तमास्त्राणि मे सन्ति दिव्यानि च बहूनि च
BR0119215013c	यैरहं शक्नुयां योद्धुमपि वज्रधरान्बहून्
BR0119215014a	धनुर्मे नास्ति भगवन्बाहुवीर्येण सम्मितम्
BR0119215014c	कुर्वतः समरे यत्नं वेगं यद्विषहेत मे
BR0119215015a	शरैश्च मेऽर्थो बहुभिरक्षयैः क्षिप्रमस्यतः
BR0119215015c	न हि वोढुं रथः शक्तः शरान्मम यथेप्सितान्
BR0119215016a	अश्वांश्च दिव्यानिच्छेयं पाण्डुरान्वातरंहसः
BR0119215016c	रथं च मेघनिर्घोषं सूर्यप्रतिमतेजसम्
BR0119215017a	तथा कृष्णस्य वीर्येण नायुधं विद्यते समम्
BR0119215017c	येन नागान्पिशाचांश्च निहन्यान्माधवो रणे
BR0119215018a	उपायं कर्मणः सिद्धौ भगवन्वक्तुमर्हसि
BR0119215018c	निवारयेयं येनेन्द्रं वर्षमाणं महावने
BR0119215019a	पौरुषेण तु यत्कार्यं तत्कर्तारौ स्व पावक
BR0119215019c	करणानि समर्थानि भगवन्दातुमर्हसि
