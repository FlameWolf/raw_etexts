BR0108124001	वैशम्पायन उवाच
BR0108124001a	कृतास्त्रान्धार्तराष्ट्रांश्च पाण्डुपुत्रांश्च भारत
BR0108124001c	दृष्ट्वा द्रोणोऽब्रवीद्राजन्धृतराष्ट्रं जनेश्वरम्
BR0108124002a	कृपस्य सोमदत्तस्य बाह्लीकस्य च धीमतः
BR0108124002c	गाङ्गेयस्य च सान्निध्ये व्यासस्य विदुरस्य च
BR0108124003a	राजन्सम्प्राप्तविद्यास्ते कुमराः कुरुसत्तम
BR0108124003c	ते दर्शयेयुः स्वां शिक्षां राजन्ननुमते तव
BR0108124004a	ततोऽब्रवीन्महाराजः प्रहृष्टेनान्तरात्मना
BR0108124004c	भारद्वाज महत्कर्म कृतं ते द्विजसत्तम
BR0108124005a	यदा तु मन्यसे कालं यस्मिन्देशे यथा यथा
BR0108124005c	तथा तथा विधानाय स्वयमाज्ञापयस्व माम्
BR0108124006a	स्पृहयाम्यद्य निर्वेदात्पुरुषाणां सचक्षुषाम्
BR0108124006c	अस्त्रहेतोः पराक्रान्तान्ये मे द्रक्ष्यन्ति पुत्रकान्
BR0108124007a	क्षत्तर्यद्गुरुराचार्यो ब्रवीति कुरु तत्तथा
BR0108124007c	न हीदृशं प्रियं मन्ये भविता धर्मवत्सल
BR0108124008a	ततो राजानमामन्त्र्य विदुरानुगतो बहिः
BR0108124008c	भारद्वाजो महाप्राज्ञो मापयामास मेदिनीम्
BR0108124008e	समामवृक्षां निर्गुल्मामुदक्प्रवणसंस्थिताम्
BR0108124009a	तस्यां भूमौ बलिं चक्रे तिथौ नक्षत्रपूजिते
BR0108124009c	अवघुष्टं पुरे चापि तदर्थं वदतां वर
BR0108124010a	रङ्गभूमौ सुविपुलं शास्त्रदृष्टं यथाविधि
BR0108124010c	प्रेक्षागारं सुविहितं चक्रुस्तत्र च शिल्पिनः
BR0108124010e	राज्ञः सर्वायुधोपेतं स्त्रीणां चैव नरर्षभ
BR0108124011a	मञ्चांश्च कारयामासुस्तत्र जानपदा जनाः
BR0108124011c	विपुलानुच्छ्रयोपेताञ्शिबिकाश्च महाधनाः
BR0108124012a	तस्मिंस्ततोऽहनि प्राप्ते राजा ससचिवस्तदा
BR0108124012c	भीष्मं प्रमुखतः कृत्वा कृपं चाचार्यसत्तमम्
BR0108124013a	मुक्ताजालपरिक्षिप्तं वैडूर्यमणिभूषितम्
BR0108124013c	शातकुम्भमयं दिव्यं प्रेक्षागारमुपागमत्
BR0108124014a	गान्धारी च महाभागा कुन्ती च जयतां वर
BR0108124014c	स्त्रियश्च सर्वा या राज्ञः सप्रेष्याः सपरिच्छदाः
BR0108124014e	हर्षादारुरुहुर्मञ्चान्मेरुं देवस्त्रियो यथा
BR0108124015a	ब्राह्मणक्षत्रियाद्यं च चातुर्वर्ण्यं पुराद्द्रुतम्
BR0108124015c	दर्शनेप्सु समभ्यागात्कुमाराणां कृतास्त्रताम्
BR0108124016a	प्रवादितैश्च वादित्रैर्जनकौतूहलेन च
BR0108124016c	महार्णव इव क्षुब्धः समाजः सोऽभवत्तदा
BR0108124017a	ततः शुक्लाम्बरधरः शुक्लयज्ञोपवीतवान्
BR0108124017c	शुक्लकेशः सितश्मश्रुः शुक्लमाल्यानुलेपनः
BR0108124018a	रङ्गमध्यं तदाचार्यः सपुत्रः प्रविवेश ह
BR0108124018c	नभो जलधरैर्हीनं साङ्गारक इवांशुमान्
BR0108124019a	स यथासमयं चक्रे बलिं बलवतां वरः
BR0108124019c	ब्राह्मणांश्चात्र मन्त्रज्ञान्वाचयामास मङ्गलम्
BR0108124020a	अथ पुण्याहघोषस्य पुण्यस्य तदनन्तरम्
BR0108124020c	विविशुर्विविधं गृह्य शस्त्रोपकरणं नराः
BR0108124021a	ततो बद्धतनुत्राणा बद्धकक्ष्या महाबलाः
BR0108124021c	बद्धतूणाः सधनुषो विविशुर्भरतर्षभाः
BR0108124022a	अनुज्येष्ठं च ते तत्र युधिष्ठिरपुरोगमाः
BR0108124022c	चक्रुरस्त्रं महावीर्याः कुमाराः परमाद्भुतम्
BR0108124023a	केचिच्छराक्षेपभयाच्छिरांस्यवननामिरे
BR0108124023c	मनुजा धृष्टमपरे वीक्षां चक्रुः सविस्मयाः
BR0108124024a	ते स्म लक्ष्याणि विविधुर्बाणैर्नामाङ्कशोभितैः
BR0108124024c	विविधैर्लाघवोत्सृष्टैरुह्यन्तो वाजिभिर्द्रुतम्
BR0108124025a	तत्कुमारबलं तत्र गृहीतशरकार्मुकम्
BR0108124025c	गन्धर्वनगराकारं प्रेक्ष्य ते विस्मिताभवन्
BR0108124026a	सहसा चुक्रुशुस्तत्र नराः शतसहस्रशः
BR0108124026c	विस्मयोत्फुल्लनयनाः साधु साध्विति भारत
BR0108124027a	कृत्वा धनुषि ते मार्गान्रथचर्यासु चासकृत्
BR0108124027c	गजपृष्ठेऽश्वपृष्ठे च नियुद्धे च महाबलाः
BR0108124028a	गृहीतखड्गचर्माणस्ततो भूयः प्रहारिणः
BR0108124028c	त्सरुमार्गान्यथोद्दिष्टांश्चेरुः सर्वासु भूमिषु
BR0108124029a	लाघवं सौष्ठवं शोभां स्थिरत्वं दृढमुष्टिताम्
BR0108124029c	ददृशुस्तत्र सर्वेषां प्रयोगे खड्गचर्मणाम्
BR0108124030a	अथ तौ नित्यसंहृष्टौ सुयोधनवृकोदरौ
BR0108124030c	अवतीर्णौ गदाहस्तावेकशृङ्गाविवाचलौ
BR0108124031a	बद्धकक्ष्यौ महाबाहू पौरुषे पर्यवस्थितौ
BR0108124031c	बृंहन्तौ वाशिताहेतोः समदाविव कुञ्जरौ
BR0108124032a	तौ प्रदक्षिणसव्यानि मण्डलानि महाबलौ
BR0108124032c	चेरतुर्निर्मलगदौ समदाविव गोवृषौ
BR0108124033a	विदुरो धृतराष्ट्राय गान्धार्यै पाण्डवारणिः
BR0108124033c	न्यवेदयेतां तत्सर्वं कुमाराणां विचेष्टितम्
