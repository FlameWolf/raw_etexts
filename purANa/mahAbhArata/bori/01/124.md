001	वैशम्पायन उवाच
001a	कृतास्त्रान्धार्तराष्ट्रांश्च पाण्डुपुत्रांश्च भारत
001c	दृष्ट्वा द्रोणोऽब्रवीद्राजन्धृतराष्ट्रं जनेश्वरम्
002a	कृपस्य सोमदत्तस्य बाह्लीकस्य च धीमतः
002c	गाङ्गेयस्य च सान्निध्ये व्यासस्य विदुरस्य च
003a	राजन्सम्प्राप्तविद्यास्ते कुमराः कुरुसत्तम
003c	ते दर्शयेयुः स्वां शिक्षां राजन्ननुमते तव
004a	ततोऽब्रवीन्महाराजः प्रहृष्टेनान्तरात्मना
004c	भारद्वाज महत्कर्म कृतं ते द्विजसत्तम
005a	यदा तु मन्यसे कालं यस्मिन्देशे यथा यथा
005c	तथा तथा विधानाय स्वयमाज्ञापयस्व माम्
006a	स्पृहयाम्यद्य निर्वेदात्पुरुषाणां सचक्षुषाम्
006c	अस्त्रहेतोः पराक्रान्तान्ये मे द्रक्ष्यन्ति पुत्रकान्
007a	क्षत्तर्यद्गुरुराचार्यो ब्रवीति कुरु तत्तथा
007c	न हीदृशं प्रियं मन्ये भविता धर्मवत्सल
008a	ततो राजानमामन्त्र्य विदुरानुगतो बहिः
008c	भारद्वाजो महाप्राज्ञो मापयामास मेदिनीम्
008e	समामवृक्षां निर्गुल्मामुदक्प्रवणसंस्थिताम्
009a	तस्यां भूमौ बलिं चक्रे तिथौ नक्षत्रपूजिते
009c	अवघुष्टं पुरे चापि तदर्थं वदतां वर
010a	रङ्गभूमौ सुविपुलं शास्त्रदृष्टं यथाविधि
010c	प्रेक्षागारं सुविहितं चक्रुस्तत्र च शिल्पिनः
010e	राज्ञः सर्वायुधोपेतं स्त्रीणां चैव नरर्षभ
011a	मञ्चांश्च कारयामासुस्तत्र जानपदा जनाः
011c	विपुलानुच्छ्रयोपेताञ्शिबिकाश्च महाधनाः
012a	तस्मिंस्ततोऽहनि प्राप्ते राजा ससचिवस्तदा
012c	भीष्मं प्रमुखतः कृत्वा कृपं चाचार्यसत्तमम्
013a	मुक्ताजालपरिक्षिप्तं वैडूर्यमणिभूषितम्
013c	शातकुम्भमयं दिव्यं प्रेक्षागारमुपागमत्
014a	गान्धारी च महाभागा कुन्ती च जयतां वर
014c	स्त्रियश्च सर्वा या राज्ञः सप्रेष्याः सपरिच्छदाः
014e	हर्षादारुरुहुर्मञ्चान्मेरुं देवस्त्रियो यथा
015a	ब्राह्मणक्षत्रियाद्यं च चातुर्वर्ण्यं पुराद्द्रुतम्
015c	दर्शनेप्सु समभ्यागात्कुमाराणां कृतास्त्रताम्
016a	प्रवादितैश्च वादित्रैर्जनकौतूहलेन च
016c	महार्णव इव क्षुब्धः समाजः सोऽभवत्तदा
017a	ततः शुक्लाम्बरधरः शुक्लयज्ञोपवीतवान्
017c	शुक्लकेशः सितश्मश्रुः शुक्लमाल्यानुलेपनः
018a	रङ्गमध्यं तदाचार्यः सपुत्रः प्रविवेश ह
018c	नभो जलधरैर्हीनं साङ्गारक इवांशुमान्
019a	स यथासमयं चक्रे बलिं बलवतां वरः
019c	ब्राह्मणांश्चात्र मन्त्रज्ञान्वाचयामास मङ्गलम्
020a	अथ पुण्याहघोषस्य पुण्यस्य तदनन्तरम्
020c	विविशुर्विविधं गृह्य शस्त्रोपकरणं नराः
021a	ततो बद्धतनुत्राणा बद्धकक्ष्या महाबलाः
021c	बद्धतूणाः सधनुषो विविशुर्भरतर्षभाः
022a	अनुज्येष्ठं च ते तत्र युधिष्ठिरपुरोगमाः
022c	चक्रुरस्त्रं महावीर्याः कुमाराः परमाद्भुतम्
023a	केचिच्छराक्षेपभयाच्छिरांस्यवननामिरे
023c	मनुजा धृष्टमपरे वीक्षां चक्रुः सविस्मयाः
024a	ते स्म लक्ष्याणि विविधुर्बाणैर्नामाङ्कशोभितैः
024c	विविधैर्लाघवोत्सृष्टैरुह्यन्तो वाजिभिर्द्रुतम्
025a	तत्कुमारबलं तत्र गृहीतशरकार्मुकम्
025c	गन्धर्वनगराकारं प्रेक्ष्य ते विस्मिताभवन्
026a	सहसा चुक्रुशुस्तत्र नराः शतसहस्रशः
026c	विस्मयोत्फुल्लनयनाः साधु साध्विति भारत
027a	कृत्वा धनुषि ते मार्गान्रथचर्यासु चासकृत्
027c	गजपृष्ठेऽश्वपृष्ठे च नियुद्धे च महाबलाः
028a	गृहीतखड्गचर्माणस्ततो भूयः प्रहारिणः
028c	त्सरुमार्गान्यथोद्दिष्टांश्चेरुः सर्वासु भूमिषु
029a	लाघवं सौष्ठवं शोभां स्थिरत्वं दृढमुष्टिताम्
029c	ददृशुस्तत्र सर्वेषां प्रयोगे खड्गचर्मणाम्
030a	अथ तौ नित्यसंहृष्टौ सुयोधनवृकोदरौ
030c	अवतीर्णौ गदाहस्तावेकशृङ्गाविवाचलौ
031a	बद्धकक्ष्यौ महाबाहू पौरुषे पर्यवस्थितौ
031c	बृंहन्तौ वाशिताहेतोः समदाविव कुञ्जरौ
032a	तौ प्रदक्षिणसव्यानि मण्डलानि महाबलौ
032c	चेरतुर्निर्मलगदौ समदाविव गोवृषौ
033a	विदुरो धृतराष्ट्राय गान्धार्यै पाण्डवारणिः
033c	न्यवेदयेतां तत्सर्वं कुमाराणां विचेष्टितम्
