001	जनमेजय उवाच
001a	त्वत्तः श्रुतमिदं ब्रह्मन्देवदानवरक्षसाम्
001c	अंशावतरणं सम्यग्गन्धर्वाप्सरसां तथा
002a	इमं तु भूय इच्छामि कुरूणां वंशमादितः
002c	कथ्यमानं त्वया विप्र विप्रर्षिगणसन्निधौ
003	वैशम्पायन उवाच
003a	पौरवाणां वंशकरो दुःषन्तो नाम वीर्यवान्
003c	पृथिव्याश्चतुरन्ताया गोप्ता भरतसत्तम
004a	चतुर्भागं भुवः कृत्स्नं स भुङ्क्ते मनुजेश्वरः
004c	समुद्रावरणांश्चापि देशान्स समितिञ्जयः
005a	आम्लेच्छाटविकान्सर्वान्स भुङ्क्ते रिपुमर्दनः
005c	रत्नाकरसमुद्रान्तांश्चातुर्वर्ण्यजनावृतान्
006a	न वर्णसङ्करकरो नाकृष्यकरकृज्जनः
006c	न पापकृत्कश्चिदासीत्तस्मिन्राजनि शासति
007a	धर्म्यां रतिं सेवमाना धर्मार्थावभिपेदिरे
007c	तदा नरा नरव्याघ्र तस्मिञ्जनपदेश्वरे
008a	नासीच्चोरभयं तात न क्षुधाभयमण्वपि
008c	नासीद्व्याधिभयं चापि तस्मिञ्जनपदेश्वरे
009a	स्वैर्धर्मै रेमिरे वर्णा दैवे कर्मणि निःस्पृहाः
009c	तमाश्रित्य महीपालमासंश्चैवाकुतोभयाः
010a	कालवर्षी च पर्जन्यः सस्यानि फलवन्ति च
010c	सर्वरत्नसमृद्धा च मही वसुमती तदा
011a	स चाद्भुतमहावीर्यो वज्रसंहननो युवा
011c	उद्यम्य मन्दरं दोर्भ्यां हरेत्सवनकाननम्
012a	धनुष्यथ गदायुद्धे त्सरुप्रहरणेषु च
012c	नागपृष्ठेऽश्वपृष्ठे च बभूव परिनिष्ठितः
013a	बले विष्णुसमश्चासीत्तेजसा भास्करोपमः
013c	अक्षुब्धत्वेऽर्णवसमः सहिष्णुत्वे धरासमः
014a	सम्मतः स महीपालः प्रसन्नपुरराष्ट्रवान्
014c	भूयो धर्मपरैर्भावैर्विदितं जनमावसत्
