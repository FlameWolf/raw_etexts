BR0107086001	अष्टक उवाच
BR0107086001a	चरन्गृहस्थः कथमेति देवान्कथं भिक्षुः कथमाचार्यकर्मा
BR0107086001c	वानप्रस्थः सत्पथे सन्निविष्टो; बहून्यस्मिन्सम्प्रति वेदयन्ति
BR0107086002	ययातिरुवाच
BR0107086002a	आहूताध्यायी गुरुकर्मस्वचोद्यः; पूर्वोत्थायी चरमं चोपशायी
BR0107086002c	मृदुर्दान्तो धृतिमानप्रमत्तः; स्वाध्यायशीलः सिध्यति ब्रह्मचारी
BR0107086003a	धर्मागतं प्राप्य धनं यजेत; दद्यात्सदैवातिथीन्भोजयेच्च
BR0107086003c	अनाददानश्च परैरदत्तं; सैषा गृहस्थोपनिषत्पुराणी
BR0107086004a	स्ववीर्यजीवी वृजिनान्निवृत्तो; दाता परेभ्यो न परोपतापी
BR0107086004c	तादृङ्मुनिः सिद्धिमुपैति मुख्यां; वसन्नरण्ये नियताहारचेष्टः
BR0107086005a	अशिल्पजीवी नगृहश्च नित्यं; जितेन्द्रियः सर्वतो विप्रमुक्तः
BR0107086005c	अनोकसारी लघुरल्पचारश्चरन्देशानेकचरः स भिक्षुः
BR0107086006a	रात्र्या यया चाभिजिताश्च लोका; भवन्ति कामा विजिताः सुखाश्च
BR0107086006c	तामेव रात्रिं प्रयतेत विद्वानरण्यसंस्थो भवितुं यतात्मा
BR0107086007a	दशैव पूर्वान्दश चापरांस्तु; ज्ञातीन्सहात्मानमथैकविंशम्
BR0107086007c	अरण्यवासी सुकृते दधाति; विमुच्यारण्ये स्वशरीरधातून्
BR0107086008	अष्टक उवाच
BR0107086008a	कति स्विदेव मुनयो मौनानि कति चाप्युत
BR0107086008c	भवन्तीति तदाचक्ष्व श्रोतुमिच्छामहे वयम्
BR0107086009	ययातिरुवाच
BR0107086009a	अरण्ये वसतो यस्य ग्रामो भवति पृष्ठतः
BR0107086009c	ग्रामे वा वसतोऽरण्यं स मुनिः स्याज्जनाधिप
BR0107086010	अष्टक उवाच
BR0107086010a	कथं स्विद्वसतोऽरण्ये ग्रामो भवति पृष्ठतः
BR0107086010c	ग्रामे वा वसतोऽरण्यं कथं भवति पृष्ठतः
BR0107086011	ययातिरुवाच
BR0107086011a	न ग्राम्यमुपयुञ्जीत य आरण्यो मुनिर्भवेत्
BR0107086011c	तथास्य वसतोऽरण्ये ग्रामो भवति पृष्ठतः
BR0107086012a	अनग्निरनिकेतश्च अगोत्रचरणो मुनिः
BR0107086012c	कौपीनाच्छादनं यावत्तावदिच्छेच्च चीवरम्
BR0107086013a	यावत्प्राणाभिसन्धानं तावदिच्छेच्च भोजनम्
BR0107086013c	तथास्य वसतो ग्रामेऽरण्यं भवति पृष्ठतः
BR0107086014a	यस्तु कामान्परित्यज्य त्यक्तकर्मा जितेन्द्रियः
BR0107086014c	आतिष्ठेत मुनिर्मौनं स लोके सिद्धिमाप्नुयात्
BR0107086015a	धौतदन्तं कृत्तनखं सदा स्नातमलङ्कृतम्
BR0107086015c	असितं सितकर्मस्थं कस्तं नार्चितुमर्हति
BR0107086016a	तपसा कर्शितः क्षामः क्षीणमांसास्थिशोणितः
BR0107086016c	यदा भवति निर्द्वन्द्वो मुनिर्मौनं समास्थितः
BR0107086016e	अथ लोकमिमं जित्वा लोकं विजयते परम्
BR0107086017a	आस्येन तु यदाहारं गोवन्मृगयते मुनिः
BR0107086017c	अथास्य लोकः पूर्वो यः सोऽमृतत्वाय कल्पते
