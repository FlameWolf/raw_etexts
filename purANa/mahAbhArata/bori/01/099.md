BR0107099001	भीष्म उवाच
BR0107099001a	पुनर्भरतवंशस्य हेतुं सन्तानवृद्धये
BR0107099001c	वक्ष्यामि नियतं मातस्तन्मे निगदतः शृणु
BR0107099002a	ब्राह्मणो गुणवान्कश्चिद्धनेनोपनिमन्त्र्यताम्
BR0107099002c	विचित्रवीर्यक्षेत्रेषु यः समुत्पादयेत्प्रजाः
BR0107099003	वैशम्पायन उवाच
BR0107099003a	ततः सत्यवती भीष्मं वाचा संसज्जमानया
BR0107099003c	विहसन्तीव सव्रीडमिदं वचनमब्रवीत्
BR0107099004a	सत्यमेतन्महाबाहो यथा वदसि भारत
BR0107099004c	विश्वासात्ते प्रवक्ष्यामि सन्तानाय कुलस्य च
BR0107099004e	न ते शक्यमनाख्यातुमापद्धीयं तथाविधा
BR0107099005a	त्वमेव नः कुले धर्मस्त्वं सत्यं त्वं परा गतिः
BR0107099005c	तस्मान्निशम्य वाक्यं मे कुरुष्व यदनन्तरम्
BR0107099006a	धर्मयुक्तस्य धर्मात्मन्पितुरासीत्तरी मम
BR0107099006c	सा कदाचिदहं तत्र गता प्रथमयौवने
BR0107099007a	अथ धर्मभृतां श्रेष्ठः परमर्षिः पराशरः
BR0107099007c	आजगाम तरीं धीमांस्तरिष्यन्यमुनां नदीम्
BR0107099008a	स तार्यमाणो यमुनां मामुपेत्याब्रवीत्तदा
BR0107099008c	सान्त्वपूर्वं मुनिश्रेष्ठः कामार्तो मधुरं बहु
BR0107099009a	तमहं शापभीता च पितुर्भीता च भारत
BR0107099009c	वरैरसुलभैरुक्ता न प्रत्याख्यातुमुत्सहे
BR0107099010a	अभिभूय स मां बालां तेजसा वशमानयत्
BR0107099010c	तमसा लोकमावृत्य नौगतामेव भारत
BR0107099011a	मत्स्यगन्धो महानासीत्पुरा मम जुगुप्सितः
BR0107099011c	तमपास्य शुभं गन्धमिमं प्रादात्स मे मुनिः
BR0107099012a	ततो मामाह स मुनिर्गर्भमुत्सृज्य मामकम्
BR0107099012c	द्वीपेऽस्या एव सरितः कन्यैव त्वं भविष्यसि
BR0107099013a	पाराशर्यो महायोगी स बभूव महानृषिः
BR0107099013c	कन्यापुत्रो मम पुरा द्वैपायन इति स्मृतः
BR0107099014a	यो व्यस्य वेदांश्चतुरस्तपसा भगवानृषिः
BR0107099014c	लोके व्यासत्वमापेदे कार्ष्ण्यात्कृष्णत्वमेव च
BR0107099015a	सत्यवादी शमपरस्तपस्वी दग्धकिल्बिषः
BR0107099015c	स नियुक्तो मया व्यक्तं त्वया च अमितद्युते
BR0107099015e	भ्रातुः क्षेत्रेषु कल्याणमपत्यं जनयिष्यति
BR0107099016a	स हि मामुक्तवांस्तत्र स्मरेः कृत्येषु मामिति
BR0107099016c	तं स्मरिष्ये महाबाहो यदि भीष्म त्वमिच्छसि
BR0107099017a	तव ह्यनुमते भीष्म नियतं स महातपाः
BR0107099017c	विचित्रवीर्यक्षेत्रेषु पुत्रानुत्पादयिष्यति
BR0107099018a	महर्षेः कीर्तने तस्य भीष्मः प्राञ्जलिरब्रवीत्
BR0107099018c	धर्ममर्थं च कामं च त्रीनेतान्योऽनुपश्यति
BR0107099019a	अर्थमर्थानुबन्धं च धर्मं धर्मानुबन्धनम्
BR0107099019c	कामं कामानुबन्धं च विपरीतान्पृथक्पृथक्
BR0107099019e	यो विचिन्त्य धिया सम्यग्व्यवस्यति स बुद्धिमान्
BR0107099020a	तदिदं धर्मयुक्तं च हितं चैव कुलस्य नः
BR0107099020c	उक्तं भवत्या यच्छ्रेयः परमं रोचते मम
BR0107099021a	ततस्तस्मिन्प्रतिज्ञाते भीष्मेण कुरुनन्दन
BR0107099021c	कृष्णद्वैपायनं काली चिन्तयामास वै मुनिम्
BR0107099022a	स वेदान्विब्रुवन्धीमान्मातुर्विज्ञाय चिन्तितम्
BR0107099022c	प्रादुर्बभूवाविदितः क्षणेन कुरुनन्दन
BR0107099023a	तस्मै पूजां तदा दत्त्वा सुताय विधिपूर्वकम्
BR0107099023c	परिष्वज्य च बाहुभ्यां प्रस्नवैरभिषिच्य च
BR0107099023e	मुमोच बाष्पं दाशेयी पुत्रं दृष्ट्वा चिरस्य तम्
BR0107099024a	तामद्भिः परिषिच्यार्तां महर्षिरभिवाद्य च
BR0107099024c	मातरं पूर्वजः पुत्रो व्यासो वचनमब्रवीत्
BR0107099025a	भवत्या यदभिप्रेतं तदहं कर्तुमागतः
BR0107099025c	शाधि मां धर्मतत्त्वज्ञे करवाणि प्रियं तव
BR0107099026a	तस्मै पूजां ततोऽकार्षीत्पुरोधाः परमर्षये
BR0107099026c	स च तां प्रतिजग्राह विधिवन्मन्त्रपूर्वकम्
BR0107099027a	तमासनगतं माता पृष्ट्वा कुशलमव्ययम्
BR0107099027c	सत्यवत्यभिवीक्ष्यैनमुवाचेदमनन्तरम्
BR0107099028a	मातापित्रोः प्रजायन्ते पुत्राः साधारणाः कवे
BR0107099028c	तेषां पिता यथा स्वामी तथा माता न संशयः
BR0107099029a	विधातृविहितः स त्वं यथा मे प्रथमः सुतः
BR0107099029c	विचित्रवीर्यो ब्रह्मर्षे तथा मेऽवरजः सुतः
BR0107099030a	यथैव पितृतो भीष्मस्तथा त्वमपि मातृतः
BR0107099030c	भ्राता विचित्रवीर्यस्य यथा वा पुत्र मन्यसे
BR0107099031a	अयं शान्तनवः सत्यं पालयन्सत्यविक्रमः
BR0107099031c	बुद्धिं न कुरुतेऽपत्ये तथा राज्यानुशासने
BR0107099032a	स त्वं व्यपेक्षया भ्रातुः सन्तानाय कुलस्य च
BR0107099032c	भीष्मस्य चास्य वचनान्नियोगाच्च ममानघ
BR0107099033a	अनुक्रोशाच्च भूतानां सर्वेषां रक्षणाय च
BR0107099033c	आनृशंस्येन यद्ब्रूयां तच्छ्रुत्वा कर्तुमर्हसि
BR0107099034a	यवीयसस्तव भ्रातुर्भार्ये सुरसुतोपमे
BR0107099034c	रूपयौवनसम्पन्ने पुत्रकामे च धर्मतः
BR0107099035a	तयोरुत्पादयापत्यं समर्थो ह्यसि पुत्रक
BR0107099035c	अनुरूपं कुलस्यास्य सन्तत्याः प्रसवस्य च
BR0107099036	व्यास उवाच
BR0107099036a	वेत्थ धर्मं सत्यवति परं चापरमेव च
BR0107099036c	यथा च तव धर्मज्ञे धर्मे प्रणिहिता मतिः
BR0107099037a	तस्मादहं त्वन्नियोगाद्धर्ममुद्दिश्य कारणम्
BR0107099037c	ईप्सितं ते करिष्यामि दृष्टं ह्येतत्पुरातनम्
BR0107099038a	भ्रातुः पुत्रान्प्रदास्यामि मित्रावरुणयोः समान्
BR0107099038c	व्रतं चरेतां ते देव्यौ निर्दिष्टमिह यन्मया
BR0107099039a	संवत्सरं यथान्यायं ततः शुद्धे भविष्यतः
BR0107099039c	न हि मामव्रतोपेता उपेयात्काचिदङ्गना
BR0107099040	सत्यवत्युवाच
BR0107099040a	यथा सद्यः प्रपद्येत देवी गर्भं तथा कुरु
BR0107099040c	अराजकेषु राष्ट्रेषु नास्ति वृष्टिर्न देवताः
BR0107099041a	कथमराजकं राष्ट्रं शक्यं धारयितुं प्रभो
BR0107099041c	तस्माद्गर्भं समाधत्स्व भीष्मस्तं वर्धयिष्यति
BR0107099042	व्यास उवाच
BR0107099042a	यदि पुत्रः प्रदातव्यो मया क्षिप्रमकालिकम्
BR0107099042c	विरूपतां मे सहतामेतदस्याः परं व्रतम्
BR0107099043a	यदि मे सहते गन्धं रूपं वेषं तथा वपुः
BR0107099043c	अद्यैव गर्भं कौसल्या विशिष्टं प्रतिपद्यताम्
BR0107099044	वैशम्पायन उवाच
BR0107099044a	समागमनमाकाङ्क्षन्निति सोऽन्तर्हितो मुनिः
BR0107099044c	ततोऽभिगम्य सा देवी स्नुषां रहसि सङ्गताम्
BR0107099044e	धर्म्यमर्थसमायुक्तमुवाच वचनं हितम्
BR0107099045a	कौसल्ये धर्मतन्त्रं यद्ब्रवीमि त्वां निबोध मे
BR0107099045c	भरतानां समुच्छेदो व्यक्तं मद्भाग्यसङ्क्षयात्
BR0107099046a	व्यथितां मां च सम्प्रेक्ष्य पितृवंशं च पीडितम्
BR0107099046c	भीष्मो बुद्धिमदान्मेऽत्र धर्मस्य च विवृद्धये
BR0107099047a	सा च बुद्धिस्तवाधीना पुत्रि ज्ञातं मयेति ह
BR0107099047c	नष्टं च भारतं वंशं पुनरेव समुद्धर
BR0107099048a	पुत्रं जनय सुश्रोणि देवराजसमप्रभम्
BR0107099048c	स हि राज्यधुरं गुर्वीमुद्वक्ष्यति कुलस्य नः
BR0107099049a	सा धर्मतोऽनुनीयैनां कथञ्चिद्धर्मचारिणीम्
BR0107099049c	भोजयामास विप्रांश्च देवर्षीनतिथींस्तथा
