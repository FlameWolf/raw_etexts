001	भीष्म उवाच
001a	पुनर्भरतवंशस्य हेतुं सन्तानवृद्धये
001c	वक्ष्यामि नियतं मातस्तन्मे निगदतः शृणु
002a	ब्राह्मणो गुणवान्कश्चिद्धनेनोपनिमन्त्र्यताम्
002c	विचित्रवीर्यक्षेत्रेषु यः समुत्पादयेत्प्रजाः
003	वैशम्पायन उवाच
003a	ततः सत्यवती भीष्मं वाचा संसज्जमानया
003c	विहसन्तीव सव्रीडमिदं वचनमब्रवीत्
004a	सत्यमेतन्महाबाहो यथा वदसि भारत
004c	विश्वासात्ते प्रवक्ष्यामि सन्तानाय कुलस्य च
004e	न ते शक्यमनाख्यातुमापद्धीयं तथाविधा
005a	त्वमेव नः कुले धर्मस्त्वं सत्यं त्वं परा गतिः
005c	तस्मान्निशम्य वाक्यं मे कुरुष्व यदनन्तरम्
006a	धर्मयुक्तस्य धर्मात्मन्पितुरासीत्तरी मम
006c	सा कदाचिदहं तत्र गता प्रथमयौवने
007a	अथ धर्मभृतां श्रेष्ठः परमर्षिः पराशरः
007c	आजगाम तरीं धीमांस्तरिष्यन्यमुनां नदीम्
008a	स तार्यमाणो यमुनां मामुपेत्याब्रवीत्तदा
008c	सान्त्वपूर्वं मुनिश्रेष्ठः कामार्तो मधुरं बहु
009a	तमहं शापभीता च पितुर्भीता च भारत
009c	वरैरसुलभैरुक्ता न प्रत्याख्यातुमुत्सहे
010a	अभिभूय स मां बालां तेजसा वशमानयत्
010c	तमसा लोकमावृत्य नौगतामेव भारत
011a	मत्स्यगन्धो महानासीत्पुरा मम जुगुप्सितः
011c	तमपास्य शुभं गन्धमिमं प्रादात्स मे मुनिः
012a	ततो मामाह स मुनिर्गर्भमुत्सृज्य मामकम्
012c	द्वीपेऽस्या एव सरितः कन्यैव त्वं भविष्यसि
013a	पाराशर्यो महायोगी स बभूव महानृषिः
013c	कन्यापुत्रो मम पुरा द्वैपायन इति स्मृतः
014a	यो व्यस्य वेदांश्चतुरस्तपसा भगवानृषिः
014c	लोके व्यासत्वमापेदे कार्ष्ण्यात्कृष्णत्वमेव च
015a	सत्यवादी शमपरस्तपस्वी दग्धकिल्बिषः
015c	स नियुक्तो मया व्यक्तं त्वया च अमितद्युते
015e	भ्रातुः क्षेत्रेषु कल्याणमपत्यं जनयिष्यति
016a	स हि मामुक्तवांस्तत्र स्मरेः कृत्येषु मामिति
016c	तं स्मरिष्ये महाबाहो यदि भीष्म त्वमिच्छसि
017a	तव ह्यनुमते भीष्म नियतं स महातपाः
017c	विचित्रवीर्यक्षेत्रेषु पुत्रानुत्पादयिष्यति
018a	महर्षेः कीर्तने तस्य भीष्मः प्राञ्जलिरब्रवीत्
018c	धर्ममर्थं च कामं च त्रीनेतान्योऽनुपश्यति
019a	अर्थमर्थानुबन्धं च धर्मं धर्मानुबन्धनम्
019c	कामं कामानुबन्धं च विपरीतान्पृथक्पृथक्
019e	यो विचिन्त्य धिया सम्यग्व्यवस्यति स बुद्धिमान्
020a	तदिदं धर्मयुक्तं च हितं चैव कुलस्य नः
020c	उक्तं भवत्या यच्छ्रेयः परमं रोचते मम
021a	ततस्तस्मिन्प्रतिज्ञाते भीष्मेण कुरुनन्दन
021c	कृष्णद्वैपायनं काली चिन्तयामास वै मुनिम्
022a	स वेदान्विब्रुवन्धीमान्मातुर्विज्ञाय चिन्तितम्
022c	प्रादुर्बभूवाविदितः क्षणेन कुरुनन्दन
023a	तस्मै पूजां तदा दत्त्वा सुताय विधिपूर्वकम्
023c	परिष्वज्य च बाहुभ्यां प्रस्नवैरभिषिच्य च
023e	मुमोच बाष्पं दाशेयी पुत्रं दृष्ट्वा चिरस्य तम्
024a	तामद्भिः परिषिच्यार्तां महर्षिरभिवाद्य च
024c	मातरं पूर्वजः पुत्रो व्यासो वचनमब्रवीत्
025a	भवत्या यदभिप्रेतं तदहं कर्तुमागतः
025c	शाधि मां धर्मतत्त्वज्ञे करवाणि प्रियं तव
026a	तस्मै पूजां ततोऽकार्षीत्पुरोधाः परमर्षये
026c	स च तां प्रतिजग्राह विधिवन्मन्त्रपूर्वकम्
027a	तमासनगतं माता पृष्ट्वा कुशलमव्ययम्
027c	सत्यवत्यभिवीक्ष्यैनमुवाचेदमनन्तरम्
028a	मातापित्रोः प्रजायन्ते पुत्राः साधारणाः कवे
028c	तेषां पिता यथा स्वामी तथा माता न संशयः
029a	विधातृविहितः स त्वं यथा मे प्रथमः सुतः
029c	विचित्रवीर्यो ब्रह्मर्षे तथा मेऽवरजः सुतः
030a	यथैव पितृतो भीष्मस्तथा त्वमपि मातृतः
030c	भ्राता विचित्रवीर्यस्य यथा वा पुत्र मन्यसे
031a	अयं शान्तनवः सत्यं पालयन्सत्यविक्रमः
031c	बुद्धिं न कुरुतेऽपत्ये तथा राज्यानुशासने
032a	स त्वं व्यपेक्षया भ्रातुः सन्तानाय कुलस्य च
032c	भीष्मस्य चास्य वचनान्नियोगाच्च ममानघ
033a	अनुक्रोशाच्च भूतानां सर्वेषां रक्षणाय च
033c	आनृशंस्येन यद्ब्रूयां तच्छ्रुत्वा कर्तुमर्हसि
034a	यवीयसस्तव भ्रातुर्भार्ये सुरसुतोपमे
034c	रूपयौवनसम्पन्ने पुत्रकामे च धर्मतः
035a	तयोरुत्पादयापत्यं समर्थो ह्यसि पुत्रक
035c	अनुरूपं कुलस्यास्य सन्तत्याः प्रसवस्य च
036	व्यास उवाच
036a	वेत्थ धर्मं सत्यवति परं चापरमेव च
036c	यथा च तव धर्मज्ञे धर्मे प्रणिहिता मतिः
037a	तस्मादहं त्वन्नियोगाद्धर्ममुद्दिश्य कारणम्
037c	ईप्सितं ते करिष्यामि दृष्टं ह्येतत्पुरातनम्
038a	भ्रातुः पुत्रान्प्रदास्यामि मित्रावरुणयोः समान्
038c	व्रतं चरेतां ते देव्यौ निर्दिष्टमिह यन्मया
039a	संवत्सरं यथान्यायं ततः शुद्धे भविष्यतः
039c	न हि मामव्रतोपेता उपेयात्काचिदङ्गना
040	सत्यवत्युवाच
040a	यथा सद्यः प्रपद्येत देवी गर्भं तथा कुरु
040c	अराजकेषु राष्ट्रेषु नास्ति वृष्टिर्न देवताः
041a	कथमराजकं राष्ट्रं शक्यं धारयितुं प्रभो
041c	तस्माद्गर्भं समाधत्स्व भीष्मस्तं वर्धयिष्यति
042	व्यास उवाच
042a	यदि पुत्रः प्रदातव्यो मया क्षिप्रमकालिकम्
042c	विरूपतां मे सहतामेतदस्याः परं व्रतम्
043a	यदि मे सहते गन्धं रूपं वेषं तथा वपुः
043c	अद्यैव गर्भं कौसल्या विशिष्टं प्रतिपद्यताम्
044	वैशम्पायन उवाच
044a	समागमनमाकाङ्क्षन्निति सोऽन्तर्हितो मुनिः
044c	ततोऽभिगम्य सा देवी स्नुषां रहसि सङ्गताम्
044e	धर्म्यमर्थसमायुक्तमुवाच वचनं हितम्
045a	कौसल्ये धर्मतन्त्रं यद्ब्रवीमि त्वां निबोध मे
045c	भरतानां समुच्छेदो व्यक्तं मद्भाग्यसङ्क्षयात्
046a	व्यथितां मां च सम्प्रेक्ष्य पितृवंशं च पीडितम्
046c	भीष्मो बुद्धिमदान्मेऽत्र धर्मस्य च विवृद्धये
047a	सा च बुद्धिस्तवाधीना पुत्रि ज्ञातं मयेति ह
047c	नष्टं च भारतं वंशं पुनरेव समुद्धर
048a	पुत्रं जनय सुश्रोणि देवराजसमप्रभम्
048c	स हि राज्यधुरं गुर्वीमुद्वक्ष्यति कुलस्य नः
049a	सा धर्मतोऽनुनीयैनां कथञ्चिद्धर्मचारिणीम्
049c	भोजयामास विप्रांश्च देवर्षीनतिथींस्तथा
