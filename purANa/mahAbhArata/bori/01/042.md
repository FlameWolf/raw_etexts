BR0105042001	 सूत उवाच
BR0105042001a	 एतच्छ्रुत्वा जरत्कारुर्दुःखशोकपरायणः
BR0105042001c	 उवाच स्वान्पितॄन्दुःखाद्बाष्पसन्दिग्धया गिरा
BR0105042002a	 अहमेव जरत्कारुः किल्बिषी भवतां सुतः
BR0105042002c	 तद्दण्डं धारयत मे दुष्कृतेरकृतात्मनः
BR0105042003	 पितर ऊचुः
BR0105042003a	 पुत्र दिष्ट्यासि सम्प्राप्त इमं देशं यदृच्छया
BR0105042003c	 किमर्थं च त्वया ब्रह्मन्न कृतो दारसङ्ग्रहः
BR0105042004 	 जरत्कारुरुवाच
BR0105042004a	 ममायं पितरो नित्यं हृद्यर्थः परिवर्तते
BR0105042004c	 ऊर्ध्वरेताः शरीरं वै प्रापयेयममुत्र वै
BR0105042005a	 एवं दृष्ट्वा तु भवतः शकुन्तानिव लम्बतः
BR0105042005c	 मया निवर्तिता बुद्धिर्ब्रह्मचर्यात्पितामहाः
BR0105042006a	 करिष्ये वः प्रियं कामं निवेक्ष्ये नात्र संशयः
BR0105042006c	 सनाम्नीं यद्यहं कन्यामुपलप्स्ये कदाचन
BR0105042007a	 भविष्यति च या काचिद्भैक्षवत्स्वयमुद्यता
BR0105042007c	 प्रतिग्रहीता तामस्मि न भरेयं च यामहम्
BR0105042008a	 एवंविधमहं कुर्यां निवेशं प्राप्नुयां यदि
BR0105042008c	 अन्यथा न करिष्ये तु सत्यमेतत्पितामहाः
BR0105042009	 सूत उवाच
BR0105042009a	 एवमुक्त्वा तु स पितॄंश्चचार पृथिवीं मुनिः
BR0105042009c	 न च स्म लभते भार्यां वृद्धोऽयमिति शौनक
BR010504201oa	 यदा निर्वेदमापन्नः पितृभिश्चोदितस्तथा
BR0105042010c	 तदारण्यं स गत्वोच्चैश्चुक्रोश भृशदुःखितः
BR0105042011a	 यानि भूतानि सन्तीह स्थावराणि चराणि च
BR0105042011c	 अन्तर्हितानि वा यानि तानि शृण्वन्तु मे वचः
BR0105042012a	 उग्रे तपसि वर्तन्तं पितरश्चोदयन्ति माम्
BR0105042012c	 निविशस्वेति दुःखार्तास्तेषां प्रियचिकीर्षया
BR0105042013a	 निवेशार्थ्यखिलां भूमिं कन्याभैक्षं चरामि भोः
BR0105042013c	 दरिद्रो दुःखशीलश्च पितृभिः सन्नियोजितः
BR0105042014a	 यस्य कन्यास्ति भूतस्य ये मयेह प्रकीर्तिताः
BR0105042014c	 ते मे कन्यां प्रयच्छन्तु चरतः सर्वतोदिशम्
BR0105042015a	 मम कन्या सनाम्नी या भैक्षवच्चोद्यता भवेत्
BR0105042015c	 भरेयं चैव यां नाहं तां मे कन्यां प्रयच्छत
BR0105042016a	 ततस्ते पन्नगा ये वै जरत्कारौ समाहिताः
BR0105042016c	 तामादाय प्रवृत्तिं ते वासुकेः प्रत्यवेदयन्
BR0105042017a	 तेषां श्रुत्वा स नागेन्द्रः कन्यां तां समलङ्कृताम्
BR0105042017c	 प्रगृह्यारण्यमगमत्समीपं तस्य पन्नगः
BR0105042018a	 तत्र तां भैक्षवत्कन्यां प्रादात्तस्मै महात्मने
BR0105042018c	 नागेन्द्रो वासुकिर्ब्रह्मन्न स तां प्रत्यगृह्णत
BR0105042019a	 असनामेति वै मत्वा भरणे चाविचारिते
BR0105042019c	 मोक्षभावे स्थितश्चापि द्वन्द्वीभूतः परिग्रहे
BR0105042020a	 ततो नाम स कन्यायाः पप्रच्छ भृगुनन्दन
BR0105042020c	 वासुके भरणं चास्या न कुर्यामित्युवाच ह
