001	 सूत उवाच
001a	 एतच्छ्रुत्वा जरत्कारुर्दुःखशोकपरायणः
001c	 उवाच स्वान्पितॄन्दुःखाद्बाष्पसन्दिग्धया गिरा
002a	 अहमेव जरत्कारुः किल्बिषी भवतां सुतः
002c	 तद्दण्डं धारयत मे दुष्कृतेरकृतात्मनः
003	 पितर ऊचुः
003a	 पुत्र दिष्ट्यासि सम्प्राप्त इमं देशं यदृच्छया
003c	 किमर्थं च त्वया ब्रह्मन्न कृतो दारसङ्ग्रहः
004 	 जरत्कारुरुवाच
004a	 ममायं पितरो नित्यं हृद्यर्थः परिवर्तते
004c	 ऊर्ध्वरेताः शरीरं वै प्रापयेयममुत्र वै
005a	 एवं दृष्ट्वा तु भवतः शकुन्तानिव लम्बतः
005c	 मया निवर्तिता बुद्धिर्ब्रह्मचर्यात्पितामहाः
006a	 करिष्ये वः प्रियं कामं निवेक्ष्ये नात्र संशयः
006c	 सनाम्नीं यद्यहं कन्यामुपलप्स्ये कदाचन
007a	 भविष्यति च या काचिद्भैक्षवत्स्वयमुद्यता
007c	 प्रतिग्रहीता तामस्मि न भरेयं च यामहम्
008a	 एवंविधमहं कुर्यां निवेशं प्राप्नुयां यदि
008c	 अन्यथा न करिष्ये तु सत्यमेतत्पितामहाः
009	 सूत उवाच
009a	 एवमुक्त्वा तु स पितॄंश्चचार पृथिवीं मुनिः
009c	 न च स्म लभते भार्यां वृद्धोऽयमिति शौनक
01oa	 यदा निर्वेदमापन्नः पितृभिश्चोदितस्तथा
010c	 तदारण्यं स गत्वोच्चैश्चुक्रोश भृशदुःखितः
011a	 यानि भूतानि सन्तीह स्थावराणि चराणि च
011c	 अन्तर्हितानि वा यानि तानि शृण्वन्तु मे वचः
012a	 उग्रे तपसि वर्तन्तं पितरश्चोदयन्ति माम्
012c	 निविशस्वेति दुःखार्तास्तेषां प्रियचिकीर्षया
013a	 निवेशार्थ्यखिलां भूमिं कन्याभैक्षं चरामि भोः
013c	 दरिद्रो दुःखशीलश्च पितृभिः सन्नियोजितः
014a	 यस्य कन्यास्ति भूतस्य ये मयेह प्रकीर्तिताः
014c	 ते मे कन्यां प्रयच्छन्तु चरतः सर्वतोदिशम्
015a	 मम कन्या सनाम्नी या भैक्षवच्चोद्यता भवेत्
015c	 भरेयं चैव यां नाहं तां मे कन्यां प्रयच्छत
016a	 ततस्ते पन्नगा ये वै जरत्कारौ समाहिताः
016c	 तामादाय प्रवृत्तिं ते वासुकेः प्रत्यवेदयन्
017a	 तेषां श्रुत्वा स नागेन्द्रः कन्यां तां समलङ्कृताम्
017c	 प्रगृह्यारण्यमगमत्समीपं तस्य पन्नगः
018a	 तत्र तां भैक्षवत्कन्यां प्रादात्तस्मै महात्मने
018c	 नागेन्द्रो वासुकिर्ब्रह्मन्न स तां प्रत्यगृह्णत
019a	 असनामेति वै मत्वा भरणे चाविचारिते
019c	 मोक्षभावे स्थितश्चापि द्वन्द्वीभूतः परिग्रहे
020a	 ततो नाम स कन्यायाः पप्रच्छ भृगुनन्दन
020c	 वासुके भरणं चास्या न कुर्यामित्युवाच ह
