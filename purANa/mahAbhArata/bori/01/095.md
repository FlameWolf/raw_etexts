001	वैशम्पायन उवाच
001a	ततो विवाहे निर्वृत्ते स राजा शन्तनुर्नृपः
001c	तां कन्यां रूपसम्पन्नां स्वगृहे संन्यवेशयत्
002a	ततः शान्तनवो धीमान्सत्यवत्यामजायत
002c	वीरश्चित्राङ्गदो नाम वीर्येण मनुजानति
003a	अथापरं महेष्वासं सत्यवत्यां पुनः प्रभुः
003c	विचित्रवीर्यं राजानं जनयामास वीर्यवान्
004a	अप्राप्तवति तस्मिंश्च यौवनं भरतर्षभ
004c	स राजा शन्तनुर्धीमान्कालधर्ममुपेयिवान्
005a	स्वर्गते शन्तनौ भीष्मश्चित्राङ्गदमरिन्दमम्
005c	स्थापयामास वै राज्ये सत्यवत्या मते स्थितः
006a	स तु चित्राङ्गदः शौर्यात्सर्वांश्चिक्षेप पार्थिवान्
006c	मनुष्यं न हि मेने स कञ्चित्सदृशमात्मनः
007a	तं क्षिपन्तं सुरांश्चैव मनुष्यानसुरांस्तथा
007c	गन्धर्वराजो बलवांस्तुल्यनामाभ्ययात्तदा
007e	तेनास्य सुमहद्युद्धं कुरुक्षेत्रे बभूव ह
008a	तयोर्बलवतोस्तत्र गन्धर्वकुरुमुख्ययोः
008c	नद्यास्तीरे हिरण्वत्याः समास्तिस्रोऽभवद्रणः
009a	तस्मिन्विमर्दे तुमुले शस्त्रवृष्टिसमाकुले
009c	मायाधिकोऽवधीद्वीरं गन्धर्वः कुरुसत्तमम्
010a	चित्राङ्गदं कुरुश्रेष्ठं विचित्रशरकार्मुकम्
010c	अन्ताय कृत्वा गन्धर्वो दिवमाचक्रमे ततः
011a	तस्मिन्नृपतिशार्दूले निहते भूरिवर्चसि
011c	भीष्मः शान्तनवो राजन्प्रेतकार्याण्यकारयत्
012a	विचित्रवीर्यं च तदा बालमप्राप्तयौवनम्
012c	कुरुराज्ये महाबाहुरभ्यषिञ्चदनन्तरम्
013a	विचित्रवीर्यस्तु तदा भीष्मस्य वचने स्थितः
013c	अन्वशासन्महाराज पितृपैतामहं पदम्
014a	स धर्मशास्त्रकुशलो भीष्मं शान्तनवं नृपः
014c	पूजयामास धर्मेण स चैनं प्रत्यपालयत्
