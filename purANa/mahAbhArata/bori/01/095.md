BR0107095001	वैशम्पायन उवाच
BR0107095001a	ततो विवाहे निर्वृत्ते स राजा शन्तनुर्नृपः
BR0107095001c	तां कन्यां रूपसम्पन्नां स्वगृहे संन्यवेशयत्
BR0107095002a	ततः शान्तनवो धीमान्सत्यवत्यामजायत
BR0107095002c	वीरश्चित्राङ्गदो नाम वीर्येण मनुजानति
BR0107095003a	अथापरं महेष्वासं सत्यवत्यां पुनः प्रभुः
BR0107095003c	विचित्रवीर्यं राजानं जनयामास वीर्यवान्
BR0107095004a	अप्राप्तवति तस्मिंश्च यौवनं भरतर्षभ
BR0107095004c	स राजा शन्तनुर्धीमान्कालधर्ममुपेयिवान्
BR0107095005a	स्वर्गते शन्तनौ भीष्मश्चित्राङ्गदमरिन्दमम्
BR0107095005c	स्थापयामास वै राज्ये सत्यवत्या मते स्थितः
BR0107095006a	स तु चित्राङ्गदः शौर्यात्सर्वांश्चिक्षेप पार्थिवान्
BR0107095006c	मनुष्यं न हि मेने स कञ्चित्सदृशमात्मनः
BR0107095007a	तं क्षिपन्तं सुरांश्चैव मनुष्यानसुरांस्तथा
BR0107095007c	गन्धर्वराजो बलवांस्तुल्यनामाभ्ययात्तदा
BR0107095007e	तेनास्य सुमहद्युद्धं कुरुक्षेत्रे बभूव ह
BR0107095008a	तयोर्बलवतोस्तत्र गन्धर्वकुरुमुख्ययोः
BR0107095008c	नद्यास्तीरे हिरण्वत्याः समास्तिस्रोऽभवद्रणः
BR0107095009a	तस्मिन्विमर्दे तुमुले शस्त्रवृष्टिसमाकुले
BR0107095009c	मायाधिकोऽवधीद्वीरं गन्धर्वः कुरुसत्तमम्
BR0107095010a	चित्राङ्गदं कुरुश्रेष्ठं विचित्रशरकार्मुकम्
BR0107095010c	अन्ताय कृत्वा गन्धर्वो दिवमाचक्रमे ततः
BR0107095011a	तस्मिन्नृपतिशार्दूले निहते भूरिवर्चसि
BR0107095011c	भीष्मः शान्तनवो राजन्प्रेतकार्याण्यकारयत्
BR0107095012a	विचित्रवीर्यं च तदा बालमप्राप्तयौवनम्
BR0107095012c	कुरुराज्ये महाबाहुरभ्यषिञ्चदनन्तरम्
BR0107095013a	विचित्रवीर्यस्तु तदा भीष्मस्य वचने स्थितः
BR0107095013c	अन्वशासन्महाराज पितृपैतामहं पदम्
BR0107095014a	स धर्मशास्त्रकुशलो भीष्मं शान्तनवं नृपः
BR0107095014c	पूजयामास धर्मेण स चैनं प्रत्यपालयत्
