BR0111160001	अर्जुन उवाच
BR0111160001a	तापत्य इति यद्वाक्यमुक्तवानसि मामिह
BR0111160001c	तदहं ज्ञातुमिच्छामि तापत्यार्थविनिश्चयम्
BR0111160002a	तपती नाम का चैषा तापत्या यत्कृते वयम्
BR0111160002c	कौन्तेया हि वयं साधो तत्त्वमिच्छामि वेदितुम्
BR0111160003	वैशम्पायन उवाच
BR0111160003a	एवमुक्तः स गन्धर्वः कुन्तीपुत्रं धनञ्जयम्
BR0111160003c	विश्रुतां त्रिषु लोकेषु श्रावयामास वै कथाम्
BR0111160004	गन्धर्व उवाच
BR0111160004a	हन्त ते कथयिष्यामि कथामेतां मनोरमाम्
BR0111160004c	यथावदखिलां पार्थ धर्म्यां धर्मभृतां वर
BR0111160005a	उक्तवानस्मि येन त्वां तापत्य इति यद्वचः
BR0111160005c	तत्तेऽहं कथयिष्यामि शृणुष्वैकमना मम
BR0111160006a	य एष दिवि धिष्ण्येन नाकं व्याप्नोति तेजसा
BR0111160006c	एतस्य तपती नाम बभूवासदृशी सुता
BR0111160007a	विवस्वतो वै कौन्तेय सावित्र्यवरजा विभो
BR0111160007c	विश्रुता त्रिषु लोकेषु तपती तपसा युता
BR0111160008a	न देवी नासुरी चैव न यक्षी न च राक्षसी
BR0111160008c	नाप्सरा न च गन्धर्वी तथारूपेण काचन
BR0111160009a	सुविभक्तानवद्याङ्गी स्वसितायतलोचना
BR0111160009c	स्वाचारा चैव साध्वी च सुवेषा चैव भामिनी
BR0111160010a	न तस्याः सदृशं कञ्चित्त्रिषु लोकेषु भारत
BR0111160010c	भर्तारं सविता मेने रूपशीलकुलश्रुतैः
BR0111160011a	सम्प्राप्तयौवनां पश्यन्देयां दुहितरं तु ताम्
BR0111160011c	नोपलेभे ततः शान्तिं सम्प्रदानं विचिन्तयन्
BR0111160012a	अर्थर्क्षपुत्रः कौन्तेय कुरूणामृषभो बली
BR0111160012c	सूर्यमाराधयामास नृपः संवरणः सदा
BR0111160013a	अर्घ्यमाल्योपहारैश्च शश्वच्च नृपतिर्यतः
BR0111160013c	नियमैरुपवासैश्च तपोभिर्विविधैरपि
BR0111160014a	शुश्रूषुरनहंवादी शुचिः पौरवनन्दनः
BR0111160014c	अंशुमन्तं समुद्यन्तं पूजयामास भक्तिमान्
BR0111160015a	ततः कृतज्ञं धर्मज्ञं रूपेणासदृशं भुवि
BR0111160015c	तपत्याः सदृशं मेने सूर्यः संवरणं पतिम्
BR0111160016a	दातुमैच्छत्ततः कन्यां तस्मै संवरणाय ताम्
BR0111160016c	नृपोत्तमाय कौरव्य विश्रुताभिजनाय वै
BR0111160017a	यथा हि दिवि दीप्तांशुः प्रभासयति तेजसा
BR0111160017c	तथा भुवि महीपालो दीप्त्या संवरणोऽभवत्
BR0111160018a	यथार्चयन्ति चादित्यमुद्यन्तं ब्रह्मवादिनः
BR0111160018c	तथा संवरणं पार्थ ब्राह्मणावरजाः प्रजाः
BR0111160019a	स सोममति कान्तत्वादादित्यमति तेजसा
BR0111160019c	बभूव नृपतिः श्रीमान्सुहृदां दुर्हृदामपि
BR0111160020a	एवङ्गुणस्य नृपतेस्तथावृत्तस्य कौरव
BR0111160020c	तस्मै दातुं मनश्चक्रे तपतीं तपनः स्वयम्
BR0111160021a	स कदाचिदथो राजा श्रीमानुरुयशा भुवि
BR0111160021c	चचार मृगयां पार्थ पर्वतोपवने किल
BR0111160022a	चरतो मृगयां तस्य क्षुत्पिपासाश्रमान्वितः
BR0111160022c	ममार राज्ञः कौन्तेय गिरावप्रतिमो हयः
BR0111160023a	स मृताश्वश्चरन्पार्थ पद्भ्यामेव गिरौ नृपः
BR0111160023c	ददर्शासदृशीं लोके कन्यामायतलोचनाम्
BR0111160024a	स एक एकामासाद्य कन्यां तामरिमर्दनः
BR0111160024c	तस्थौ नृपतिशार्दूलः पश्यन्नविचलेक्षणः
BR0111160025a	स हि तां तर्कयामास रूपतो नृपतिः श्रियम्
BR0111160025c	पुनः सन्तर्कयामास रवेर्भ्रष्टामिव प्रभाम्
BR0111160026a	गिरिप्रस्थे तु सा यस्मिन्स्थिता स्वसितलोचना
BR0111160026c	स सवृक्षक्षुपलतो हिरण्मय इवाभवत्
BR0111160027a	अवमेने च तां दृष्ट्वा सर्वप्राणभृतां वपुः
BR0111160027c	अवाप्तं चात्मनो मेने स राजा चक्षुषः फलम्
BR0111160028a	जन्मप्रभृति यत्किञ्चिद्दृष्टवान्स महीपतिः
BR0111160028c	रूपं न सदृशं तस्यास्तर्कयामास किञ्चन
BR0111160029a	तया बद्धमनश्चक्षुः पाशैर्गुणमयैस्तदा
BR0111160029c	न चचाल ततो देशाद्बुबुधे न च किञ्चन
BR0111160030a	अस्या नूनं विशालाक्ष्याः सदेवासुरमानुषम्
BR0111160030c	लोकं निर्मथ्य धात्रेदं रूपमाविष्कृतं कृतम्
BR0111160031a	एवं स तर्कयामास रूपद्रविणसम्पदा
BR0111160031c	कन्यामसदृशीं लोके नृपः संवरणस्तदा
BR0111160032a	तां च दृष्ट्वैव कल्याणीं कल्याणाभिजनो नृपः
BR0111160032c	जगाम मनसा चिन्तां काममार्गणपीडितः
BR0111160033a	दह्यमानः स तीव्रेण नृपतिर्मन्मथाग्निना
BR0111160033c	अप्रगल्भां प्रगल्भः स तामुवाच यशस्विनीम्
BR0111160034a	कासि कस्यासि रम्भोरु किमर्थं चेह तिष्ठसि
BR0111160034c	कथं च निर्जनेऽरण्ये चरस्येका शुचिस्मिते
BR0111160035a	त्वं हि सर्वानवद्याङ्गी सर्वाभरणभूषिता
BR0111160035c	विभूषणमिवैतेषां भूषणानामभीप्सितम्
BR0111160036a	न देवीं नासुरीं चैव न यक्षीं न च राक्षसीम्
BR0111160036c	न च भोगवतीं मन्ये न गन्धर्वीं न मानुषीम्
BR0111160037a	या हि दृष्टा मया काश्चिच्छ्रुता वापि वराङ्गनाः
BR0111160037c	न तासां सदृशीं मन्ये त्वामहं मत्तकाशिनि
BR0111160038a	एवं तां स महीपालो बभाषे न तु सा तदा
BR0111160038c	कामार्तं निर्जनेऽरण्ये प्रत्यभाषत किञ्चन
BR0111160039a	ततो लालप्यमानस्य पार्थिवस्यायतेक्षणा
BR0111160039c	सौदामिनीव साभ्रेषु तत्रैवान्तरधीयत
BR0111160040a	तामन्विच्छन्स नृपतिः परिचक्राम तत्तदा
BR0111160040c	वनं वनजपत्राक्षीं भ्रमन्नुन्मत्तवत्तदा
BR0111160041a	अपश्यमानः स तु तां बहु तत्र विलप्य च
BR0111160041c	निश्चेष्टः कौरवश्रेष्ठो मुहूर्तं स व्यतिष्ठत
