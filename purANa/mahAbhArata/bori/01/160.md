001	अर्जुन उवाच
001a	तापत्य इति यद्वाक्यमुक्तवानसि मामिह
001c	तदहं ज्ञातुमिच्छामि तापत्यार्थविनिश्चयम्
002a	तपती नाम का चैषा तापत्या यत्कृते वयम्
002c	कौन्तेया हि वयं साधो तत्त्वमिच्छामि वेदितुम्
003	वैशम्पायन उवाच
003a	एवमुक्तः स गन्धर्वः कुन्तीपुत्रं धनञ्जयम्
003c	विश्रुतां त्रिषु लोकेषु श्रावयामास वै कथाम्
004	गन्धर्व उवाच
004a	हन्त ते कथयिष्यामि कथामेतां मनोरमाम्
004c	यथावदखिलां पार्थ धर्म्यां धर्मभृतां वर
005a	उक्तवानस्मि येन त्वां तापत्य इति यद्वचः
005c	तत्तेऽहं कथयिष्यामि शृणुष्वैकमना मम
006a	य एष दिवि धिष्ण्येन नाकं व्याप्नोति तेजसा
006c	एतस्य तपती नाम बभूवासदृशी सुता
007a	विवस्वतो वै कौन्तेय सावित्र्यवरजा विभो
007c	विश्रुता त्रिषु लोकेषु तपती तपसा युता
008a	न देवी नासुरी चैव न यक्षी न च राक्षसी
008c	नाप्सरा न च गन्धर्वी तथारूपेण काचन
009a	सुविभक्तानवद्याङ्गी स्वसितायतलोचना
009c	स्वाचारा चैव साध्वी च सुवेषा चैव भामिनी
010a	न तस्याः सदृशं कञ्चित्त्रिषु लोकेषु भारत
010c	भर्तारं सविता मेने रूपशीलकुलश्रुतैः
011a	सम्प्राप्तयौवनां पश्यन्देयां दुहितरं तु ताम्
011c	नोपलेभे ततः शान्तिं सम्प्रदानं विचिन्तयन्
012a	अर्थर्क्षपुत्रः कौन्तेय कुरूणामृषभो बली
012c	सूर्यमाराधयामास नृपः संवरणः सदा
013a	अर्घ्यमाल्योपहारैश्च शश्वच्च नृपतिर्यतः
013c	नियमैरुपवासैश्च तपोभिर्विविधैरपि
014a	शुश्रूषुरनहंवादी शुचिः पौरवनन्दनः
014c	अंशुमन्तं समुद्यन्तं पूजयामास भक्तिमान्
015a	ततः कृतज्ञं धर्मज्ञं रूपेणासदृशं भुवि
015c	तपत्याः सदृशं मेने सूर्यः संवरणं पतिम्
016a	दातुमैच्छत्ततः कन्यां तस्मै संवरणाय ताम्
016c	नृपोत्तमाय कौरव्य विश्रुताभिजनाय वै
017a	यथा हि दिवि दीप्तांशुः प्रभासयति तेजसा
017c	तथा भुवि महीपालो दीप्त्या संवरणोऽभवत्
018a	यथार्चयन्ति चादित्यमुद्यन्तं ब्रह्मवादिनः
018c	तथा संवरणं पार्थ ब्राह्मणावरजाः प्रजाः
019a	स सोममति कान्तत्वादादित्यमति तेजसा
019c	बभूव नृपतिः श्रीमान्सुहृदां दुर्हृदामपि
020a	एवङ्गुणस्य नृपतेस्तथावृत्तस्य कौरव
020c	तस्मै दातुं मनश्चक्रे तपतीं तपनः स्वयम्
021a	स कदाचिदथो राजा श्रीमानुरुयशा भुवि
021c	चचार मृगयां पार्थ पर्वतोपवने किल
022a	चरतो मृगयां तस्य क्षुत्पिपासाश्रमान्वितः
022c	ममार राज्ञः कौन्तेय गिरावप्रतिमो हयः
023a	स मृताश्वश्चरन्पार्थ पद्भ्यामेव गिरौ नृपः
023c	ददर्शासदृशीं लोके कन्यामायतलोचनाम्
024a	स एक एकामासाद्य कन्यां तामरिमर्दनः
024c	तस्थौ नृपतिशार्दूलः पश्यन्नविचलेक्षणः
025a	स हि तां तर्कयामास रूपतो नृपतिः श्रियम्
025c	पुनः सन्तर्कयामास रवेर्भ्रष्टामिव प्रभाम्
026a	गिरिप्रस्थे तु सा यस्मिन्स्थिता स्वसितलोचना
026c	स सवृक्षक्षुपलतो हिरण्मय इवाभवत्
027a	अवमेने च तां दृष्ट्वा सर्वप्राणभृतां वपुः
027c	अवाप्तं चात्मनो मेने स राजा चक्षुषः फलम्
028a	जन्मप्रभृति यत्किञ्चिद्दृष्टवान्स महीपतिः
028c	रूपं न सदृशं तस्यास्तर्कयामास किञ्चन
029a	तया बद्धमनश्चक्षुः पाशैर्गुणमयैस्तदा
029c	न चचाल ततो देशाद्बुबुधे न च किञ्चन
030a	अस्या नूनं विशालाक्ष्याः सदेवासुरमानुषम्
030c	लोकं निर्मथ्य धात्रेदं रूपमाविष्कृतं कृतम्
031a	एवं स तर्कयामास रूपद्रविणसम्पदा
031c	कन्यामसदृशीं लोके नृपः संवरणस्तदा
032a	तां च दृष्ट्वैव कल्याणीं कल्याणाभिजनो नृपः
032c	जगाम मनसा चिन्तां काममार्गणपीडितः
033a	दह्यमानः स तीव्रेण नृपतिर्मन्मथाग्निना
033c	अप्रगल्भां प्रगल्भः स तामुवाच यशस्विनीम्
034a	कासि कस्यासि रम्भोरु किमर्थं चेह तिष्ठसि
034c	कथं च निर्जनेऽरण्ये चरस्येका शुचिस्मिते
035a	त्वं हि सर्वानवद्याङ्गी सर्वाभरणभूषिता
035c	विभूषणमिवैतेषां भूषणानामभीप्सितम्
036a	न देवीं नासुरीं चैव न यक्षीं न च राक्षसीम्
036c	न च भोगवतीं मन्ये न गन्धर्वीं न मानुषीम्
037a	या हि दृष्टा मया काश्चिच्छ्रुता वापि वराङ्गनाः
037c	न तासां सदृशीं मन्ये त्वामहं मत्तकाशिनि
038a	एवं तां स महीपालो बभाषे न तु सा तदा
038c	कामार्तं निर्जनेऽरण्ये प्रत्यभाषत किञ्चन
039a	ततो लालप्यमानस्य पार्थिवस्यायतेक्षणा
039c	सौदामिनीव साभ्रेषु तत्रैवान्तरधीयत
040a	तामन्विच्छन्स नृपतिः परिचक्राम तत्तदा
040c	वनं वनजपत्राक्षीं भ्रमन्नुन्मत्तवत्तदा
041a	अपश्यमानः स तु तां बहु तत्र विलप्य च
041c	निश्चेष्टः कौरवश्रेष्ठो मुहूर्तं स व्यतिष्ठत
