BR0111173001    अर्जुन उवाच
BR0111173001a	राज्ञा कल्माषपादेन गुरौ ब्रह्मविदां वरे
BR0111173001c	कारणं किं पुरस्कृत्य भार्या वै सन्नियोजिता
BR0111173002a	जानता च परं धर्मं लोक्यं तेन महात्मना
BR0111173002c	अगम्यागमनं कस्माद्वसिष्ठेन महात्मना
BR0111173002e	कृतं तेन पुरा सर्वं वक्तुमर्हसि पृच्छतः
BR0111173003    गन्धर्व उवाच
BR0111173003a	धनञ्जय निबोधेदं यन्मां त्वं परिपृच्छसि
BR0111173003c	वसिष्ठं प्रति दुर्धर्षं तथामित्रसहं नृपम्
BR0111173004a	कथितं ते मया पूर्वं यथा शप्तः स पार्थिवः
BR0111173004c	शक्तिना भरतश्रेष्ठ वासिष्ठेन महात्मना
BR0111173005a	स तु शापवशं प्राप्तः क्रोधपर्याकुलेक्षणः
BR0111173005c	निर्जगाम पुराद्राजा सहदारः परन्तपः
BR0111173006a	अरण्यं निर्जनं गत्वा सदारः परिचक्रमे
BR0111173006c	नानामृगगणाकीर्णं नानासत्त्वसमाकुलम्
BR0111173007a	नानागुल्मलताच्छन्नं नानाद्रुमसमावृतम्
BR0111173007c	अरण्यं घोरसन्नादं शापग्रस्तः परिभ्रमन्
BR0111173008a	स कदाचित्क्षुधाविष्टो मृगयन्भक्षमात्मनः
BR0111173008c	ददर्श सुपरिक्लिष्टः कस्मिंश्चिद्वननिर्झरे
BR0111173008e	ब्राह्मणीं ब्राह्मणं चैव मैथुनायोपसङ्गतौ
BR0111173009a	तौ समीक्ष्य तु वित्रस्तावकृतार्थौ प्रधावितौ
BR0111173009c	तयोश्च द्रवतोर्विप्रं जगृहे नृपतिर्बलात्
BR0111173010a	दृष्ट्वा गृहीतं भर्तारमथ ब्राह्मण्यभाषत
BR0111173010c	शृणु राजन्वचो मह्यं यत्त्वां वक्ष्यामि सुव्रत
BR0111173011a	आदित्यवंशप्रभवस्त्वं हि लोकपरिश्रुतः
BR0111173011c	अप्रमत्तः स्थितो धर्मे गुरुशुश्रूषणे रतः
BR0111173012a	शापं प्राप्तोऽसि दुर्धर्ष न पापं कर्तुमर्हसि
BR0111173012c	ऋतुकाले तु सम्प्राप्ते भर्त्रास्म्यद्य समागता
BR0111173013a	अकृतार्था ह्यहं भर्त्रा प्रसवार्थश्च मे महान्
BR0111173013c	प्रसीद नृपतिश्रेष्ठ भर्ता मेऽयं विसृज्यताम्
BR0111173014a	एवं विक्रोशमानायास्तस्याः स सुनृशंसकृत्
BR0111173014c	भर्तारं भक्षयामास व्याघ्रो मृगमिवेप्सितम्
BR0111173015a	तस्याः क्रोधाभिभूताया यदश्रु न्यपतद्भुवि
BR0111173015c	सोऽग्निः समभवद्दीप्तस्तं च देशं व्यदीपयत्
BR0111173016a	ततः सा शोकसन्तप्ता भर्तृव्यसनदुःखिता
BR0111173016c	कल्माषपादं राजर्षिमशपद्ब्राह्मणी रुषा
BR0111173017a	यस्मान्ममाकृतार्थायास्त्वया क्षुद्र नृशंसवत्
BR0111173017c	प्रेक्षन्त्या भक्षितो मेऽद्य प्रभुर्भर्ता महायशाः
BR0111173018a	तस्मात्त्वमपि दुर्बुद्धे मच्छापपरिविक्षतः
BR0111173018c	पत्नीमृतावनुप्राप्य सद्यस्त्यक्ष्यसि जीवितम्
BR0111173019a	यस्य चर्षेर्वसिष्ठस्य त्वया पुत्रा विनाशिताः
BR0111173019c	तेन सङ्गम्य ते भार्या तनयं जनयिष्यति
BR0111173019e	स ते वंशकरः पुत्रो भविष्यति नृपाधम
BR0111173020a	एवं शप्त्वा तु राजानं सा तमाङ्गिरसी शुभा
BR0111173020c	तस्यैव सन्निधौ दीप्तं प्रविवेश हुताशनम्
BR0111173021a	वसिष्ठश्च महाभागः सर्वमेतदपश्यत
BR0111173021c	ज्ञानयोगेन महता तपसा च परन्तप
BR0111173022a	मुक्तशापश्च राजर्षिः कालेन महता ततः
BR0111173022c	ऋतुकालेऽभिपतितो मदयन्त्या निवारितः
BR0111173023a	न हि सस्मार नृपतिस्तं शापं शापमोहितः
BR0111173023c	देव्याः सोऽथ वचः श्रुत्वा स तस्या नृपसत्तमः
BR0111173023e	तं च शापमनुस्मृत्य पर्यतप्यद्भृशं तदा
BR0111173024a	एतस्मात्कारणाद्राजा वसिष्ठं सन्न्ययोजयत्
BR0111173024c	स्वदारे भरतश्रेष्ठ शापदोषसमन्वितः
