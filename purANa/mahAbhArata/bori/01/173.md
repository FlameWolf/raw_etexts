001    अर्जुन उवाच
001a	राज्ञा कल्माषपादेन गुरौ ब्रह्मविदां वरे
001c	कारणं किं पुरस्कृत्य भार्या वै सन्नियोजिता
002a	जानता च परं धर्मं लोक्यं तेन महात्मना
002c	अगम्यागमनं कस्माद्वसिष्ठेन महात्मना
002e	कृतं तेन पुरा सर्वं वक्तुमर्हसि पृच्छतः
003    गन्धर्व उवाच
003a	धनञ्जय निबोधेदं यन्मां त्वं परिपृच्छसि
003c	वसिष्ठं प्रति दुर्धर्षं तथामित्रसहं नृपम्
004a	कथितं ते मया पूर्वं यथा शप्तः स पार्थिवः
004c	शक्तिना भरतश्रेष्ठ वासिष्ठेन महात्मना
005a	स तु शापवशं प्राप्तः क्रोधपर्याकुलेक्षणः
005c	निर्जगाम पुराद्राजा सहदारः परन्तपः
006a	अरण्यं निर्जनं गत्वा सदारः परिचक्रमे
006c	नानामृगगणाकीर्णं नानासत्त्वसमाकुलम्
007a	नानागुल्मलताच्छन्नं नानाद्रुमसमावृतम्
007c	अरण्यं घोरसन्नादं शापग्रस्तः परिभ्रमन्
008a	स कदाचित्क्षुधाविष्टो मृगयन्भक्षमात्मनः
008c	ददर्श सुपरिक्लिष्टः कस्मिंश्चिद्वननिर्झरे
008e	ब्राह्मणीं ब्राह्मणं चैव मैथुनायोपसङ्गतौ
009a	तौ समीक्ष्य तु वित्रस्तावकृतार्थौ प्रधावितौ
009c	तयोश्च द्रवतोर्विप्रं जगृहे नृपतिर्बलात्
010a	दृष्ट्वा गृहीतं भर्तारमथ ब्राह्मण्यभाषत
010c	शृणु राजन्वचो मह्यं यत्त्वां वक्ष्यामि सुव्रत
011a	आदित्यवंशप्रभवस्त्वं हि लोकपरिश्रुतः
011c	अप्रमत्तः स्थितो धर्मे गुरुशुश्रूषणे रतः
012a	शापं प्राप्तोऽसि दुर्धर्ष न पापं कर्तुमर्हसि
012c	ऋतुकाले तु सम्प्राप्ते भर्त्रास्म्यद्य समागता
013a	अकृतार्था ह्यहं भर्त्रा प्रसवार्थश्च मे महान्
013c	प्रसीद नृपतिश्रेष्ठ भर्ता मेऽयं विसृज्यताम्
014a	एवं विक्रोशमानायास्तस्याः स सुनृशंसकृत्
014c	भर्तारं भक्षयामास व्याघ्रो मृगमिवेप्सितम्
015a	तस्याः क्रोधाभिभूताया यदश्रु न्यपतद्भुवि
015c	सोऽग्निः समभवद्दीप्तस्तं च देशं व्यदीपयत्
016a	ततः सा शोकसन्तप्ता भर्तृव्यसनदुःखिता
016c	कल्माषपादं राजर्षिमशपद्ब्राह्मणी रुषा
017a	यस्मान्ममाकृतार्थायास्त्वया क्षुद्र नृशंसवत्
017c	प्रेक्षन्त्या भक्षितो मेऽद्य प्रभुर्भर्ता महायशाः
018a	तस्मात्त्वमपि दुर्बुद्धे मच्छापपरिविक्षतः
018c	पत्नीमृतावनुप्राप्य सद्यस्त्यक्ष्यसि जीवितम्
019a	यस्य चर्षेर्वसिष्ठस्य त्वया पुत्रा विनाशिताः
019c	तेन सङ्गम्य ते भार्या तनयं जनयिष्यति
019e	स ते वंशकरः पुत्रो भविष्यति नृपाधम
020a	एवं शप्त्वा तु राजानं सा तमाङ्गिरसी शुभा
020c	तस्यैव सन्निधौ दीप्तं प्रविवेश हुताशनम्
021a	वसिष्ठश्च महाभागः सर्वमेतदपश्यत
021c	ज्ञानयोगेन महता तपसा च परन्तप
022a	मुक्तशापश्च राजर्षिः कालेन महता ततः
022c	ऋतुकालेऽभिपतितो मदयन्त्या निवारितः
023a	न हि सस्मार नृपतिस्तं शापं शापमोहितः
023c	देव्याः सोऽथ वचः श्रुत्वा स तस्या नृपसत्तमः
023e	तं च शापमनुस्मृत्य पर्यतप्यद्भृशं तदा
024a	एतस्मात्कारणाद्राजा वसिष्ठं सन्न्ययोजयत्
024c	स्वदारे भरतश्रेष्ठ शापदोषसमन्वितः
