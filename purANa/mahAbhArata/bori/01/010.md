001a	रुरुरुवाच
001a	मम प्राणसमा भार्या दष्टासीद्भुजगेन ह
001c	तत्र मे समयो घोर आत्मनोरग वै कृतः
002a	हन्यां सदैव भुजगं यं यं पश्येयमित्युत
002c	ततोऽहं त्वां जिघांसामि जीवितेन विमोक्ष्यसे
003 	डुण्डुभ उवाच
003a	अन्ये ते भुजगा विप्र ये दशन्तीह मानवान्
003c	डुण्डुभानहिगन्धेन न त्वं हिंसितुमर्हसि
004a	एकानर्थान्पृथगर्थानेकदुःखान्पृथक्सुखान्
004c	डुण्डुभान्धर्मविद्भूत्वा न त्वं हिंसितुमर्हसि
005 	सूत उवाच
005a	इति श्रुत्वा वचस्तस्य भुजगस्य रुरुस्तदा
005c	नावधीद्भयसंविग्न ऋषिं मत्वाथ डुण्डुभम्
006a	उवाच चैनं भगवान्रुरुः संशमयन्निव
006c	कामया भुजग ब्रूहि कोऽसीमां विक्रियां गतः
007	डुण्डुभ उवाच
007a	अहं पुरा रुरो नाम्ना ऋषिरासं सहस्रपात्
007c	सोऽहं शापेन विप्रस्य भुजगत्वमुपागतः
008	रुरुरुवाच
008a	किमर्थं शप्तवान्क्रुद्धो द्विजस्त्वां भुजगोत्तम
008c	कियन्तं चैव कालं ते वपुरेतद्भविष्यति
