BR0107084001	ययातिरुवाच
BR0107084001a	अहं ययातिर्नहुषस्य पुत्रः; पूरोः पिता सर्वभूतावमानात्
BR0107084001c	प्रभ्रंशितः सुरसिद्धर्षिलोकात्परिच्युतः प्रपताम्यल्पपुण्यः
BR0107084002a	अहं हि पूर्वो वयसा भवद्भ्यस्तेनाभिवादं भवतां न प्रयुञ्जे
BR0107084002c	यो विद्यया तपसा जन्मना वा; वृद्धः स पूज्यो भवति द्विजानाम्
BR0107084003	अष्टक उवाच
BR0107084003a	अवादीश्चेद्वयसा यः स वृद्ध; इति राजन्नाभ्यवदः कथञ्चित्
BR0107084003c	यो वै विद्वान्वयसा सन्स्म वृद्धः; स एव पूज्यो भवति द्विजानाम्
BR0107084004	ययातिरुवाच
BR0107084004a	प्रतिकूलं कर्मणां पापमाहुस्तद्वर्ततेऽप्रवणे पापलोक्यम्
BR0107084004c	सन्तोऽसतां नानुवर्तन्ति चैतद्यथा आत्मैषामनुकूलवादी
BR0107084005a	अभूद्धनं मे विपुलं महद्वै; विचेष्टमानो नाधिगन्ता तदस्मि
BR0107084005c	एवं प्रधार्यात्महिते निविष्टो; यो वर्तते स विजानाति जीवन्
BR0107084006a	नानाभावा बहवो जीवलोके; दैवाधीना नष्टचेष्टाधिकाराः
BR0107084006c	तत्तत्प्राप्य न विहन्येत धीरो; दिष्टं बलीय इति मत्वात्मबुद्ध्या
BR0107084007a	सुखं हि जन्तुर्यदि वापि दुःखं; दैवाधीनं विन्दति नात्मशक्त्या
BR0107084007c	तस्माद्दिष्टं बलवन्मन्यमानो; न सञ्ज्वरेन्नापि हृष्येत्कदाचित्
BR0107084008a	दुःखे न तप्येन्न सुखेन हृष्येत्समेन वर्तेत सदैव धीरः
BR0107084008c	दिष्टं बलीय इति मन्यमानो; न सञ्ज्वरेन्नापि हृष्येत्कदाचित्
BR0107084009a	भये न मुह्याम्यष्टकाहं कदाचित्सन्तापो मे मानसो नास्ति कश्चित्
BR0107084009c	धाता यथा मां विदधाति लोके; ध्रुवं तथाहं भवितेति मत्वा
BR0107084010a	संस्वेदजा अण्डजा उद्भिदाश्च; सरीसृपाः कृमयोऽथाप्सु मत्स्याः
BR0107084010c	तथाश्मानस्तृणकाष्ठं च सर्वं; दिष्टक्षये स्वां प्रकृतिं भजन्ते
BR0107084011a	अनित्यतां सुखदुःखस्य बुद्ध्वा; कस्मात्सन्तापमष्टकाहं भजेयम्
BR0107084011c	किं कुर्यां वै किं च कृत्वा न तप्ये; तस्मात्सन्तापं वर्जयाम्यप्रमत्तः
BR0107084012	अष्टक उवाच
BR0107084012a	ये ये लोकाः पार्थिवेन्द्र प्रधानास्त्वया भुक्ता यं च कालं यथा च
BR0107084012c	तन्मे राजन्ब्रूहि सर्वं यथावत्क्षेत्रज्ञवद्भाषसे त्वं हि धर्मान्
BR0107084013	ययातिरुवाच
BR0107084013a	राजाहमासमिह सार्वभौमस्ततो लोकान्महतो अजयं वै
BR0107084013c	तत्रावसं वर्षसहस्रमात्रं; ततो लोकं परमस्म्यभ्युपेतः
BR0107084014a	ततः पुरीं पुरुहूतस्य रम्यां; सहस्रद्वारां शतयोजनायताम्
BR0107084014c	अध्यावसं वर्षसहस्रमात्रं; ततो लोकं परमस्म्यभ्युपेतः
BR0107084015a	ततो दिव्यमजरं प्राप्य लोकं; प्रजापतेर्लोकपतेर्दुरापम्
BR0107084015c	तत्रावसं वर्षसहस्रमात्रं; ततो लोकं परमस्म्यभ्युपेतः
BR0107084016a	देवस्य देवस्य निवेशने च; विजित्य लोकानवसं यथेष्टम्
BR0107084016c	सम्पूज्यमानस्त्रिदशैः समस्तैस्तुल्यप्रभावद्युतिरीश्वराणाम्
BR0107084017a	तथावसं नन्दने कामरूपी; संवत्सराणामयुतं शतानाम्
BR0107084017c	सहाप्सरोभिर्विहरन्पुण्यगन्धान्पश्यन्नगान्पुष्पितांश्चारुरूपान्
BR0107084018a	तत्रस्थं मां देवसुखेषु सक्तं; कालेऽतीते महति ततोऽतिमात्रम्
BR0107084018c	दूतो देवानामब्रवीदुग्ररूपो; ध्वंसेत्युच्चैस्त्रिः प्लुतेन स्वरेण
BR0107084019a	एतावन्मे विदितं राजसिंह; ततो भ्रष्टोऽहं नन्दनात्क्षीणपुण्यः
BR0107084019c	वाचोऽश्रौषं चान्तरिक्षे सुराणामनुक्रोशाच्छोचतां मानवेन्द्र
BR0107084020a	अहो कष्टं क्षीणपुण्यो ययातिः; पतत्यसौ पुण्यकृत्पुण्यकीर्तिः
BR0107084020c	तानब्रुवं पतमानस्ततोऽहं; सतां मध्ये निपतेयं कथं नु
BR0107084021a	तैराख्याता भवतां यज्ञभूमिः; समीक्ष्य चैनां त्वरितमुपागतोऽस्मि
BR0107084021c	हविर्गन्धं देशिकं यज्ञभूमेर्धूमापाङ्गं प्रतिगृह्य प्रतीतः
