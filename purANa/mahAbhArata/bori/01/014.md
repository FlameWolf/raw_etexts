BR0105014001    शौनक उवाच
BR0105014001a	सौते कथय तामेतां विस्तरेण कथां पुनः
BR0105014001c	आस्तीकस्य कवेः साधोः शुश्रूषा परमा हि नः
BR0105014002a	मधुरं कथ्यते सौम्य श्लक्ष्णाक्षरपदं त्वया
BR0105014002c	प्रीयामहे भृशं तात पितेवेदं प्रभाषसे
BR0105014003a	अस्मच्छुश्रूषणे नित्यं पिता हि निरतस्तव
BR0105014003c	आचष्टैतद्यथाख्यानं पिता ते त्वं तथा वद
BR0105014004	सूत उवाच
BR0105014004a	आयुष्यमिदमाख्यानमास्तीकं कथयामि ते
BR0105014004c	यथा श्रुतं कथयतः सकाशाद्वै पितुर्मया
BR0105014005a	पुरा देवयुगे ब्रह्मन्प्रजापतिसुते शुभे
BR0105014005c	आस्तां भगिन्यौ रूपेण समुपेतेऽद्भुतेऽनघे
BR0105014006a	ते भार्ये कश्यपस्यास्तां कद्रूश्च विनता च ह
BR0105014006c	प्रादात्ताभ्यां वरं प्रीतः प्रजापतिसमः पतिः
BR0105014006e	कश्यपो धर्मपत्नीभ्यां मुदा परमया युतः
BR0105014007a	वरातिसर्गं श्रुत्वैव कश्यपादुत्तमं च ते
BR0105014007c	हर्षादप्रतिमां प्रीतिं प्रापतुः स्म वरस्त्रियौ
BR0105014008a	वव्रे कद्रूः सुतान्नागान्सहस्रं तुल्यतेजसः
BR0105014008c	द्वौ पुत्रौ विनता वव्रे कद्रूपुत्राधिकौ बले
BR0105014008e	ओजसा तेजसा चैव विक्रमेणाधिकौ सुतौ
BR0105014009a	तस्यै भर्ता वरं प्रादादध्यर्धं पुत्रमीप्सितम्
BR0105014009c	एवमस्त्विति तं चाह कश्यपं विनता तदा
BR0105014010a	कृतकृत्या तु विनता लब्ध्वा वीर्याधिकौ सुतौ
BR0105014010c	कद्रूश्च लब्ध्वा पुत्राणां सहस्रं तुल्यतेजसाम्
BR0105014011a	धार्यौ प्रयत्नतो गर्भावित्युक्त्वा स महातपाः
BR0105014011c	ते भार्ये वरसंहृष्टे कश्यपो वनमाविशत्
BR0105014012a	कालेन महता कद्रूरण्डानां दशतीर्दश
BR0105014012c	जनयामास विप्रेन्द्र द्वे अण्डे विनता तदा
BR0105014013a	तयोरण्डानि निदधुः प्रहृष्टाः परिचारिकाः
BR0105014013c	सोपस्वेदेषु भाण्डेषु पञ्च वर्षशतानि च
BR0105014014a	ततः पञ्चशते काले कद्रूपुत्रा विनिःसृताः
BR0105014014c	अण्डाभ्यां विनतायास्तु मिथुनं न व्यदृश्यत
BR0105014015a	ततः पुत्रार्थिणी देवी व्रीडिता सा तपस्विनी
BR0105014015c	अण्डं बिभेद विनता तत्र पुत्रमदृक्षत
BR0105014016a	पूर्वार्धकायसम्पन्नमितरेणाप्रकाशता
BR0105014016c	स पुत्रो रोषसम्पन्नः शशापैनामिति श्रुतिः
BR0105014017a	योऽहमेवं कृतो मातस्त्वया लोभपरीतया
BR0105014017c	शरीरेणासमग्रोऽद्य तस्माद्दासी भविष्यसि
BR0105014018a	पञ्च वर्षशतान्यस्या यया विस्पर्धसे सह
BR0105014018c	एष च त्वां सुतो मातर्दास्यत्वान्मोक्षयिष्यति
BR0105014019a	यद्येनमपि मातस्त्वं मामिवाण्डविभेदनात्
BR0105014019c	न करिष्यस्यदेहं वा व्यङ्गं वापि तपस्विनम्
BR0105014020a	प्रतिपालयितव्यस्ते जन्मकालोऽस्य धीरया
BR0105014020c	विशिष्टबलमीप्सन्त्या पञ्चवर्षशतात्परः
BR0105014021a	एवं शप्त्वा ततः पुत्रो विनतामन्तरिक्षगः
BR0105014021c	अरुणो दृश्यते ब्रह्मन्प्रभातसमये सदा
BR0105014022a	गरुडोऽपि यथाकालं जज्ञे पन्नगसूदनः
BR0105014022c	स जातमात्रो विनतां परित्यज्य खमाविशत्
BR0105014023a	आदास्यन्नात्मनो भोज्यमन्नं विहितमस्य यत्
BR0105014023c	विधात्रा भृगुशार्दूल क्षुधितस्य बुभुक्षतः
