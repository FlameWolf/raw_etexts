001    शौनक उवाच
001a	सौते कथय तामेतां विस्तरेण कथां पुनः
001c	आस्तीकस्य कवेः साधोः शुश्रूषा परमा हि नः
002a	मधुरं कथ्यते सौम्य श्लक्ष्णाक्षरपदं त्वया
002c	प्रीयामहे भृशं तात पितेवेदं प्रभाषसे
003a	अस्मच्छुश्रूषणे नित्यं पिता हि निरतस्तव
003c	आचष्टैतद्यथाख्यानं पिता ते त्वं तथा वद
004	सूत उवाच
004a	आयुष्यमिदमाख्यानमास्तीकं कथयामि ते
004c	यथा श्रुतं कथयतः सकाशाद्वै पितुर्मया
005a	पुरा देवयुगे ब्रह्मन्प्रजापतिसुते शुभे
005c	आस्तां भगिन्यौ रूपेण समुपेतेऽद्भुतेऽनघे
006a	ते भार्ये कश्यपस्यास्तां कद्रूश्च विनता च ह
006c	प्रादात्ताभ्यां वरं प्रीतः प्रजापतिसमः पतिः
006e	कश्यपो धर्मपत्नीभ्यां मुदा परमया युतः
007a	वरातिसर्गं श्रुत्वैव कश्यपादुत्तमं च ते
007c	हर्षादप्रतिमां प्रीतिं प्रापतुः स्म वरस्त्रियौ
008a	वव्रे कद्रूः सुतान्नागान्सहस्रं तुल्यतेजसः
008c	द्वौ पुत्रौ विनता वव्रे कद्रूपुत्राधिकौ बले
008e	ओजसा तेजसा चैव विक्रमेणाधिकौ सुतौ
009a	तस्यै भर्ता वरं प्रादादध्यर्धं पुत्रमीप्सितम्
009c	एवमस्त्विति तं चाह कश्यपं विनता तदा
010a	कृतकृत्या तु विनता लब्ध्वा वीर्याधिकौ सुतौ
010c	कद्रूश्च लब्ध्वा पुत्राणां सहस्रं तुल्यतेजसाम्
011a	धार्यौ प्रयत्नतो गर्भावित्युक्त्वा स महातपाः
011c	ते भार्ये वरसंहृष्टे कश्यपो वनमाविशत्
012a	कालेन महता कद्रूरण्डानां दशतीर्दश
012c	जनयामास विप्रेन्द्र द्वे अण्डे विनता तदा
013a	तयोरण्डानि निदधुः प्रहृष्टाः परिचारिकाः
013c	सोपस्वेदेषु भाण्डेषु पञ्च वर्षशतानि च
014a	ततः पञ्चशते काले कद्रूपुत्रा विनिःसृताः
014c	अण्डाभ्यां विनतायास्तु मिथुनं न व्यदृश्यत
015a	ततः पुत्रार्थिणी देवी व्रीडिता सा तपस्विनी
015c	अण्डं बिभेद विनता तत्र पुत्रमदृक्षत
016a	पूर्वार्धकायसम्पन्नमितरेणाप्रकाशता
016c	स पुत्रो रोषसम्पन्नः शशापैनामिति श्रुतिः
017a	योऽहमेवं कृतो मातस्त्वया लोभपरीतया
017c	शरीरेणासमग्रोऽद्य तस्माद्दासी भविष्यसि
018a	पञ्च वर्षशतान्यस्या यया विस्पर्धसे सह
018c	एष च त्वां सुतो मातर्दास्यत्वान्मोक्षयिष्यति
019a	यद्येनमपि मातस्त्वं मामिवाण्डविभेदनात्
019c	न करिष्यस्यदेहं वा व्यङ्गं वापि तपस्विनम्
020a	प्रतिपालयितव्यस्ते जन्मकालोऽस्य धीरया
020c	विशिष्टबलमीप्सन्त्या पञ्चवर्षशतात्परः
021a	एवं शप्त्वा ततः पुत्रो विनतामन्तरिक्षगः
021c	अरुणो दृश्यते ब्रह्मन्प्रभातसमये सदा
022a	गरुडोऽपि यथाकालं जज्ञे पन्नगसूदनः
022c	स जातमात्रो विनतां परित्यज्य खमाविशत्
023a	आदास्यन्नात्मनो भोज्यमन्नं विहितमस्य यत्
023c	विधात्रा भृगुशार्दूल क्षुधितस्य बुभुक्षतः
