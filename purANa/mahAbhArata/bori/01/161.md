BR0111161001    गन्धर्व उवाच
BR0111161001a	अथ तस्यामदृश्यायां नृपतिः काममोहितः
BR0111161001c	पातनः शत्रुसङ्घानां पपात धरणीतले
BR0111161002a	तस्मिन्निपतिते भूमावथ सा चारुहासिनी
BR0111161002c	पुनः पीनायतश्रोणी दर्शयामास तं नृपम्
BR0111161003a	अथाबभाषे कल्याणी वाचा मधुरया नृपम्
BR0111161003c	तं कुरूणां कुलकरं कामाभिहतचेतसम्
BR0111161004a	उत्तिष्ठोत्तिष्ठ भद्रं ते न त्वमर्हस्यरिन्दम
BR0111161004c	मोहं नृपतिशार्दूल गन्तुमाविष्कृतः क्षितौ
BR0111161005a	एवमुक्तोऽथ नृपतिर्वाचा मधुरया तदा
BR0111161005c	ददर्श विपुलश्रोणीं तामेवाभिमुखे स्थिताम्
BR0111161006a	अथ तामसितापाङ्गीमाबभाषे नराधिपः
BR0111161006c	मन्मथाग्निपरीतात्मा सन्दिग्धाक्षरया गिरा
BR0111161007a	साधु मामसितापाङ्गे कामार्तं मत्तकाशिनि
BR0111161007c	भजस्व भजमानं मां प्राणा हि प्रजहन्ति माम्
BR0111161008a	त्वदर्थं हि विशालाक्षि मामयं निशितैः शरैः
BR0111161008c	कामः कमलगर्भाभे प्रतिविध्यन्न शाम्यति
BR0111161009a	ग्रस्तमेवमनाक्रन्दे भद्रे काममहाहिना
BR0111161009c	सा त्वं पीनायतश्रोणि पर्याप्नुहि शुभानने
BR0111161010a	त्वय्यधीना हि मे प्राणाः किन्नरोद्गीतभाषिणि
BR0111161010c	चारुसर्वानवद्याङ्गि पद्मेन्दुसदृशानने
BR0111161011a	न ह्यहं त्वदृते भीरु शक्ष्ये जीवितुमात्मना
BR0111161011c	तस्मात्कुरु विशालाक्षि मय्यनुक्रोशमङ्गने
BR0111161012a	भक्तं मामसितापाङ्गे न परित्यक्तुमर्हसि
BR0111161012c	त्वं हि मां प्रीतियोगेन त्रातुमर्हसि भामिनि
BR0111161013a	गान्धर्वेण च मां भीरु विवाहेनैहि सुन्दरि
BR0111161013c	विवाहानां हि रम्भोरु गान्धर्वः श्रेष्ठ उच्यते
BR0111161014    तपत्युवाच
BR0111161014a	नाहमीशात्मनो राजन्कन्या पितृमती ह्यहम्
BR0111161014c	मयि चेदस्ति ते प्रीतिर्याचस्व पितरं मम
BR0111161015a	यथा हि ते मया प्राणाः सङ्गृहीता नरेश्वर
BR0111161015c	दर्शनादेव भूयस्त्वं तथा प्राणान्ममाहरः
BR0111161016a	न चाहमीशा देहस्य तस्मान्नृपतिसत्तम
BR0111161016c	समीपं नोपगच्छामि न स्वतन्त्रा हि योषितः
BR0111161017a	का हि सर्वेषु लोकेषु विश्रुताभिजनं नृपम्
BR0111161017c	कन्या नाभिलषेन्नाथं भर्तारं भक्तवत्सलम्
BR0111161018a	तस्मादेवङ्गते काले याचस्व पितरं मम
BR0111161018c	आदित्यं प्रणिपातेन तपसा नियमेन च
BR0111161019a	स चेत्कामयते दातुं तव मामरिमर्दन
BR0111161019c	भविष्याम्यथ ते राजन्सततं वशवर्तिनी
BR0111161020a	अहं हि तपती नाम सावित्र्यवरजा सुता
BR0111161020c	अस्य लोकप्रदीपस्य सवितुः क्षत्रियर्षभ
