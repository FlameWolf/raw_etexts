001    गन्धर्व उवाच
001a	अथ तस्यामदृश्यायां नृपतिः काममोहितः
001c	पातनः शत्रुसङ्घानां पपात धरणीतले
002a	तस्मिन्निपतिते भूमावथ सा चारुहासिनी
002c	पुनः पीनायतश्रोणी दर्शयामास तं नृपम्
003a	अथाबभाषे कल्याणी वाचा मधुरया नृपम्
003c	तं कुरूणां कुलकरं कामाभिहतचेतसम्
004a	उत्तिष्ठोत्तिष्ठ भद्रं ते न त्वमर्हस्यरिन्दम
004c	मोहं नृपतिशार्दूल गन्तुमाविष्कृतः क्षितौ
005a	एवमुक्तोऽथ नृपतिर्वाचा मधुरया तदा
005c	ददर्श विपुलश्रोणीं तामेवाभिमुखे स्थिताम्
006a	अथ तामसितापाङ्गीमाबभाषे नराधिपः
006c	मन्मथाग्निपरीतात्मा सन्दिग्धाक्षरया गिरा
007a	साधु मामसितापाङ्गे कामार्तं मत्तकाशिनि
007c	भजस्व भजमानं मां प्राणा हि प्रजहन्ति माम्
008a	त्वदर्थं हि विशालाक्षि मामयं निशितैः शरैः
008c	कामः कमलगर्भाभे प्रतिविध्यन्न शाम्यति
009a	ग्रस्तमेवमनाक्रन्दे भद्रे काममहाहिना
009c	सा त्वं पीनायतश्रोणि पर्याप्नुहि शुभानने
010a	त्वय्यधीना हि मे प्राणाः किन्नरोद्गीतभाषिणि
010c	चारुसर्वानवद्याङ्गि पद्मेन्दुसदृशानने
011a	न ह्यहं त्वदृते भीरु शक्ष्ये जीवितुमात्मना
011c	तस्मात्कुरु विशालाक्षि मय्यनुक्रोशमङ्गने
012a	भक्तं मामसितापाङ्गे न परित्यक्तुमर्हसि
012c	त्वं हि मां प्रीतियोगेन त्रातुमर्हसि भामिनि
013a	गान्धर्वेण च मां भीरु विवाहेनैहि सुन्दरि
013c	विवाहानां हि रम्भोरु गान्धर्वः श्रेष्ठ उच्यते
014    तपत्युवाच
014a	नाहमीशात्मनो राजन्कन्या पितृमती ह्यहम्
014c	मयि चेदस्ति ते प्रीतिर्याचस्व पितरं मम
015a	यथा हि ते मया प्राणाः सङ्गृहीता नरेश्वर
015c	दर्शनादेव भूयस्त्वं तथा प्राणान्ममाहरः
016a	न चाहमीशा देहस्य तस्मान्नृपतिसत्तम
016c	समीपं नोपगच्छामि न स्वतन्त्रा हि योषितः
017a	का हि सर्वेषु लोकेषु विश्रुताभिजनं नृपम्
017c	कन्या नाभिलषेन्नाथं भर्तारं भक्तवत्सलम्
018a	तस्मादेवङ्गते काले याचस्व पितरं मम
018c	आदित्यं प्रणिपातेन तपसा नियमेन च
019a	स चेत्कामयते दातुं तव मामरिमर्दन
019c	भविष्याम्यथ ते राजन्सततं वशवर्तिनी
020a	अहं हि तपती नाम सावित्र्यवरजा सुता
020c	अस्य लोकप्रदीपस्य सवितुः क्षत्रियर्षभ
