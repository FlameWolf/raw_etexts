BR0102002001	ऋषय ऊचुः
BR0102002001a	समन्तपञ्चकमिति यदुक्तं सूतनन्दन
BR0102002001c	एतत्सर्वं यथान्यायं श्रोतुमिच्छामहे वयम्
BR0102002002	सूत उवाच
BR0102002002a	शुश्रूषा यदि वो विप्रा ब्रुवतश्च कथाः शुभाः
BR0102002002c	समन्तपञ्चकाख्यं च श्रोतुमर्हथ सत्तमाः
BR0102002003a	त्रेताद्वापरयोः सन्धौ रामः शस्त्रभृतां वरः
BR0102002003c	असकृत्पार्थिवं क्षत्रं जघानामर्षचोदितः
BR0102002004a	स सर्वं क्षत्रमुत्साद्य स्ववीर्येणानलद्युतिः
BR0102002004c	समन्तपञ्चके पञ्च चकार रुधिरह्रदान्
BR0102002005a	स तेषु रुधिराम्भस्सु ह्रदेषु क्रोधमूर्च्छितः
BR0102002005c	पितॄन्सन्तर्पयामास रुधिरेणेति नः श्रुतम्
BR0102002006a	अथर्चीकादयोऽभ्येत्य पितरो ब्राह्मणर्षभम्
BR0102002006c	तं क्षमस्वेति सिषिधुस्ततः स विरराम ह
BR0102002007a	तेषां समीपे यो देशो ह्रदानां रुधिराम्भसाम्
BR0102002007c	समन्तपञ्चकमिति पुण्यं तत्परिकीर्तितम्
BR0102002008a	येन लिङ्गेन यो देशो युक्तः समुपलक्ष्यते
BR0102002008c	तेनैव नाम्ना तं देशं वाच्यमाहुर्मनीषिणः
BR0102002009a	अन्तरे चैव सम्प्राप्ते कलिद्वापरयोरभूत्
BR0102002009c	समन्तपञ्चके युद्धं कुरुपाण्डवसेनयोः
BR0102002010a	तस्मिन्परमधर्मिष्ठे देशे भूदोषवर्जिते
BR0102002010c	अष्टादश समाजग्मुरक्षौहिण्यो युयुत्सया
BR0102002011a	एवं नामाभिनिर्वृत्तं तस्य देशस्य वै द्विजाः
BR0102002011c	पुण्यश्च रमणीयश्च स देशो वः प्रकीर्तितः
BR0102002012a	तदेतत्कथितं सर्वं मया वो मुनिसत्तमाः
BR0102002012c	यथा देशः स विख्यातस्त्रिषु लोकेषु विश्रुतः
BR0102002013	ऋषय ऊचुः
BR0102002013a	अक्षौहिण्य इति प्रोक्तं यत्त्वया सूतनन्दन
BR0102002013c	एतदिच्छामहे श्रोतुं सर्वमेव यथातथम्
BR0102002014a	अक्षौहिण्याः परीमाणं रथाश्वनरदन्तिनाम्
BR0102002014c	यथावच्चैव नो ब्रूहि सर्वं हि विदितं तव
BR0102002015	सूत उवाच
BR0102002015a	एको रथो गजश्चैको नराः पञ्च पदातयः
BR0102002015c	त्रयश्च तुरगास्तज्ज्ञैः पत्तिरित्यभिधीयते
BR0102002016a	पत्तिं तु त्रिगुणामेतामाहुः सेनामुखं बुधाः
BR0102002016c	त्रीणि सेनामुखान्येको गुल्म इत्यभिधीयते
BR0102002017a	त्रयो गुल्मा गणो नाम वाहिनी तु गणास्त्रयः
BR0102002017c	स्मृतास्तिस्रस्तु वाहिन्यः पृतनेति विचक्षणैः
BR0102002018a	चमूस्तु पृतनास्तिस्रस्तिस्रश्चम्वस्त्वनीकिनी
BR0102002018c	अनीकिनीं दशगुणां प्राहुरक्षौहिणीं बुधाः
BR0102002019a	अक्षौहिण्याः प्रसङ्ख्यानं रथानां द्विजसत्तमाः
BR0102002019c	सङ्ख्यागणिततत्त्वज्ञैः सहस्राण्येकविंशतिः
BR0102002020a	शतान्युपरि चैवाष्टौ तथा भूयश्च सप्ततिः
BR0102002020c	गजानां तु परीमाणमेतदेवात्र निर्दिशेत्
BR0102002021a	ज्ञेयं शतसहस्रं तु सहस्राणि तथा नव
BR0102002021c	नराणामपि पञ्चाशच्छतानि त्रीणि चानघाः
BR0102002022a	पञ्चषष्टिसहस्राणि तथाश्वानां शतानि च
BR0102002022c	दशोत्तराणि षट्प्राहुर्यथावदिह सङ्ख्यया
BR0102002023a	एतामक्षौहिणीं प्राहुः सङ्ख्यातत्त्वविदो जनाः
BR0102002023c	यां वः कथितवानस्मि विस्तरेण द्विजोत्तमाः
BR0102002024a	एतया सङ्यया ह्यासन्कुरुपाण्डवसेनयोः
BR0102002024c	अक्षौहिण्यो द्विजश्रेष्ठाः पिण्डेनाष्टादशैव ताः
BR0102002025a	समेतास्तत्र वै देशे तत्रैव निधनं गताः
BR0102002025c	कौरवान्कारणं कृत्वा कालेनाद्भुतकर्मणा
BR0102002026a	अहानि युयुधे भीष्मो दशैव परमास्त्रवित्
BR0102002026c	अहानि पञ्च द्रोणस्तु ररक्ष कुरुवाहिनीम्
BR0102002027a	अहनी युयुधे द्वे तु कर्णः परबलार्दनः
BR0102002027c	शल्योऽर्धदिवसं त्वासीद्गदायुद्धमतः परम्
BR0102002028a	तस्यैव तु दिनस्यान्ते हार्दिक्यद्रौणिगौतमाः
BR0102002028c	प्रसुप्तं निशि विश्वस्तं जघ्नुर्यौधिष्ठिरं बलम्
BR0102002029a	यत्तु शौनकसत्रे ते भारताख्यानविस्तरम्
BR0102002029c	आख्यास्ये तत्र पौलोममाख्यानं चादितः परम्
BR0102002030a	विचित्रार्थपदाख्यानमनेकसमयान्वितम्
BR0102002030c	अभिपन्नं नरैः प्राज्ञैर्वैराग्यमिव मोक्षिभिः
BR0102002031a	आत्मेव वेदितव्येषु प्रियेष्विव च जीवितम्
BR0102002031c	इतिहासः प्रधानार्थः श्रेष्ठः सर्वागमेष्वयम्
BR0102002032a	इतिहासोत्तमे ह्यस्मिन्नर्पिता बुद्धिरुत्तमा
BR0102002032c	स्वरव्यञ्जनयोः कृत्स्ना लोकवेदाश्रयेव वाक्
BR0102002033a	अस्य प्रज्ञाभिपन्नस्य विचित्रपदपर्वणः
BR0102002033c	भारतस्येतिहासस्य श्रूयतां पर्वसङ्ग्रहः
BR0102002034a	पर्वानुक्रमणी पूर्वं द्वितीयं पर्वसङ्ग्रहः
BR0102002034c	पौष्यं पौलोममास्तीकमादिवंशावतारणम्
BR0102002035a	ततः सम्भवपर्वोक्तमद्भुतं देवनिर्मितम्
BR0102002035c	दाहो जतुगृहस्यात्र हैडिम्बं पर्व चोच्यते
BR0102002036a	ततो बकवधः पर्व पर्व चैत्ररथं ततः
BR0102002036c	ततः स्वयंवरं देव्याः पाञ्चाल्याः पर्व चोच्यते
BR0102002037a	क्षत्रधर्मेण निर्जित्य ततो वैवाहिकं स्मृतम्
BR0102002037c	विदुरागमनं पर्व राज्यलम्भस्तथैव च
BR0102002038a	अर्जुनस्य वने वासः सुभद्राहरणं ततः
BR0102002038c	सुभद्राहरणादूर्ध्वं ज्ञेयं हरणहारिकम्
BR0102002039a	ततः खाण्डवदाहाख्यं तत्रैव मयदर्शनम्
BR0102002039c	सभापर्व ततः प्रोक्तं मन्त्रपर्व ततः परम्
BR0102002040a	जरासन्धवधः पर्व पर्व दिग्विजयस्तथा
BR0102002040c	पर्व दिग्विजयादूर्ध्वं राजसूयिकमुच्यते
BR0102002041a	ततश्चार्घाभिहरणं शिशुपालवधस्ततः
BR0102002041c	द्यूतपर्व ततः प्रोक्तमनुद्यूतमतः परम्
BR0102002042a	तत आरण्यकं पर्व किर्मीरवध एव च
BR0102002042c	ईश्वरार्जुनयोर्युद्धं पर्व कैरातसञ्ज्ञितम्
BR0102002043a	इन्द्रलोकाभिगमनं पर्व ज्ञेयमतः परम्
BR0102002043c	तीर्थयात्रा ततः पर्व कुरुराजस्य धीमतः
BR0102002044a	जटासुरवधः पर्व यक्षयुद्धमतः परम्
BR0102002044c	तथैवाजगरं पर्व विज्ञेयं तदनन्तरम्
BR0102002045a	मार्कण्डेयसमस्या च पर्वोक्तं तदनन्तरम्
BR0102002045c	संवादश्च ततः पर्व द्रौपदीसत्यभामयोः
BR0102002046a	घोषयात्रा ततः पर्व मृगस्वप्नभयं ततः
BR0102002046c	व्रीहिद्रौणिकमाख्यानं ततोऽनन्तरमुच्यते
BR0102002047a	द्रौपदीहरणं पर्व सैन्धवेन वनात्ततः
BR0102002047c	कुण्डलाहरणं पर्व ततः परमिहोच्यते
BR0102002048a	आरणेयं ततः पर्व वैराटं तदनन्तरम्
BR0102002048c	कीचकानां वधः पर्व पर्व गोग्रहणं ततः
BR0102002049a	अभिमन्युना च वैराट्याः पर्व वैवाहिकं स्मृतम्
BR0102002049c	उद्योगपर्व विज्ञेयमत ऊर्ध्वं महाद्भुतम्
BR0102002050a	ततः सञ्जययानाख्यं पर्व ज्ञेयमतः परम्
BR0102002050c	प्रजागरं ततः पर्व धृतराष्ट्रस्य चिन्तया
BR0102002051a	पर्व सानत्सुजातं च गुह्यमध्यात्मदर्शनम्
BR0102002051c	यानसन्धिस्ततः पर्व भगवद्यानमेव च
BR0102002052a	ज्ञेयं विवादपर्वात्र कर्णस्यापि महात्मनः
BR0102002052c	निर्याणं पर्व च ततः कुरुपाण्डवसेनयोः
BR0102002053a	रथातिरथसङ्ख्या च पर्वोक्तं तदनन्तरम्
BR0102002053c	उलूकदूतागमनं पर्वामर्षविवर्धनम्
BR0102002054a	अम्बोपाख्यानमपि च पर्व ज्ञेयमतः परम्
BR0102002054c	भीष्माभिषेचनं पर्व ज्ञेयमद्भुतकारणम्
BR0102002055a	जम्बूखण्डविनिर्माणं पर्वोक्तं तदनन्तरम्
BR0102002055c	भूमिपर्व ततो ज्ञेयं द्वीपविस्तरकीर्तनम्
BR0102002056a	पर्वोक्तं भगवद्गीता पर्व भीष्मवधस्ततः
BR0102002056c	द्रोणाभिषेकः पर्वोक्तं संशप्तकवधस्ततः
BR0102002057a	अभिमन्युवधः पर्व प्रतिज्ञापर्व चोच्यते
BR0102002057c	जयद्रथवधः पर्व घटोत्कचवधस्ततः
BR0102002058a	ततो द्रोणवधः पर्व विज्ञेयं लोमहर्षणम्
BR0102002058c	मोक्षो नारायणास्त्रस्य पर्वानन्तरमुच्यते
BR0102002059a	कर्णपर्व ततो ज्ञेयं शल्यपर्व ततः परम्
BR0102002059c	ह्रदप्रवेशनं पर्व गदायुद्धमतः परम्
BR0102002060a	सारस्वतं ततः पर्व तीर्थवंशगुणान्वितम्
BR0102002060c	अत ऊर्ध्वं तु बीभत्सं पर्व सौप्तिकमुच्यते
BR0102002061a	ऐषीकं पर्व निर्दिष्टमत ऊर्ध्वं सुदारुणम्
BR0102002061c	जलप्रदानिकं पर्व स्त्रीपर्व च ततः परम्
BR0102002062a	श्राद्धपर्व ततो ज्ञेयं कुरूणामौर्ध्वदेहिकम्
BR0102002062c	आभिषेचनिकं पर्व धर्मराजस्य धीमतः
BR0102002063a	चार्वाकनिग्रहः पर्व रक्षसो ब्रह्मरूपिणः
BR0102002063c	प्रविभागो गृहाणां च पर्वोक्तं तदनन्तरम्
BR0102002064a	शान्तिपर्व ततो यत्र राजधर्मानुकीर्तनम्
BR0102002064c	आपद्धर्मश्च पर्वोक्तं मोक्षधर्मस्ततः परम्
BR0102002065a	ततः पर्व परिज्ञेयमानुशासनिकं परम्
BR0102002065c	स्वर्गारोहणिकं पर्व ततो भीष्मस्य धीमतः
BR0102002066a	ततोऽश्वमेधिकं पर्व सर्वपापप्रणाशनम्
BR0102002066c	अनुगीता ततः पर्व ज्ञेयमध्यात्मवाचकम्
BR0102002067a	पर्व चाश्रमवासाख्यं पुत्रदर्शनमेव च
BR0102002067c	नारदागमनं पर्व ततः परमिहोच्यते
BR0102002068a	मौसलं पर्व च ततो घोरं समनुवर्ण्यते
BR0102002068c	महाप्रस्थानिकं पर्व स्वर्गारोहणिकं ततः
BR0102002069a	हरिवंशस्ततः पर्व पुराणं खिलसञ्ज्ञितम्
BR0102002069c	भविष्यत्पर्व चाप्युक्तं खिलेष्वेवाद्भुतं महत्
BR0102002070a	एतत्पर्वशतं पूर्णं व्यासेनोक्तं महात्मना
BR0102002070c	यथावत्सूतपुत्रेण लोमहर्षणिना पुनः
BR0102002071a	कथितं नैमिषारण्ये पर्वाण्यष्टादशैव तु
BR0102002071c	समासो भारतस्यायं तत्रोक्तः पर्वसङ्ग्रहः
BR0102002072a	पौष्ये पर्वणि माहात्म्यमुत्तङ्कस्योपवर्णितम्
BR0102002072c	पौलोमे भृगुवंशस्य विस्तारः परिकीर्तितः
BR0102002073a	आस्तीके सर्वनागानां गरुडस्य च सम्भवः
BR0102002073c	क्षीरोदमथनं चैव जन्मोच्छैःश्रवसस्तथा
BR0102002074a	यजतः सर्पसत्रेण राज्ञः पारिक्षितस्य च
BR0102002074c	कथेयमभिनिर्वृत्ता भारतानां महात्मनाम्
BR0102002075a	विविधाः सम्भवा राज्ञामुक्ताः सम्भवपर्वणि
BR0102002075c	अन्येषां चैव विप्राणामृषेर्द्वैपायनस्य च
BR0102002076a	अंशावतरणं चात्र देवानां परिकीर्तितम्
BR0102002076c	दैत्यानां दानवानां च यक्षाणां च महौजसाम्
BR0102002077a	नागानामथ सर्पाणां गन्धर्वाणां पतत्रिणाम्
BR0102002077c	अन्येषां चैव भूतानां विविधानां समुद्भवः
BR0102002078a	वसूनां पुनरुत्पत्तिर्भागीरथ्यां महात्मनाम्
BR0102002078c	शन्तनोर्वेश्मनि पुनस्तेषां चारोहणं दिवि
BR0102002079a	तेजोंऽशानां च सङ्घाताद्भीष्मस्याप्यत्र सम्भवः
BR0102002079c	राज्यान्निवर्तनं चैव ब्रह्मचर्यव्रते स्थितिः
BR0102002080a	प्रतिज्ञापालनं चैव रक्षा चित्राङ्गदस्य च
BR0102002080c	हते चित्राङ्गदे चैव रक्षा भ्रातुर्यवीयसः
BR0102002081a	विचित्रवीर्यस्य तथा राज्ये सम्प्रतिपादनम्
BR0102002081c	धर्मस्य नृषु सम्भूतिरणीमाण्डव्यशापजा
BR0102002082a	कृष्णद्वैपायनाच्चैव प्रसूतिर्वरदानजा
BR0102002082c	धृतराष्ट्रस्य पाण्डोश्च पाण्डवानां च सम्भवः
BR0102002083a	वारणावतयात्रा च मन्त्रो दुर्योधनस्य च
BR0102002083c	विदुरस्य च वाक्येन सुरुङ्गोपक्रमक्रिया
BR0102002084a	पाण्डवानां वने घोरे हिडिम्बायाश्च दर्शनम्
BR0102002084c	घटोत्कचस्य चोत्पत्तिरत्रैव परिकीर्तिता
BR0102002085a	अज्ञातचर्या पाण्डूनां वासो ब्राह्मणवेश्मनि
BR0102002085c	बकस्य निधनं चैव नागराणां च विस्मयः
BR0102002086a	अङ्गारपर्णं निर्जित्य गङ्गाकूलेऽर्जुनस्तदा
BR0102002086c	भ्रातृभिः सहितः सर्वैः पाञ्चालानभितो ययौ
BR0102002087a	तापत्यमथ वासिष्ठमौर्वं चाख्यानमुत्तमम्
BR0102002087c	पञ्चेन्द्राणामुपाख्यानमत्रैवाद्भुतमुच्यते
BR0102002088a	पञ्चानामेकपत्नीत्वे विमर्शो द्रुपदस्य च
BR0102002088c	द्रौपद्या देवविहितो विवाहश्चाप्यमानुषः
BR0102002089a	विदुरस्य च सम्प्राप्तिर्दर्शनं केशवस्य च
BR0102002089c	खाण्डवप्रस्थवासश्च तथा राज्यार्धशासनम्
BR0102002090a	नारदस्याज्ञया चैव द्रौपद्याः समयक्रिया
BR0102002090c	सुन्दोपसुन्दयोस्तत्र उपाख्यानं प्रकीर्तितम्
BR0102002091a	पार्थस्य वनवासश्च उलूप्या पथि सङ्गमः
BR0102002091c	पुण्यतीर्थानुसंयानं बभ्रुवाहनजन्म च
BR0102002092a	द्वारकायां सुभद्रा च कामयानेन कामिनी
BR0102002092c	वासुदेवस्यानुमते प्राप्ता चैव किरीटिना
BR0102002093a	हरणं गृह्य सम्प्राप्ते कृष्णे देवकिनन्दने
BR0102002093c	सम्प्राप्तिश्चक्रधनुषोः खाण्डवस्य च दाहनम्
BR0102002094a	अभिमन्योः सुभद्रायां जन्म चोत्तमतेजसः
BR0102002094c	मयस्य मोक्षो ज्वलनाद्भुजङ्गस्य च मोक्षणम्
BR0102002094e	महर्षेर्मन्दपालस्य शार्ङ्ग्यां तनयसम्भवः
BR0102002095a	इत्येतदादिपर्वोक्तं प्रथमं बहुविस्तरम्
BR0102002095c	अध्यायानां शते द्वे तु सङ्ख्याते परमर्षिणा
BR0102002095e	अष्टादशैव चाध्याया व्यासेनोत्तमतेजसा
BR0102002096a	सप्त श्लोकसहस्राणि तथा नव शतानि च
BR0102002096c	श्लोकाश्च चतुराशीतिर्दृष्टो ग्रन्थो महात्मना
BR0102002097a	द्वितीयं तु सभापर्व बहुवृत्तान्तमुच्यते
BR0102002097c	सभाक्रिया पाण्डवानां किङ्कराणां च दर्शनम्
BR0102002098a	लोकपालसभाख्यानं नारदाद्देवदर्शनात्
BR0102002098c	राजसूयस्य चारम्भो जरासन्धवधस्तथा
BR0102002099a	गिरिव्रजे निरुद्धानां राज्ञां कृष्णेन मोक्षणम्
BR0102002099c	राजसूयेऽर्घसंवादे शिशुपालवधस्तथा
BR0102002100a	यज्ञे विभूतिं तां दृष्ट्वा दुःखामर्षान्वितस्य च
BR0102002100c	दुर्योधनस्यावहासो भीमेन च सभातले
BR0102002101a	यत्रास्य मन्युरुद्भूतो येन द्यूतमकारयत्
BR0102002101c	यत्र धर्मसुतं द्यूते शकुनिः कितवोऽजयत्
BR0102002102a	यत्र द्यूतार्णवे मग्नान्द्रौपदी नौरिवार्णवात्
BR0102002102c	तारयामास तांस्तीर्णाञ्ज्ञात्वा दुर्योधनो नृपः
BR0102002102e	पुनरेव ततो द्यूते समाह्वयत पाण्डवान्
BR0102002103a	एतत्सर्वं सभापर्व समाख्यातं महात्मना
BR0102002103c	अध्यायाः सप्ततिर्ज्ञेयास्तथा द्वौ चात्र सङ्यया
BR0102002104a	श्लोकानां द्वे सहस्रे तु पञ्च श्लोकशतानि च
BR0102002104c	श्लोकाश्चैकादश ज्ञेयाः पर्वण्यस्मिन्प्रकीर्तिताः
BR0102002105a	अतः परं तृतीयं तु ज्ञेयमारण्यकं महत्
BR0102002105c	पौरानुगमनं चैव धर्मपुत्रस्य धीमतः
BR0102002106a	वृष्णीनामागमो यत्र पाञ्चालानां च सर्वशः
BR0102002106c	यत्र सौभवधाख्यानं किर्मीरवध एव च
BR0102002106e	अस्त्रहेतोर्विवासश्च पार्थस्यामिततेजसः
BR0102002107a	महादेवेन युद्धं च किरातवपुषा सह
BR0102002107c	दर्शनं लोकपालानां स्वर्गारोहणमेव च
BR0102002108a	दर्शनं बृहदश्वस्य महर्षेर्भावितात्मनः
BR0102002108c	युधिष्ठिरस्य चार्तस्य व्यसने परिदेवनम्
BR0102002109a	नलोपाख्यानमत्रैव धर्मिष्ठं करुणोदयम्
BR0102002109c	दमयन्त्याः स्थितिर्यत्र नलस्य व्यसनागमे
BR0102002110a	वनवासगतानां च पाण्डवानां महात्मनाम्
BR0102002110c	स्वर्गे प्रवृत्तिराख्याता लोमशेनार्जुनस्य वै
BR0102002111a	तीर्थयात्रा तथैवात्र पाण्डवानां महात्मनाम्
BR0102002111c	जटासुरस्य तत्रैव वधः समुपवर्ण्यते
BR0102002112a	नियुक्तो भीमसेनश्च द्रौपद्या गन्धमादने
BR0102002112c	यत्र मन्दारपुष्पार्थं नलिनीं तामधर्षयत्
BR0102002113a	यत्रास्य सुमहद्युद्धमभवत्सह राक्षसैः
BR0102002113c	यक्षैश्चापि महावीर्यैर्मणिमत्प्रमुखैस्तथा
BR0102002114a	आगस्त्यमपि चाख्यानं यत्र वातापिभक्षणम्
BR0102002114c	लोपामुद्राभिगमनमपत्यार्थमृषेरपि
BR0102002115a	ततः श्येनकपोतीयमुपाख्यानमनन्तरम्
BR0102002115c	इन्द्रोऽग्निर्यत्र धर्मश्च अजिज्ञासञ्छिबिं नृपम्
BR0102002116a	ऋश्यशृङ्गस्य चरितं कौमारब्रह्मचारिणः
BR0102002116c	जामदग्न्यस्य रामस्य चरितं भूरितेजसः
BR0102002117a	कार्तवीर्यवधो यत्र हैहयानां च वर्ण्यते
BR0102002117c	सौकन्यमपि चाख्यानं च्यवनो यत्र भार्गवः
BR0102002118a	शर्यातियज्ञे नासत्यौ कृतवान्सोमपीथिनौ
BR0102002118c	ताभ्यां च यत्र स मुनिर्यौवनं प्रतिपादितः
BR0102002119a	जन्तूपाख्यानमत्रैव यत्र पुत्रेण सोमकः
BR0102002119c	पुत्रार्थमयजद्राजा लेभे पुत्रशतं च सः
BR0102002120a	अष्टावक्रीयमत्रैव विवादे यत्र बन्दिनम्
BR0102002120c	विजित्य सागरं प्राप्तं पितरं लब्धवानृषिः
BR0102002121a	अवाप्य दिव्यान्यस्त्राणि गुर्वर्थे सव्यसाचिना
BR0102002121c	निवातकवचैर्युद्धं हिरण्यपुरवासिभिः
BR0102002122a	समागमश्च पार्थस्य भ्रातृभिर्गन्धमादने
BR0102002122c	घोषयात्रा च गन्धर्वैर्यत्र युद्धं किरीटिनः
BR0102002123a	पुनरागमनं चैव तेषां द्वैतवनं सरः
BR0102002123c	जयद्रथेनापहारो द्रौपद्याश्चाश्रमान्तरात्
BR0102002124a	यत्रैनमन्वयाद्भीमो वायुवेगसमो जवे
BR0102002124c	मार्कण्डेयसमस्यायामुपाख्यानानि भागशः
BR0102002125a	सन्दर्शनं च कृष्णस्य संवादश्चैव सत्यया
BR0102002125c	व्रीहिद्रौणिकमाख्यानमैन्द्रद्युम्नं तथैव च
BR0102002126a	सावित्र्यौद्दालकीयं च वैन्योपाख्यानमेव च
BR0102002126c	रामायणमुपाख्यानमत्रैव बहुविस्तरम्
BR0102002127a	कर्णस्य परिमोषोऽत्र कुण्डलाभ्यां पुरन्दरात्
BR0102002127c	आरणेयमुपाख्यानं यत्र धर्मोऽन्वशात्सुतम्
BR0102002127e	जग्मुर्लब्धवरा यत्र पाण्डवाः पश्चिमां दिशम्
BR0102002128a	एतदारण्यकं पर्व तृतीयं परिकीर्तितम्
BR0102002128c	अत्राध्यायशते द्वे तु सङ्ख्याते परमर्षिणा
BR0102002128e	एकोनसप्ततिश्चैव तथाध्यायाः प्रकीर्तिताः
BR0102002129a	एकादश सहस्राणि श्लोकानां षट्शतानि च
BR0102002129c	चतुःषष्टिस्तथा श्लोकाः पर्वैतत्परिकीर्तितम्
BR0102002130a	अतः परं निबोधेदं वैराटं पर्वविस्तरम्
BR0102002130c	विराटनगरं गत्वा श्मशाने विपुलां शमीम्
BR0102002130e	दृष्ट्वा सन्निदधुस्तत्र पाण्डवा आयुधान्युत
BR0102002131a	यत्र प्रविश्य नगरं छद्मभिर्न्यवसन्त ते
BR0102002131c	दुरात्मनो वधो यत्र कीचकस्य वृकोदरात्
BR0102002132a	गोग्रहे यत्र पार्थेन निर्जिताः कुरवो युधि
BR0102002132c	गोधनं च विराटस्य मोक्षितं यत्र पाण्डवैः
BR0102002133a	विराटेनोत्तरा दत्ता स्नुषा यत्र किरीटिनः
BR0102002133c	अभिमन्युं समुद्दिश्य सौभद्रमरिघातिनम्
BR0102002134a	चतुर्थमेतद्विपुलं वैराटं पर्व वर्णितम्
BR0102002134c	अत्रापि परिसङ्ख्यातमध्यायानां महात्मना
BR0102002135a	सप्तषष्टिरथो पूर्णा श्लोकाग्रमपि मे शृणु
BR0102002135c	श्लोकानां द्वे सहस्रे तु श्लोकाः पञ्चाशदेव तु
BR0102002135e	पर्वण्यस्मिन्समाख्याताः सङ्यया परमर्षिणा
BR0102002136a	उद्योगपर्व विज्ञेयं पञ्चमं शृण्वतः परम्
BR0102002136c	उपप्लव्ये निविष्टेषु पाण्डवेषु जिगीषया
BR0102002136e	दुर्योधनोऽर्जुनश्चैव वासुदेवमुपस्थितौ
BR0102002137a	साहाय्यमस्मिन्समरे भवान्नौ कर्तुमर्हति
BR0102002137c	इत्युक्ते वचने कृष्णो यत्रोवाच महामतिः
BR0102002138a	अयुध्यमानमात्मानं मन्त्रिणं पुरुषर्षभौ
BR0102002138c	अक्षौहिणीं वा सैन्यस्य कस्य वा किं ददाम्यहम्
BR0102002139a	वव्रे दुर्योधनः सैन्यं मन्दात्मा यत्र दुर्मतिः
BR0102002139c	अयुध्यमानं सचिवं वव्रे कृष्णं धनञ्जयः
BR0102002140a	सञ्जयं प्रेषयामास शमार्थं पाण्डवान्प्रति
BR0102002140c	यत्र दूतं महाराजो धृतराष्ट्रः प्रतापवान्
BR0102002141a	श्रुत्वा च पाण्डवान्यत्र वासुदेवपुरोगमान्
BR0102002141c	प्रजागरः सम्प्रजज्ञे धृतराष्ट्रस्य चिन्तया
BR0102002142a	विदुरो यत्र वाक्यानि विचित्राणि हितानि च
BR0102002142c	श्रावयामास राजानं धृतराष्ट्रं मनीषिणम्
BR0102002143a	तथा सनत्सुजातेन यत्राध्यात्ममनुत्तमम्
BR0102002143c	मनस्तापान्वितो राजा श्रावितः शोकलालसः
BR0102002144a	प्रभाते राजसमितौ सञ्जयो यत्र चाभिभोः
BR0102002144c	ऐकात्म्यं वासुदेवस्य प्रोक्तवानर्जुनस्य च
BR0102002145a	यत्र कृष्णो दयापन्नः सन्धिमिच्छन्महायशाः
BR0102002145c	स्वयमागाच्छमं कर्तुं नगरं नागसाह्वयम्
BR0102002146a	प्रत्याख्यानं च कृष्णस्य राज्ञा दुर्योधनेन वै
BR0102002146c	शमार्थं याचमानस्य पक्षयोरुभयोर्हितम्
BR0102002147a	कर्णदुर्योधनादीनां दुष्टं विज्ञाय मन्त्रितम्
BR0102002147c	योगेश्वरत्वं कृष्णेन यत्र राजसु दर्शितम्
BR0102002148a	रथमारोप्य कृष्णेन यत्र कर्णोऽनुमन्त्रितः
BR0102002148c	उपायपूर्वं शौण्डीर्यात्प्रत्याख्यातश्च तेन सः
BR0102002149a	ततश्चाप्यभिनिर्यात्रा रथाश्वनरदन्तिनाम्
BR0102002149c	नगराद्धास्तिनपुराद्बलसङ्ख्यानमेव च
BR0102002150a	यत्र राज्ञा उलूकस्य प्रेषणं पाण्डवान्प्रति
BR0102002150c	श्वोभाविनि महायुद्धे दूत्येन क्रूरवादिना
BR0102002150e	रथातिरथसङ्ख्यानमम्बोपाख्यानमेव च
BR0102002151a	एतत्सुबहुवृत्तान्तं पञ्चमं पर्व भारते
BR0102002151c	उद्योगपर्व निर्दिष्टं सन्धिविग्रहसंश्रितम्
BR0102002152a	अध्यायाः सङ्यया त्वत्र षडशीतिशतं स्मृतम्
BR0102002152c	श्लोकानां षट्सहस्राणि तावन्त्येव शतानि च
BR0102002153a	श्लोकाश्च नवतिः प्रोक्तास्तथैवाष्टौ महात्मना
BR0102002153c	व्यासेनोदारमतिना पर्वण्यस्मिंस्तपोधनाः
BR0102002154a	अत ऊर्ध्वं विचित्रार्थं भीष्मपर्व प्रचक्षते
BR0102002154c	जम्बूखण्डविनिर्माणं यत्रोक्तं सञ्जयेन ह
BR0102002155a	यत्र युद्धमभूद्घोरं दशाहान्यतिदारुणम्
BR0102002155c	यत्र यौधिष्ठिरं सैन्यं विषादमगमत्परम्
BR0102002156a	कश्मलं यत्र पार्थस्य वासुदेवो महामतिः
BR0102002156c	मोहजं नाशयामास हेतुभिर्मोक्षदर्शनैः
BR0102002157a	शिखण्डिनं पुरस्कृत्य यत्र पार्थो महाधनुः
BR0102002157c	विनिघ्नन्निशितैर्बाणै रथाद्भीष्ममपातयत्
BR0102002158a	षष्ठमेतन्महापर्व भारते परिकीर्तितम्
BR0102002158c	अध्यायानां शतं प्रोक्तं सप्तदश तथापरे
BR0102002159a	पञ्च श्लोकसहस्राणि सङ्ययाष्टौ शतानि च
BR0102002159c	श्लोकाश्च चतुराशीतिः पर्वण्यस्मिन्प्रकीर्तिताः
BR0102002159e	व्यासेन वेदविदुषा सङ्ख्याता भीष्मपर्वणि
BR0102002160a	द्रोणपर्व ततश्चित्रं बहुवृत्तान्तमुच्यते
BR0102002160c	यत्र संशप्तकाः पार्थमपनिन्यू रणाजिरात्
BR0102002161a	भगदत्तो महाराजो यत्र शक्रसमो युधि
BR0102002161c	सुप्रतीकेन नागेन सह शस्तः किरीटिना
BR0102002162a	यत्राभिमन्युं बहवो जघ्नुर्लोकमहारथाः
BR0102002162c	जयद्रथमुखा बालं शूरमप्राप्तयौवनम्
BR0102002163a	हतेऽभिमन्यौ क्रुद्धेन यत्र पार्थेन संयुगे
BR0102002163c	अक्षौहिणीः सप्त हत्वा हतो राजा जयद्रथः
BR0102002163e	संशप्तकावशेषं च कृतं निःशेषमाहवे
BR0102002164a	अलम्बुसः श्रुतायुश्च जलसन्धश्च वीर्यवान्
BR0102002164c	सौमदत्तिर्विराटश्च द्रुपदश्च महारथः
BR0102002164e	घटोत्कचादयश्चान्ये निहता द्रोणपर्वणि
BR0102002165a	अश्वत्थामापि चात्रैव द्रोणे युधि निपातिते
BR0102002165c	अस्त्रं प्रादुश्चकारोग्रं नारायणममर्षितः
BR0102002166a	सप्तमं भारते पर्व महदेतदुदाहृतम्
BR0102002166c	अत्र ते पृथिवीपालाः प्रायशो निधनं गताः
BR0102002166e	द्रोणपर्वणि ये शूरा निर्दिष्टाः पुरुषर्षभाः
BR0102002167a	अध्यायानां शतं प्रोक्तमध्यायाः सप्ततिस्तथा
BR0102002167c	अष्टौ श्लोकसहस्राणि तथा नव शतानि च
BR0102002168a	श्लोका नव तथैवात्र सङ्ख्यातास्तत्त्वदर्शिना
BR0102002168c	पाराशर्येण मुनिना सञ्चिन्त्य द्रोणपर्वणि
BR0102002169a	अतः परं कर्णपर्व प्रोच्यते परमाद्भुतम्
BR0102002169c	सारथ्ये विनियोगश्च मद्रराजस्य धीमतः
BR0102002169e	आख्यातं यत्र पौराणं त्रिपुरस्य निपातनम्
BR0102002170a	प्रयाणे परुषश्चात्र संवादः कर्णशल्ययोः
BR0102002170c	हंसकाकीयमाख्यानमत्रैवाक्षेपसंहितम्
BR0102002171a	अन्योन्यं प्रति च क्रोधो युधिष्ठिरकिरीटिनोः
BR0102002171c	द्वैरथे यत्र पार्थेन हतः कर्णो महारथः
BR0102002172a	अष्टमं पर्व निर्दिष्टमेतद्भारतचिन्तकैः
BR0102002172c	एकोनसप्ततिः प्रोक्ता अध्यायाः कर्णपर्वणि
BR0102002172e	चत्वार्येव सहस्राणि नव श्लोकशतानि च
BR0102002173a	अतः परं विचित्रार्थं शल्यपर्व प्रकीर्तितम्
BR0102002173c	हतप्रवीरे सैन्ये तु नेता मद्रेश्वरोऽभवत्
BR0102002174a	वृत्तानि रथयुद्धानि कीर्त्यन्ते यत्र भागशः
BR0102002174c	विनाशः कुरुमुख्यानां शल्यपर्वणि कीर्त्यते
BR0102002175a	शल्यस्य निधनं चात्र धर्मराजान्महारथात्
BR0102002175c	गदायुद्धं तु तुमुलमत्रैव परिकीर्तितम्
BR0102002175e	सरस्वत्याश्च तीर्थानां पुण्यता परिकीर्तिता
BR0102002176a	नवमं पर्व निर्दिष्टमेतदद्भुतमर्थवत्
BR0102002176c	एकोनषष्टिरध्यायास्तत्र सङ्ख्याविशारदैः
BR0102002177a	सङ्ख्याता बहुवृत्तान्ताः श्लोकाग्रं चात्र शस्यते
BR0102002177c	त्रीणि श्लोकसहस्राणि द्वे शते विंशतिस्तथा
BR0102002177e	मुनिना सम्प्रणीतानि कौरवाणां यशोभृताम्
BR0102002178a	अतः परं प्रवक्ष्यामि सौप्तिकं पर्व दारुणम्
BR0102002178c	भग्नोरुं यत्र राजानं दुर्योधनममर्षणम्
BR0102002179a	व्यपयातेषु पार्थेषु त्रयस्तेऽभ्याययू रथाः
BR0102002179c	कृतवर्मा कृपो द्रौणिः सायाह्ने रुधिरोक्षिताः
BR0102002180a	प्रतिजज्ञे दृढक्रोधो द्रौणिर्यत्र महारथः
BR0102002180c	अहत्वा सर्वपाञ्चालान्धृष्टद्युम्नपुरोगमान्
BR0102002180e	पाण्डवांश्च सहामात्यान्न विमोक्ष्यामि दंशनम्
BR0102002181a	प्रसुप्तान्निशि विश्वस्तान्यत्र ते पुरुषर्षभाः
BR0102002181c	पाञ्चालान्सपरीवाराञ्जघ्नुर्द्रौणिपुरोगमाः
BR0102002182a	यत्रामुच्यन्त पार्थास्ते पञ्च कृष्णबलाश्रयात्
BR0102002182c	सात्यकिश्च महेष्वासः शेषाश्च निधनं गताः
BR0102002183a	द्रौपदी पुत्रशोकार्ता पितृभ्रातृवधार्दिता
BR0102002183c	कृतानशनसङ्कल्पा यत्र भर्तॄनुपाविशत्
BR0102002184a	द्रौपदीवचनाद्यत्र भीमो भीमपराक्रमः
BR0102002184c	अन्वधावत सङ्क्रुद्धो भारद्वाजं गुरोः सुतम्
BR0102002185a	भीमसेनभयाद्यत्र दैवेनाभिप्रचोदितः
BR0102002185c	अपाण्डवायेति रुषा द्रौणिरस्त्रमवासृजत्
BR0102002186a	मैवमित्यब्रवीत्कृष्णः शमयंस्तस्य तद्वचः
BR0102002186c	यत्रास्त्रमस्त्रेण च तच्छमयामास फाल्गुनः
BR0102002187a	द्रौणिद्वैपायनादीनां शापाश्चान्योन्यकारिताः
BR0102002187c	तोयकर्मणि सर्वेषां राज्ञामुदकदानिके
BR0102002188a	गूढोत्पन्नस्य चाख्यानं कर्णस्य पृथयात्मनः
BR0102002188c	सुतस्यैतदिह प्रोक्तं दशमं पर्व सौप्तिकम्
BR0102002189a	अष्टादशास्मिन्नध्यायाः पर्वण्युक्ता महात्मना
BR0102002189c	श्लोकाग्रमत्र कथितं शतान्यष्टौ तथैव च
BR0102002190a	श्लोकाश्च सप्ततिः प्रोक्ता यथावदभिसङ्यया
BR0102002190c	सौप्तिकैषीकसम्बन्धे पर्वण्यमितबुद्धिना
BR0102002191a	अत ऊर्ध्वमिदं प्राहुः स्त्रीपर्व करुणोदयम्
BR0102002191c	विलापो वीरपत्नीनां यत्रातिकरुणः स्मृतः
BR0102002191e	क्रोधावेशः प्रसादश्च गान्धारीधृतराष्ट्रयोः
BR0102002192a	यत्र तान्क्षत्रियाञ्छूरान्दिष्टान्ताननिवर्तिनः
BR0102002192c	पुत्रान्भ्रातॄन्पितॄंश्चैव ददृशुर्निहतान्रणे
BR0102002193a	यत्र राजा महाप्राज्ञः सर्वधर्मभृतां वरः
BR0102002193c	राज्ञां तानि शरीराणि दाहयामास शास्त्रतः
BR0102002194a	एतदेकादशं प्रोक्तं पर्वातिकरुणं महत्
BR0102002194c	सप्तविंशतिरध्यायाः पर्वण्यस्मिन्नुदाहृताः
BR0102002195a	श्लोकाः सप्तशतं चात्र पञ्चसप्ततिरुच्यते
BR0102002195c	सङ्यया भारताख्यानं कर्त्रा ह्यत्र महात्मना
BR0102002195e	प्रणीतं सज्जनमनोवैक्लव्याश्रुप्रवर्तकम्
BR0102002196a	अतः परं शान्तिपर्व द्वादशं बुद्धिवर्धनम्
BR0102002196c	यत्र निर्वेदमापन्नो धर्मराजो युधिष्ठिरः
BR0102002196e	घातयित्वा पितॄन्भ्रातॄन्पुत्रान्सम्बन्धिबान्धवान्
BR0102002197a	शान्तिपर्वणि धर्माश्च व्याख्याताः शरतल्पिकाः
BR0102002197c	राजभिर्वेदितव्या ये सम्यङ्नयबुभुत्सुभिः
BR0102002198a	आपद्धर्माश्च तत्रैव कालहेतुप्रदर्शकाः
BR0102002198c	यान्बुद्ध्वा पुरुषः सम्यक्सर्वज्ञत्वमवाप्नुयात्
BR0102002198e	मोक्षधर्माश्च कथिता विचित्रा बहुविस्तराः
BR0102002199a	द्वादशं पर्व निर्दिष्टमेतत्प्राज्ञजनप्रियम्
BR0102002199c	पर्वण्यत्र परिज्ञेयमध्यायानां शतत्रयम्
BR0102002199e	त्रिंशच्चैव तथाध्याया नव चैव तपोधनाः
BR0102002200a	श्लोकानां तु सहस्राणि कीर्तितानि चतुर्दश
BR0102002200c	पञ्च चैव शतान्याहुः पञ्चविंशतिसङ्यया
BR0102002201a	अत ऊर्ध्वं तु विज्ञेयमानुशासनमुत्तमम्
BR0102002201c	यत्र प्रकृतिमापन्नः श्रुत्वा धर्मविनिश्चयम्
BR0102002201e	भीष्माद्भागीरथीपुत्रात्कुरुराजो युधिष्ठिरः
BR0102002202a	व्यवहारोऽत्र कार्त्स्न्येन धर्मार्थीयो निदर्शितः
BR0102002202c	विविधानां च दानानां फलयोगाः पृथग्विधाः
BR0102002203a	तथा पात्रविशेषाश्च दानानां च परो विधिः
BR0102002203c	आचारविधियोगश्च सत्यस्य च परा गतिः
BR0102002204a	एतत्सुबहुवृत्तान्तमुत्तमं चानुशासनम्
BR0102002204c	भीष्मस्यात्रैव सम्प्राप्तिः स्वर्गस्य परिकीर्तिता
BR0102002205a	एतत्त्रयोदशं पर्व धर्मनिश्चयकारकम्
BR0102002205c	अध्यायानां शतं चात्र षट्चत्वारिंशदेव च
BR0102002205e	श्लोकानां तु सहस्राणि षट्सप्तैव शतानि च
BR0102002206a	ततोऽश्वमेधिकं नाम पर्व प्रोक्तं चतुर्दशम्
BR0102002206c	तत्संवर्तमरुत्तीयं यत्राख्यानमनुत्तमम्
BR0102002207a	सुवर्णकोशसम्प्राप्तिर्जन्म चोक्तं परिक्षितः
BR0102002207c	दग्धस्यास्त्राग्निना पूर्वं कृष्णात्सञ्जीवनं पुनः
BR0102002208a	चर्यायां हयमुत्सृष्टं पाण्डवस्यानुगच्छतः
BR0102002208c	तत्र तत्र च युद्धानि राजपुत्रैरमर्षणैः
BR0102002209a	चित्राङ्गदायाः पुत्रेण पुत्रिकाया धनञ्जयः
BR0102002209c	सङ्ग्रामे बभ्रुवाहेन संशयं चात्र दर्शितः
BR0102002209e	अश्वमेधे महायज्ञे नकुलाख्यानमेव च
BR0102002210a	इत्याश्वमेधिकं पर्व प्रोक्तमेतन्महाद्भुतम्
BR0102002210c	अत्राध्यायशतं त्रिंशत्त्रयोऽध्यायाश्च शब्दिताः
BR0102002211a	त्रीणि श्लोकसहस्राणि तावन्त्येव शतानि च
BR0102002211c	विंशतिश्च तथा श्लोकाः सङ्ख्यातास्तत्त्वदर्शिना
BR0102002212a	तत आश्रमवासाख्यं पर्व पञ्चदशं स्मृतम्
BR0102002212c	यत्र राज्यं परित्यज्य गान्धारीसहितो नृपः
BR0102002212e	धृतराष्ट्राश्रमपदं विदुरश्च जगाम ह
BR0102002213a	यं दृष्ट्वा प्रस्थितं साध्वी पृथाप्यनुययौ तदा
BR0102002213c	पुत्रराज्यं परित्यज्य गुरुशुश्रूषणे रता
BR0102002214a	यत्र राजा हतान्पुत्रान्पौत्रानन्यांश्च पार्थिवान्
BR0102002214c	लोकान्तरगतान्वीरानपश्यत्पुनरागतान्
BR0102002215a	ऋषेः प्रसादात्कृष्णस्य दृष्ट्वाश्चर्यमनुत्तमम्
BR0102002215c	त्यक्त्वा शोकं सदारश्च सिद्धिं परमिकां गतः
BR0102002216a	यत्र धर्मं समाश्रित्य विदुरः सुगतिं गतः
BR0102002216c	सञ्जयश्च महामात्रो विद्वान्गावल्गणिर्वशी
BR0102002217a	ददर्श नारदं यत्र धर्मराजो युधिष्ठिरः
BR0102002217c	नारदाच्चैव शुश्राव वृष्णीनां कदनं महत्
BR0102002218a	एतदाश्रमवासाख्यं पूर्वोक्तं सुमहाद्भुतम्
BR0102002218c	द्विचत्वारिंशदध्यायाः पर्वैतदभिसङ्यया
BR0102002219a	सहस्रमेकं श्लोकानां पञ्च श्लोकशतानि च
BR0102002219c	षडेव च तथा श्लोकाः सङ्ख्यातास्तत्त्वदर्शिना
BR0102002220a	अतः परं निबोधेदं मौसलं पर्व दारुणम्
BR0102002220c	यत्र ते पुरुषव्याघ्राः शस्त्रस्पर्शसहा युधि
BR0102002220e	ब्रह्मदण्डविनिष्पिष्टाः समीपे लवणाम्भसः
BR0102002221a	आपाने पानगलिता दैवेनाभिप्रचोदिताः
BR0102002221c	एरकारूपिभिर्वज्रैर्निजघ्नुरितरेतरम्
BR0102002222a	यत्र सर्वक्षयं कृत्वा तावुभौ रामकेशवौ
BR0102002222c	नातिचक्रमतुः कालं प्राप्तं सर्वहरं समम्
BR0102002223a	यत्रार्जुनो द्वारवतीमेत्य वृष्णिविनाकृताम्
BR0102002223c	दृष्ट्वा विषादमगमत्परां चार्तिं नरर्षभः
BR0102002224a	स सत्कृत्य यदुश्रेष्ठं मातुलं शौरिमात्मनः
BR0102002224c	ददर्श यदुवीराणामापाने वैशसं महत्
BR0102002225a	शरीरं वासुदेवस्य रामस्य च महात्मनः
BR0102002225c	संस्कारं लम्भयामास वृष्णीनां च प्रधानतः
BR0102002226a	स वृद्धबालमादाय द्वारवत्यास्ततो जनम्
BR0102002226c	ददर्शापदि कष्टायां गाण्डीवस्य पराभवम्
BR0102002227a	सर्वेषां चैव दिव्यानामस्त्राणामप्रसन्नताम्
BR0102002227c	नाशं वृष्णिकलत्राणां प्रभावानामनित्यताम्
BR0102002228a	दृष्ट्वा निर्वेदमापन्नो व्यासवाक्यप्रचोदितः
BR0102002228c	धर्मराजं समासाद्य सन्न्यासं समरोचयेत्
BR0102002229a	इत्येतन्मौसलं पर्व षोडशं परिकीर्तितम्
BR0102002229c	अध्यायाष्टौ समाख्याताः श्लोकानां च शतत्रयम्
BR0102002230a	महाप्रस्थानिकं तस्मादूर्ध्वं सप्तदशं स्मृतम्
BR0102002230c	यत्र राज्यं परित्यज्य पाण्डवाः पुरुषर्षभाः
BR0102002230e	द्रौपद्या सहिता देव्या सिद्धिं परमिकां गताः
BR0102002231a	अत्राध्यायास्त्रयः प्रोक्ताः श्लोकानां च शतं तथा
BR0102002231c	विंशतिश्च तथा श्लोकाः सङ्ख्यातास्तत्त्वदर्शिना
BR0102002232a	स्वर्गपर्व ततो ज्ञेयं दिव्यं यत्तदमानुषम्
BR0102002232c	अध्यायाः पञ्च सङ्ख्याताः पर्वैतदभिसङ्यया
BR0102002232e	श्लोकानां द्वे शते चैव प्रसङ्ख्याते तपोधनाः
BR0102002233a	अष्टादशैवमेतानि पर्वाण्युक्तान्यशेषतः
BR0102002233c	खिलेषु हरिवंशश्च भविष्यच्च प्रकीर्तितम्
BR0102002234a	एतदखिलमाख्यातं भारतं पर्वसङ्ग्रहात्
BR0102002234c	अष्टादश समाजग्मुरक्षौहिण्यो युयुत्सया
BR0102002234e	तन्महद्दारुणं युद्धमहान्यष्टादशाभवत्
BR0102002235a	यो विद्याच्चतुरो वेदान्साङ्गोपनिषदान्द्विजः
BR0102002235c	न चाख्यानमिदं विद्यान्नैव स स्याद्विचक्षणः
BR0102002236a	श्रुत्वा त्विदमुपाख्यानं श्राव्यमन्यन्न रोचते
BR0102002236c	पुंस्कोकिलरुतं श्रुत्वा रूक्षा ध्वाङ्क्षस्य वागिव
BR0102002237a	इतिहासोत्तमादस्माज्जायन्ते कविबुद्धयः
BR0102002237c	पञ्चभ्य इव भूतेभ्यो लोकसंविधयस्त्रयः
BR0102002238a	अस्याख्यानस्य विषये पुराणं वर्तते द्विजाः
BR0102002238c	अन्तरिक्षस्य विषये प्रजा इव चतुर्विधाः
BR0102002239a	क्रियागुणानां सर्वेषामिदमाख्यानमाश्रयः
BR0102002239c	इन्द्रियाणां समस्तानां चित्रा इव मनःक्रियाः
BR0102002240a	अनाश्रित्यैतदाख्यानं कथा भुवि न विद्यते
BR0102002240c	आहारमनपाश्रित्य शरीरस्येव धारणम्
BR0102002241a	इदं सर्वैः कविवरैराख्यानमुपजीव्यते
BR0102002241c	उदयप्रेप्सुभिर्भृत्यैरभिजात इवेश्वरः
BR0102002242a	द्वैपायनोष्ठपुटनिःसृतमप्रमेयं; पुण्यं पवित्रमथ पापहरं शिवं च
BR0102002242c	यो भारतं समधिगच्छति वाच्यमानं; किं तस्य पुष्करजलैरभिषेचनेन
BR0102002243a	आख्यानं तदिदमनुत्तमं महार्थं; विन्यस्तं महदिह पर्वसङ्ग्रहेण
BR0102002243c	श्रुत्वादौ भवति नृणां सुखावगाहं; विस्तीर्णं लवणजलं यथा प्लवेन
