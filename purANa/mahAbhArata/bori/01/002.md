001	ऋषय ऊचुः
001a	समन्तपञ्चकमिति यदुक्तं सूतनन्दन
001c	एतत्सर्वं यथान्यायं श्रोतुमिच्छामहे वयम्
002	सूत उवाच
002a	शुश्रूषा यदि वो विप्रा ब्रुवतश्च कथाः शुभाः
002c	समन्तपञ्चकाख्यं च श्रोतुमर्हथ सत्तमाः
003a	त्रेताद्वापरयोः सन्धौ रामः शस्त्रभृतां वरः
003c	असकृत्पार्थिवं क्षत्रं जघानामर्षचोदितः
004a	स सर्वं क्षत्रमुत्साद्य स्ववीर्येणानलद्युतिः
004c	समन्तपञ्चके पञ्च चकार रुधिरह्रदान्
005a	स तेषु रुधिराम्भस्सु ह्रदेषु क्रोधमूर्च्छितः
005c	पितॄन्सन्तर्पयामास रुधिरेणेति नः श्रुतम्
006a	अथर्चीकादयोऽभ्येत्य पितरो ब्राह्मणर्षभम्
006c	तं क्षमस्वेति सिषिधुस्ततः स विरराम ह
007a	तेषां समीपे यो देशो ह्रदानां रुधिराम्भसाम्
007c	समन्तपञ्चकमिति पुण्यं तत्परिकीर्तितम्
008a	येन लिङ्गेन यो देशो युक्तः समुपलक्ष्यते
008c	तेनैव नाम्ना तं देशं वाच्यमाहुर्मनीषिणः
009a	अन्तरे चैव सम्प्राप्ते कलिद्वापरयोरभूत्
009c	समन्तपञ्चके युद्धं कुरुपाण्डवसेनयोः
010a	तस्मिन्परमधर्मिष्ठे देशे भूदोषवर्जिते
010c	अष्टादश समाजग्मुरक्षौहिण्यो युयुत्सया
011a	एवं नामाभिनिर्वृत्तं तस्य देशस्य वै द्विजाः
011c	पुण्यश्च रमणीयश्च स देशो वः प्रकीर्तितः
012a	तदेतत्कथितं सर्वं मया वो मुनिसत्तमाः
012c	यथा देशः स विख्यातस्त्रिषु लोकेषु विश्रुतः
013	ऋषय ऊचुः
013a	अक्षौहिण्य इति प्रोक्तं यत्त्वया सूतनन्दन
013c	एतदिच्छामहे श्रोतुं सर्वमेव यथातथम्
014a	अक्षौहिण्याः परीमाणं रथाश्वनरदन्तिनाम्
014c	यथावच्चैव नो ब्रूहि सर्वं हि विदितं तव
015	सूत उवाच
015a	एको रथो गजश्चैको नराः पञ्च पदातयः
015c	त्रयश्च तुरगास्तज्ज्ञैः पत्तिरित्यभिधीयते
016a	पत्तिं तु त्रिगुणामेतामाहुः सेनामुखं बुधाः
016c	त्रीणि सेनामुखान्येको गुल्म इत्यभिधीयते
017a	त्रयो गुल्मा गणो नाम वाहिनी तु गणास्त्रयः
017c	स्मृतास्तिस्रस्तु वाहिन्यः पृतनेति विचक्षणैः
018a	चमूस्तु पृतनास्तिस्रस्तिस्रश्चम्वस्त्वनीकिनी
018c	अनीकिनीं दशगुणां प्राहुरक्षौहिणीं बुधाः
019a	अक्षौहिण्याः प्रसङ्ख्यानं रथानां द्विजसत्तमाः
019c	सङ्ख्यागणिततत्त्वज्ञैः सहस्राण्येकविंशतिः
020a	शतान्युपरि चैवाष्टौ तथा भूयश्च सप्ततिः
020c	गजानां तु परीमाणमेतदेवात्र निर्दिशेत्
021a	ज्ञेयं शतसहस्रं तु सहस्राणि तथा नव
021c	नराणामपि पञ्चाशच्छतानि त्रीणि चानघाः
022a	पञ्चषष्टिसहस्राणि तथाश्वानां शतानि च
022c	दशोत्तराणि षट्प्राहुर्यथावदिह सङ्ख्यया
023a	एतामक्षौहिणीं प्राहुः सङ्ख्यातत्त्वविदो जनाः
023c	यां वः कथितवानस्मि विस्तरेण द्विजोत्तमाः
024a	एतया सङ्यया ह्यासन्कुरुपाण्डवसेनयोः
024c	अक्षौहिण्यो द्विजश्रेष्ठाः पिण्डेनाष्टादशैव ताः
025a	समेतास्तत्र वै देशे तत्रैव निधनं गताः
025c	कौरवान्कारणं कृत्वा कालेनाद्भुतकर्मणा
026a	अहानि युयुधे भीष्मो दशैव परमास्त्रवित्
026c	अहानि पञ्च द्रोणस्तु ररक्ष कुरुवाहिनीम्
027a	अहनी युयुधे द्वे तु कर्णः परबलार्दनः
027c	शल्योऽर्धदिवसं त्वासीद्गदायुद्धमतः परम्
028a	तस्यैव तु दिनस्यान्ते हार्दिक्यद्रौणिगौतमाः
028c	प्रसुप्तं निशि विश्वस्तं जघ्नुर्यौधिष्ठिरं बलम्
029a	यत्तु शौनकसत्रे ते भारताख्यानविस्तरम्
029c	आख्यास्ये तत्र पौलोममाख्यानं चादितः परम्
030a	विचित्रार्थपदाख्यानमनेकसमयान्वितम्
030c	अभिपन्नं नरैः प्राज्ञैर्वैराग्यमिव मोक्षिभिः
031a	आत्मेव वेदितव्येषु प्रियेष्विव च जीवितम्
031c	इतिहासः प्रधानार्थः श्रेष्ठः सर्वागमेष्वयम्
032a	इतिहासोत्तमे ह्यस्मिन्नर्पिता बुद्धिरुत्तमा
032c	स्वरव्यञ्जनयोः कृत्स्ना लोकवेदाश्रयेव वाक्
033a	अस्य प्रज्ञाभिपन्नस्य विचित्रपदपर्वणः
033c	भारतस्येतिहासस्य श्रूयतां पर्वसङ्ग्रहः
034a	पर्वानुक्रमणी पूर्वं द्वितीयं पर्वसङ्ग्रहः
034c	पौष्यं पौलोममास्तीकमादिवंशावतारणम्
035a	ततः सम्भवपर्वोक्तमद्भुतं देवनिर्मितम्
035c	दाहो जतुगृहस्यात्र हैडिम्बं पर्व चोच्यते
036a	ततो बकवधः पर्व पर्व चैत्ररथं ततः
036c	ततः स्वयंवरं देव्याः पाञ्चाल्याः पर्व चोच्यते
037a	क्षत्रधर्मेण निर्जित्य ततो वैवाहिकं स्मृतम्
037c	विदुरागमनं पर्व राज्यलम्भस्तथैव च
038a	अर्जुनस्य वने वासः सुभद्राहरणं ततः
038c	सुभद्राहरणादूर्ध्वं ज्ञेयं हरणहारिकम्
039a	ततः खाण्डवदाहाख्यं तत्रैव मयदर्शनम्
039c	सभापर्व ततः प्रोक्तं मन्त्रपर्व ततः परम्
040a	जरासन्धवधः पर्व पर्व दिग्विजयस्तथा
040c	पर्व दिग्विजयादूर्ध्वं राजसूयिकमुच्यते
041a	ततश्चार्घाभिहरणं शिशुपालवधस्ततः
041c	द्यूतपर्व ततः प्रोक्तमनुद्यूतमतः परम्
042a	तत आरण्यकं पर्व किर्मीरवध एव च
042c	ईश्वरार्जुनयोर्युद्धं पर्व कैरातसञ्ज्ञितम्
043a	इन्द्रलोकाभिगमनं पर्व ज्ञेयमतः परम्
043c	तीर्थयात्रा ततः पर्व कुरुराजस्य धीमतः
044a	जटासुरवधः पर्व यक्षयुद्धमतः परम्
044c	तथैवाजगरं पर्व विज्ञेयं तदनन्तरम्
045a	मार्कण्डेयसमस्या च पर्वोक्तं तदनन्तरम्
045c	संवादश्च ततः पर्व द्रौपदीसत्यभामयोः
046a	घोषयात्रा ततः पर्व मृगस्वप्नभयं ततः
046c	व्रीहिद्रौणिकमाख्यानं ततोऽनन्तरमुच्यते
047a	द्रौपदीहरणं पर्व सैन्धवेन वनात्ततः
047c	कुण्डलाहरणं पर्व ततः परमिहोच्यते
048a	आरणेयं ततः पर्व वैराटं तदनन्तरम्
048c	कीचकानां वधः पर्व पर्व गोग्रहणं ततः
049a	अभिमन्युना च वैराट्याः पर्व वैवाहिकं स्मृतम्
049c	उद्योगपर्व विज्ञेयमत ऊर्ध्वं महाद्भुतम्
050a	ततः सञ्जययानाख्यं पर्व ज्ञेयमतः परम्
050c	प्रजागरं ततः पर्व धृतराष्ट्रस्य चिन्तया
051a	पर्व सानत्सुजातं च गुह्यमध्यात्मदर्शनम्
051c	यानसन्धिस्ततः पर्व भगवद्यानमेव च
052a	ज्ञेयं विवादपर्वात्र कर्णस्यापि महात्मनः
052c	निर्याणं पर्व च ततः कुरुपाण्डवसेनयोः
053a	रथातिरथसङ्ख्या च पर्वोक्तं तदनन्तरम्
053c	उलूकदूतागमनं पर्वामर्षविवर्धनम्
054a	अम्बोपाख्यानमपि च पर्व ज्ञेयमतः परम्
054c	भीष्माभिषेचनं पर्व ज्ञेयमद्भुतकारणम्
055a	जम्बूखण्डविनिर्माणं पर्वोक्तं तदनन्तरम्
055c	भूमिपर्व ततो ज्ञेयं द्वीपविस्तरकीर्तनम्
056a	पर्वोक्तं भगवद्गीता पर्व भीष्मवधस्ततः
056c	द्रोणाभिषेकः पर्वोक्तं संशप्तकवधस्ततः
057a	अभिमन्युवधः पर्व प्रतिज्ञापर्व चोच्यते
057c	जयद्रथवधः पर्व घटोत्कचवधस्ततः
058a	ततो द्रोणवधः पर्व विज्ञेयं लोमहर्षणम्
058c	मोक्षो नारायणास्त्रस्य पर्वानन्तरमुच्यते
059a	कर्णपर्व ततो ज्ञेयं शल्यपर्व ततः परम्
059c	ह्रदप्रवेशनं पर्व गदायुद्धमतः परम्
060a	सारस्वतं ततः पर्व तीर्थवंशगुणान्वितम्
060c	अत ऊर्ध्वं तु बीभत्सं पर्व सौप्तिकमुच्यते
061a	ऐषीकं पर्व निर्दिष्टमत ऊर्ध्वं सुदारुणम्
061c	जलप्रदानिकं पर्व स्त्रीपर्व च ततः परम्
062a	श्राद्धपर्व ततो ज्ञेयं कुरूणामौर्ध्वदेहिकम्
062c	आभिषेचनिकं पर्व धर्मराजस्य धीमतः
063a	चार्वाकनिग्रहः पर्व रक्षसो ब्रह्मरूपिणः
063c	प्रविभागो गृहाणां च पर्वोक्तं तदनन्तरम्
064a	शान्तिपर्व ततो यत्र राजधर्मानुकीर्तनम्
064c	आपद्धर्मश्च पर्वोक्तं मोक्षधर्मस्ततः परम्
065a	ततः पर्व परिज्ञेयमानुशासनिकं परम्
065c	स्वर्गारोहणिकं पर्व ततो भीष्मस्य धीमतः
066a	ततोऽश्वमेधिकं पर्व सर्वपापप्रणाशनम्
066c	अनुगीता ततः पर्व ज्ञेयमध्यात्मवाचकम्
067a	पर्व चाश्रमवासाख्यं पुत्रदर्शनमेव च
067c	नारदागमनं पर्व ततः परमिहोच्यते
068a	मौसलं पर्व च ततो घोरं समनुवर्ण्यते
068c	महाप्रस्थानिकं पर्व स्वर्गारोहणिकं ततः
069a	हरिवंशस्ततः पर्व पुराणं खिलसञ्ज्ञितम्
069c	भविष्यत्पर्व चाप्युक्तं खिलेष्वेवाद्भुतं महत्
070a	एतत्पर्वशतं पूर्णं व्यासेनोक्तं महात्मना
070c	यथावत्सूतपुत्रेण लोमहर्षणिना पुनः
071a	कथितं नैमिषारण्ये पर्वाण्यष्टादशैव तु
071c	समासो भारतस्यायं तत्रोक्तः पर्वसङ्ग्रहः
072a	पौष्ये पर्वणि माहात्म्यमुत्तङ्कस्योपवर्णितम्
072c	पौलोमे भृगुवंशस्य विस्तारः परिकीर्तितः
073a	आस्तीके सर्वनागानां गरुडस्य च सम्भवः
073c	क्षीरोदमथनं चैव जन्मोच्छैःश्रवसस्तथा
074a	यजतः सर्पसत्रेण राज्ञः पारिक्षितस्य च
074c	कथेयमभिनिर्वृत्ता भारतानां महात्मनाम्
075a	विविधाः सम्भवा राज्ञामुक्ताः सम्भवपर्वणि
075c	अन्येषां चैव विप्राणामृषेर्द्वैपायनस्य च
076a	अंशावतरणं चात्र देवानां परिकीर्तितम्
076c	दैत्यानां दानवानां च यक्षाणां च महौजसाम्
077a	नागानामथ सर्पाणां गन्धर्वाणां पतत्रिणाम्
077c	अन्येषां चैव भूतानां विविधानां समुद्भवः
078a	वसूनां पुनरुत्पत्तिर्भागीरथ्यां महात्मनाम्
078c	शन्तनोर्वेश्मनि पुनस्तेषां चारोहणं दिवि
079a	तेजोंऽशानां च सङ्घाताद्भीष्मस्याप्यत्र सम्भवः
079c	राज्यान्निवर्तनं चैव ब्रह्मचर्यव्रते स्थितिः
080a	प्रतिज्ञापालनं चैव रक्षा चित्राङ्गदस्य च
080c	हते चित्राङ्गदे चैव रक्षा भ्रातुर्यवीयसः
081a	विचित्रवीर्यस्य तथा राज्ये सम्प्रतिपादनम्
081c	धर्मस्य नृषु सम्भूतिरणीमाण्डव्यशापजा
082a	कृष्णद्वैपायनाच्चैव प्रसूतिर्वरदानजा
082c	धृतराष्ट्रस्य पाण्डोश्च पाण्डवानां च सम्भवः
083a	वारणावतयात्रा च मन्त्रो दुर्योधनस्य च
083c	विदुरस्य च वाक्येन सुरुङ्गोपक्रमक्रिया
084a	पाण्डवानां वने घोरे हिडिम्बायाश्च दर्शनम्
084c	घटोत्कचस्य चोत्पत्तिरत्रैव परिकीर्तिता
085a	अज्ञातचर्या पाण्डूनां वासो ब्राह्मणवेश्मनि
085c	बकस्य निधनं चैव नागराणां च विस्मयः
086a	अङ्गारपर्णं निर्जित्य गङ्गाकूलेऽर्जुनस्तदा
086c	भ्रातृभिः सहितः सर्वैः पाञ्चालानभितो ययौ
087a	तापत्यमथ वासिष्ठमौर्वं चाख्यानमुत्तमम्
087c	पञ्चेन्द्राणामुपाख्यानमत्रैवाद्भुतमुच्यते
088a	पञ्चानामेकपत्नीत्वे विमर्शो द्रुपदस्य च
088c	द्रौपद्या देवविहितो विवाहश्चाप्यमानुषः
089a	विदुरस्य च सम्प्राप्तिर्दर्शनं केशवस्य च
089c	खाण्डवप्रस्थवासश्च तथा राज्यार्धशासनम्
090a	नारदस्याज्ञया चैव द्रौपद्याः समयक्रिया
090c	सुन्दोपसुन्दयोस्तत्र उपाख्यानं प्रकीर्तितम्
091a	पार्थस्य वनवासश्च उलूप्या पथि सङ्गमः
091c	पुण्यतीर्थानुसंयानं बभ्रुवाहनजन्म च
092a	द्वारकायां सुभद्रा च कामयानेन कामिनी
092c	वासुदेवस्यानुमते प्राप्ता चैव किरीटिना
093a	हरणं गृह्य सम्प्राप्ते कृष्णे देवकिनन्दने
093c	सम्प्राप्तिश्चक्रधनुषोः खाण्डवस्य च दाहनम्
094a	अभिमन्योः सुभद्रायां जन्म चोत्तमतेजसः
094c	मयस्य मोक्षो ज्वलनाद्भुजङ्गस्य च मोक्षणम्
094e	महर्षेर्मन्दपालस्य शार्ङ्ग्यां तनयसम्भवः
095a	इत्येतदादिपर्वोक्तं प्रथमं बहुविस्तरम्
095c	अध्यायानां शते द्वे तु सङ्ख्याते परमर्षिणा
095e	अष्टादशैव चाध्याया व्यासेनोत्तमतेजसा
096a	सप्त श्लोकसहस्राणि तथा नव शतानि च
096c	श्लोकाश्च चतुराशीतिर्दृष्टो ग्रन्थो महात्मना
097a	द्वितीयं तु सभापर्व बहुवृत्तान्तमुच्यते
097c	सभाक्रिया पाण्डवानां किङ्कराणां च दर्शनम्
098a	लोकपालसभाख्यानं नारदाद्देवदर्शनात्
098c	राजसूयस्य चारम्भो जरासन्धवधस्तथा
099a	गिरिव्रजे निरुद्धानां राज्ञां कृष्णेन मोक्षणम्
099c	राजसूयेऽर्घसंवादे शिशुपालवधस्तथा
100a	यज्ञे विभूतिं तां दृष्ट्वा दुःखामर्षान्वितस्य च
100c	दुर्योधनस्यावहासो भीमेन च सभातले
101a	यत्रास्य मन्युरुद्भूतो येन द्यूतमकारयत्
101c	यत्र धर्मसुतं द्यूते शकुनिः कितवोऽजयत्
102a	यत्र द्यूतार्णवे मग्नान्द्रौपदी नौरिवार्णवात्
102c	तारयामास तांस्तीर्णाञ्ज्ञात्वा दुर्योधनो नृपः
102e	पुनरेव ततो द्यूते समाह्वयत पाण्डवान्
103a	एतत्सर्वं सभापर्व समाख्यातं महात्मना
103c	अध्यायाः सप्ततिर्ज्ञेयास्तथा द्वौ चात्र सङ्यया
104a	श्लोकानां द्वे सहस्रे तु पञ्च श्लोकशतानि च
104c	श्लोकाश्चैकादश ज्ञेयाः पर्वण्यस्मिन्प्रकीर्तिताः
105a	अतः परं तृतीयं तु ज्ञेयमारण्यकं महत्
105c	पौरानुगमनं चैव धर्मपुत्रस्य धीमतः
106a	वृष्णीनामागमो यत्र पाञ्चालानां च सर्वशः
106c	यत्र सौभवधाख्यानं किर्मीरवध एव च
106e	अस्त्रहेतोर्विवासश्च पार्थस्यामिततेजसः
107a	महादेवेन युद्धं च किरातवपुषा सह
107c	दर्शनं लोकपालानां स्वर्गारोहणमेव च
108a	दर्शनं बृहदश्वस्य महर्षेर्भावितात्मनः
108c	युधिष्ठिरस्य चार्तस्य व्यसने परिदेवनम्
109a	नलोपाख्यानमत्रैव धर्मिष्ठं करुणोदयम्
109c	दमयन्त्याः स्थितिर्यत्र नलस्य व्यसनागमे
110a	वनवासगतानां च पाण्डवानां महात्मनाम्
110c	स्वर्गे प्रवृत्तिराख्याता लोमशेनार्जुनस्य वै
111a	तीर्थयात्रा तथैवात्र पाण्डवानां महात्मनाम्
111c	जटासुरस्य तत्रैव वधः समुपवर्ण्यते
112a	नियुक्तो भीमसेनश्च द्रौपद्या गन्धमादने
112c	यत्र मन्दारपुष्पार्थं नलिनीं तामधर्षयत्
113a	यत्रास्य सुमहद्युद्धमभवत्सह राक्षसैः
113c	यक्षैश्चापि महावीर्यैर्मणिमत्प्रमुखैस्तथा
114a	आगस्त्यमपि चाख्यानं यत्र वातापिभक्षणम्
114c	लोपामुद्राभिगमनमपत्यार्थमृषेरपि
115a	ततः श्येनकपोतीयमुपाख्यानमनन्तरम्
115c	इन्द्रोऽग्निर्यत्र धर्मश्च अजिज्ञासञ्छिबिं नृपम्
116a	ऋश्यशृङ्गस्य चरितं कौमारब्रह्मचारिणः
116c	जामदग्न्यस्य रामस्य चरितं भूरितेजसः
117a	कार्तवीर्यवधो यत्र हैहयानां च वर्ण्यते
117c	सौकन्यमपि चाख्यानं च्यवनो यत्र भार्गवः
118a	शर्यातियज्ञे नासत्यौ कृतवान्सोमपीथिनौ
118c	ताभ्यां च यत्र स मुनिर्यौवनं प्रतिपादितः
119a	जन्तूपाख्यानमत्रैव यत्र पुत्रेण सोमकः
119c	पुत्रार्थमयजद्राजा लेभे पुत्रशतं च सः
120a	अष्टावक्रीयमत्रैव विवादे यत्र बन्दिनम्
120c	विजित्य सागरं प्राप्तं पितरं लब्धवानृषिः
121a	अवाप्य दिव्यान्यस्त्राणि गुर्वर्थे सव्यसाचिना
121c	निवातकवचैर्युद्धं हिरण्यपुरवासिभिः
122a	समागमश्च पार्थस्य भ्रातृभिर्गन्धमादने
122c	घोषयात्रा च गन्धर्वैर्यत्र युद्धं किरीटिनः
123a	पुनरागमनं चैव तेषां द्वैतवनं सरः
123c	जयद्रथेनापहारो द्रौपद्याश्चाश्रमान्तरात्
124a	यत्रैनमन्वयाद्भीमो वायुवेगसमो जवे
124c	मार्कण्डेयसमस्यायामुपाख्यानानि भागशः
125a	सन्दर्शनं च कृष्णस्य संवादश्चैव सत्यया
125c	व्रीहिद्रौणिकमाख्यानमैन्द्रद्युम्नं तथैव च
126a	सावित्र्यौद्दालकीयं च वैन्योपाख्यानमेव च
126c	रामायणमुपाख्यानमत्रैव बहुविस्तरम्
127a	कर्णस्य परिमोषोऽत्र कुण्डलाभ्यां पुरन्दरात्
127c	आरणेयमुपाख्यानं यत्र धर्मोऽन्वशात्सुतम्
127e	जग्मुर्लब्धवरा यत्र पाण्डवाः पश्चिमां दिशम्
128a	एतदारण्यकं पर्व तृतीयं परिकीर्तितम्
128c	अत्राध्यायशते द्वे तु सङ्ख्याते परमर्षिणा
128e	एकोनसप्ततिश्चैव तथाध्यायाः प्रकीर्तिताः
129a	एकादश सहस्राणि श्लोकानां षट्शतानि च
129c	चतुःषष्टिस्तथा श्लोकाः पर्वैतत्परिकीर्तितम्
130a	अतः परं निबोधेदं वैराटं पर्वविस्तरम्
130c	विराटनगरं गत्वा श्मशाने विपुलां शमीम्
130e	दृष्ट्वा सन्निदधुस्तत्र पाण्डवा आयुधान्युत
131a	यत्र प्रविश्य नगरं छद्मभिर्न्यवसन्त ते
131c	दुरात्मनो वधो यत्र कीचकस्य वृकोदरात्
132a	गोग्रहे यत्र पार्थेन निर्जिताः कुरवो युधि
132c	गोधनं च विराटस्य मोक्षितं यत्र पाण्डवैः
133a	विराटेनोत्तरा दत्ता स्नुषा यत्र किरीटिनः
133c	अभिमन्युं समुद्दिश्य सौभद्रमरिघातिनम्
134a	चतुर्थमेतद्विपुलं वैराटं पर्व वर्णितम्
134c	अत्रापि परिसङ्ख्यातमध्यायानां महात्मना
135a	सप्तषष्टिरथो पूर्णा श्लोकाग्रमपि मे शृणु
135c	श्लोकानां द्वे सहस्रे तु श्लोकाः पञ्चाशदेव तु
135e	पर्वण्यस्मिन्समाख्याताः सङ्यया परमर्षिणा
136a	उद्योगपर्व विज्ञेयं पञ्चमं शृण्वतः परम्
136c	उपप्लव्ये निविष्टेषु पाण्डवेषु जिगीषया
136e	दुर्योधनोऽर्जुनश्चैव वासुदेवमुपस्थितौ
137a	साहाय्यमस्मिन्समरे भवान्नौ कर्तुमर्हति
137c	इत्युक्ते वचने कृष्णो यत्रोवाच महामतिः
138a	अयुध्यमानमात्मानं मन्त्रिणं पुरुषर्षभौ
138c	अक्षौहिणीं वा सैन्यस्य कस्य वा किं ददाम्यहम्
139a	वव्रे दुर्योधनः सैन्यं मन्दात्मा यत्र दुर्मतिः
139c	अयुध्यमानं सचिवं वव्रे कृष्णं धनञ्जयः
140a	सञ्जयं प्रेषयामास शमार्थं पाण्डवान्प्रति
140c	यत्र दूतं महाराजो धृतराष्ट्रः प्रतापवान्
141a	श्रुत्वा च पाण्डवान्यत्र वासुदेवपुरोगमान्
141c	प्रजागरः सम्प्रजज्ञे धृतराष्ट्रस्य चिन्तया
142a	विदुरो यत्र वाक्यानि विचित्राणि हितानि च
142c	श्रावयामास राजानं धृतराष्ट्रं मनीषिणम्
143a	तथा सनत्सुजातेन यत्राध्यात्ममनुत्तमम्
143c	मनस्तापान्वितो राजा श्रावितः शोकलालसः
144a	प्रभाते राजसमितौ सञ्जयो यत्र चाभिभोः
144c	ऐकात्म्यं वासुदेवस्य प्रोक्तवानर्जुनस्य च
145a	यत्र कृष्णो दयापन्नः सन्धिमिच्छन्महायशाः
145c	स्वयमागाच्छमं कर्तुं नगरं नागसाह्वयम्
146a	प्रत्याख्यानं च कृष्णस्य राज्ञा दुर्योधनेन वै
146c	शमार्थं याचमानस्य पक्षयोरुभयोर्हितम्
147a	कर्णदुर्योधनादीनां दुष्टं विज्ञाय मन्त्रितम्
147c	योगेश्वरत्वं कृष्णेन यत्र राजसु दर्शितम्
148a	रथमारोप्य कृष्णेन यत्र कर्णोऽनुमन्त्रितः
148c	उपायपूर्वं शौण्डीर्यात्प्रत्याख्यातश्च तेन सः
149a	ततश्चाप्यभिनिर्यात्रा रथाश्वनरदन्तिनाम्
149c	नगराद्धास्तिनपुराद्बलसङ्ख्यानमेव च
150a	यत्र राज्ञा उलूकस्य प्रेषणं पाण्डवान्प्रति
150c	श्वोभाविनि महायुद्धे दूत्येन क्रूरवादिना
150e	रथातिरथसङ्ख्यानमम्बोपाख्यानमेव च
151a	एतत्सुबहुवृत्तान्तं पञ्चमं पर्व भारते
151c	उद्योगपर्व निर्दिष्टं सन्धिविग्रहसंश्रितम्
152a	अध्यायाः सङ्यया त्वत्र षडशीतिशतं स्मृतम्
152c	श्लोकानां षट्सहस्राणि तावन्त्येव शतानि च
153a	श्लोकाश्च नवतिः प्रोक्तास्तथैवाष्टौ महात्मना
153c	व्यासेनोदारमतिना पर्वण्यस्मिंस्तपोधनाः
154a	अत ऊर्ध्वं विचित्रार्थं भीष्मपर्व प्रचक्षते
154c	जम्बूखण्डविनिर्माणं यत्रोक्तं सञ्जयेन ह
155a	यत्र युद्धमभूद्घोरं दशाहान्यतिदारुणम्
155c	यत्र यौधिष्ठिरं सैन्यं विषादमगमत्परम्
156a	कश्मलं यत्र पार्थस्य वासुदेवो महामतिः
156c	मोहजं नाशयामास हेतुभिर्मोक्षदर्शनैः
157a	शिखण्डिनं पुरस्कृत्य यत्र पार्थो महाधनुः
157c	विनिघ्नन्निशितैर्बाणै रथाद्भीष्ममपातयत्
158a	षष्ठमेतन्महापर्व भारते परिकीर्तितम्
158c	अध्यायानां शतं प्रोक्तं सप्तदश तथापरे
159a	पञ्च श्लोकसहस्राणि सङ्ययाष्टौ शतानि च
159c	श्लोकाश्च चतुराशीतिः पर्वण्यस्मिन्प्रकीर्तिताः
159e	व्यासेन वेदविदुषा सङ्ख्याता भीष्मपर्वणि
160a	द्रोणपर्व ततश्चित्रं बहुवृत्तान्तमुच्यते
160c	यत्र संशप्तकाः पार्थमपनिन्यू रणाजिरात्
161a	भगदत्तो महाराजो यत्र शक्रसमो युधि
161c	सुप्रतीकेन नागेन सह शस्तः किरीटिना
162a	यत्राभिमन्युं बहवो जघ्नुर्लोकमहारथाः
162c	जयद्रथमुखा बालं शूरमप्राप्तयौवनम्
163a	हतेऽभिमन्यौ क्रुद्धेन यत्र पार्थेन संयुगे
163c	अक्षौहिणीः सप्त हत्वा हतो राजा जयद्रथः
163e	संशप्तकावशेषं च कृतं निःशेषमाहवे
164a	अलम्बुसः श्रुतायुश्च जलसन्धश्च वीर्यवान्
164c	सौमदत्तिर्विराटश्च द्रुपदश्च महारथः
164e	घटोत्कचादयश्चान्ये निहता द्रोणपर्वणि
165a	अश्वत्थामापि चात्रैव द्रोणे युधि निपातिते
165c	अस्त्रं प्रादुश्चकारोग्रं नारायणममर्षितः
166a	सप्तमं भारते पर्व महदेतदुदाहृतम्
166c	अत्र ते पृथिवीपालाः प्रायशो निधनं गताः
166e	द्रोणपर्वणि ये शूरा निर्दिष्टाः पुरुषर्षभाः
167a	अध्यायानां शतं प्रोक्तमध्यायाः सप्ततिस्तथा
167c	अष्टौ श्लोकसहस्राणि तथा नव शतानि च
168a	श्लोका नव तथैवात्र सङ्ख्यातास्तत्त्वदर्शिना
168c	पाराशर्येण मुनिना सञ्चिन्त्य द्रोणपर्वणि
169a	अतः परं कर्णपर्व प्रोच्यते परमाद्भुतम्
169c	सारथ्ये विनियोगश्च मद्रराजस्य धीमतः
169e	आख्यातं यत्र पौराणं त्रिपुरस्य निपातनम्
170a	प्रयाणे परुषश्चात्र संवादः कर्णशल्ययोः
170c	हंसकाकीयमाख्यानमत्रैवाक्षेपसंहितम्
171a	अन्योन्यं प्रति च क्रोधो युधिष्ठिरकिरीटिनोः
171c	द्वैरथे यत्र पार्थेन हतः कर्णो महारथः
172a	अष्टमं पर्व निर्दिष्टमेतद्भारतचिन्तकैः
172c	एकोनसप्ततिः प्रोक्ता अध्यायाः कर्णपर्वणि
172e	चत्वार्येव सहस्राणि नव श्लोकशतानि च
173a	अतः परं विचित्रार्थं शल्यपर्व प्रकीर्तितम्
173c	हतप्रवीरे सैन्ये तु नेता मद्रेश्वरोऽभवत्
174a	वृत्तानि रथयुद्धानि कीर्त्यन्ते यत्र भागशः
174c	विनाशः कुरुमुख्यानां शल्यपर्वणि कीर्त्यते
175a	शल्यस्य निधनं चात्र धर्मराजान्महारथात्
175c	गदायुद्धं तु तुमुलमत्रैव परिकीर्तितम्
175e	सरस्वत्याश्च तीर्थानां पुण्यता परिकीर्तिता
176a	नवमं पर्व निर्दिष्टमेतदद्भुतमर्थवत्
176c	एकोनषष्टिरध्यायास्तत्र सङ्ख्याविशारदैः
177a	सङ्ख्याता बहुवृत्तान्ताः श्लोकाग्रं चात्र शस्यते
177c	त्रीणि श्लोकसहस्राणि द्वे शते विंशतिस्तथा
177e	मुनिना सम्प्रणीतानि कौरवाणां यशोभृताम्
178a	अतः परं प्रवक्ष्यामि सौप्तिकं पर्व दारुणम्
178c	भग्नोरुं यत्र राजानं दुर्योधनममर्षणम्
179a	व्यपयातेषु पार्थेषु त्रयस्तेऽभ्याययू रथाः
179c	कृतवर्मा कृपो द्रौणिः सायाह्ने रुधिरोक्षिताः
180a	प्रतिजज्ञे दृढक्रोधो द्रौणिर्यत्र महारथः
180c	अहत्वा सर्वपाञ्चालान्धृष्टद्युम्नपुरोगमान्
180e	पाण्डवांश्च सहामात्यान्न विमोक्ष्यामि दंशनम्
181a	प्रसुप्तान्निशि विश्वस्तान्यत्र ते पुरुषर्षभाः
181c	पाञ्चालान्सपरीवाराञ्जघ्नुर्द्रौणिपुरोगमाः
182a	यत्रामुच्यन्त पार्थास्ते पञ्च कृष्णबलाश्रयात्
182c	सात्यकिश्च महेष्वासः शेषाश्च निधनं गताः
183a	द्रौपदी पुत्रशोकार्ता पितृभ्रातृवधार्दिता
183c	कृतानशनसङ्कल्पा यत्र भर्तॄनुपाविशत्
184a	द्रौपदीवचनाद्यत्र भीमो भीमपराक्रमः
184c	अन्वधावत सङ्क्रुद्धो भारद्वाजं गुरोः सुतम्
185a	भीमसेनभयाद्यत्र दैवेनाभिप्रचोदितः
185c	अपाण्डवायेति रुषा द्रौणिरस्त्रमवासृजत्
186a	मैवमित्यब्रवीत्कृष्णः शमयंस्तस्य तद्वचः
186c	यत्रास्त्रमस्त्रेण च तच्छमयामास फाल्गुनः
187a	द्रौणिद्वैपायनादीनां शापाश्चान्योन्यकारिताः
187c	तोयकर्मणि सर्वेषां राज्ञामुदकदानिके
188a	गूढोत्पन्नस्य चाख्यानं कर्णस्य पृथयात्मनः
188c	सुतस्यैतदिह प्रोक्तं दशमं पर्व सौप्तिकम्
189a	अष्टादशास्मिन्नध्यायाः पर्वण्युक्ता महात्मना
189c	श्लोकाग्रमत्र कथितं शतान्यष्टौ तथैव च
190a	श्लोकाश्च सप्ततिः प्रोक्ता यथावदभिसङ्यया
190c	सौप्तिकैषीकसम्बन्धे पर्वण्यमितबुद्धिना
191a	अत ऊर्ध्वमिदं प्राहुः स्त्रीपर्व करुणोदयम्
191c	विलापो वीरपत्नीनां यत्रातिकरुणः स्मृतः
191e	क्रोधावेशः प्रसादश्च गान्धारीधृतराष्ट्रयोः
192a	यत्र तान्क्षत्रियाञ्छूरान्दिष्टान्ताननिवर्तिनः
192c	पुत्रान्भ्रातॄन्पितॄंश्चैव ददृशुर्निहतान्रणे
193a	यत्र राजा महाप्राज्ञः सर्वधर्मभृतां वरः
193c	राज्ञां तानि शरीराणि दाहयामास शास्त्रतः
194a	एतदेकादशं प्रोक्तं पर्वातिकरुणं महत्
194c	सप्तविंशतिरध्यायाः पर्वण्यस्मिन्नुदाहृताः
195a	श्लोकाः सप्तशतं चात्र पञ्चसप्ततिरुच्यते
195c	सङ्यया भारताख्यानं कर्त्रा ह्यत्र महात्मना
195e	प्रणीतं सज्जनमनोवैक्लव्याश्रुप्रवर्तकम्
196a	अतः परं शान्तिपर्व द्वादशं बुद्धिवर्धनम्
196c	यत्र निर्वेदमापन्नो धर्मराजो युधिष्ठिरः
196e	घातयित्वा पितॄन्भ्रातॄन्पुत्रान्सम्बन्धिबान्धवान्
197a	शान्तिपर्वणि धर्माश्च व्याख्याताः शरतल्पिकाः
197c	राजभिर्वेदितव्या ये सम्यङ्नयबुभुत्सुभिः
198a	आपद्धर्माश्च तत्रैव कालहेतुप्रदर्शकाः
198c	यान्बुद्ध्वा पुरुषः सम्यक्सर्वज्ञत्वमवाप्नुयात्
198e	मोक्षधर्माश्च कथिता विचित्रा बहुविस्तराः
199a	द्वादशं पर्व निर्दिष्टमेतत्प्राज्ञजनप्रियम्
199c	पर्वण्यत्र परिज्ञेयमध्यायानां शतत्रयम्
199e	त्रिंशच्चैव तथाध्याया नव चैव तपोधनाः
200a	श्लोकानां तु सहस्राणि कीर्तितानि चतुर्दश
200c	पञ्च चैव शतान्याहुः पञ्चविंशतिसङ्यया
201a	अत ऊर्ध्वं तु विज्ञेयमानुशासनमुत्तमम्
201c	यत्र प्रकृतिमापन्नः श्रुत्वा धर्मविनिश्चयम्
201e	भीष्माद्भागीरथीपुत्रात्कुरुराजो युधिष्ठिरः
202a	व्यवहारोऽत्र कार्त्स्न्येन धर्मार्थीयो निदर्शितः
202c	विविधानां च दानानां फलयोगाः पृथग्विधाः
203a	तथा पात्रविशेषाश्च दानानां च परो विधिः
203c	आचारविधियोगश्च सत्यस्य च परा गतिः
204a	एतत्सुबहुवृत्तान्तमुत्तमं चानुशासनम्
204c	भीष्मस्यात्रैव सम्प्राप्तिः स्वर्गस्य परिकीर्तिता
205a	एतत्त्रयोदशं पर्व धर्मनिश्चयकारकम्
205c	अध्यायानां शतं चात्र षट्चत्वारिंशदेव च
205e	श्लोकानां तु सहस्राणि षट्सप्तैव शतानि च
206a	ततोऽश्वमेधिकं नाम पर्व प्रोक्तं चतुर्दशम्
206c	तत्संवर्तमरुत्तीयं यत्राख्यानमनुत्तमम्
207a	सुवर्णकोशसम्प्राप्तिर्जन्म चोक्तं परिक्षितः
207c	दग्धस्यास्त्राग्निना पूर्वं कृष्णात्सञ्जीवनं पुनः
208a	चर्यायां हयमुत्सृष्टं पाण्डवस्यानुगच्छतः
208c	तत्र तत्र च युद्धानि राजपुत्रैरमर्षणैः
209a	चित्राङ्गदायाः पुत्रेण पुत्रिकाया धनञ्जयः
209c	सङ्ग्रामे बभ्रुवाहेन संशयं चात्र दर्शितः
209e	अश्वमेधे महायज्ञे नकुलाख्यानमेव च
210a	इत्याश्वमेधिकं पर्व प्रोक्तमेतन्महाद्भुतम्
210c	अत्राध्यायशतं त्रिंशत्त्रयोऽध्यायाश्च शब्दिताः
211a	त्रीणि श्लोकसहस्राणि तावन्त्येव शतानि च
211c	विंशतिश्च तथा श्लोकाः सङ्ख्यातास्तत्त्वदर्शिना
212a	तत आश्रमवासाख्यं पर्व पञ्चदशं स्मृतम्
212c	यत्र राज्यं परित्यज्य गान्धारीसहितो नृपः
212e	धृतराष्ट्राश्रमपदं विदुरश्च जगाम ह
213a	यं दृष्ट्वा प्रस्थितं साध्वी पृथाप्यनुययौ तदा
213c	पुत्रराज्यं परित्यज्य गुरुशुश्रूषणे रता
214a	यत्र राजा हतान्पुत्रान्पौत्रानन्यांश्च पार्थिवान्
214c	लोकान्तरगतान्वीरानपश्यत्पुनरागतान्
215a	ऋषेः प्रसादात्कृष्णस्य दृष्ट्वाश्चर्यमनुत्तमम्
215c	त्यक्त्वा शोकं सदारश्च सिद्धिं परमिकां गतः
216a	यत्र धर्मं समाश्रित्य विदुरः सुगतिं गतः
216c	सञ्जयश्च महामात्रो विद्वान्गावल्गणिर्वशी
217a	ददर्श नारदं यत्र धर्मराजो युधिष्ठिरः
217c	नारदाच्चैव शुश्राव वृष्णीनां कदनं महत्
218a	एतदाश्रमवासाख्यं पूर्वोक्तं सुमहाद्भुतम्
218c	द्विचत्वारिंशदध्यायाः पर्वैतदभिसङ्यया
219a	सहस्रमेकं श्लोकानां पञ्च श्लोकशतानि च
219c	षडेव च तथा श्लोकाः सङ्ख्यातास्तत्त्वदर्शिना
220a	अतः परं निबोधेदं मौसलं पर्व दारुणम्
220c	यत्र ते पुरुषव्याघ्राः शस्त्रस्पर्शसहा युधि
220e	ब्रह्मदण्डविनिष्पिष्टाः समीपे लवणाम्भसः
221a	आपाने पानगलिता दैवेनाभिप्रचोदिताः
221c	एरकारूपिभिर्वज्रैर्निजघ्नुरितरेतरम्
222a	यत्र सर्वक्षयं कृत्वा तावुभौ रामकेशवौ
222c	नातिचक्रमतुः कालं प्राप्तं सर्वहरं समम्
223a	यत्रार्जुनो द्वारवतीमेत्य वृष्णिविनाकृताम्
223c	दृष्ट्वा विषादमगमत्परां चार्तिं नरर्षभः
224a	स सत्कृत्य यदुश्रेष्ठं मातुलं शौरिमात्मनः
224c	ददर्श यदुवीराणामापाने वैशसं महत्
225a	शरीरं वासुदेवस्य रामस्य च महात्मनः
225c	संस्कारं लम्भयामास वृष्णीनां च प्रधानतः
226a	स वृद्धबालमादाय द्वारवत्यास्ततो जनम्
226c	ददर्शापदि कष्टायां गाण्डीवस्य पराभवम्
227a	सर्वेषां चैव दिव्यानामस्त्राणामप्रसन्नताम्
227c	नाशं वृष्णिकलत्राणां प्रभावानामनित्यताम्
228a	दृष्ट्वा निर्वेदमापन्नो व्यासवाक्यप्रचोदितः
228c	धर्मराजं समासाद्य सन्न्यासं समरोचयेत्
229a	इत्येतन्मौसलं पर्व षोडशं परिकीर्तितम्
229c	अध्यायाष्टौ समाख्याताः श्लोकानां च शतत्रयम्
230a	महाप्रस्थानिकं तस्मादूर्ध्वं सप्तदशं स्मृतम्
230c	यत्र राज्यं परित्यज्य पाण्डवाः पुरुषर्षभाः
230e	द्रौपद्या सहिता देव्या सिद्धिं परमिकां गताः
231a	अत्राध्यायास्त्रयः प्रोक्ताः श्लोकानां च शतं तथा
231c	विंशतिश्च तथा श्लोकाः सङ्ख्यातास्तत्त्वदर्शिना
232a	स्वर्गपर्व ततो ज्ञेयं दिव्यं यत्तदमानुषम्
232c	अध्यायाः पञ्च सङ्ख्याताः पर्वैतदभिसङ्यया
232e	श्लोकानां द्वे शते चैव प्रसङ्ख्याते तपोधनाः
233a	अष्टादशैवमेतानि पर्वाण्युक्तान्यशेषतः
233c	खिलेषु हरिवंशश्च भविष्यच्च प्रकीर्तितम्
234a	एतदखिलमाख्यातं भारतं पर्वसङ्ग्रहात्
234c	अष्टादश समाजग्मुरक्षौहिण्यो युयुत्सया
234e	तन्महद्दारुणं युद्धमहान्यष्टादशाभवत्
235a	यो विद्याच्चतुरो वेदान्साङ्गोपनिषदान्द्विजः
235c	न चाख्यानमिदं विद्यान्नैव स स्याद्विचक्षणः
236a	श्रुत्वा त्विदमुपाख्यानं श्राव्यमन्यन्न रोचते
236c	पुंस्कोकिलरुतं श्रुत्वा रूक्षा ध्वाङ्क्षस्य वागिव
237a	इतिहासोत्तमादस्माज्जायन्ते कविबुद्धयः
237c	पञ्चभ्य इव भूतेभ्यो लोकसंविधयस्त्रयः
238a	अस्याख्यानस्य विषये पुराणं वर्तते द्विजाः
238c	अन्तरिक्षस्य विषये प्रजा इव चतुर्विधाः
239a	क्रियागुणानां सर्वेषामिदमाख्यानमाश्रयः
239c	इन्द्रियाणां समस्तानां चित्रा इव मनःक्रियाः
240a	अनाश्रित्यैतदाख्यानं कथा भुवि न विद्यते
240c	आहारमनपाश्रित्य शरीरस्येव धारणम्
241a	इदं सर्वैः कविवरैराख्यानमुपजीव्यते
241c	उदयप्रेप्सुभिर्भृत्यैरभिजात इवेश्वरः
242a	द्वैपायनोष्ठपुटनिःसृतमप्रमेयं; पुण्यं पवित्रमथ पापहरं शिवं च
242c	यो भारतं समधिगच्छति वाच्यमानं; किं तस्य पुष्करजलैरभिषेचनेन
243a	आख्यानं तदिदमनुत्तमं महार्थं; विन्यस्तं महदिह पर्वसङ्ग्रहेण
243c	श्रुत्वादौ भवति नृणां सुखावगाहं; विस्तीर्णं लवणजलं यथा प्लवेन
