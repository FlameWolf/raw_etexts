BR0117212001	वैशम्पायन उवाच
BR0117212001a	ततः संवादिते तस्मिन्ननुज्ञातो धनञ्जयः
BR0117212001c	गतां रैवतके कन्यां विदित्वा जनमेजय
BR0117212002a	वासुदेवाभ्यनुज्ञातः कथयित्वेतिकृत्यताम्
BR0117212002c	कृष्णस्य मतमाज्ञाय प्रययौ भरतर्षभः
BR0117212003a	रथेन काञ्चनाङ्गेन कल्पितेन यथाविधि
BR0117212003c	सैन्यसुग्रीवयुक्तेन किङ्किणीजालमालिना
BR0117212004a	सर्वशस्त्रोपपन्नेन जीमूतरवनादिना
BR0117212004c	ज्वलिताग्निप्रकाशेन द्विषतां हर्षघातिना
BR0117212005a	सन्नद्धः कवची खड्गी बद्धगोधाङ्गुलित्रवान्
BR0117212005c	मृगयाव्यपदेशेन यौगपद्येन भारत
BR0117212006a	सुभद्रा त्वथ शैलेन्द्रमभ्यर्च्य सह रैवतम्
BR0117212006c	दैवतानि च सर्वाणि ब्राह्मणान्स्वस्ति वाच्य च
BR0117212007a	प्रदक्षिणं गिरिं कृत्वा प्रययौ द्वारकां प्रति
BR0117212007c	तामभिद्रुत्य कौन्तेयः प्रसह्यारोपयद्रथम्
BR0117212008a	ततः स पुरुषव्याघ्रस्तामादाय शुचिस्मिताम्
BR0117212008c	रथेनाकाशगेनैव प्रययौ स्वपुरं प्रति
BR0117212009a	ह्रियमाणां तु तां दृष्ट्वा सुभद्रां सैनिको जनः
BR0117212009c	विक्रोशन्प्राद्रवत्सर्वो द्वारकामभितः पुरीम्
BR0117212010a	ते समासाद्य सहिताः सुधर्मामभितः सभाम्
BR0117212010c	सभापालस्य तत्सर्वमाचख्युः पार्थविक्रमम्
BR0117212011a	तेषां श्रुत्वा सभापालो भेरीं सांनाहिकीं ततः
BR0117212011c	समाजघ्ने महाघोषां जाम्बूनदपरिष्कृताम्
BR0117212012a	क्षुब्धास्तेनाथ शब्देन भोजवृष्ण्यन्धकास्तदा
BR0117212012c	अन्नपानमपास्याथ समापेतुः सभां ततः
BR0117212013a	ततो जाम्बूनदाङ्गानि स्पर्ध्यास्तरणवन्ति च
BR0117212013c	मणिविद्रुमचित्राणि ज्वलिताग्निप्रभाणि च
BR0117212014a	भेजिरे पुरुषव्याघ्रा वृष्ण्यन्धकमहारथाः
BR0117212014c	सिंहासनानि शतशो धिष्ण्यानीव हुताशनाः
BR0117212015a	तेषां समुपविष्टानां देवानामिव संनये
BR0117212015c	आचख्यौ चेष्टितं जिष्णोः सभापालः सहानुगः
BR0117212016a	तच्छ्रुत्वा वृष्णिवीरास्ते मदरक्तान्तलोचनाः
BR0117212016c	अमृष्यमाणाः पार्थस्य समुत्पेतुरहङ्कृताः
BR0117212017a	योजयध्वं रथानाशु प्रासानाहरतेति च
BR0117212017c	धनूंषि च महार्हाणि कवचानि बृहन्ति च
BR0117212018a	सूतानुच्चुक्रुशुः केच्चिद्रथान्योजयतेति च
BR0117212018c	स्वयं च तुरगान्केचिन्निन्युर्हेमविभूषितान्
BR0117212019a	रथेष्वानीयमानेषु कवचेषु ध्वजेषु च
BR0117212019c	अभिक्रन्दे नृवीराणां तदासीत्सङ्कुलं महत्
BR0117212020a	वनमाली ततः क्षीबः कैलासशिखरोपमः
BR0117212020c	नीलवासा मदोत्सिक्त इदं वचनमब्रवीत्
BR0117212021a	किमिदं कुरुथाप्रज्ञास्तूष्णीं भूते जनार्दने
BR0117212021c	अस्य भावमविज्ञाय सङ्क्रुद्धा मोघगर्जिताः
BR0117212022a	एष तावदभिप्रायमाख्यातु स्वं महामतिः
BR0117212022c	यदस्य रुचितं कर्तुं तत्कुरुध्वमतन्द्रिताः
BR0117212023a	ततस्ते तद्वचः श्रुत्वा ग्राह्यरूपं हलायुधात्
BR0117212023c	तूष्णीं भूतास्ततः सर्वे साधु साध्विति चाब्रुवन्
BR0117212024a	समं वचो निशम्येति बलदेवस्य धीमतः
BR0117212024c	पुनरेव सभामध्ये सर्वे तु समुपाविशन्
BR0117212025a	ततोऽब्रवीत्कामपालो वासुदेवं परन्तपम्
BR0117212025c	किमवागुपविष्टोऽसि प्रेक्षमाणो जनार्दन
BR0117212026a	सत्कृतस्त्वत्कृते पार्थः सर्वैरस्माभिरच्युत
BR0117212026c	न च सोऽर्हति तां पूजां दुर्बुद्धिः कुलपांसनः
BR0117212027a	को हि तत्रैव भुक्त्वान्नं भाजनं भेत्तुमर्हति
BR0117212027c	मन्यमानः कुले जातमात्मानं पुरुषः क्वचित्
BR0117212028a	ईप्समानश्च सम्बन्धं कृतपूर्वं च मानयन्
BR0117212028c	को हि नाम भवेनार्थी साहसेन समाचरेत्
BR0117212029a	सोऽवमन्य च नामास्माननादृत्य च केशवम्
BR0117212029c	प्रसह्य हृतवानद्य सुभद्रां मृत्युमात्मनः
BR0117212030a	कथं हि शिरसो मध्ये पदं तेन कृतं मम
BR0117212030c	मर्षयिष्यामि गोविन्द पादस्पर्शमिवोरगः
BR0117212031a	अद्य निष्कौरवामेकः करिष्यामि वसुन्धराम्
BR0117212031c	न हि मे मर्षणीयोऽयमर्जुनस्य व्यतिक्रमः
BR0117212032a	तं तथा गर्जमानं तु मेघदुन्दुभिनिःस्वनम्
BR0117212032c	अन्वपद्यन्त ते सर्वे भोजवृष्ण्यन्धकास्तदा
