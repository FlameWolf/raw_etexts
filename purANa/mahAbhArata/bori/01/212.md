001	वैशम्पायन उवाच
001a	ततः संवादिते तस्मिन्ननुज्ञातो धनञ्जयः
001c	गतां रैवतके कन्यां विदित्वा जनमेजय
002a	वासुदेवाभ्यनुज्ञातः कथयित्वेतिकृत्यताम्
002c	कृष्णस्य मतमाज्ञाय प्रययौ भरतर्षभः
003a	रथेन काञ्चनाङ्गेन कल्पितेन यथाविधि
003c	सैन्यसुग्रीवयुक्तेन किङ्किणीजालमालिना
004a	सर्वशस्त्रोपपन्नेन जीमूतरवनादिना
004c	ज्वलिताग्निप्रकाशेन द्विषतां हर्षघातिना
005a	सन्नद्धः कवची खड्गी बद्धगोधाङ्गुलित्रवान्
005c	मृगयाव्यपदेशेन यौगपद्येन भारत
006a	सुभद्रा त्वथ शैलेन्द्रमभ्यर्च्य सह रैवतम्
006c	दैवतानि च सर्वाणि ब्राह्मणान्स्वस्ति वाच्य च
007a	प्रदक्षिणं गिरिं कृत्वा प्रययौ द्वारकां प्रति
007c	तामभिद्रुत्य कौन्तेयः प्रसह्यारोपयद्रथम्
008a	ततः स पुरुषव्याघ्रस्तामादाय शुचिस्मिताम्
008c	रथेनाकाशगेनैव प्रययौ स्वपुरं प्रति
009a	ह्रियमाणां तु तां दृष्ट्वा सुभद्रां सैनिको जनः
009c	विक्रोशन्प्राद्रवत्सर्वो द्वारकामभितः पुरीम्
010a	ते समासाद्य सहिताः सुधर्मामभितः सभाम्
010c	सभापालस्य तत्सर्वमाचख्युः पार्थविक्रमम्
011a	तेषां श्रुत्वा सभापालो भेरीं सांनाहिकीं ततः
011c	समाजघ्ने महाघोषां जाम्बूनदपरिष्कृताम्
012a	क्षुब्धास्तेनाथ शब्देन भोजवृष्ण्यन्धकास्तदा
012c	अन्नपानमपास्याथ समापेतुः सभां ततः
013a	ततो जाम्बूनदाङ्गानि स्पर्ध्यास्तरणवन्ति च
013c	मणिविद्रुमचित्राणि ज्वलिताग्निप्रभाणि च
014a	भेजिरे पुरुषव्याघ्रा वृष्ण्यन्धकमहारथाः
014c	सिंहासनानि शतशो धिष्ण्यानीव हुताशनाः
015a	तेषां समुपविष्टानां देवानामिव संनये
015c	आचख्यौ चेष्टितं जिष्णोः सभापालः सहानुगः
016a	तच्छ्रुत्वा वृष्णिवीरास्ते मदरक्तान्तलोचनाः
016c	अमृष्यमाणाः पार्थस्य समुत्पेतुरहङ्कृताः
017a	योजयध्वं रथानाशु प्रासानाहरतेति च
017c	धनूंषि च महार्हाणि कवचानि बृहन्ति च
018a	सूतानुच्चुक्रुशुः केच्चिद्रथान्योजयतेति च
018c	स्वयं च तुरगान्केचिन्निन्युर्हेमविभूषितान्
019a	रथेष्वानीयमानेषु कवचेषु ध्वजेषु च
019c	अभिक्रन्दे नृवीराणां तदासीत्सङ्कुलं महत्
020a	वनमाली ततः क्षीबः कैलासशिखरोपमः
020c	नीलवासा मदोत्सिक्त इदं वचनमब्रवीत्
021a	किमिदं कुरुथाप्रज्ञास्तूष्णीं भूते जनार्दने
021c	अस्य भावमविज्ञाय सङ्क्रुद्धा मोघगर्जिताः
022a	एष तावदभिप्रायमाख्यातु स्वं महामतिः
022c	यदस्य रुचितं कर्तुं तत्कुरुध्वमतन्द्रिताः
023a	ततस्ते तद्वचः श्रुत्वा ग्राह्यरूपं हलायुधात्
023c	तूष्णीं भूतास्ततः सर्वे साधु साध्विति चाब्रुवन्
024a	समं वचो निशम्येति बलदेवस्य धीमतः
024c	पुनरेव सभामध्ये सर्वे तु समुपाविशन्
025a	ततोऽब्रवीत्कामपालो वासुदेवं परन्तपम्
025c	किमवागुपविष्टोऽसि प्रेक्षमाणो जनार्दन
026a	सत्कृतस्त्वत्कृते पार्थः सर्वैरस्माभिरच्युत
026c	न च सोऽर्हति तां पूजां दुर्बुद्धिः कुलपांसनः
027a	को हि तत्रैव भुक्त्वान्नं भाजनं भेत्तुमर्हति
027c	मन्यमानः कुले जातमात्मानं पुरुषः क्वचित्
028a	ईप्समानश्च सम्बन्धं कृतपूर्वं च मानयन्
028c	को हि नाम भवेनार्थी साहसेन समाचरेत्
029a	सोऽवमन्य च नामास्माननादृत्य च केशवम्
029c	प्रसह्य हृतवानद्य सुभद्रां मृत्युमात्मनः
030a	कथं हि शिरसो मध्ये पदं तेन कृतं मम
030c	मर्षयिष्यामि गोविन्द पादस्पर्शमिवोरगः
031a	अद्य निष्कौरवामेकः करिष्यामि वसुन्धराम्
031c	न हि मे मर्षणीयोऽयमर्जुनस्य व्यतिक्रमः
032a	तं तथा गर्जमानं तु मेघदुन्दुभिनिःस्वनम्
032c	अन्वपद्यन्त ते सर्वे भोजवृष्ण्यन्धकास्तदा
