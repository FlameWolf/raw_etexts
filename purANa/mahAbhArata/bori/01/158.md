BR0111158001  	वैशम्पायन उवाच
BR0111158001a	ते प्रतस्थुः पुरस्कृत्य मातरं पुरुषर्षभाः
BR0111158001c	समैरुदङ्मुखैर्मार्गैर्यथोद्दिष्टं परन्तपाः
BR0111158002a	ते गच्छन्तस्त्वहोरात्रं तीर्थं सोमश्रवायणम्
BR0111158002c	आसेदुः पुरुषव्याघ्रा गङ्गायां पाण्डुनन्दनाः
BR0111158003a	उल्मुकं तु समुद्यम्य तेषामग्रे धनञ्जयः
BR0111158003c	प्रकाशार्थं ययौ तत्र रक्षार्थं च महायशाः
BR0111158004a	तत्र गङ्गाजले रम्ये विविक्ते क्रीडयन्स्त्रियः
BR0111158004c	ईर्ष्युर्गन्धर्वराजः स्म जलक्रीडामुपागतः
BR0111158005a	शब्दं तेषां स शुश्राव नदीं समुपसर्पताम्
BR0111158005c	तेन शब्देन चाविष्टश्चुक्रोध बलवद्बली
BR0111158006a	स दृष्ट्वा पाण्डवांस्तत्र सह मात्रा परन्तपान्
BR0111158006c	विस्फारयन्धनुर्घोरमिदं वचनमब्रवीत्
BR0111158007a	सन्ध्या संरज्यते घोरा पूर्वरात्रागमेषु या
BR0111158007c	अशीतिभिस्त्रुटैर्हीनं तं मुहूर्तं प्रचक्षते
BR0111158008a	विहितं कामचाराणां यक्षगन्धर्वरक्षसाम्
BR0111158008c	शेषमन्यन्मनुष्याणां कामचारमिह स्मृतम्
BR0111158009a	लोभात्प्रचारं चरतस्तासु वेलासु वै नरान्
BR0111158009c	उपक्रान्ता निगृह्णीमो राक्षसैः सह बालिशान्
BR0111158010a	ततो रात्रौ प्राप्नुवतो जलं ब्रह्मविदो जनाः
BR0111158010c	गर्हयन्ति नरान्सर्वान्बलस्थान्नृपतीनपि
BR0111158011a	आरात्तिष्ठत मा मह्यं समीपमुपसर्पत
BR0111158011c	कस्मान्मां नाभिजानीत प्राप्तं भागीरथीजलम्
BR0111158012a	अङ्गारपर्णं गन्धर्वं वित्त मां स्वबलाश्रयम्
BR0111158012c	अहं हि मानी चेर्ष्युश्च कुबेरस्य प्रियः सखा
BR0111158013a	अङ्गारपर्णमिति च ख्यातं वनमिदं मम
BR0111158013c	अनु गङ्गां च वाकां च चित्रं यत्र वसाम्यहम्
BR0111158014a	न कुणपाः शृङ्गिणो वा न देवा न च मानुषाः
BR0111158014c	इदं समुपसर्पन्ति तत्किं समुपसर्पथ
BR0111158015	अर्जुन उवाच
BR0111158015a	समुद्रे हिमवत्पार्श्वे नद्यामस्यां च दुर्मते
BR0111158015c	रात्रावहनि सन्धौ च कस्य कॢप्तः परिग्रहः
BR0111158016a	वयं च शक्तिसंपन्ना अकाले त्वामधृष्णुमः
BR0111158016c	अशक्ता हि क्षणे क्रूरे युष्मानर्चन्ति मानवाः
BR0111158017a	पुरा हिमवतश्चैषा हेमशृङ्गाद्विनिःसृता
BR0111158017c	गङ्गा गत्वा समुद्राम्भः सप्तधा प्रतिपद्यते
BR0111158018a	इयं भूत्वा चैकवप्रा शुचिराकाशगा पुनः
BR0111158018c	देवेषु गङ्गा गन्धर्व प्राप्नोत्यलकनन्दताम्
BR0111158019a	तथा पितॄन्वैतरणी दुस्तरा पापकर्मभिः
BR0111158019c	गङ्गा भवति गन्धर्व यथा द्वैपायनोऽब्रवीत्
BR0111158020a	असम्बाधा देवनदी स्वर्गसम्पादनी शुभा
BR0111158020c	कथमिच्छसि तां रोद्धुं नैष धर्मः सनातनः
BR0111158021a	अनिवार्यमसम्बाधं तव वाचा कथं वयम्
BR0111158021c	न स्पृशेम यथाकामं पुण्यं भागीरथीजलम्
BR0111158022	वैशम्पायन उवाच
BR0111158022a	अङ्गारपर्णस्तच्छ्रुत्वा क्रुद्ध आनम्य कार्मुकम्
BR0111158022c	मुमोच सायकान्दीप्तानहीनाशीविषानिव
BR0111158023a	उल्मुकं भ्रामयंस्तूर्णं पाण्डवश्चर्म चोत्तमम्
BR0111158023c	व्यपोवाह शरांस्तस्य सर्वानेव धनञ्जयः
BR0111158024	अर्जुन उवाच
BR0111158024a	बिभीषिकैषा गन्धर्व नास्त्रज्ञेषु प्रयुज्यते
BR0111158024c	अस्त्रज्ञेषु प्रयुक्तैषा फेनवत्प्रविलीयते
BR0111158025a	मानुषानति गन्धर्वान्सर्वान्गन्धर्व लक्षये
BR0111158025c	तस्मादस्त्रेण दिव्येन योत्स्येऽहं न तु मायया
BR0111158026a	पुरास्त्रमिदमाग्नेयं प्रादात्किल बृहस्पतिः
BR0111158026c	भरद्वाजस्य गन्धर्व गुरुपुत्रः शतक्रतोः
BR0111158027a	भरद्वाजादग्निवेश्यो अग्निवेश्याद्गुरुर्मम
BR0111158027c	स त्विदं मह्यमददाद्द्रोणो ब्राह्मणसत्तमः
BR0111158028	वैशम्पायन उवाच
BR0111158028a	इत्युक्त्वा पाण्डवः क्रुद्धो गन्धर्वाय मुमोच ह
BR0111158028c	प्रदीप्तमस्त्रमाग्नेयं ददाहास्य रथं तु तत्
BR0111158029a	विरथं विप्लुतं तं तु स गन्धर्वं महाबलम्
BR0111158029c	अस्त्रतेजःप्रमूढं च प्रपतन्तमवाङ्मुखम्
BR0111158030a	शिरोरुहेषु जग्राह माल्यवत्सु धनञ्जयः
BR0111158030c	भ्रातॄन्प्रति चकर्षाथ सोऽस्त्रपातादचेतसम्
BR0111158031a	युधिष्ठिरं तस्य भार्या प्रपेदे शरणार्थिनी
BR0111158031c	नाम्ना कुम्भीनसी नाम पतित्राणमभीप्सती
BR0111158032	गन्धर्व्युवाच
BR0111158032a	त्राहि त्वं मां महाराज पतिं चेमं विमुञ्च मे
BR0111158032c	गन्धर्वीं शरणं प्राप्तां नाम्ना कुम्बीनसीं प्रभो
BR0111158033	युधिष्ठिर उवाच
BR0111158033a	युद्धे जितं यशोहीनं स्त्रीनाथमपराक्रमम्
BR0111158033c	को नु हन्याद्रिपुं त्वादृङ्मुञ्चेमं रिपुसूदन
BR0111158034	अर्जुन उवाच
BR0111158034a	अङ्गेमं प्रतिपद्यस्व गच्छ गन्धर्व मा शुचः
BR0111158034c	प्रदिशत्यभयं तेऽद्य कुरुराजो युधिष्ठिरः
BR0111158035	गन्धर्व उवाच
BR0111158035a	जितोऽहं पूर्वकं नाम मुञ्चाम्यङ्गारपर्णताम्
BR0111158035c	न च श्लाघे बलेनाद्य न नाम्ना जनसंसदि
BR0111158036a	साध्विमं लब्धवाँल्लाभं योऽहं दिव्यास्त्रधारिणम्
BR0111158036c	गान्धर्व्या मायया योद्धुमिच्छामि वयसा वरम्
BR0111158037a	अस्त्राग्निना विचित्रोऽयं दग्धो मे रथ उत्तमः
BR0111158037c	सोऽहं चित्ररथो भूत्वा नाम्ना दग्धरथोऽभवम्
BR0111158038a	सम्भृता चैव विद्येयं तपसेह पुरा मया
BR0111158038c	निवेदयिष्ये तामद्य प्राणदाया महात्मने
BR0111158039a	संस्तम्भितं हि तरसा जितं शरणमागतम्
BR0111158039c	योऽरिं सम्योजयेत्प्राणैः कल्याणं किं न सोऽर्हति
BR0111158040a	चक्षुषी नाम विद्येयं यां सोमाय ददौ मनुः
BR0111158040c	ददौ स विश्वावसवे मह्यं विश्वावसुर्ददौ
BR0111158041a	सेयं कापुरुषं प्राप्ता गुरुदत्ता प्रणश्यति
BR0111158041c	आगमोऽस्या मया प्रोक्तो वीर्यं प्रतिनिबोध मे
BR0111158042a	यच्चक्षुषा द्रष्टुमिच्छेत्त्रिषु लोकेषु किञ्चन
BR0111158042c	तत्पश्येद्यादृशं चेच्छेत्तादृशं द्रष्टुमर्हति
BR0111158043a	समानपद्ये षण्मासान्स्थितो विद्यां लभेदिमाम्
BR0111158043c	अनुनेष्याम्यहं विद्यां स्वयं तुभ्यं व्रते कृते
BR0111158044a	विद्यया ह्यनया राजन्वयं नृभ्यो विशेषिताः
BR0111158044c	अविशिष्टाश्च देवानामनुभावप्रवर्तिताः
BR0111158045a	गन्धर्वजानामश्वानामहं पुरुषसत्तम
BR0111158045c	भ्रातृभ्यस्तव पञ्चभ्यः पृथग्दाता शतं शतम्
BR0111158046a	देवगन्धर्ववाहास्ते दिव्यगन्धा मनोगमाः
BR0111158046c	क्षीणाः क्षीणा भवन्त्येते न हीयन्ते च रंहसः
BR0111158047a	पुरा कृतं महेन्द्रस्य वज्रं वृत्रनिबर्हणे
BR0111158047c	दशधा शतधा चैव तच्छीर्णं वृत्रमूर्धनि
BR0111158048a	ततो भागीकृतो देवैर्वज्रभाग उपास्यते
BR0111158048c	लोके यत्साधनं किञ्चित्सा वै वज्रतनुः स्मृता
BR0111158049a	वज्रपाणिर्ब्राह्मणः स्यात्क्षत्रं वज्ररथं स्मृतम्
BR0111158049c	वैश्या वै दानवज्राश्च कर्मवज्रा यवीयसः
BR0111158050a	वज्रं क्षत्रस्य वाजिनो अवध्या वाजिनः स्मृताः
BR0111158050c	रथाङ्गं वडवा सूते सूताश्चाश्वेषु ये मताः
BR0111158051a	कामवर्णाः कामजवाः कामतः समुपस्थिताः
BR0111158051c	इमे गन्धर्वजाः कामं पूरयिष्यन्ति ते हयाः
BR0111158052	अर्जुन उवाच
BR0111158052a	यदि प्रीतेन वा दत्तं संशये जीवितस्य वा
BR0111158052c	विद्या वित्तं श्रुतं वापि न तद्गन्धर्व कामये
BR0111158053	गन्धर्व उवाच
BR0111158053a	सम्योगो वै प्रीतिकरः संसत्सु प्रतिदृश्यते
BR0111158053c	जीवितस्य प्रदानेन प्रीतो विद्यां ददामि ते
BR0111158054a	त्वत्तो ह्यहं ग्रहीष्यामि अस्त्रमाग्नेयमुत्तमम्
BR0111158054c	तथैव सख्यं बीभत्सो चिराय भरतर्षभ
BR0111158055	अर्जुन उवाच
BR0111158055a	त्वत्तोऽस्त्रेण वृणोम्यश्वान्सम्योगः शाश्वतोऽस्तु नौ
BR0111158055c	सखे तद्ब्रूहि गन्धर्व युष्मभ्यो यद्भयं त्यजेत्
