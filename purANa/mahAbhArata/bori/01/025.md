001	सूत उवाच
001a	तस्य कण्ठमनुप्राप्तो ब्राह्मणः सह भार्यया
001c	दहन्दीप्त इवाङ्गारस्तमुवाचान्तरिक्षगः
002a	द्विजोत्तम विनिर्गच्छ तूर्णमास्यादपावृतात्
002c	न हि मे ब्राह्मणो वध्यः पापेष्वपि रतः सदा
003a	ब्रुवाणमेवं गरुडं ब्राह्मणः समभाषत
003c	निषादी मम भार्येयं निर्गच्छतु मया सह
004	गरुड उवाच
004a	एतामपि निषादीं त्वं परिगृह्याशु निष्पत
004c	तूर्णं सम्भावयात्मानमजीर्णं मम तेजसा
005	सूत उवाच
005a	ततः स विप्रो निष्क्रान्तो निषादीसहितस्तदा
005c	वर्धयित्वा च गरुडमिष्टं देशं जगाम ह
006a	सहभार्ये विनिष्क्रान्ते तस्मिन्विप्रे स पक्षिराट्
006c	वितत्य पक्षावाकाशमुत्पपात मनोजवः
007a	ततोऽपश्यत्स पितरं पृष्टश्चाख्यातवान्पितुः
007c	अहं हि सर्पैः प्रहितः सोममाहर्तुमुद्यतः
007e	मातुर्दास्यविमोक्षार्थमाहरिष्ये तमद्य वै
008a	मात्रा चास्मि समादिष्टो निषादान्भक्षयेति वै
008c	न च मे तृप्तिरभवद्भक्षयित्वा सहस्रशः
009a	तस्माद्भोक्तव्यमपरं भगवन्प्रदिशस्व मे
009c	यद्भुक्त्वामृतमाहर्तुं समर्थः स्यामहं प्रभो
010 	कश्यप उवाच
010a	आसीद्विभावसुर्नाम महर्षिः कोपनो भृशम्
010c	भ्राता तस्यानुजश्चासीत्सुप्रतीको महातपाः
011a	स नेच्छति धनं भ्रात्रा सहैकस्थं महामुनिः
011c	विभागं कीर्तयत्येव सुप्रतीकोऽथ नित्यशः
012a	अथाब्रवीच्च तं भ्राता सुप्रतीकं विभावसुः
012c	विभागं बहवो मोहात्कर्तुमिच्छन्ति नित्यदा
012e	ततो विभक्ता अन्योन्यं नाद्रियन्तेऽर्थमोहिताः
013a	ततः स्वार्थपरान्मूढान्पृथग्भूतान्स्वकैर्धनैः
013c	विदित्वा भेदयन्त्येतानमित्रा मित्ररूपिणः
014a	विदित्वा चापरे भिन्नानन्तरेषु पतन्त्यथ
014c	भिन्नानामतुलो नाशः क्षिप्रमेव प्रवर्तते
015a	तस्माच्चैव विभागार्थं न प्रशंसन्ति पण्डिताः
015c	गुरुशास्त्रे निबद्धानामन्योन्यमभिशङ्किनाम्
016a	नियन्तुं न हि शक्यस्त्वं भेदतो धनमिच्छसि
016c	यस्मात्तस्मात्सुप्रतीक हस्तित्वं समवाप्स्यसि
017a	शप्तस्त्वेवं सुप्रतीको विभावसुमथाब्रवीत्
017c	त्वमप्यन्तर्जलचरः कच्छपः सम्भविष्यसि
018a	एवमन्योन्यशापात्तौ सुप्रतीकविभावसू
018c	गजकच्छपतां प्राप्तावर्थार्थं मूढचेतसौ
019a	रोषदोषानुषङ्गेण तिर्यग्योनिगतावपि
019c	परस्परद्वेषरतौ प्रमाणबलदर्पितौ
020a	सरस्यस्मिन्महाकायौ पूर्ववैरानुसारिणौ
020c	तयोरेकतरः श्रीमान्समुपैति महागजः
021a	तस्य बृंहितशब्देन कूर्मोऽप्यन्तर्जलेशयः
021c	उत्थितोऽसौ महाकायः कृत्स्नं सङ्क्षोभयन्सरः
022a	तं दृष्ट्वावेष्टितकरः पतत्येष गजो जलम्
022c	दन्तहस्ताग्रलाङ्गूलपादवेगेन वीर्यवान्
023a	तं विक्षोभयमाणं तु सरो बहुझषाकुलम्
023c	कूर्मोऽप्यभ्युद्यतशिरा युद्धायाभ्येति वीर्यवान्
024a	षडुच्छ्रितो योजनानि गजस्तद्द्विगुणायतः
024c	कूर्मस्त्रियोजनोत्सेधो दशयोजनमण्डलः
025a	तावेतौ युद्धसम्मत्तौ परस्परजयैषिणौ
025c	उपयुज्याशु कर्मेदं साधयेप्सितमात्मनः
026	सूत उवाच
026a	स तच्छ्रुत्वा पितुर्वाक्यं भीमवेगोऽन्तरिक्षगः
026c	नखेन गजमेकेन कूर्ममेकेन चाक्षिपत्
027a	समुत्पपात चाकाशं तत उच्चैर्विहङ्गमः
027c	सोऽलम्बतीर्थमासाद्य देववृक्षानुपागमत्
028a	ते भीताः समकम्पन्त तस्य पक्षानिलाहताः
028c	न नो भञ्ज्यादिति तदा दिव्याः कनकशाखिनः
029a	प्रचलाङ्गान्स तान्दृष्ट्वा मनोरथफलाङ्कुरान्
029c	अन्यानतुलरूपाङ्गानुपचक्राम खेचरः
030a	काञ्चनै राजतैश्चैव फलैर्वैडूर्यशाखिनः
030c	सागराम्बुपरिक्षिप्तान्भ्राजमानान्महाद्रुमान्
031a	तमुवाच खगश्रेष्ठं तत्र रोहिणपादपः
031c	अतिप्रवृद्धः सुमहानापतन्तं मनोजवम्
032a	यैषा मम महाशाखा शतयोजनमायता
032c	एतामास्थाय शाखां त्वं खादेमौ गजकच्छपौ
033a	ततो द्रुमं पतगसहस्रसेवितं; महीधरप्रतिमवपुः प्रकम्पयन्
033c	खगोत्तमो द्रुतमभिपत्य वेगवान्बभञ्ज तामविरलपत्रसंवृताम्
