BR0105025001	सूत उवाच
BR0105025001a	तस्य कण्ठमनुप्राप्तो ब्राह्मणः सह भार्यया
BR0105025001c	दहन्दीप्त इवाङ्गारस्तमुवाचान्तरिक्षगः
BR0105025002a	द्विजोत्तम विनिर्गच्छ तूर्णमास्यादपावृतात्
BR0105025002c	न हि मे ब्राह्मणो वध्यः पापेष्वपि रतः सदा
BR0105025003a	ब्रुवाणमेवं गरुडं ब्राह्मणः समभाषत
BR0105025003c	निषादी मम भार्येयं निर्गच्छतु मया सह
BR0105025004	गरुड उवाच
BR0105025004a	एतामपि निषादीं त्वं परिगृह्याशु निष्पत
BR0105025004c	तूर्णं सम्भावयात्मानमजीर्णं मम तेजसा
BR0105025005	सूत उवाच
BR0105025005a	ततः स विप्रो निष्क्रान्तो निषादीसहितस्तदा
BR0105025005c	वर्धयित्वा च गरुडमिष्टं देशं जगाम ह
BR0105025006a	सहभार्ये विनिष्क्रान्ते तस्मिन्विप्रे स पक्षिराट्
BR0105025006c	वितत्य पक्षावाकाशमुत्पपात मनोजवः
BR0105025007a	ततोऽपश्यत्स पितरं पृष्टश्चाख्यातवान्पितुः
BR0105025007c	अहं हि सर्पैः प्रहितः सोममाहर्तुमुद्यतः
BR0105025007e	मातुर्दास्यविमोक्षार्थमाहरिष्ये तमद्य वै
BR0105025008a	मात्रा चास्मि समादिष्टो निषादान्भक्षयेति वै
BR0105025008c	न च मे तृप्तिरभवद्भक्षयित्वा सहस्रशः
BR0105025009a	तस्माद्भोक्तव्यमपरं भगवन्प्रदिशस्व मे
BR0105025009c	यद्भुक्त्वामृतमाहर्तुं समर्थः स्यामहं प्रभो
BR0105025010 	कश्यप उवाच
BR0105025010a	आसीद्विभावसुर्नाम महर्षिः कोपनो भृशम्
BR0105025010c	भ्राता तस्यानुजश्चासीत्सुप्रतीको महातपाः
BR0105025011a	स नेच्छति धनं भ्रात्रा सहैकस्थं महामुनिः
BR0105025011c	विभागं कीर्तयत्येव सुप्रतीकोऽथ नित्यशः
BR0105025012a	अथाब्रवीच्च तं भ्राता सुप्रतीकं विभावसुः
BR0105025012c	विभागं बहवो मोहात्कर्तुमिच्छन्ति नित्यदा
BR0105025012e	ततो विभक्ता अन्योन्यं नाद्रियन्तेऽर्थमोहिताः
BR0105025013a	ततः स्वार्थपरान्मूढान्पृथग्भूतान्स्वकैर्धनैः
BR0105025013c	विदित्वा भेदयन्त्येतानमित्रा मित्ररूपिणः
BR0105025014a	विदित्वा चापरे भिन्नानन्तरेषु पतन्त्यथ
BR0105025014c	भिन्नानामतुलो नाशः क्षिप्रमेव प्रवर्तते
BR0105025015a	तस्माच्चैव विभागार्थं न प्रशंसन्ति पण्डिताः
BR0105025015c	गुरुशास्त्रे निबद्धानामन्योन्यमभिशङ्किनाम्
BR0105025016a	नियन्तुं न हि शक्यस्त्वं भेदतो धनमिच्छसि
BR0105025016c	यस्मात्तस्मात्सुप्रतीक हस्तित्वं समवाप्स्यसि
BR0105025017a	शप्तस्त्वेवं सुप्रतीको विभावसुमथाब्रवीत्
BR0105025017c	त्वमप्यन्तर्जलचरः कच्छपः सम्भविष्यसि
BR0105025018a	एवमन्योन्यशापात्तौ सुप्रतीकविभावसू
BR0105025018c	गजकच्छपतां प्राप्तावर्थार्थं मूढचेतसौ
BR0105025019a	रोषदोषानुषङ्गेण तिर्यग्योनिगतावपि
BR0105025019c	परस्परद्वेषरतौ प्रमाणबलदर्पितौ
BR0105025020a	सरस्यस्मिन्महाकायौ पूर्ववैरानुसारिणौ
BR0105025020c	तयोरेकतरः श्रीमान्समुपैति महागजः
BR0105025021a	तस्य बृंहितशब्देन कूर्मोऽप्यन्तर्जलेशयः
BR0105025021c	उत्थितोऽसौ महाकायः कृत्स्नं सङ्क्षोभयन्सरः
BR0105025022a	तं दृष्ट्वावेष्टितकरः पतत्येष गजो जलम्
BR0105025022c	दन्तहस्ताग्रलाङ्गूलपादवेगेन वीर्यवान्
BR0105025023a	तं विक्षोभयमाणं तु सरो बहुझषाकुलम्
BR0105025023c	कूर्मोऽप्यभ्युद्यतशिरा युद्धायाभ्येति वीर्यवान्
BR0105025024a	षडुच्छ्रितो योजनानि गजस्तद्द्विगुणायतः
BR0105025024c	कूर्मस्त्रियोजनोत्सेधो दशयोजनमण्डलः
BR0105025025a	तावेतौ युद्धसम्मत्तौ परस्परजयैषिणौ
BR0105025025c	उपयुज्याशु कर्मेदं साधयेप्सितमात्मनः
BR0105025026	सूत उवाच
BR0105025026a	स तच्छ्रुत्वा पितुर्वाक्यं भीमवेगोऽन्तरिक्षगः
BR0105025026c	नखेन गजमेकेन कूर्ममेकेन चाक्षिपत्
BR0105025027a	समुत्पपात चाकाशं तत उच्चैर्विहङ्गमः
BR0105025027c	सोऽलम्बतीर्थमासाद्य देववृक्षानुपागमत्
BR0105025028a	ते भीताः समकम्पन्त तस्य पक्षानिलाहताः
BR0105025028c	न नो भञ्ज्यादिति तदा दिव्याः कनकशाखिनः
BR0105025029a	प्रचलाङ्गान्स तान्दृष्ट्वा मनोरथफलाङ्कुरान्
BR0105025029c	अन्यानतुलरूपाङ्गानुपचक्राम खेचरः
BR0105025030a	काञ्चनै राजतैश्चैव फलैर्वैडूर्यशाखिनः
BR0105025030c	सागराम्बुपरिक्षिप्तान्भ्राजमानान्महाद्रुमान्
BR0105025031a	तमुवाच खगश्रेष्ठं तत्र रोहिणपादपः
BR0105025031c	अतिप्रवृद्धः सुमहानापतन्तं मनोजवम्
BR0105025032a	यैषा मम महाशाखा शतयोजनमायता
BR0105025032c	एतामास्थाय शाखां त्वं खादेमौ गजकच्छपौ
BR0105025033a	ततो द्रुमं पतगसहस्रसेवितं; महीधरप्रतिमवपुः प्रकम्पयन्
BR0105025033c	खगोत्तमो द्रुतमभिपत्य वेगवान्बभञ्ज तामविरलपत्रसंवृताम्
