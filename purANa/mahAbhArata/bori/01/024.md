001	सूत उवाच
001a	इत्युक्तो गरुडः सर्पैस्ततो मातरमब्रवीत्
001c	गच्छाम्यमृतमाहर्तुं भक्ष्यमिच्छामि वेदितुम्
002	विनतोवाच
002a	समुद्रकुक्षावेकान्ते निषादालयमुत्तमम्
002c	सहस्राणामनेकानां तान्भुक्त्वामृतमानय
003a	न तु ते ब्राह्मणं हन्तुं कार्या बुद्धिः कथञ्चन
003c	अवध्यः सर्वभूतानां ब्राह्मणो ह्यनलोपमः
004a	अग्निरर्को विषं शस्त्रं विप्रो भवति कोपितः
004c	भूतानामग्रभुग्विप्रो वर्णश्रेष्ठः पिता गुरुः
005	गरुड उवाच
005a	यथाहमभिजानीयां ब्राह्मणं लक्षणैः शुभैः
005c	तन्मे कारणतो मातः पृच्छतो वक्तुमर्हसि
006	विनतोवाच
006a	यस्ते कण्ठमनुप्राप्तो निगीर्णं बडिशं यथा
006c	दहेदङ्गारवत्पुत्र तं विद्याद्ब्राह्मणर्षभम्
007	सूत उवाच
007a	प्रोवाच चैनं विनता पुत्रहार्दादिदं वचः
007c	जानन्त्यप्यतुलं वीर्यमाशीर्वादसमन्वितम्
008a	पक्षौ ते मारुतः पातु चन्द्रः पृष्ठं तु पुत्रक
008c	शिरस्तु पातु ते वह्निर्भास्करः सर्वमेव तु
009a	अहं च ते सदा पुत्र शान्तिस्वस्तिपरायणा
009c	अरिष्टं व्रज पन्थानं वत्स कार्यार्थसिद्धये
010a	ततः स मातुर्वचनं निशम्य; वितत्य पक्षौ नभ उत्पपात
010c	ततो निषादान्बलवानुपागमद्बुभुक्षितः काल इवान्तको महान्
011a	स तान्निषादानुपसंहरंस्तदा; रजः समुद्धूय नभःस्पृशं महत्
011c	समुद्रकुक्षौ च विशोषयन्पयः; समीपगान्भूमिधरान्विचालयन्
012a	ततः स चक्रे महदाननं तदा; निषादमार्गं प्रतिरुध्य पक्षिराट्
012c	ततो निषादास्त्वरिताः प्रवव्रजुर्यतो मुखं तस्य भुजङ्गभोजिनः
013a	तदाननं विवृतमतिप्रमाणवत्समभ्ययुर्गगनमिवार्दिताः खगाः
013c	सहस्रशः पवनरजोभ्रमोहिता; महानिलप्रचलितपादपे वने
014a	ततः खगो वदनममित्रतापनः; समाहरत्परिचपलो महाबलः
014c	निषूदयन्बहुविधमत्स्यभक्षिणो; बुभुक्षितो गगनचरेश्वरस्तदा
