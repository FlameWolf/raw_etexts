001	  सूत उवाच
001a	 गतमात्रं तु भर्तारं जरत्कारुरवेदयत्
001c	 भ्रातुस्त्वरितमागम्य यथातथ्यं तपोधन
002a	 ततः स भुजगश्रेष्ठः श्रुत्वा सुमहदप्रियम्
002c	 उवाच भगिनीं दीनां तदा दीनतरः स्वयम्
003a	 जानासि भद्रे यत्कार्यं प्रदाने कारणं च यत्
003c	 पन्नगानां हितार्थाय पुत्रस्ते स्यात्ततो यदि
004a	 स सर्पसत्रात्किल नो मोक्षयिष्यति वीर्यवान्
004c	 एवं पितामहः पूर्वमुक्तवान्मां सुरैः सह
005a	 अप्यस्ति गर्भः सुभगे तस्मात्ते मुनिसत्तमात्
005c	 न चेच्छाम्यफलं तस्य दारकर्म मनीषिणः
006a	 कामं च मम न न्याय्यं प्रष्टुं त्वां कार्यमीदृशम्
006c	 किं तु कार्यगरीयस्त्वात्ततस्त्वाहमचूचुदम्
007a	 दुर्वासतां विदित्वा च भर्तुस्तेऽतितपस्विनः
007c	 नैनमन्वागमिष्यामि कदाचिद्धि शपेत्स माम्
008a	 आचक्ष्व भद्रे भर्तुस्त्वं सर्वमेव विचेष्टितम्
008c	 शल्यमुद्धर मे घोरं भद्रे हृदि चिरस्थितम्
009a	 जरत्कारुस्ततो वाक्यमित्युक्ता प्रत्यभाषत
009c	 आश्वासयन्ती सन्तप्तं वासुकिं पन्नगेश्वरम्
010a	 पृष्टो मयापत्यहेतोः स महात्मा महातपाः
010c	 अस्तीत्युदरमुद्दिश्य ममेदं गतवांश्च सः
011a	 स्वैरेष्वपि न तेनाहं स्मरामि वितथं क्वचित्
011c	 उक्तपूर्वं कुतो राजन्साम्पराये स वक्ष्यति
012a	 न सन्तापस्त्वया कार्यः कार्यं प्रति भुजङ्गमे
012c	 उत्पत्स्यति हि ते पुत्रो ज्वलनार्कसमद्युतिः
013a	 इत्युक्त्वा हि स मां भ्रातर्गतो भर्ता तपोवनम्
013c	 तस्माद्व्येतु परं दुःखं तवेदं मनसि स्थितम्
014a	 एतच्छ्रुत्वा स नागेन्द्रो वासुकिः परया मुदा
014c	 एवमस्त्विति तद्वाक्यं भगिन्याः प्रत्यगृह्णत
015a	 सान्त्वमानार्थदानैश्च पूजया चानुरूपया
015c	 सोदर्यां पूजयामास स्वसारं पन्नगोत्तमः
016a	 ततः स ववृधे गर्भो महातेजा रविप्रभः
016c	 यथा सोमो द्विजश्रेष्ठ शुक्लपक्षोदितो दिवि
017a	 यथाकालं तु सा ब्रह्मन्प्रजज्ञे भुजगस्वसा
017c	 कुमारं देवगर्भाभं पितृमातृभयापहम्
018a	 ववृधे स च तत्रैव नागराजनिवेशने
018c	 वेदांश्चाधिजगे साङ्गान्भार्गवाच्च्यवनात्मजात्
019a	 चरितव्रतो बाल एव बुद्धिसत्त्वगुणान्वितः
019c	 नाम चास्याभवत्ख्यातं लोकेष्वास्तीक इत्युत
020a	 अस्तीत्युक्त्वा गतो यस्मात्पिता गर्भस्थमेव तम्
020c	 वनं तस्मादिदं तस्य नामास्तीकेति विश्रुतम्
021a	 स बाल एव तत्रस्थश्चरन्नमितबुद्धिमान्
021c	 गृहे पन्नगराजस्य प्रयत्नात्पर्यरक्ष्यत
022a	 भगवानिव देवेशः शूलपाणिर्हिरण्यदः
022c	 विवर्धमानः सर्वांस्तान्पन्नगानभ्यहर्षयत्
