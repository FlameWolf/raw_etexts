BR0107072001	वैशम्पायन उवाच
BR0107072001a	समावृत्तव्रतं तं तु विसृष्टं गुरुणा तदा
BR0107072001c	प्रस्थितं त्रिदशावासं देवयान्यब्रवीदिदम्
BR0107072002a	ऋषेरङ्गिरसः पौत्र वृत्तेनाभिजनेन च
BR0107072002c	भ्राजसे विद्यया चैव तपसा च दमेन च
BR0107072003a	ऋषिर्यथाङ्गिरा मान्यः पितुर्मम महायशाः
BR0107072003c	तथा मान्यश्च पूज्यश्च भूयो मम बृहस्पतिः
BR0107072004a	एवं ज्ञात्वा विजानीहि यद्ब्रवीमि तपोधन
BR0107072004c	व्रतस्थे नियमोपेते यथा वर्ताम्यहं त्वयि
BR0107072005a	स समावृत्तविद्यो मां भक्तां भजितुमर्हसि
BR0107072005c	गृहाण पाणिं विधिवन्मम मन्त्रपुरस्कृतम्
BR0107072006	कच उवाच
BR0107072006a	पूज्यो मान्यश्च भगवान्यथा तव पिता मम
BR0107072006c	तथा त्वमनवद्याङ्गि पूजनीयतरा मम
BR0107072007a	आत्मप्राणैः प्रियतमा भार्गवस्य महात्मनः
BR0107072007c	त्वं भद्रे धर्मतः पूज्या गुरुपुत्री सदा मम
BR0107072008a	यथा मम गुरुर्नित्यं मान्यः शुक्रः पिता तव
BR0107072008c	देवयानि तथैव त्वं नैवं मां वक्तुमर्हसि
BR0107072009	देवयान्युवाच
BR0107072009a	गुरुपुत्रस्य पुत्रो वै न तु त्वमसि मे पितुः
BR0107072009c	तस्मान्मान्यश्च पूज्यश्च ममापि त्वं द्विजोत्तम
BR0107072010a	असुरैर्हन्यमाने च कच त्वयि पुनः पुनः
BR0107072010c	तदा प्रभृति या प्रीतिस्तां त्वमेव स्मरस्व मे
BR0107072011a	सौहार्दे चानुरागे च वेत्थ मे भक्तिमुत्तमाम्
BR0107072011c	न मामर्हसि धर्मज्ञ त्यक्तुं भक्तामनागसम्
BR0107072012	कच उवाच
BR0107072012a	अनियोज्ये नियोगे मां नियुनक्षि शुभव्रते
BR0107072012c	प्रसीद सुभ्रु त्वं मह्यं गुरोर्गुरुतरी शुभे
BR0107072013a	यत्रोषितं विशालाक्षि त्वया चन्द्रनिभानने
BR0107072013c	तत्राहमुषितो भद्रे कुक्षौ काव्यस्य भामिनि
BR0107072014a	भगिनी धर्मतो मे त्वं मैवं वोचः शुभानने
BR0107072014c	सुखमस्म्युषितो भद्रे न मन्युर्विद्यते मम
BR0107072015a	आपृच्छे त्वां गमिष्यामि शिवमाशंस मे पथि
BR0107072015c	अविरोधेन धर्मस्य स्मर्तव्योऽस्मि कथान्तरे
BR0107072015e	अप्रमत्तोत्थिता नित्यमाराधय गुरुं मम
BR0107072016	देवयान्युवाच
BR0107072016a	यदि मां धर्मकामार्थे प्रत्याख्यास्यसि चोदितः
BR0107072016c	ततः कच न ते विद्या सिद्धिमेषा गमिष्यति
BR0107072017	कच उवाच
BR0107072017a	गुरुपुत्रीति कृत्वाहं प्रत्याचक्षे न दोषतः
BR0107072017c	गुरुणा चाभ्यनुज्ञातः काममेवं शपस्व माम्
BR0107072018a	आर्षं धर्मं ब्रुवाणोऽहं देवयानि यथा त्वया
BR0107072018c	शप्तो नार्होऽस्मि शापस्य कामतोऽद्य न धर्मतः
BR0107072019a	तस्माद्भवत्या यः कामो न तथा स भविष्यति
BR0107072019c	ऋषिपुत्रो न ते कश्चिज्जातु पाणिं ग्रहीष्यति
BR0107072020a	फलिष्यति न ते विद्या यत्त्वं मामात्थ तत्तथा
BR0107072020c	अध्यापयिष्यामि तु यं तस्य विद्या फलिष्यति
BR0107072021	वैशम्पायन उवाच
BR0107072021a	एवमुक्त्वा द्विजश्रेष्ठो देवयानीं कचस्तदा
BR0107072021c	त्रिदशेशालयं शीघ्रं जगाम द्विजसत्तमः
BR0107072022a	तमागतमभिप्रेक्ष्य देवा इन्द्रपुरोगमाः
BR0107072022c	बृहस्पतिं सभाज्येदं कचमाहुर्मुदान्विताः
BR0107072023a	यत्त्वमस्मद्धितं कर्म चकर्थ परमाद्भुतम्
BR0107072023c	न ते यशः प्रणशिता भागभाङ् नो भविष्यसि
