001	अष्टक उवाच
001a	कतरस्त्वेतयोः पूर्वं देवानामेति सात्म्यताम्
001c	उभयोर्धावतो राजन्सूर्याचन्द्रमसोरिव
002	ययातिरुवाच
002a	अनिकेतो गृहस्थेषु कामवृत्तेषु संयतः
002c	ग्राम एव वसन्भिक्षुस्तयोः पूर्वतरं गतः
003a	अप्राप्य दीर्घमायुस्तु यः प्राप्तो विकृतिं चरेत्
003c	तप्येत यदि तत्कृत्वा चरेत्सोऽन्यत्ततस्तपः
004a	यद्वै नृशंसं तदपथ्यमाहुर्यः सेवते धर्ममनर्थबुद्धिः
004c	अस्वोऽप्यनीशश्च तथैव राजंस्तदार्जवं स समाधिस्तदार्यम्
005	अष्टक उवाच
005a	केनासि दूतः प्रहितोऽद्य राजन्युवा स्रग्वी दर्शनीयः सुवर्चाः
005c	कुत आगतः कतरस्यां दिशि त्वमुताहो स्वित्पार्थिवं स्थानमस्ति
006	ययातिरुवाच
006a	इमं भौमं नरकं क्षीणपुण्यः; प्रवेष्टुमुर्वीं गगनाद्विप्रकीर्णः
006c	उक्त्वाहं वः प्रपतिष्याम्यनन्तरं; त्वरन्ति मां ब्राह्मणा लोकपालाः
007a	सतां सकाशे तु वृतः प्रपातस्ते सङ्गता गुणवन्तश्च सर्वे
007c	शक्राच्च लब्धो हि वरो मयैष; पतिष्यता भूमितले नरेन्द्र
008	अष्टक उवाच
008a	पृच्छामि त्वां मा प्रपत प्रपातं; यदि लोकाः पार्थिव सन्ति मेऽत्र
008c	यद्यन्तरिक्षे यदि वा दिवि श्रिताः; क्षेत्रज्ञं त्वां तस्य धर्मस्य मन्ये
009	ययातिरुवाच
009a	यावत्पृथिव्यां विहितं गवाश्वं; सहारण्यैः पशुभिः पर्वतैश्च
009c	तावल्लोका दिवि ते संस्थिता वै; तथा विजानीहि नरेन्द्रसिंह
010	अष्टक उवाच
010a	तांस्ते ददामि मा प्रपत प्रपातं; ये मे लोका दिवि राजेन्द्र सन्ति
010c	यद्यन्तरिक्षे यदि वा दिवि श्रितास्तानाक्रम क्षिप्रममित्रसाह
011	ययातिरुवाच
011a	नास्मद्विधोऽब्राह्मणो ब्रह्मविच्च; प्रतिग्रहे वर्तते राजमुख्य
011c	यथा प्रदेयं सततं द्विजेभ्यस्तथाददं पूर्वमहं नरेन्द्र
012a	नाब्राह्मणः कृपणो जातु जीवेद्या चापि स्याद्ब्राह्मणी वीरपत्नी
012c	सोऽहं यदैवाकृतपूर्वं चरेयं; विवित्समानः किमु तत्र साधु
013	प्रतर्दन उवाच
013a	पृच्छामि त्वां स्पृहणीयरूप; प्रतर्दनोऽहं यदि मे सन्ति लोकाः
013c	यद्यन्तरिक्षे यदि वा दिवि श्रिताः; क्षेत्रज्ञं त्वां तस्य धर्मस्य मन्ये
014	ययातिरुवाच
014a	सन्ति लोका बहवस्ते नरेन्द्र; अप्येकैकः सप्त सप्ताप्यहानि
014c	मधुच्युतो घृतपृक्ता विशोकास्ते नान्तवन्तः प्रतिपालयन्ति
015	प्रतर्दन उवाच
015a	तांस्ते ददामि मा प्रपत प्रपातं; ये मे लोकास्तव ते वै भवन्तु
015c	यद्यन्तरिक्षे यदि वा दिवि श्रितास्तानाक्रम क्षिप्रमपेतमोहः
016	ययातिरुवाच
016a	न तुल्यतेजाः सुकृतं कामयेत; योगक्षेमं पार्थिव पार्थिवः सन्
016c	दैवादेशादापदं प्राप्य विद्वांश्चरेन्नृशंसं न हि जातु राजा
017a	धर्म्यं मार्गं चेतयानो यशस्यं; कुर्यान्नृपो धर्ममवेक्षमाणः
017c	न मद्विधो धर्मबुद्धिः प्रजानन्कुर्यादेवं कृपणं मां यथात्थ
018a	कुर्यामपूर्वं न कृतं यदन्यैर्विवित्समानः किमु तत्र साधु
018c	ब्रुवाणमेवं नृपतिं ययातिं; नृपोत्तमो वसुमनाब्रवीत्तम्
