BR0110149001	कुन्त्युवाच
BR0110149001a	न विषादस्त्वया कार्यो भयादस्मात्कथञ्चन
BR0110149001c	उपायः परिदृष्टोऽत्र तस्मान्मोक्षाय रक्षसः
BR0110149002a	एकस्तव सुतो बालः कन्या चैका तपस्विनी
BR0110149002c	न ते तयोस्तथा पत्न्या गमनं तत्र रोचये
BR0110149003a	मम पञ्च सुता ब्रह्मंस्तेषामेको गमिष्यति
BR0110149003c	त्वदर्थं बलिमादाय तस्य पापस्य रक्षसः
BR0110149004	ब्राह्मण उवाच
BR0110149004a	नाहमेतत्करिष्यामि जीवितार्थी कथञ्चन
BR0110149004c	ब्राह्मणस्यातिथेश्चैव स्वार्थे प्राणैर्वियोजनम्
BR0110149005a	न त्वेतदकुलीनासु नाधर्मिष्ठासु विद्यते
BR0110149005c	यद्ब्राह्मणार्थे विसृजेदात्मानमपि चात्मजम्
BR0110149006a	आत्मनस्तु मया श्रेयो बोद्धव्यमिति रोचये
BR0110149006c	ब्रह्मवध्यात्मवध्या वा श्रेय आत्मवधो मम
BR0110149007a	ब्रह्मवध्या परं पापं निष्कृतिर्नात्र विद्यते
BR0110149007c	अबुद्धिपूर्वं कृत्वापि श्रेय आत्मवधो मम
BR0110149008a	न त्वहं वधमाकाङ्क्षे स्वयमेवात्मनः शुभे
BR0110149008c	परैः कृते वधे पापं न किञ्चिन्मयि विद्यते
BR0110149009a	अभिसन्धिकृते तस्मिन्ब्राह्मणस्य वधे मया
BR0110149009c	निष्कृतिं न प्रपश्यामि नृशंसं क्षुद्रमेव च
BR0110149010a	आगतस्य गृहे त्यागस्तथैव शरणार्थिनः
BR0110149010c	याचमानस्य च वधो नृशंसं परमं मतम्
BR0110149011a	कुर्यान्न निन्दितं कर्म न नृशंसं कदाचन
BR0110149011c	इति पूर्वे महात्मान आपद्धर्मविदो विदुः
BR0110149012a	श्रेयांस्तु सहदारस्य विनाशोऽद्य मम स्वयम्
BR0110149012c	ब्राह्मणस्य वधं नाहमनुमंस्ये कथञ्चन
BR0110149013	कुन्त्युवाच
BR0110149013a	ममाप्येषा मतिर्ब्रह्मन्विप्रा रक्ष्या इति स्थिरा
BR0110149013c	न चाप्यनिष्टः पुत्रो मे यदि पुत्रशतं भवेत्
BR0110149014a	न चासौ राक्षसः शक्तो मम पुत्रविनाशने
BR0110149014c	वीर्यवान्मन्त्रसिद्धश्च तेजस्वी च सुतो मम
BR0110149015a	राक्षसाय च तत्सर्वं प्रापयिष्यति भोजनम्
BR0110149015c	मोक्षयिष्यति चात्मानमिति मे निश्चिता मतिः
BR0110149016a	समागताश्च वीरेण दृष्टपूर्वाश्च राक्षसाः
BR0110149016c	बलवन्तो महाकाया निहताश्चाप्यनेकशः
BR0110149017a	न त्विदं केषुचिद्ब्रह्मन्व्याहर्तव्यं कथञ्चन
BR0110149017c	विद्यार्थिनो हि मे पुत्रान्विप्रकुर्युः कुतूहलात्
BR0110149018a	गुरुणा चाननुज्ञातो ग्राहयेद्यं सुतो मम
BR0110149018c	न स कुर्यात्तया कार्यं विद्ययेति सतां मतम्
BR0110149019	वैशम्पायन उवाच
BR0110149019a	एवमुक्तस्तु पृथया स विप्रो भार्यया सह
BR0110149019c	हृष्टः सम्पूजयामास तद्वाक्यममृतोपमम्
BR0110149020a	ततः कुन्ती च विप्रश्च सहितावनिलात्मजम्
BR0110149020c	तमब्रूतां कुरुष्वेति स तथेत्यब्रवीच्च तौ
