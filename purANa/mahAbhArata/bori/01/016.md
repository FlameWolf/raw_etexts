BR0105016001	सूत उवाच
BR0105016001a	ततोऽभ्रशिखराकारैर्गिरिशृङ्गैरलङ्कृतम्
BR0105016001c	मन्दरं पर्वतवरं लताजालसमावृतम्
BR0105016002a	नानाविहगसङ्घुष्टं नानादंष्ट्रिसमाकुलम्
BR0105016002c	किन्नरैरप्सरोभिश्च देवैरपि च सेवितम्
BR0105016003a	एकादश सहस्राणि योजनानां समुच्छ्रितम्
BR0105016003c	अधो भूमेः सहस्रेषु तावत्स्वेव प्रतिष्ठितम्
BR0105016004a	तमुद्धर्तुं न शक्ता वै सर्वे देवगणास्तदा
BR0105016004c	विष्णुमासीनमभ्येत्य ब्रह्माणं चेदमब्रुवन्
BR0105016005a	भवन्तावत्र कुरुतां बुद्धिं नैःश्रेयसीं पराम्
BR0105016005c	मन्दरोद्धरणे यत्नः क्रियतां च हिताय नः
BR0105016006a	तथेति चाब्रवीद्विष्णुर्ब्रह्मणा सह भार्गव
BR0105016006c	ततोऽनन्तः समुत्थाय ब्रह्मणा परिचोदितः
BR0105016006e	नारायणेन चाप्युक्तस्तस्मिन्कर्मणि वीर्यवान्
BR0105016007a	अथ पर्वतराजानं तमनन्तो महाबलः
BR0105016007c	उज्जहार बलाद्ब्रह्मन्सवनं सवनौकसम्
BR0105016008a	ततस्तेन सुराः सार्धं समुद्रमुपतस्थिरे
BR0105016008c	तमूचुरमृतार्थाय निर्मथिष्यामहे जलम्
BR0105016009a	अपाम्पतिरथोवाच ममाप्यंशो भवेत्ततः
BR0105016009c	सोढास्मि विपुलं मर्दं मन्दरभ्रमणादिति
BR0105016010a	ऊचुश्च कूर्मराजानमकूपारं सुरासुराः
BR0105016010c	गिरेरधिष्ठानमस्य भवान्भवितुमर्हति
BR0105016011a	कूर्मेण तु तथेत्युक्त्वा पृष्ठमस्य समर्पितम्
BR0105016011c	तस्य शैलस्य चाग्रं वै यन्त्रेणेन्द्रोऽभ्यपीडयत्
BR0105016012a	मन्थानं मन्दरं कृत्वा तथा नेत्रं च वासुकिम्
BR0105016012c	देवा मथितुमारब्धाः समुद्रं निधिमम्भसाम्
BR0105016012e	अमृतार्थिनस्ततो ब्रह्मन्सहिता दैत्यदानवाः
BR0105016013a	एकमन्तमुपाश्लिष्टा नागराज्ञो महासुराः
BR0105016013c	विबुधाः सहिताः सर्वे यतः पुच्छं ततः स्थिताः
BR0105016014a	अनन्तो भगवान्देवो यतो नारायणस्ततः
BR0105016014c	शिर उद्यम्य नागस्य पुनः पुनरवाक्षिपत्
BR0105016015a	वासुकेरथ नागस्य सहसाक्षिप्यतः सुरैः
BR0105016015c	सधूमाः सार्चिषो वाता निष्पेतुरसकृन्मुखात्
BR0105016016a	ते धूमसङ्घाः सम्भूता मेघसङ्घाः सविद्युतः
BR0105016016c	अभ्यवर्षन्सुरगणाञ्छ्रमसन्तापकर्शितान्
BR0105016017a	तस्माच्च गिरिकूटाग्रात्प्रच्युताः पुष्पवृष्टयः
BR0105016017c	सुरासुरगणान्माल्यैः सर्वतः समवाकिरन्
BR0105016018a	बभूवात्र महाघोषो महामेघरवोपमः
BR0105016018c	उदधेर्मथ्यमानस्य मन्दरेण सुरासुरैः
BR0105016019a	तत्र नानाजलचरा विनिष्पिष्टा महाद्रिणा
BR0105016019c	विलयं समुपाजग्मुः शतशो लवणाम्भसि
BR0105016020a	वारुणानि च भूतानि विविधानि महीधरः
BR0105016020c	पातालतलवासीनि विलयं समुपानयत्
BR0105016021a	तस्मिंश्च भ्राम्यमाणेऽद्रौ सङ्घृष्यन्तः परस्परम्
BR0105016021c	न्यपतन्पतगोपेताः पर्वताग्रान्महाद्रुमाः
BR0105016022a	तेषां सङ्घर्षजश्चाग्निरर्चिर्भिः प्रज्वलन्मुहुः
BR0105016022c	विद्युद्भिरिव नीलाभ्रमावृणोन्मन्दरं गिरिम्
BR0105016023a	ददाह कुञ्जरांश्चैव सिंहांश्चैव विनिःसृतान्
BR0105016023c	विगतासूनि सर्वाणि सत्त्वानि विविधानि च
BR0105016024a	तमग्निममरश्रेष्ठः प्रदहन्तं ततस्ततः
BR0105016024c	वारिणा मेघजेनेन्द्रः शमयामास सर्वतः
BR0105016025a	ततो नानाविधास्तत्र सुस्रुवुः सागराम्भसि
BR0105016025c	महाद्रुमाणां निर्यासा बहवश्चौषधीरसाः
BR0105016026a	तेषाममृतवीर्याणां रसानां पयसैव च
BR0105016026c	अमरत्वं सुरा जग्मुः काञ्चनस्य च निःस्रवात्
BR0105016027a	अथ तस्य समुद्रस्य तज्जातमुदकं पयः
BR0105016027c	रसोत्तमैर्विमिश्रं च ततः क्षीरादभूद्घृतम्
BR0105016028a	ततो ब्रह्माणमासीनं देवा वरदमब्रुवन्
BR0105016028c	श्रान्ताः स्म सुभृशं ब्रह्मन्नोद्भवत्यमृतं च तत्
BR0105016029a	ऋते नारायणं देवं दैत्या नागोत्तमास्तथा
BR0105016029c	चिरारब्धमिदं चापि सागरस्यापि मन्थनम्
BR0105016030a	ततो नारायणं देवं ब्रह्मा वचनमब्रवीत्
BR0105016030c	विधत्स्वैषां बलं विष्णो भवानत्र परायणम्
BR0105016031 	विष्णुरुवाच
BR0105016031a	बलं ददामि सर्वेषां कर्मैतद्ये समास्थिताः
BR0105016031c	क्षोभ्यतां कलशः सर्वैर्मन्दरः परिवर्त्यताम्
BR0105016032	सूत उवाच
BR0105016032a	 नारायणवचः श्रुत्वा बलिनस्ते महोदधेः
BR0105016032c	तत्पयः सहिता भूयश्चक्रिरे भृशमाकुलम्
BR0105016033a	ततः शतसहस्रांशुः समान इव सागरात्
BR0105016033c	प्रसन्नभाः समुत्पन्नः सोमः शीतांशुरुज्ज्वलः
BR0105016034a	श्रीरनन्तरमुत्पन्ना घृतात्पाण्डुरवासिनी
BR0105016034c	सुरा देवी समुत्पन्ना तुरगः पाण्डुरस्तथा
BR0105016035a	कौस्तुभश्च मणिर्दिव्य उत्पन्नोऽमृतसम्भवः
BR0105016035c	मरीचिविकचः श्रीमान्नारायणउरोगतः
BR0105016036a	श्रीः सुरा चैव सोमश्च तुरगश्च मनोजवः
BR0105016036c	यतो देवास्ततो जग्मुरादित्यपथमाश्रिताः
BR0105016037a	धन्वन्तरिस्ततो देवो वपुष्मानुदतिष्ठत
BR0105016037c	श्वेतं कमण्डलुं बिभ्रदमृतं यत्र तिष्ठति
BR0105016038a	एतदत्यद्भुतं दृष्ट्वा दानवानां समुत्थितः
BR0105016038c	अमृतार्थे महान्नादो ममेदमिति जल्पताम्
BR0105016039a	ततो नारायणो मायामास्थितो मोहिनीं प्रभुः
BR0105016039c	स्त्रीरूपमद्भुतं कृत्वा दानवानभिसंश्रितः
BR0105016040a	ततस्तदमृतं तस्यै ददुस्ते मूढचेतसः
BR0105016040c	स्त्रियै दानवदैतेयाः सर्वे तद्गतमानसाः
