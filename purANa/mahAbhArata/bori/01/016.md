001	सूत उवाच
001a	ततोऽभ्रशिखराकारैर्गिरिशृङ्गैरलङ्कृतम्
001c	मन्दरं पर्वतवरं लताजालसमावृतम्
002a	नानाविहगसङ्घुष्टं नानादंष्ट्रिसमाकुलम्
002c	किन्नरैरप्सरोभिश्च देवैरपि च सेवितम्
003a	एकादश सहस्राणि योजनानां समुच्छ्रितम्
003c	अधो भूमेः सहस्रेषु तावत्स्वेव प्रतिष्ठितम्
004a	तमुद्धर्तुं न शक्ता वै सर्वे देवगणास्तदा
004c	विष्णुमासीनमभ्येत्य ब्रह्माणं चेदमब्रुवन्
005a	भवन्तावत्र कुरुतां बुद्धिं नैःश्रेयसीं पराम्
005c	मन्दरोद्धरणे यत्नः क्रियतां च हिताय नः
006a	तथेति चाब्रवीद्विष्णुर्ब्रह्मणा सह भार्गव
006c	ततोऽनन्तः समुत्थाय ब्रह्मणा परिचोदितः
006e	नारायणेन चाप्युक्तस्तस्मिन्कर्मणि वीर्यवान्
007a	अथ पर्वतराजानं तमनन्तो महाबलः
007c	उज्जहार बलाद्ब्रह्मन्सवनं सवनौकसम्
008a	ततस्तेन सुराः सार्धं समुद्रमुपतस्थिरे
008c	तमूचुरमृतार्थाय निर्मथिष्यामहे जलम्
009a	अपाम्पतिरथोवाच ममाप्यंशो भवेत्ततः
009c	सोढास्मि विपुलं मर्दं मन्दरभ्रमणादिति
010a	ऊचुश्च कूर्मराजानमकूपारं सुरासुराः
010c	गिरेरधिष्ठानमस्य भवान्भवितुमर्हति
011a	कूर्मेण तु तथेत्युक्त्वा पृष्ठमस्य समर्पितम्
011c	तस्य शैलस्य चाग्रं वै यन्त्रेणेन्द्रोऽभ्यपीडयत्
012a	मन्थानं मन्दरं कृत्वा तथा नेत्रं च वासुकिम्
012c	देवा मथितुमारब्धाः समुद्रं निधिमम्भसाम्
012e	अमृतार्थिनस्ततो ब्रह्मन्सहिता दैत्यदानवाः
013a	एकमन्तमुपाश्लिष्टा नागराज्ञो महासुराः
013c	विबुधाः सहिताः सर्वे यतः पुच्छं ततः स्थिताः
014a	अनन्तो भगवान्देवो यतो नारायणस्ततः
014c	शिर उद्यम्य नागस्य पुनः पुनरवाक्षिपत्
015a	वासुकेरथ नागस्य सहसाक्षिप्यतः सुरैः
015c	सधूमाः सार्चिषो वाता निष्पेतुरसकृन्मुखात्
016a	ते धूमसङ्घाः सम्भूता मेघसङ्घाः सविद्युतः
016c	अभ्यवर्षन्सुरगणाञ्छ्रमसन्तापकर्शितान्
017a	तस्माच्च गिरिकूटाग्रात्प्रच्युताः पुष्पवृष्टयः
017c	सुरासुरगणान्माल्यैः सर्वतः समवाकिरन्
018a	बभूवात्र महाघोषो महामेघरवोपमः
018c	उदधेर्मथ्यमानस्य मन्दरेण सुरासुरैः
019a	तत्र नानाजलचरा विनिष्पिष्टा महाद्रिणा
019c	विलयं समुपाजग्मुः शतशो लवणाम्भसि
020a	वारुणानि च भूतानि विविधानि महीधरः
020c	पातालतलवासीनि विलयं समुपानयत्
021a	तस्मिंश्च भ्राम्यमाणेऽद्रौ सङ्घृष्यन्तः परस्परम्
021c	न्यपतन्पतगोपेताः पर्वताग्रान्महाद्रुमाः
022a	तेषां सङ्घर्षजश्चाग्निरर्चिर्भिः प्रज्वलन्मुहुः
022c	विद्युद्भिरिव नीलाभ्रमावृणोन्मन्दरं गिरिम्
023a	ददाह कुञ्जरांश्चैव सिंहांश्चैव विनिःसृतान्
023c	विगतासूनि सर्वाणि सत्त्वानि विविधानि च
024a	तमग्निममरश्रेष्ठः प्रदहन्तं ततस्ततः
024c	वारिणा मेघजेनेन्द्रः शमयामास सर्वतः
025a	ततो नानाविधास्तत्र सुस्रुवुः सागराम्भसि
025c	महाद्रुमाणां निर्यासा बहवश्चौषधीरसाः
026a	तेषाममृतवीर्याणां रसानां पयसैव च
026c	अमरत्वं सुरा जग्मुः काञ्चनस्य च निःस्रवात्
027a	अथ तस्य समुद्रस्य तज्जातमुदकं पयः
027c	रसोत्तमैर्विमिश्रं च ततः क्षीरादभूद्घृतम्
028a	ततो ब्रह्माणमासीनं देवा वरदमब्रुवन्
028c	श्रान्ताः स्म सुभृशं ब्रह्मन्नोद्भवत्यमृतं च तत्
029a	ऋते नारायणं देवं दैत्या नागोत्तमास्तथा
029c	चिरारब्धमिदं चापि सागरस्यापि मन्थनम्
030a	ततो नारायणं देवं ब्रह्मा वचनमब्रवीत्
030c	विधत्स्वैषां बलं विष्णो भवानत्र परायणम्
031 	विष्णुरुवाच
031a	बलं ददामि सर्वेषां कर्मैतद्ये समास्थिताः
031c	क्षोभ्यतां कलशः सर्वैर्मन्दरः परिवर्त्यताम्
032	सूत उवाच
032a	 नारायणवचः श्रुत्वा बलिनस्ते महोदधेः
032c	तत्पयः सहिता भूयश्चक्रिरे भृशमाकुलम्
033a	ततः शतसहस्रांशुः समान इव सागरात्
033c	प्रसन्नभाः समुत्पन्नः सोमः शीतांशुरुज्ज्वलः
034a	श्रीरनन्तरमुत्पन्ना घृतात्पाण्डुरवासिनी
034c	सुरा देवी समुत्पन्ना तुरगः पाण्डुरस्तथा
035a	कौस्तुभश्च मणिर्दिव्य उत्पन्नोऽमृतसम्भवः
035c	मरीचिविकचः श्रीमान्नारायणउरोगतः
036a	श्रीः सुरा चैव सोमश्च तुरगश्च मनोजवः
036c	यतो देवास्ततो जग्मुरादित्यपथमाश्रिताः
037a	धन्वन्तरिस्ततो देवो वपुष्मानुदतिष्ठत
037c	श्वेतं कमण्डलुं बिभ्रदमृतं यत्र तिष्ठति
038a	एतदत्यद्भुतं दृष्ट्वा दानवानां समुत्थितः
038c	अमृतार्थे महान्नादो ममेदमिति जल्पताम्
039a	ततो नारायणो मायामास्थितो मोहिनीं प्रभुः
039c	स्त्रीरूपमद्भुतं कृत्वा दानवानभिसंश्रितः
040a	ततस्तदमृतं तस्यै ददुस्ते मूढचेतसः
040c	स्त्रियै दानवदैतेयाः सर्वे तद्गतमानसाः
