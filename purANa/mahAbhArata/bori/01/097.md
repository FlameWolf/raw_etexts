BR0107097001	वैशम्पायन उवाच
BR0107097001a	ततः सत्यवती दीना कृपणा पुत्रगृद्धिनी
BR0107097001c	पुत्रस्य कृत्वा कार्याणि स्नुषाभ्यां सह भारत
BR0107097002a	धर्मं च पितृवंशं च मातृवंशं च मानिनी
BR0107097002c	प्रसमीक्ष्य महाभागा गाङ्गेयं वाक्यमब्रवीत्
BR0107097003a	शन्तनोर्धर्मनित्यस्य कौरव्यस्य यशस्विनः
BR0107097003c	त्वयि पिण्डश्च कीर्तिश्च सन्तानं च प्रतिष्ठितम्
BR0107097004a	यथा कर्म शुभं कृत्वा स्वर्गोपगमनं ध्रुवम्
BR0107097004c	यथा चायुर्ध्रुवं सत्ये त्वयि धर्मस्तथा ध्रुवः
BR0107097005a	वेत्थ धर्मांश्च धर्मज्ञ समासेनेतरेण च
BR0107097005c	विविधास्त्वं श्रुतीर्वेत्थ वेत्थ वेदांश्च सर्वशः
BR0107097006a	व्यवस्थानं च ते धर्मे कुलाचारं च लक्षये
BR0107097006c	प्रतिपत्तिं च कृच्छ्रेषु शुक्राङ्गिरसयोरिव
BR0107097007a	तस्मात्सुभृशमाश्वस्य त्वयि धर्मभृतां वर
BR0107097007c	कार्ये त्वां विनियोक्ष्यामि तच्छ्रुत्वा कर्तुमर्हसि
BR0107097008a	मम पुत्रस्तव भ्राता वीर्यवान्सुप्रियश्च ते
BR0107097008c	बाल एव गतः स्वर्गमपुत्रः पुरुषर्षभ
BR0107097009a	इमे महिष्यौ भ्रातुस्ते काशिराजसुते शुभे
BR0107097009c	रूपयौवनसम्पन्ने पुत्रकामे च भारत
BR0107097010a	तयोरुत्पादयापत्यं सन्तानाय कुलस्य नः
BR0107097010c	मन्नियोगान्महाभाग धर्मं कर्तुमिहार्हसि
BR0107097011a	राज्ये चैवाभिषिच्यस्व भारताननुशाधि च
BR0107097011c	दारांश्च कुरु धर्मेण मा निमज्जीः पितामहान्
BR0107097012a	तथोच्यमानो मात्रा च सुहृद्भिश्च परन्तपः
BR0107097012c	प्रत्युवाच स धर्मात्मा धर्म्यमेवोत्तरं वचः
BR0107097013a	असंशयं परो धर्मस्त्वया मातरुदाहृतः
BR0107097013c	त्वमपत्यं प्रति च मे प्रतिज्ञां वेत्थ वै पराम्
BR0107097014a	जानासि च यथावृत्तं शुल्कहेतोस्त्वदन्तरे
BR0107097014c	स सत्यवति सत्यं ते प्रतिजानाम्यहं पुनः
BR0107097015a	परित्यजेयं त्रैलोक्यं राज्यं देवेषु वा पुनः
BR0107097015c	यद्वाप्यधिकमेताभ्यां न तु सत्यं कथञ्चन
BR0107097016a	त्यजेच्च पृथिवी गन्धमापश्च रसमात्मनः
BR0107097016c	ज्योतिस्तथा त्यजेद्रूपं वायुः स्पर्शगुणं त्यजेत्
BR0107097017a	प्रभां समुत्सृजेदर्को धूमकेतुस्तथोष्णताम्
BR0107097017c	त्यजेच्छब्दं तथाकाशः सोमः शीतांशुतां त्यजेत्
BR0107097018a	विक्रमं वृत्रहा जह्याद्धर्मं जह्याच्च धर्मराट्
BR0107097018c	न त्वहं सत्यमुत्स्रष्टुं व्यवसेयं कथञ्चन
BR0107097019a	एवमुक्ता तु पुत्रेण भूरिद्रविणतेजसा
BR0107097019c	माता सत्यवती भीष्ममुवाच तदनन्तरम्
BR0107097020a	जानामि ते स्थितिं सत्ये परां सत्यपराक्रम
BR0107097020c	इच्छन्सृजेथास्त्रीँल्लोकानन्यांस्त्वं स्वेन तेजसा
BR0107097021a	जानामि चैव सत्यं तन्मदर्थं यदभाषथाः
BR0107097021c	आपद्धर्ममवेक्षस्व वह पैतामहीं धुरम्
BR0107097022a	यथा ते कुलतन्तुश्च धर्मश्च न पराभवेत्
BR0107097022c	सुहृदश्च प्रहृष्येरंस्तथा कुरु परन्तप
BR0107097023a	लालप्यमानां तामेवं कृपणां पुत्रगृद्धिनीम्
BR0107097023c	धर्मादपेतं ब्रुवतीं भीष्मो भूयोऽब्रवीदिदम्
BR0107097024a	राज्ञि धर्मानवेक्षस्व मा नः सर्वान्व्यनीनशः
BR0107097024c	सत्याच्च्युतिः क्षत्रियस्य न धर्मेषु प्रशस्यते
BR0107097025a	शन्तनोरपि सन्तानं यथा स्यादक्षयं भुवि
BR0107097025c	तत्ते धर्मं प्रवक्ष्यामि क्षात्रं राज्ञि सनातनम्
BR0107097026a	श्रुत्वा तं प्रतिपद्येथाः प्राज्ञैः सह पुरोहितैः
BR0107097026c	आपद्धर्मार्थकुशलैर्लोकतन्त्रमवेक्ष्य च
