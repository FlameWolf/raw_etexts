001	वैशम्पायन उवाच
001a	ततः सत्यवती दीना कृपणा पुत्रगृद्धिनी
001c	पुत्रस्य कृत्वा कार्याणि स्नुषाभ्यां सह भारत
002a	धर्मं च पितृवंशं च मातृवंशं च मानिनी
002c	प्रसमीक्ष्य महाभागा गाङ्गेयं वाक्यमब्रवीत्
003a	शन्तनोर्धर्मनित्यस्य कौरव्यस्य यशस्विनः
003c	त्वयि पिण्डश्च कीर्तिश्च सन्तानं च प्रतिष्ठितम्
004a	यथा कर्म शुभं कृत्वा स्वर्गोपगमनं ध्रुवम्
004c	यथा चायुर्ध्रुवं सत्ये त्वयि धर्मस्तथा ध्रुवः
005a	वेत्थ धर्मांश्च धर्मज्ञ समासेनेतरेण च
005c	विविधास्त्वं श्रुतीर्वेत्थ वेत्थ वेदांश्च सर्वशः
006a	व्यवस्थानं च ते धर्मे कुलाचारं च लक्षये
006c	प्रतिपत्तिं च कृच्छ्रेषु शुक्राङ्गिरसयोरिव
007a	तस्मात्सुभृशमाश्वस्य त्वयि धर्मभृतां वर
007c	कार्ये त्वां विनियोक्ष्यामि तच्छ्रुत्वा कर्तुमर्हसि
008a	मम पुत्रस्तव भ्राता वीर्यवान्सुप्रियश्च ते
008c	बाल एव गतः स्वर्गमपुत्रः पुरुषर्षभ
009a	इमे महिष्यौ भ्रातुस्ते काशिराजसुते शुभे
009c	रूपयौवनसम्पन्ने पुत्रकामे च भारत
010a	तयोरुत्पादयापत्यं सन्तानाय कुलस्य नः
010c	मन्नियोगान्महाभाग धर्मं कर्तुमिहार्हसि
011a	राज्ये चैवाभिषिच्यस्व भारताननुशाधि च
011c	दारांश्च कुरु धर्मेण मा निमज्जीः पितामहान्
012a	तथोच्यमानो मात्रा च सुहृद्भिश्च परन्तपः
012c	प्रत्युवाच स धर्मात्मा धर्म्यमेवोत्तरं वचः
013a	असंशयं परो धर्मस्त्वया मातरुदाहृतः
013c	त्वमपत्यं प्रति च मे प्रतिज्ञां वेत्थ वै पराम्
014a	जानासि च यथावृत्तं शुल्कहेतोस्त्वदन्तरे
014c	स सत्यवति सत्यं ते प्रतिजानाम्यहं पुनः
015a	परित्यजेयं त्रैलोक्यं राज्यं देवेषु वा पुनः
015c	यद्वाप्यधिकमेताभ्यां न तु सत्यं कथञ्चन
016a	त्यजेच्च पृथिवी गन्धमापश्च रसमात्मनः
016c	ज्योतिस्तथा त्यजेद्रूपं वायुः स्पर्शगुणं त्यजेत्
017a	प्रभां समुत्सृजेदर्को धूमकेतुस्तथोष्णताम्
017c	त्यजेच्छब्दं तथाकाशः सोमः शीतांशुतां त्यजेत्
018a	विक्रमं वृत्रहा जह्याद्धर्मं जह्याच्च धर्मराट्
018c	न त्वहं सत्यमुत्स्रष्टुं व्यवसेयं कथञ्चन
019a	एवमुक्ता तु पुत्रेण भूरिद्रविणतेजसा
019c	माता सत्यवती भीष्ममुवाच तदनन्तरम्
020a	जानामि ते स्थितिं सत्ये परां सत्यपराक्रम
020c	इच्छन्सृजेथास्त्रीँल्लोकानन्यांस्त्वं स्वेन तेजसा
021a	जानामि चैव सत्यं तन्मदर्थं यदभाषथाः
021c	आपद्धर्ममवेक्षस्व वह पैतामहीं धुरम्
022a	यथा ते कुलतन्तुश्च धर्मश्च न पराभवेत्
022c	सुहृदश्च प्रहृष्येरंस्तथा कुरु परन्तप
023a	लालप्यमानां तामेवं कृपणां पुत्रगृद्धिनीम्
023c	धर्मादपेतं ब्रुवतीं भीष्मो भूयोऽब्रवीदिदम्
024a	राज्ञि धर्मानवेक्षस्व मा नः सर्वान्व्यनीनशः
024c	सत्याच्च्युतिः क्षत्रियस्य न धर्मेषु प्रशस्यते
025a	शन्तनोरपि सन्तानं यथा स्यादक्षयं भुवि
025c	तत्ते धर्मं प्रवक्ष्यामि क्षात्रं राज्ञि सनातनम्
026a	श्रुत्वा तं प्रतिपद्येथाः प्राज्ञैः सह पुरोहितैः
026c	आपद्धर्मार्थकुशलैर्लोकतन्त्रमवेक्ष्य च
