001	शकुन्तलोवाच
001a	एवमुक्तस्तया शक्रः सन्दिदेश सदागतिम्
001c	प्रातिष्ठत तदा काले मेनका वायुना सह
002a	अथापश्यद्वरारोहा तपसा दग्धकिल्बिषम्
002c	विश्वामित्रं तपस्यन्तं मेनका भीरुराश्रमे
003a	अभिवाद्य ततः सा तं प्राक्रीडदृषिसन्निधौ
003c	अपोवाह च वासोऽस्या मारुतः शशिसन्निभम्
004a	सागच्छत्त्वरिता भूमिं वासस्तदभिलिङ्गती
004c	उत्स्मयन्तीव सव्रीडं मारुतं वरवर्णिनी
005a	गृद्धां वाससि सम्भ्रान्तां मेनकां मुनिसत्तमः
005c	अनिर्देश्यवयोरूपामपश्यद्विवृतां तदा
006a	तस्या रूपगुणं दृष्ट्वा स तु विप्रर्षभस्तदा
006c	चकार भावं संसर्गे तया कामवशं गतः
007a	न्यमन्त्रयत चाप्येनां सा चाप्यैच्छदनिन्दिता
007c	तौ तत्र सुचिरं कालं वने व्यहरतामुभौ
007e	रममाणौ यथाकामं यथैकदिवसं तथा
008a	जनयामास स मुनिर्मेनकायां शकुन्तलाम्
008c	प्रस्थे हिमवतो रम्ये मालिनीमभितो नदीम्
009a	जातमुत्सृज्य तं गर्भं मेनका मालिनीमनु
009c	कृतकार्या ततस्तूर्णमगच्छच्छक्रसंसदम्
010a	तं वने विजने गर्भं सिंहव्याघ्रसमाकुले
010c	दृष्ट्वा शयानं शकुनाः समन्तात्पर्यवारयन्
011a	नेमां हिंस्युर्वने बालां क्रव्यादा मांसगृद्धिनः
011c	पर्यरक्षन्त तां तत्र शकुन्ता मेनकात्मजाम्
012a	उपस्प्रष्टुं गतश्चाहमपश्यं शयितामिमाम्
012c	निर्जने विपिनेऽरण्ये शकुन्तैः परिवारिताम्
012e	आनयित्वा ततश्चैनां दुहितृत्वे न्ययोजयम्
013a	शरीरकृत्प्राणदाता यस्य चान्नानि भुञ्जते
013c	क्रमेण ते त्रयोऽप्युक्ताः पितरो धर्मनिश्चये
014a	निर्जने च वने यस्माच्छकुन्तैः परिरक्षिता
014c	शकुन्तलेति नामास्याः कृतं चापि ततो मया
015a	एवं दुहितरं विद्धि मम सौम्य शकुन्तलाम्
015c	शकुन्तला च पितरं मन्यते मामनिन्दिता
016a	एतदाचष्ट पृष्टः सन्मम जन्म महर्षये
016c	सुतां कण्वस्य मामेवं विद्धि त्वं मनुजाधिप
017a	कण्वं हि पितरं मन्ये पितरं स्वमजानती
017c	इति ते कथितं राजन्यथावृत्तं श्रुतं मया
