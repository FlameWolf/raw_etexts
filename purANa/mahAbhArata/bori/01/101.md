001    जनमेजय उवाच
001a	किं कृतं कर्म धर्मेण येन शापमुपेयिवान्
001c	कस्य शापाच्च ब्रह्मर्षे शूद्रयोनावजायत
002    वैशम्पायन उवाच
002a	बभूव ब्राह्मणः कश्चिन्माण्डव्य इति विश्रुतः
002c	धृतिमान्सर्वधर्मज्ञः सत्ये तपसि च स्थितः
003a	स आश्रमपदद्वारि वृक्षमूले महातपाः
003c	ऊर्ध्वबाहुर्महायोगी तस्थौ मौनव्रतान्वितः
004a	तस्य कालेन महता तस्मिंस्तपसि तिष्ठतः
004c	तमाश्रमपदं प्राप्ता दस्यवो लोप्त्रहारिणः
004e	अनुसार्यमाणा बहुभी रक्षिभिर्भरतर्षभ
005a	ते तस्यावसथे लोप्त्रं निदधुः कुरुसत्तम
005c	निधाय च भयाल्लीनास्तत्रैवान्वागते बले
006a	तेषु लीनेष्वथो शीघ्रं ततस्तद्रक्षिणां बलम्
006c	आजगाम ततोऽपश्यंस्तमृषिं तस्करानुगाः
007a	तमपृच्छंस्ततो राजंस्तथावृत्तं तपोधनम्
007c	कतरेण पथा याता दस्यवो द्विजसत्तम
007e	तेन गच्छामहे ब्रह्मन्पथा शीघ्रतरं वयम्
008a	तथा तु रक्षिणां तेषां ब्रुवतां स तपोधनः
008c	न किञ्चिद्वचनं राजन्नवदत्साध्वसाधु वा
009a	ततस्ते राजपुरुषा विचिन्वानास्तदाश्रमम्
009c	ददृशुस्तत्र सल्लीनांस्तांश्चोरान्द्रव्यमेव च
010a	ततः शङ्का समभवद्रक्षिणां तं मुनिं प्रति
010c	संयम्यैनं ततो राज्ञे दस्यूंश्चैव न्यवेदयन्
011a	तं राजा सह तैश्चोरैरन्वशाद्वध्यतामिति
011c	स वध्यघातैरज्ञातः शूले प्रोतो महातपाः
012a	ततस्ते शूलमारोप्य तं मुनिं रक्षिणस्तदा
012c	प्रतिजग्मुर्महीपालं धनान्यादाय तान्यथ
013a	शूलस्थः स तु धर्मात्मा कालेन महता ततः
013c	निराहारोऽपि विप्रर्षिर्मरणं नाभ्युपागमत्
013e	धारयामास च प्राणानृषींश्च समुपानयत्
014a	शूलाग्रे तप्यमानेन तपस्तेन महात्मना
014c	सन्तापं परमं जग्मुर्मुनयोऽथ परन्तप
015a	ते रात्रौ शकुना भूत्वा संन्यवर्तन्त सर्वतः
015c	दर्शयन्तो यथाशक्ति तमपृच्छन्द्विजोत्तमम्
015e	श्रोतुमिच्छामहे ब्रह्मन्किं पापं कृतवानसि
016a	ततः स मुनिशार्दूलस्तानुवाच तपोधनान्
016c	दोषतः कं गमिष्यामि न हि मेऽन्योऽपराध्यति
017a	राजा च तमृषिं श्रुत्वा निष्क्रम्य सह मन्त्रिभिः
017c	प्रसादयामास तदा शूलस्थमृषिसत्तमम्
018a	यन्मयापकृतं मोहादज्ञानादृषिसत्तम
018c	प्रसादये त्वां तत्राहं न मे त्वं क्रोद्धुमर्हसि
019a	एवमुक्तस्ततो राज्ञा प्रसादमकरोन्मुनिः
019c	कृतप्रसादो राजा तं ततः समवतारयत्
020a	अवतार्य च शूलाग्रात्तच्छूलं निश्चकर्ष ह
020c	अशक्नुवंश्च निष्क्रष्टुं शूलं मूले स चिच्छिदे
021a	स तथान्तर्गतेनैव शूलेन व्यचरन्मुनिः
021c	स तेन तपसा लोकान्विजिग्ये दुर्लभान्परैः
021e	अणीमाण्डव्य इति च ततो लोकेषु कथ्यते
022a	स गत्वा सदनं विप्रो धर्मस्य परमार्थवित्
022c	आसनस्थं ततो धर्मं दृष्ट्वोपालभत प्रभुः
023a	किं नु तद्दुष्कृतं कर्म मया कृतमजानता
023c	यस्येयं फलनिर्वृत्तिरीदृश्यासादिता मया
023e	शीघ्रमाचक्ष्व मे तत्त्वं पश्य मे तपसो बलम्
024    धर्म उवाच
024a	पतङ्गकानां पुच्छेषु त्वयेषीका प्रवेशिता
024c	कर्मणस्तस्य ते प्राप्तं फलमेतत्तपोधन
025    अणीमाण्डव्य उवाच
025a	अल्पेऽपराधे विपुलो मम दण्डस्त्वया कृतः
025c	शूद्रयोनावतो धर्म मानुषः सम्भविष्यसि
026a	मर्यादां स्थापयाम्यद्य लोके धर्मफलोदयाम्
026c	आ चतुर्दशमाद्वर्षान्न भविष्यति पातकम्
026e	परेण कुर्वतामेवं दोष एव भविष्यति
027    वैशम्पायन उवाच
027a	एतेन त्वपराधेन शापात्तस्य महात्मनः
027c	धर्मो विदुररूपेण शूद्रयोनावजायत
028a	धर्मे चार्थे च कुशलो लोभक्रोधविवर्जितः
028c	दीर्घदर्शी शमपरः कुरूणां च हिते रतः
