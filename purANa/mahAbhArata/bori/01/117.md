001    वैशम्पायन उवाच
001a	पाण्डोरवभृथं कृत्वा देवकल्पा महर्षयः
001c	ततो मन्त्रमकुर्वन्त ते समेत्य तपस्विनः
002a	हित्वा राज्यं च राष्ट्रं च स महात्मा महातपाः
002c	अस्मिन्स्थाने तपस्तप्तुं तापसाञ्शरणं गतः
003a	स जातमात्रान्पुत्रांश्च दारांश्च भवतामिह
003c	प्रदायोपनिधिं राजा पाण्डुः स्वर्गमितो गतः
004a	ते परस्परमामन्त्र्य सर्वभूतहिते रताः
004c	पाण्डोः पुत्रान्पुरस्कृत्य नगरं नागसाह्वयम्
005a	उदारमनसः सिद्धा गमने चक्रिरे मनः
005c	भीष्माय पाण्डवान्दातुं धृतराष्ट्राय चैव हि
006a	तस्मिन्नेव क्षणे सर्वे तानादाय प्रतस्थिरे
006c	पाण्डोर्दारांश्च पुत्रांश्च शरीरं चैव तापसाः
007a	सुखिनी सा पुरा भूत्वा सततं पुत्रवत्सला
007c	प्रपन्ना दीर्घमध्वानं सङ्क्षिप्तं तदमन्यत
008a	सा नदीर्घेण कालेन सम्प्राप्ता कुरुजाङ्गलम्
008c	वर्धमानपुरद्वारमाससाद यशस्विनी
009a	तं चारणसहस्राणां मुनीनामागमं तदा
009c	श्रुत्वा नागपुरे नॄणां विस्मयः समजायत
010a	मुहूर्तोदित आदित्ये सर्वे धर्मपुरस्कृताः
010c	सदारास्तापसान्द्रष्टुं निर्ययुः पुरवासिनः
011a	स्त्रीसङ्घाः क्षत्रसङ्घाश्च यानसङ्घान्समास्थिताः
011c	ब्राह्मणैः सह निर्जग्मुर्ब्राह्मणानां च योषितः
012a	तथा विट्शूद्रसङ्घानां महान्व्यतिकरोऽभवत्
012c	न कश्चिदकरोदीर्ष्यामभवन्धर्मबुद्धयः
013a	तथा भीष्मः शान्तनवः सोमदत्तोऽथ बाह्लिकः
013c	प्रज्ञाचक्षुश्च राजर्षिः क्षत्ता च विदुरः स्वयम्
014a	सा च सत्यवती देवी कौसल्या च यशस्विनी
014c	राजदारैः परिवृता गान्धारी च विनिर्ययौ
015a	धृतराष्ट्रस्य दायादा दुर्योधनपुरोगमाः
015c	भूषिता भूषणैश्चित्रैः शतसङ्ख्या विनिर्ययुः
016a	तान्महर्षिगणान्सर्वाञ्शिरोभिरभिवाद्य च
016c	उपोपविविशुः सर्वे कौरव्याः सपुरोहिताः
017a	तथैव शिरसा भूमावभिवाद्य प्रणम्य च
017c	उपोपविविशुः सर्वे पौरजानपदा अपि
018a	तमकूजमिवाज्ञाय जनौघं सर्वशस्तदा
018c	भीष्मो राज्यं च राष्ट्रं च महर्षिभ्यो न्यवेदयत्
019a	तेषामथो वृद्धतमः प्रत्युत्थाय जटाजिनी
019c	महर्षिमतमाज्ञाय महर्षिरिदमब्रवीत्
020a	यः स कौरव्यदायादः पाण्डुर्नाम नराधिपः
020c	कामभोगान्परित्यज्य शतशृङ्गमितो गतः
021a	ब्रह्मचर्यव्रतस्थस्य तस्य दिव्येन हेतुना
021c	साक्षाद्धर्मादयं पुत्रस्तस्य जातो युधिष्ठिरः
022a	तथेमं बलिनां श्रेष्ठं तस्य राज्ञो महात्मनः
022c	मातरिश्वा ददौ पुत्रं भीमं नाम महाबलम्
023a	पुरुहूतादयं जज्ञे कुन्त्यां सत्यपराक्रमः
023c	यस्य कीरित्र्महेष्वासान्सर्वानभिभविष्यति
024a	यौ तु माद्री महेष्वासावसूत कुरुसत्तमौ
024c	अश्विभ्यां मनुजव्याघ्राविमौ तावपि तिष्ठतः
025a	चरता धर्मनित्येन वनवासं यशस्विना
025c	एष पैतामहो वंशः पाण्डुना पुनरुद्धृतः
026a	पुत्राणां जन्म वृद्धिं च वैदिकाध्ययनानि च
026c	पश्यतः सततं पाण्डोः शश्वत्प्रीतिरवर्धत
027a	वर्तमानः सतां वृत्ते पुत्रलाभमवाप्य च
027c	पितृलोकं गतः पाण्डुरितः सप्तदशेऽहनि
028a	तं चितागतमाज्ञाय वैश्वानरमुखे हुतम्
028c	प्रविष्टा पावकं माद्री हित्वा जीवितमात्मनः
029a	सा गता सह तेनैव पतिलोकमनुव्रता
029c	तस्यास्तस्य च यत्कार्यं क्रियतां तदनन्तरम्
030a	इमे तयोः शरीरे द्वे सुताश्चेमे तयोर्वराः
030c	क्रियाभिरनुगृह्यन्तां सह मात्रा परन्तपाः
031a	प्रेतकार्ये च निर्वृत्ते पितृमेधं महायशाः
031c	लभतां सर्वधर्मज्ञः पाण्डुः कुरुकुलोद्वहः
032a	एवमुक्त्वा कुरून्सर्वान्कुरूणामेव पश्यताम्
032c	क्षणेनान्तर्हिताः सर्वे चारणा गुह्यकैः सह
033a	गन्धर्वनगराकारं तत्रैवान्तर्हितं पुनः
033c	ऋषिसिद्धगणं दृष्ट्वा विस्मयं ते परं ययुः
