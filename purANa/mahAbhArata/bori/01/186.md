BR0112186001 	दूत उवाच
BR0112186001a	जन्यार्थमन्नं द्रुपदेन राज्ञा विवाहहेतोरुपसंस्कृतं च
BR0112186001c	तदाप्नुवध्वं कृतसर्वकार्याः कृष्णा च तत्रैव चिरं न कार्यम्
BR0112186002a	इमे रथाः काञ्चनपद्मचित्राः सदश्वयुक्ता वसुधाधिपार्हाः
BR0112186002c	एतान्समारुह्य परैत सर्वे पाञ्चालराजस्य निवेशनं तत्
BR0112186003  	वैशम्पायन उवाच
BR0112186003a	ततः प्रयाताः कुरुपुङ्गवास्ते पुरोहितं तं प्रथमं प्रयाप्य
BR0112186003c	आस्थाय यानानि महान्ति तानि कुन्ती च कृष्णा च सहैव याते
BR0112186004a	श्रुत्वा तु वाक्यानि पुरोहितस्य यान्युक्तवान्भारत धर्मराजः
BR0112186004c	जिज्ञासयैवाथ कुरूत्तमानां द्रव्याण्यनेकान्युपसञ्जहार
BR0112186005a	फलानि माल्यानि सुसंस्कृतानि चर्माणि वर्माणि तथासनानि
BR0112186005c	गाश्चैव राजन्नथ चैव रज्जूर्द्रव्याणि चान्यानि कृषीनिमित्तम्
BR0112186006a	अन्येषु शिल्पेषु च यान्यपि स्युः सर्वाणि कॢप्तान्यखिलेन तत्र
BR0112186006c	क्रीडानिमित्तानि च यानि तानि सर्वाणि तत्रोपजहार राजा
BR0112186007a	रथाश्ववर्माणि च भानुमन्ति खड्गा महान्तोऽश्वरथाश्च चित्राः
BR0112186007c	धनूंषि चाग्र्याणि शराश्च मुख्याः शक्त्यृष्टयः काञ्चनभूषिताश्च
BR0112186008a	प्रासा भुशुण्ड्यश्च परश्वधाश्च साङ्ग्रामिकं चैव तथैव सर्वम्
BR0112186008c	शय्यासनान्युत्तमसंस्कृतानि तथैव चासन्विविधानि तत्र
BR0112186009a	कुन्ती तु कृष्णां परिगृह्य साध्वीमन्तःपुरं द्रुपदस्याविवेश
BR0112186009c	स्त्रियश्च तां कौरवराजपत्नीं प्रत्यर्चयाञ्चक्रुरदीनसत्त्वाः
BR0112186010a	तान्सिंहविक्रान्तगतीनवेक्ष्यमहर्षभाक्षानजिनोत्तरीयान्
BR0112186010c	गूढोत्तरांसान्भुजगेन्द्रभोगप्रलम्बबाहून्पुरुषप्रवीरान्
BR0112186011a	राजा च राज्ञः सचिवाश्च सर्वे पुत्राश्च राज्ञः सुहृदस्तथैव
BR0112186011c	प्रेष्याश्च सर्वे निखिलेन राजन्हर्षं समापेतुरतीव तत्र
BR0112186012a	ते तत्र वीराः परमासनेषु सपादपीठेष्वविशङ्कमानाः
BR0112186012c	यथानुपूर्व्या विविशुर्नराग्र्यास्तदा महार्हेषु न विस्मयन्तः
BR0112186013a	उच्चावचं पार्थिवभोजनीयं पात्रीषु जाम्बूनदराजतीषु
BR0112186013c	दासाश्च दास्यश्च सुमृष्टवेषाः भोजापकाश्चाप्युपजह्रुरन्नम्
BR0112186014a	ते तत्र भुक्त्वा पुरुषप्रवीरा यथानुकामं सुभृशं प्रतीताः
BR0112186014c	उत्क्रम्य सर्वाणि वसूनि तत्र साड्ग्रामिकान्याविविशुर्नृवीराः
BR0112186015a	तल्लक्षयित्वा द्रुपदस्य पुत्रो राजा च सर्वैः सह मन्त्रिमुख्यैः
BR0112186015c	समर्चयामासुरुपेत्य हृष्टाः कुन्तीसुतान्पार्थिवपुत्रपौत्रान्
