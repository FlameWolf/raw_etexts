BR0114198001	धृतराष्ट्र उवाच
BR0114198001a	भीष्मः शान्तनवो विद्वान्द्रोणश्च भगवानृषिः
BR0114198001c	हितं परमकं वाक्यं त्वं च सत्यं ब्रवीषि माम्
BR0114198002a	यथैव पाण्डोस्ते वीराः कुन्तीपुत्रा महारथाः
BR0114198002c	तथैव धर्मतः सर्वे मम पुत्रा न संशयः
BR0114198003a	यथैव मम पुत्राणामिदं राज्यं विधीयते
BR0114198003c	तथैव पाण्डुपुत्राणामिदं राज्यं न संशयः
BR0114198004a	क्षत्तरानय गच्छैतान्सह मात्रा सुसत्कृतान्
BR0114198004c	तया च देवरूपिण्या कृष्णया सह भारत
BR0114198005a	दिष्ट्या जीवन्ति ते पार्था दिष्ट्या जीवति सा पृथा
BR0114198005c	दिष्ट्या द्रुपदकन्यां च लब्धवन्तो महारथाः
BR0114198006a	दिष्ट्या वर्धामहे सर्वे दिष्ट्या शान्तः पुरोचनः
BR0114198006c	दिष्ट्या मम परं दुःखमपनीतं महाद्युते
BR0114198007	वैशम्पायन उवाच
BR0114198007a	ततो जगाम विदुरो धृतराष्ट्रस्य शासनात्
BR0114198007c	सकाशं यज्ञसेनस्य पाण्डवानां च भारत
BR0114198008a	तत्र गत्वा स धर्मज्ञः सर्वशास्त्रविशारदः
BR0114198008c	द्रुपदं न्यायतो राजन्संयुक्तमुपतस्थिवान्
BR0114198009a	स चापि प्रतिजग्राह धर्मेण विदुरं ततः
BR0114198009c	चक्रतुश्च यथान्यायं कुशलप्रश्नसंविदम्
BR0114198010a	ददर्श पाण्डवांस्तत्र वासुदेवं च भारत
BR0114198010c	स्नेहात्परिष्वज्य स तान्पप्रच्छानामयं ततः
BR0114198011a	तैश्चाप्यमितबुद्धिः स पूजितोऽथ यथाक्रमम्
BR0114198011c	वचनाद्धृतराष्ट्रस्य स्नेहयुक्तं पुनः पुनः
BR0114198012a	पप्रच्छानामयं राजंस्ततस्तान्पाण्डुनन्दनान्
BR0114198012c	प्रददौ चापि रत्नानि विविधानि वसूनि च
BR0114198013a	पाण्डवानां च कुन्त्याश्च द्रौपद्याश्च विशां पते
BR0114198013c	द्रुपदस्य च पुत्राणां यथा दत्तानि कौरवैः
BR0114198014a	प्रोवाच चामितमतिः प्रश्रितं विनयान्वितः
BR0114198014c	द्रुपदं पाण्डुपुत्राणां सन्निधौ केशवस्य च
BR0114198015a	राजञ्शृणु सहामात्यः सपुत्रश्च वचो मम
BR0114198015c	धृतराष्ट्रः सपुत्रस्त्वां सहामात्यः सबान्धवः
BR0114198016a	अब्रवीत्कुशलं राजन्प्रीयमाणः पुनः पुनः
BR0114198016c	प्रीतिमांस्ते दृढं चापि सम्बन्धेन नराधिप
BR0114198017a	तथा भीष्मः शान्तनवः कौरवैः सह सर्वशः
BR0114198017c	कुशलं त्वां महाप्राज्ञः सर्वतः परिपृच्छति
BR0114198018a	भारद्वाजो महेष्वासो द्रोणः प्रियसखस्तव
BR0114198018c	समाश्लेषमुपेत्य त्वां कुशलं परिपृच्छति
BR0114198019a	धृतराष्ट्रश्च पाञ्चाल्य त्वया सम्बन्धमीयिवान्
BR0114198019c	कृतार्थं मन्यतेऽऽत्मानं तथा सर्वेऽपि कौरवाः
BR0114198020a	न तथा राज्यसम्प्राप्तिस्तेषां प्रीतिकरी मता
BR0114198020c	यथा सम्बन्धकं प्राप्य यज्ञसेन त्वया सह
BR0114198021a	एतद्विदित्वा तु भवान्प्रस्थापयतु पाण्डवान्
BR0114198021c	द्रष्टुं हि पाण्डुदायादांस्त्वरन्ते कुरवो भृशम्
BR0114198022a	विप्रोषिता दीर्घकालमिमे चापि नरर्षभाः
BR0114198022c	उत्सुका नगरं द्रष्टुं भविष्यन्ति पृथा तथा
BR0114198023a	कृष्णामपि च पाञ्चालीं सर्वाः कुरुवरस्त्रियः
BR0114198023c	द्रष्टुकामाः प्रतीक्षन्ते पुरं च विषयं च नः
BR0114198024a	स भवान्पाण्डुपुत्राणामाज्ञापयतु माचिरम्
BR0114198024c	गमनं सहदाराणामेतदागमनं मम
BR0114198025a	विसृष्टेषु त्वया राजन्पाण्डवेषु महात्मसु
BR0114198025c	ततोऽहं प्रेषयिष्यामि धृतराष्ट्रस्य शीघ्रगान्
BR0114198025e	आगमिष्यन्ति कौन्तेयाः कुन्ती च सह कृष्णया
