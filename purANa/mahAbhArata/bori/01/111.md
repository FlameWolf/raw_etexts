001    वैशम्पायन उवाच
001a	तत्रापि तपसि श्रेष्ठे वर्तमानः स वीर्यवान्
001c	सिद्धचारणसङ्घानां बभूव प्रियदर्शनः
002a	शुश्रूषुरनहंवादी सम्यतात्मा जितेन्द्रियः
002c	स्वर्गं गन्तुं पराक्रान्तः स्वेन वीर्येण भारत
003a	केषाञ्चिदभवद्भ्राता केषाञ्चिदभवत्सखा
003c	ऋषयस्त्वपरे चैनं पुत्रवत्पर्यपालयन्
004a	स तु कालेन महता प्राप्य निष्कल्मषं तपः
004c	ब्रह्मर्षिसदृशः पाण्डुर्बभूव भरतर्षभ
005a	स्वर्गपारं तितीर्षन्स शतशृङ्गादुदङ्मुखः
005c	प्रतस्थे सह पत्नीभ्यामब्रुवंस्तत्र तापसाः
005e	उपर्युपरि गच्छन्तः शैलराजमुदङ्मुखाः
006a	दृष्टवन्तो गिरेरस्य दुर्गान्देशान्बहून्वयम्
006c	आक्रीडभूतान्देवानां गन्धर्वाप्सरसां तथा
007a	उद्यानानि कुबेरस्य समानि विषमाणि च
007c	महानदीनितम्बांश्च दुर्गांश्च गिरिगह्वरान्
008a	सन्ति नित्यहिमा देशा निर्वृक्षमृगपक्षिणः
008c	सन्ति केचिन्महावर्षा दुर्गाः केचिद्दुरासदाः
009a	अतिक्रामेन्न पक्षी यान्कुत एवेतरे मृगाः
009c	वायुरेकोऽतिगाद्यत्र सिद्धाश्च परमर्षयः
010a	गच्छन्त्यौ शैलराजेऽस्मिन्राजपुत्र्यौ कथं त्विमे
010c	न सीदेतामदुःखार्हे मा गमो भरतर्षभ
011    पाण्डुरुवाच
011a	अप्रजस्य महाभागा न द्वारं परिचक्षते
011c	स्वर्गे तेनाभितप्तोऽहमप्रजस्तद्ब्रवीमि वः
012a	ऋणैश्चतुर्भिः सम्युक्ता जायन्ते मनुजा भुवि
012c	पितृदेवर्षिमनुजदेयैः शतसहस्रशः
013a	एतानि तु यथाकालं यो न बुध्यति मानवः
013c	न तस्य लोकाः सन्तीति धर्मविद्भिः प्रतिष्ठितम्
014a	यज्ञैश्च देवान्प्रीणाति स्वाध्यायतपसा मुनीन्
014c	पुत्रैः श्राद्धैः पितॄंश्चापि आनृशंस्येन मानवान्
015a	ऋषिदेवमनुष्याणां परिमुक्तोऽस्मि धर्मतः
015c	पित्र्यादृणादनिर्मुक्तस्तेन तप्ये तपोधनाः
016a	देहनाशे ध्रुवो नाशः पितॄणामेष निश्चयः
016c	इह तस्मात्प्रजाहेतोः प्रजायन्ते नरोत्तमाः
017a	यथैवाहं पितुः क्षेत्रे सृष्टस्तेन महात्मना
017c	तथैवास्मिन्मम क्षेत्रे कथं वै सम्भवेत्प्रजा
018    तापसा ऊचुः
018a	अस्ति वै तव धर्मात्मन्विद्म देवोपमं शुभम्
018c	अपत्यमनघं राजन्वयं दिव्येन चक्षुषा
019a	दैवदिष्टं नरव्याघ्र कर्मणेहोपपादय
019c	अक्लिष्टं फलमव्यग्रो विन्दते बुद्धिमान्नरः
020a	तस्मिन्दृष्टे फले तात प्रयत्नं कर्तुमर्हसि
020c	अपत्यं गुणसम्पन्नं लब्ध्वा प्रीतिमवाप्स्यसि
021    वैशम्पायन उवाच
021a	तच्छ्रुत्वा तापसवचः पाण्डुश्चिन्तापरोऽभवत्
021c	आत्मनो मृगशापेन जानन्नुपहतां क्रियाम्
022a	सोऽब्रवीद्विजने कुन्तीं धर्मपत्नीं यशस्विनीम्
022c	अपत्योत्पादने योगमापदि प्रसमर्थयन्
023a	अपत्यं नाम लोकेषु प्रतिष्ठा धर्मसंहिता
023c	इति कुन्ति विदुर्धीराः शाश्वतं धर्ममादितः
024a	इष्टं दत्तं तपस्तप्तं नियमश्च स्वनुष्ठितः
024c	सर्वमेवानपत्यस्य न पावनमिहोच्यते
025a	सोऽहमेवं विदित्वैतत्प्रपश्यामि शुचिस्मिते
025c	अनपत्यः शुभाँल्लोकान्नावाप्स्यामीति चिन्तयन्
026a	मृगाभिशापान्नष्टं मे प्रजनं ह्यकृतात्मनः
026c	नृशंसकारिणो भीरु यथैवोपहतं तथा
027a	इमे वै बन्धुदायादाः षट्पुत्रा धर्मदर्शने
027c	षडेवाबन्धुदायादाः पुत्रास्ताञ्शृणु मे पृथे
028a	स्वयञ्जातः प्रणीतश्च परिक्रीतश्च यः सुतः
028c	पौनर्भवश्च कानीनः स्वैरिण्यां यश्च जायते
029a	दत्तः क्रीतः कृत्रिमश्च उपगच्छेत्स्वयं च यः
029c	सहोढो जातरेताश्च हीनयोनिधृतश्च यः
030a	पूर्वपूर्वतमाभावे मत्वा लिप्सेत वै सुतम्
030c	उत्तमादवराः पुंसः काङ्क्षन्ते पुत्रमापदि
031a	अपत्यं धर्मफलदं श्रेष्ठं विन्दन्ति साधवः
031c	आत्मशुक्रादपि पृथे मनुः स्वायम्भुवोऽब्रवीत्
032a	तस्मात्प्रहेष्याम्यद्य त्वां हीनः प्रजननात्स्वयम्
032c	सदृशाच्छ्रेयसो वा त्वं विद्ध्यपत्यं यशस्विनि
033a	शृणु कुन्ति कथां चेमां शारदण्डायनीं प्रति
033c	या वीरपत्नी गुरुभिर्नियुक्तापत्यजन्मनि
034a	पुष्पेण प्रयता स्नाता निशि कुन्ति चतुष्पथे
034c	वरयित्वा द्विजं सिद्धं हुत्वा पुंसवनेऽनलम्
035a	कर्मण्यवसिते तस्मिन्सा तेनैव सहावसत्
035c	तत्र त्रीञ्जनयामास दुर्जयादीन्महारथान्
036a	तथा त्वमपि कल्याणि ब्राह्मणात्तपसाधिकात्
036c	मन्नियोगाद्यत क्षिप्रमपत्योत्पादनं प्रति
