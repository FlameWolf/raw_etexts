BR0111170001    ब्राह्मण्युवाच
BR0111170001a	नाहं गृह्णामि वस्तात दृष्टीर्नास्ति रुषान्विता
BR0111170001c	अयं तु भार्गवो नूनमूरुजः कुपितोऽद्य वः
BR0111170002a	तेन चक्षूंषि वस्तात नूनं कोपान्महात्मना
BR0111170002c	स्मरता निहतान्बन्धूनादत्तानि न संशयः
BR0111170003a	गर्भानपि यदा यूयं भृगूणां घ्नत पुत्रकाः
BR0111170003c	तदायमूरुणा गर्भो मया वर्षशतं धृतः
BR0111170004a	षडङ्गश्चाखिलो वेद इमं गर्भस्थमेव हि
BR0111170004c	विवेश भृगुवंशस्य भूयः प्रियचिकीर्षया
BR0111170005a	सोऽयं पितृवधान्नूनं क्रोधाद्वो हन्तुमिच्छति
BR0111170005c	तेजसा यस्य दिव्येन चक्षूंषि मुषितानि वः
BR0111170006a	तमिमं तात याचध्वमौर्वं मम सुतोत्तमम्
BR0111170006c	अयं वः प्रणिपातेन तुष्टो दृष्टीर्विमोक्ष्यति
BR0111170007    गन्धर्व उवाच
BR0111170007a	एवमुक्तास्ततः सर्वे राजानस्ते तमूरुजम्
BR0111170007c	ऊचुः प्रसीदेति तदा प्रसादं च चकार सः
BR0111170008a	अनेनैव च विख्यातो नाम्ना लोकेषु सत्तमः
BR0111170008c	स और्व इति विप्रर्षिरूरुं भित्त्वा व्यजायत
BR0111170009a	चक्षूंषि प्रतिलभ्याथ प्रतिजग्मुस्ततो नृपाः
BR0111170009c	भार्गवस्तु मुनिर्मेने सर्वलोकपराभवम्
BR0111170010a	स चक्रे तात लोकानां विनाशाय महामनाः
BR0111170010c	सर्वेषामेव कार्त्स्न्येन मनः प्रवणमात्मनः
BR0111170011a	इच्छन्नपचितिं कर्तुं भृगूणां भृगुसत्तमः
BR0111170011c	सर्वलोकविनाशाय तपसा महतैधितः
BR0111170012a	तापयामास लोकान्स सदेवासुरमानुषान्
BR0111170012c	तपसोग्रेण महता नन्दयिष्यन्पितामहान्
BR0111170013a	ततस्तं पितरस्तात विज्ञाय भृगुसत्तमम्
BR0111170013c	पितृलोकादुपागम्य सर्व ऊचुरिदं वचः
BR0111170014a	और्व दृष्टः प्रभावस्ते तपसोग्रस्य पुत्रक
BR0111170014c	प्रसादं कुरु लोकानां नियच्छ क्रोधमात्मनः
BR0111170015a	नानीशैर्हि तदा तात भृगुभिर्भावितात्मभिः
BR0111170015c	वधोऽभ्युपेक्षितः सर्वैः क्षत्रियाणां विहिंसताम्
BR0111170016a	आयुषा हि प्रकृष्टेन यदा नः खेद आविशत्
BR0111170016c	तदास्माभिर्वधस्तात क्षत्रियैरीप्सितः स्वयम्
BR0111170017a	निखातं तद्धि वै वित्तं केनचिद्भृगुवेश्मनि
BR0111170017c	वैरायैव तदा न्यस्तं क्षत्रियान्कोपयिष्णुभिः
BR0111170017e	किं हि वित्तेन नः कार्यं स्वर्गेप्सूनां द्विजर्षभ
BR0111170018a	यदा तु मृत्युरादातुं न नः शक्नोति सर्वशः
BR0111170018c	तदास्माभिरयं दृष्ट उपायस्तात सम्मतः
BR0111170019a	आत्महा च पुमांस्तात न लोकाँल्लभते शुभान्
BR0111170019c	ततोऽस्माभिः समीक्ष्यैवं नात्मनात्मा विनाशितः
BR0111170020a	न चैतन्नः प्रियं तात यदिदं कर्तुमिच्छसि
BR0111170020c	नियच्छेदं मनः पापात्सर्वलोकपराभवात्
BR0111170021a	न हि नः क्षत्रियाः केचिन्न लोकाः सप्त पुत्रक
BR0111170021c	दूषयन्ति तपस्तेजः क्रोधमुत्पतितं जहि
