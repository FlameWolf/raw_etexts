001    ब्राह्मण्युवाच
001a	नाहं गृह्णामि वस्तात दृष्टीर्नास्ति रुषान्विता
001c	अयं तु भार्गवो नूनमूरुजः कुपितोऽद्य वः
002a	तेन चक्षूंषि वस्तात नूनं कोपान्महात्मना
002c	स्मरता निहतान्बन्धूनादत्तानि न संशयः
003a	गर्भानपि यदा यूयं भृगूणां घ्नत पुत्रकाः
003c	तदायमूरुणा गर्भो मया वर्षशतं धृतः
004a	षडङ्गश्चाखिलो वेद इमं गर्भस्थमेव हि
004c	विवेश भृगुवंशस्य भूयः प्रियचिकीर्षया
005a	सोऽयं पितृवधान्नूनं क्रोधाद्वो हन्तुमिच्छति
005c	तेजसा यस्य दिव्येन चक्षूंषि मुषितानि वः
006a	तमिमं तात याचध्वमौर्वं मम सुतोत्तमम्
006c	अयं वः प्रणिपातेन तुष्टो दृष्टीर्विमोक्ष्यति
007    गन्धर्व उवाच
007a	एवमुक्तास्ततः सर्वे राजानस्ते तमूरुजम्
007c	ऊचुः प्रसीदेति तदा प्रसादं च चकार सः
008a	अनेनैव च विख्यातो नाम्ना लोकेषु सत्तमः
008c	स और्व इति विप्रर्षिरूरुं भित्त्वा व्यजायत
009a	चक्षूंषि प्रतिलभ्याथ प्रतिजग्मुस्ततो नृपाः
009c	भार्गवस्तु मुनिर्मेने सर्वलोकपराभवम्
010a	स चक्रे तात लोकानां विनाशाय महामनाः
010c	सर्वेषामेव कार्त्स्न्येन मनः प्रवणमात्मनः
011a	इच्छन्नपचितिं कर्तुं भृगूणां भृगुसत्तमः
011c	सर्वलोकविनाशाय तपसा महतैधितः
012a	तापयामास लोकान्स सदेवासुरमानुषान्
012c	तपसोग्रेण महता नन्दयिष्यन्पितामहान्
013a	ततस्तं पितरस्तात विज्ञाय भृगुसत्तमम्
013c	पितृलोकादुपागम्य सर्व ऊचुरिदं वचः
014a	और्व दृष्टः प्रभावस्ते तपसोग्रस्य पुत्रक
014c	प्रसादं कुरु लोकानां नियच्छ क्रोधमात्मनः
015a	नानीशैर्हि तदा तात भृगुभिर्भावितात्मभिः
015c	वधोऽभ्युपेक्षितः सर्वैः क्षत्रियाणां विहिंसताम्
016a	आयुषा हि प्रकृष्टेन यदा नः खेद आविशत्
016c	तदास्माभिर्वधस्तात क्षत्रियैरीप्सितः स्वयम्
017a	निखातं तद्धि वै वित्तं केनचिद्भृगुवेश्मनि
017c	वैरायैव तदा न्यस्तं क्षत्रियान्कोपयिष्णुभिः
017e	किं हि वित्तेन नः कार्यं स्वर्गेप्सूनां द्विजर्षभ
018a	यदा तु मृत्युरादातुं न नः शक्नोति सर्वशः
018c	तदास्माभिरयं दृष्ट उपायस्तात सम्मतः
019a	आत्महा च पुमांस्तात न लोकाँल्लभते शुभान्
019c	ततोऽस्माभिः समीक्ष्यैवं नात्मनात्मा विनाशितः
020a	न चैतन्नः प्रियं तात यदिदं कर्तुमिच्छसि
020c	नियच्छेदं मनः पापात्सर्वलोकपराभवात्
021a	न हि नः क्षत्रियाः केचिन्न लोकाः सप्त पुत्रक
021c	दूषयन्ति तपस्तेजः क्रोधमुत्पतितं जहि
