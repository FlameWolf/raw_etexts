BR0110145001    जनमेजय उवाच
BR0110145001a	एकचक्रां गतास्ते तु कुन्तीपुत्रा महारथाः
BR0110145001c	अतः परं द्विजश्रेष्ठ किमकुर्वत पाण्डवाः
BR0110145002    वैशम्पायन उवाच
BR0110145002a	एकचक्रां गतास्ते तु कुन्तीपुत्रा महारथाः
BR0110145002c	ऊषुर्नातिचिरं कालं ब्राह्मणस्य निवेशने
BR0110145003a	रमणीयानि पश्यन्तो वनानि विविधानि च
BR0110145003c	पार्थिवानपि चोद्देशान्सरितश्च सरांसि च
BR0110145004a	चेरुर्भैक्षं तदा ते तु सर्व एव विशां पते
BR0110145004c	बभूवुर्नागराणां च स्वैर्गुणैः प्रियदर्शनाः
BR0110145005a	निवेदयन्ति स्म च ते भैक्षं कुन्त्याः सदा निशि
BR0110145005c	तया विभक्तान्भागांस्ते भुञ्जते स्म पृथक्पृथक्
BR0110145006a	अर्धं ते भुञ्जते वीराः सह मात्रा परन्तपाः
BR0110145006c	अर्धं भैक्षस्य सर्वस्य भीमो भुङ्क्ते महाबलः
BR0110145007a	तथा तु तेषां वसतां तत्र राजन्महात्मनाम्
BR0110145007c	अतिचक्राम सुमहान्कालोऽथ भरतर्षभ
BR0110145008a	ततः कदाचिद्भैक्षाय गतास्ते भरतर्षभाः
BR0110145008c	सङ्गत्या भीमसेनस्तु तत्रास्ते पृथया सह
BR0110145009a	अथार्तिजं महाशब्दं ब्राह्मणस्य निवेशने
BR0110145009c	भृशमुत्पतितं घोरं कुन्ती शुश्राव भारत
BR0110145010a	रोरूयमाणांस्तान्सर्वान्परिदेवयतश्च सा
BR0110145010c	कारुण्यात्साधुभावाच्च देवी राजन्न चक्षमे
BR0110145011a	मथ्यमानेव दुःखेन हृदयेन पृथा ततः
BR0110145011c	उवाच भीमं कल्याणी कृपान्वितमिदं वचः
BR0110145012a	वसामः सुसुखं पुत्र ब्राह्मणस्य निवेशने
BR0110145012c	अज्ञाता धार्तराष्ट्राणां सत्कृता वीतमन्यवः
BR0110145013a	सा चिन्तये सदा पुत्र ब्राह्मणस्यास्य किं न्वहम्
BR0110145013c	प्रियं कुर्यामिति गृहे यत्कुर्युरुषिताः सुखम्
BR0110145014a	एतावान्पुरुषस्तात कृतं यस्मिन्न नश्यति
BR0110145014c	यावच्च कुर्यादन्योऽस्य कुर्यादभ्यधिकं ततः
BR0110145015a	तदिदं ब्राह्मणस्यास्य दुःखमापतितं ध्रुवम्
BR0110145015c	तत्रास्य यदि साहाय्यं कुर्याम सुकृतं भवेत्
BR0110145016	भीम उवाच
BR0110145016a	ज्ञायतामस्य यद्दुःखं यतश्चैव समुत्थितम्
BR0110145016c	विदिते व्यवसिष्यामि यद्यपि स्यात्सुदुष्करम्
BR0110145017	वैशम्पायन उवाच
BR0110145017a	तथा हि कथयन्तौ तौ भूयः शुश्रुवतुः स्वनम्
BR0110145017c	आर्तिजं तस्य विप्रस्य सभार्यस्य विशां पते
BR0110145018a	अन्तःपुरं ततस्तस्य ब्राह्मणस्य महात्मनः
BR0110145018c	विवेश कुन्ती त्वरिता बद्धवत्सेव सौरभी
BR0110145019a	ततस्तं ब्राह्मणं तत्र भार्यया च सुतेन च
BR0110145019c	दुहित्रा चैव सहितं ददर्श विकृताननम्
BR0110145020	ब्राह्मण उवाच
BR0110145020a	धिगिदं जीवितं लोकेऽनलसारमनर्थकम्
BR0110145020c	दुःखमूलं पराधीनं भृशमप्रियभागि च
BR0110145021a	जीविते परमं दुःखं जीविते परमो ज्वरः
BR0110145021c	जीविते वर्तमानस्य द्वन्द्वानामागमो ध्रुवः
BR0110145022a	एकात्मापि हि धर्मार्थौ कामं च न निषेवते
BR0110145022c	एतैश्च विप्रयोगोऽपि दुःखं परमकं मतम्
BR0110145023a	आहुः केचित्परं मोक्षं स च नास्ति कथञ्चन
BR0110145023c	अर्थप्राप्तौ च नरकः कृत्स्न एवोपपद्यते
BR0110145024a	अर्थेप्सुता परं दुःखमर्थप्राप्तौ ततोऽधिकम्
BR0110145024c	जातस्नेहस्य चार्थेषु विप्रयोगे महत्तरम्
BR0110145025a	न हि योगं प्रपश्यामि येन मुच्येयमापदः
BR0110145025c	पुत्रदारेण वा सार्धं प्राद्रवेयामनामयम्
BR0110145026a	यतितं वै मया पूर्वं यथा त्वं वेत्थ ब्राह्मणि
BR0110145026c	यतः क्षेमं ततो गन्तुं त्वया तु मम न श्रुतम्
BR0110145027a	इह जाता विवृद्धास्मि पिता चेह ममेति च
BR0110145027c	उक्तवत्यसि दुर्मेधे याच्यमाना मयासकृत्
BR0110145028a	स्वर्गतो हि पिता वृद्धस्तथा माता चिरं तव
BR0110145028c	बान्धवा भूतपूर्वाश्च तत्र वासे तु का रतिः
BR0110145029a	सोऽयं ते बन्धुकामाया अशृण्वन्त्या वचो मम
BR0110145029c	बन्धुप्रणाशः सम्प्राप्तो भृशं दुःखकरो मम
BR0110145030a	अथवा मद्विनाशोऽयं न हि शक्ष्यामि कञ्चन
BR0110145030c	परित्यक्तुमहं बन्धुं स्वयं जीवन्नृशंसवत्
BR0110145031a	सहधर्मचरीं दान्तां नित्यं मातृसमां मम
BR0110145031c	सखायं विहितां देवैर्नित्यं परमिकां गतिम्
BR0110145032a	मात्रा पित्रा च विहितां सदा गार्हस्थ्यभागिनीम्
BR0110145032c	वरयित्वा यथान्यायं मन्त्रवत्परिणीय च
BR0110145033a	कुलीनां शीलसम्पन्नामपत्यजननीं मम
BR0110145033c	त्वामहं जीवितस्यार्थे साध्वीमनपकारिणीम्
BR0110145033e	परित्यक्तुं न शक्ष्यामि भार्यां नित्यमनुव्रताम्
BR0110145034a	कुत एव परित्यक्तुं सुतां शक्ष्याम्यहं स्वयम्
BR0110145034c	बालामप्राप्तवयसमजातव्यञ्जनाकृतिम्
BR0110145035a	भर्तुरर्थाय निक्षिप्तां न्यासं धात्रा महात्मना
BR0110145035c	यस्यां दौहित्रजाँल्लोकानाशंसे पितृभिः सह
BR0110145035e	स्वयमुत्पाद्य तां बालां कथमुत्स्रष्टुमुत्सहे
BR0110145036a	मन्यन्ते केचिदधिकं स्नेहं पुत्रे पितुर्नराः
BR0110145036c	कन्यायां नैव तु पुनर्मम तुल्यावुभौ मतौ
BR0110145037a	यस्मिँल्लोकाः प्रसूतिश्च स्थिता नित्यमथो सुखम्
BR0110145037c	अपापां तामहं बालां कथमुत्स्रष्टुमुत्सहे
BR0110145038a	आत्मानमपि चोत्सृज्य तप्स्ये प्रेतवशं गतः
BR0110145038c	त्यक्ता ह्येते मया व्यक्तं नेह शक्ष्यन्ति जीवितुम्
BR0110145039a	एषां चान्यतमत्यागो नृशंसो गर्हितो बुधैः
BR0110145039c	आत्मत्यागे कृते चेमे मरिष्यन्ति मया विना
BR0110145040a	स कृच्छ्रामहमापन्नो न शक्तस्तर्तुमापदम्
BR0110145040c	अहो धिक्कां गतिं त्वद्य गमिष्यामि सबान्धवः
BR0110145040e	सर्वैः सह मृतं श्रेयो न तु मे जीवितं क्षमम्
