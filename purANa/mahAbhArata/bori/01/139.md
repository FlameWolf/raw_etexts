BR0109139001	वैशम्पायन उवाच
BR0109139001a	तत्र तेषु शयानेषु हिडिम्बो नाम राक्षसः
BR0109139001c	अविदूरे वनात्तस्माच्छालवृक्षमुपाश्रितः
BR0109139002a	क्रूरो मानुषमांसादो महावीर्यो महाबलः
BR0109139002c	विरूपरूपः पिङ्गाक्षः करालो घोरदर्शनः
BR0109139002e	पिशितेप्सुः क्षुधार्तस्तानपश्यत यदृच्छया
BR0109139003a	ऊर्ध्वाङ्गुलिः स कण्डूयन्धुन्वन्रूक्षाञ्शिरोरुहान्
BR0109139003c	जृम्भमाणो महावक्त्रः पुनः पुनरवेक्ष्य च
BR0109139004a	दुष्टो मानुषमांसादो महाकायो महाबलः
BR0109139004c	आघ्राय मानुषं गन्धं भगिनीमिदमब्रवीत्
BR0109139005a	उपपन्नश्चिरस्याद्य भक्षो मम मनःप्रियः
BR0109139005c	स्नेहस्रवान्प्रस्रवति जिह्वा पर्येति मे मुखम्
BR0109139006a	अष्टौ दंष्ट्राः सुतीक्ष्णाग्राश्चिरस्यापातदुःसहाः
BR0109139006c	देहेषु मज्जयिष्यामि स्निग्धेषु पिशितेषु च
BR0109139007a	आक्रम्य मानुषं कण्ठमाच्छिद्य धमनीमपि
BR0109139007c	उष्णं नवं प्रपास्यामि फेनिलं रुधिरं बहु
BR0109139008a	गच्छ जानीहि के त्वेते शेरते वनमाश्रिताः
BR0109139008c	मानुषो बलवान्गन्धो घ्राणं तर्पयतीव मे
BR0109139009a	हत्वैतान्मानुषान्सर्वानानयस्व ममान्तिकम्
BR0109139009c	अस्मद्विषयसुप्तेभ्यो नैतेभ्यो भयमस्ति ते
BR0109139010a	एषां मांसानि संस्कृत्य मानुषाणां यथेष्टतः
BR0109139010c	भक्षयिष्याव सहितौ कुरु तूर्णं वचो मम
BR0109139011a	भ्रातुर्वचनमाज्ञाय त्वरमाणेव राक्षसी
BR0109139011c	जगाम तत्र यत्र स्म पाण्डवा भरतर्षभ
BR0109139012a	ददर्श तत्र गत्वा सा पाण्डवान्पृथया सह
BR0109139012c	शयानान्भीमसेनं च जाग्रतं त्वपराजितम्
BR0109139013a	दृष्ट्वैव भीमसेनं सा शालस्कन्धमिवोद्गतम्
BR0109139013c	राक्षसी कामयामास रूपेणाप्रतिमं भुवि
BR0109139014a	अयं श्यामो महाबाहुः सिंहस्कन्धो महाद्युतिः
BR0109139014c	कम्बुग्रीवः पुष्कराक्षो भर्ता युक्तो भवेन्मम
BR0109139015a	नाहं भ्रातृवचो जातु कुर्यां क्रूरोपसंहितम्
BR0109139015c	पतिस्नेहोऽतिबलवान्न तथा भ्रातृसौहृदम्
BR0109139016a	मुहूर्तमिव तृप्तिश्च भवेद्भ्रातुर्ममैव च
BR0109139016c	हतैरेतैरहत्वा तु मोदिष्ये शाश्वतिः समाः
BR0109139017a	सा कामरूपिणी रूपं कृत्वा मानुषमुत्तमम्
BR0109139017c	उपतस्थे महाबाहुं भीमसेनं शनैः शनैः
BR0109139018a	विलज्जमानेव लता दिव्याभरणभूषिता
BR0109139018c	स्मितपूर्वमिदं वाक्यं भीमसेनमथाब्रवीत्
BR0109139019a	कुतस्त्वमसि सम्प्राप्तः कश्चासि पुरुषर्षभ
BR0109139019c	क इमे शेरते चेह पुरुषा देवरूपिणः
BR0109139020a	केयं च बृहती श्यामा सुकुमारी तवानघ
BR0109139020c	शेते वनमिदं प्राप्य विश्वस्ता स्वगृहे यथा
BR0109139021a	नेदं जानाति गहनं वनं राक्षससेवितम्
BR0109139021c	वसति ह्यत्र पापात्मा हिडिम्बो नाम राक्षसः
BR0109139022a	तेनाहं प्रेषिता भ्रात्रा दुष्टभावेन रक्षसा
BR0109139022c	बिभक्षयिषता मांसं युष्माकममरोपम
BR0109139023a	साहं त्वामभिसम्प्रेक्ष्य देवगर्भसमप्रभम्
BR0109139023c	नान्यं भर्तारमिच्छामि सत्यमेतद्ब्रवीमि ते
BR0109139024a	एतद्विज्ञाय धर्मज्ञ युक्तं मयि समाचर
BR0109139024c	कामोपहतचित्ताङ्गीं भजमानां भजस्व माम्
BR0109139025a	त्रास्येऽहं त्वां महाबाहो राक्षसात्पुरुषादकात्
BR0109139025c	वत्स्यावो गिरिदुर्गेषु भर्ता भव ममानघ
BR0109139026a	अन्तरिक्षचरा ह्यस्मि कामतो विचरामि च
BR0109139026c	अतुलामाप्नुहि प्रीतिं तत्र तत्र मया सह
BR0109139027	भीम उवाच
BR0109139027a	मातरं भ्रातरं ज्येष्ठं कनिष्ठानपरानिमान्
BR0109139027c	परित्यजेत को न्वद्य प्रभवन्निव राक्षसि
BR0109139028a	को हि सुप्तानिमान्भ्रातॄन्दत्त्वा राक्षसभोजनम्
BR0109139028c	मातरं च नरो गच्छेत्कामार्त इव मद्विधः
BR0109139029	राक्षस्युवाच
BR0109139029a	यत्ते प्रियं तत्करिष्ये सर्वानेतान्प्रबोधय
BR0109139029c	मोक्षयिष्यामि वः कामं राक्षसात्पुरुषादकात्
BR0109139030	भीम उवाच
BR0109139030a	सुखसुप्तान्वने भ्रातॄन्मातरं चैव राक्षसि
BR0109139030c	न भयाद्बोधयिष्यामि भ्रातुस्तव दुरात्मनः
BR0109139031a	न हि मे राक्षसा भीरु सोढुं शक्ताः पराक्रमम्
BR0109139031c	न मनुष्या न गन्धर्वा न यक्षाश्चारुलोचने
BR0109139032a	गच्छ वा तिष्ठ वा भद्रे यद्वापीच्छसि तत्कुरु
BR0109139032c	तं वा प्रेषय तन्वङ्गि भ्रातरं पुरुषादकम्
