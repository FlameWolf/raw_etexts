001	नारद उवाच
001a	जित्वा तु पृथिवीं दैत्यौ निःसपत्नौ गतव्यथौ
001c	कृत्वा त्रैलोक्यमव्यग्रं कृतकृत्यौ बभूवतुः
002a	देवगन्धर्वयक्षाणां नागपार्थिवरक्षसाम्
002c	आदाय सर्वरत्नानि परां तुष्टिमुपागतौ
003a	यदा न प्रतिषेद्धारस्तयोः सन्तीह केचन
003c	निरुद्योगौ तदा भूत्वा विजह्रातेऽमराविव
004a	स्त्रीभिर्माल्यैश्च गन्धैश्च भक्षैर्भोज्यैश्च पुष्कलैः
004c	पानैश्च विविधैर्हृद्यैः परां प्रीतिमवापतुः
005a	अन्तःपुरे वनोद्याने पर्वतोपवनेषु च
005c	यथेप्सितेषु देशेषु विजह्रातेऽमराविव
006a	ततः कदाचिद्विन्ध्यस्य पृष्ठे समशिलातले
006c	पुष्पिताग्रेषु शालेषु विहारमभिजग्मतुः
007a	दिव्येषु सर्वकामेषु समानीतेषु तत्र तौ
007c	वरासनेषु संहृष्टौ सह स्त्रीभिर्निषेदतुः
008a	ततो वादित्रनृत्ताभ्यामुपातिष्ठन्त तौ स्त्रियः
008c	गीतैश्च स्तुतिसंयुक्तैः प्रीत्यर्थमुपजग्मिरे
009a	ततस्तिलोत्तमा तत्र वने पुष्पाणि चिन्वती
009c	वेषमाक्षिप्तमाधाय रक्तेनैकेन वाससा
010a	नदीतीरेषु जातान्सा कर्णिकारान्विचिन्वती
010c	शनैर्जगाम तं देशं यत्रास्तां तौ महासुरौ
011a	तौ तु पीत्वा वरं पानं मदरक्तान्तलोचनौ
011c	दृष्ट्वैव तां वरारोहां व्यथितौ सम्बभूवतुः
012a	तावुत्पत्यासनं हित्वा जग्मतुर्यत्र सा स्थिता
012c	उभौ च कामसम्मत्तावुभौ प्रार्थयतश्च ताम्
013a	दक्षिणे तां करे सुभ्रूं सुन्दो जग्राह पाणिना
013c	उपसुन्दोऽपि जग्राह वामे पाणौ तिलोत्तमाम्
014a	वरप्रदानमत्तौ तावौरसेन बलेन च
014c	धनरत्नमदाभ्यां च सुरापानमदेन च
015a	सर्वैरेतैर्मदैर्मत्तावन्योन्यं भ्रुकुटीकृतौ
015c	मदकामसमाविष्टौ परस्परमथोचतुः
016a	मम भार्या तव गुरुरिति सुन्दोऽभ्यभाषत
016c	मम भार्या तव वधूरुपसुन्दोऽभ्यभाषत
017a	नैषा तव ममैषेति तत्र तौ मन्युराविशत्
017c	तस्या हेतोर्गदे भीमे तावुभावप्यगृह्णताम्
018a	तौ प्रगृह्य गदे भीमे तस्याः कामेन मोहितौ
018c	अहं पूर्वमहं पूर्वमित्यन्योन्यं निजघ्नतुः
019a	तौ गदाभिहतौ भीमौ पेततुर्धरणीतले
019c	रुधिरेणावलिप्ताङ्गौ द्वाविवार्कौ नभश्च्युतौ
020a	ततस्ता विद्रुता नार्यः स च दैत्यगणस्तदा
020c	पातालमगमत्सर्वो विषादभयकम्पितः
021a	ततः पितामहस्तत्र सह देवैर्महर्षिभिः
021c	आजगाम विशुद्धात्मा पूजयिष्यंस्तिलोत्तमाम्
022a	वरेण छन्दिता सा तु ब्रह्मणा प्रीतिमेव ह
022c	वरयामास तत्रैनां प्रीतः प्राह पितामहः
023a	आदित्यचरिताँल्लोकान्विचरिष्यसि भामिनि
023c	तेजसा च सुदृष्टां त्वां न करिष्यति कश्चन
024a	एवं तस्यै वरं दत्त्वा सर्वलोकपितामहः
024c	इन्द्रे त्रैलोक्यमाधाय ब्रह्मलोकं गतः प्रभुः
025a	एवं तौ सहितौ भूत्वा सर्वार्थेष्वेकनिश्चयौ
025c	तिलोत्तमार्थे संक्रुद्धावन्योन्यमभिजघ्नतुः
026a	तस्माद्ब्रवीमि वः स्नेहात्सर्वान्भरतसत्तमान्
026c	यथा वो नात्र भेदः स्यात्सर्वेषां द्रौपदीकृते
026e	तथा कुरुत भद्रं वो मम चेत्प्रियमिच्छथ
027	वैशम्पायन उवाच
027a	एवमुक्ता महात्मानो नारदेन महर्षिणा
027c	समयं चक्रिरे राजंस्तेऽन्योन्येन समागताः
027e	समक्षं तस्य देवर्षेर्नारदस्यामितौजसः
028a	द्रौपद्या नः सहासीनमन्योऽन्यं योऽभिदर्शयेत्
028c	स नो द्वादश वर्षाणि ब्रह्मचारी वने वसेत्
029a	कृते तु समये तस्मिन्पाण्डवैर्धर्मचारिभिः
029c	नारदोऽप्यगमत्प्रीत इष्टं देशं महामुनिः
030a	एवं तैः समयः पूर्वं कृतो नरदचोदितैः
030c	न चाभिद्यन्त ते सार्वे तदान्योन्येन भारत
