BR0108127001	वैशम्पायन उवाच
BR0108127001a	ततः स्रस्तोत्तरपटः सप्रस्वेदः सवेपथुः
BR0108127001c	विवेशाधिरथो रङ्गं यष्टिप्राणो ह्वयन्निव
BR0108127002a	तमालोक्य धनुस्त्यक्त्वा पितृगौरवयन्त्रितः
BR0108127002c	कर्णोऽभिषेकार्द्रशिराः शिरसा समवन्दत
BR0108127003a	ततः पादाववच्छाद्य पटान्तेन ससम्भ्रमः
BR0108127003c	पुत्रेति परिपूर्णार्थमब्रवीद्रथसारथिः
BR0108127004a	परिष्वज्य च तस्याथ मूर्धानं स्नेहविक्लवः
BR0108127004c	अङ्गराज्याभिषेकार्द्रमश्रुभिः सिषिचे पुनः
BR0108127005a	तं दृष्ट्वा सूतपुत्रोऽयमिति निश्चित्य पाण्डवः
BR0108127005c	भीमसेनस्तदा वाक्यमब्रवीत्प्रहसन्निव
BR0108127006a	न त्वमर्हसि पार्थेन सूतपुत्र रणे वधम्
BR0108127006c	कुलस्य सदृशस्तूर्णं प्रतोदो गृह्यतां त्वया
BR0108127007a	अङ्गराज्यं च नार्हस्त्वमुपभोक्तुं नराधम
BR0108127007c	श्वा हुताशसमीपस्थं पुरोडाशमिवाध्वरे
BR0108127008a	एवमुक्तस्ततः कर्णः किञ्चित्प्रस्फुरिताधरः
BR0108127008c	गगनस्थं विनिःश्वस्य दिवाकरमुदैक्षत
BR0108127009a	ततो दुर्योधनः कोपादुत्पपात महाबलः
BR0108127009c	भ्रातृपद्मवनात्तस्मान्मदोत्कट इव द्विपः
BR0108127010a	सोऽब्रवीद्भीमकर्माणं भीमसेनमवस्थितम्
BR0108127010c	वृकोदर न युक्तं ते वचनं वक्तुमीदृशम्
BR0108127011a	क्षत्रियाणां बलं ज्येष्ठं योद्धव्यं क्षत्रबन्धुना
BR0108127011c	शूराणां च नदीनां च प्रभवा दुर्विदाः किल
BR0108127012a	सलिलादुत्थितो वह्निर्येन व्याप्तं चराचरम्
BR0108127012c	दधीचस्यास्थितो वज्रं कृतं दानवसूदनम्
BR0108127013a	आग्नेयः कृत्तिकापुत्रो रौद्रो गाङ्गेय इत्यपि
BR0108127013c	श्रूयते भगवान्देवः सर्वगुह्यमयो गुहः
BR0108127014a	क्षत्रियाभ्यश्च ये जाता ब्राह्मणास्ते च विश्रुताः
BR0108127014c	आचार्यः कलशाज्जातः शरस्तम्बाद्गुरुः कृपः
BR0108127014e	भवतां च यथा जन्म तदप्यागमितं नृपैः
BR0108127015a	सकुण्डलं सकवचं दिव्यलक्षणलक्षितम्
BR0108127015c	कथमादित्यसङ्काशं मृगी व्याघ्रं जनिष्यति
BR0108127016a	पृथिवीराज्यमर्होऽयं नाङ्गराज्यं नरेश्वरः
BR0108127016c	अनेन बाहुवीर्येण मया चाज्ञानुवर्तिना
BR0108127017a	यस्य वा मनुजस्येदं न क्षान्तं मद्विचेष्टितम्
BR0108127017c	रथमारुह्य पद्भ्यां वा विनामयतु कार्मुकम्
BR0108127018a	ततः सर्वस्य रङ्गस्य हाहाकारो महानभूत्
BR0108127018c	साधुवादानुसम्बद्धः सूर्यश्चास्तमुपागमत्
BR0108127019a	ततो दुर्योधनः कर्णमालम्ब्याथ करे नृप
BR0108127019c	दीपिकाग्निकृतालोकस्तस्माद्रङ्गाद्विनिर्ययौ
BR0108127020a	पाण्डवाश्च सहद्रोणाः सकृपाश्च विशां पते
BR0108127020c	भीष्मेण सहिताः सर्वे ययुः स्वं स्वं निवेशनम्
BR0108127021a	अर्जुनेति जनः कश्चित्कश्चित्कर्णेति भारत
BR0108127021c	कश्चिद्दुर्योधनेत्येवं ब्रुवन्तः प्रस्थितास्तदा
BR0108127022a	कुन्त्याश्च प्रत्यभिज्ञाय दिव्यलक्षणसूचितम्
BR0108127022c	पुत्रमङ्गेश्वरं स्नेहाच्छन्ना प्रीतिरवर्धत
BR0108127023a	दुर्योधनस्यापि तदा कर्णमासाद्य पार्थिव
BR0108127023c	भयमर्जुनसञ्जातं क्षिप्रमन्तरधीयत
BR0108127024a	स चापि वीरः कृतशस्त्रनिश्रमः परेण साम्नाभ्यवदत्सुयोधनम्
BR0108127024c	युधिष्ठिरस्याप्यभवत्तदा मतिर्न कर्णतुल्योऽस्ति धनुर्धरः क्षितौ
