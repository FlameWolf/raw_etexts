001	शौनक उवाच
001a	ये सर्पाः सर्पसत्रेऽस्मिन्पतिता हव्यवाहने
001c	तेषां नामानि सर्वेषां श्रोतुमिच्छामि सूतज
002	सूत उवाच
002a	सहस्राणि बहून्यस्मिन्प्रयुतान्यर्बुदानि च
002c	न शक्यं परिसङ्ख्यातुं बहुत्वाद्वेदवित्तम
003a	यथास्मृति तु नामानि पन्नगानां निबोध मे
003c	उच्यमानानि मुख्यानां हुतानां जातवेदसि
004a	वासुकेः कुलजांस्तावत्प्राधान्येन निबोध मे
004c	नीलरक्तान्सितान्घोरान्महाकायान्विषोल्बणान्
005a	कोटिको मानसः पूर्णः सहः पैलो हलीसकः
005c	पिच्छिलः कोणपश्चक्रः कोणवेगः प्रकालनः
006a	हिरण्यवाहः शरणः कक्षकः कालदन्तकः
006c	एते वासुकिजा नागाः प्रविष्टा हव्यवाहनम्
007a	तक्षकस्य कुले जातान्प्रवक्ष्यामि निबोध तान्
007c	पुच्छण्डको मण्डलकः पिण्डभेत्ता रभेणकः
008a	उच्छिखः सुरसो द्रङ्गो बलहेडो विरोहणः
008c	शिलीशलकरो मूकः सुकुमारः प्रवेपनः
009a	मुद्गरः शशरोमा च सुमना वेगवाहनः
009c	एते तक्षकजा नागाः प्रविष्टा हव्यवाहनम्
010a	पारावतः पारियात्रः पाण्डरो हरिणः कृशः
010c	विहङ्गः शरभो मोदः प्रमोदः संहताङ्गदः
011a	ऐरावतकुलादेते प्रैविष्टा हव्यवाहनम्
011c	कौरव्यकुलजान्नागाञ्शृणु मे द्विजसत्तम
012a	ऐण्डिलः कुण्डलो मुण्डो वेणिस्कन्धः कुमारकः
012c	बाहुकः शृङ्गवेगश्च धूर्तकः पातपातरौ
013a	धृतराष्ट्रकुले जाताञ्शृणु नागान्यथातथम्
013c	कीर्त्यमानान्मया ब्रह्मन्वातवेगान्विषोल्बणान्
014a	शङ्कुकर्णः पिङ्गलकः कुठारमुखमेचकौ
014c	पूर्णाङ्गदः पूर्णमुखः प्रहसः शकुनिर्हरिः
015a	आमाहठः कोमठकः श्वसनो मानवो वटः
015c	भैरवो मुण्डवेदाङ्गः पिशङ्गश्चोद्रपारगः
016a	ऋषभो वेगवान्नाम पिण्डारकमहाहनू
016c	रक्ताङ्गः सर्वसारङ्गः समृद्धः पाटराक्षसौ
017a	वराहको वारणकः सुमित्रश्चित्रवेदिकः
017c	पराशरस्तरुणको मणिस्कन्धस्तथारुणिः
018a	इति नागा मया ब्रह्मन्कीर्तिताः कीर्तिवर्धनाः
018c	प्राधान्येन बहुत्वात्तु न सर्वे परिकीर्तिताः
019a	एतेषां पुत्रपौत्रास्तु प्रसवस्य च सन्ततिः
019c	न शक्याः परिसङ्ख्यातुं ये दीप्तं पावकं गताः
020a	सप्तशीर्षा द्विशीर्षाश्च पञ्चशीर्षास्तथापरे
020c	कालानलविषा घोरा हुताः शतसहस्रशः
021a	महाकाया महावीर्याः शैलशृङ्गसमुच्छ्रयाः
021c	योजनायामविस्तारा द्वियोजनसमायताः
022a	कामरूपाः कामगमा दीप्तानलविषोल्बणाः
022c	दग्धास्तत्र महासत्रे ब्रह्मदण्डनिपीडिताः
