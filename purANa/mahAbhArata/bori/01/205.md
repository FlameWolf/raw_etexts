001	वैशम्पायन उवाच
001a	एवं ते समयं कृत्वा न्यवसंस्तत्र पाण्डवाः
001c	वशे शस्त्रप्रतापेन कुर्वन्तोऽन्यान्महीक्षितः
002a	तेषां मनुजसिंहानां पञ्चानाममितौजसाम्
002c	बभूव कृष्णा सर्वेषां पार्थानां वशवर्तिनी
003a	ते तया तैश्च सा वीरैः पतिभिः सह पञ्चभिः
003c	बभूव परमप्रीता नागैरिव सरस्वती
004a	वर्तमानेषु धर्मेण पाण्डवेषु महात्मसु
004c	व्यवर्धन्कुरवः सर्वे हीनदोषाः सुखान्विताः
005a	अथ दीर्घेण कालेन ब्राह्मणस्य विशां पते
005c	कस्यचित्तस्कराः केचिज्जह्रुर्गा नृपसत्तम
006a	ह्रियमाणे धने तस्मिन्ब्राह्मणः क्रोधमूर्च्छितः
006c	आगम्य खाण्डवप्रस्थमुदक्रोशत पाण्डवान्
007a	ह्रियते गोधनं क्षुद्रैर्नृशंसैरकृतात्मभिः
007c	प्रसह्य वोऽस्माद्विषयादभिधावत पाण्डवाः
008a	ब्राह्मणस्य प्रमत्तस्य हविर्ध्वाङ्क्षैर्विलुप्यते
008c	शार्दूलस्य गुहां शून्यां नीचः क्रोष्टाभिमर्शति
009a	ब्राह्मणस्वे हृते चोरैर्धर्मार्थे च विलोपिते
009c	रोरूयमाणे च मयि क्रियतामस्त्रधारणम्
010a	रोरूयमाणस्याभ्याशे तस्य विप्रस्य पाण्डवः
010c	तानि वाक्यानि शुश्राव कुन्तीपुत्रो धनञ्जयः
011a	श्रुत्वा चैव महाबाहुर्मा भैरित्याह तं द्विजम्
011c	आयुधानि च यत्रासन्पाण्डवानां महात्मनाम्
011e	कृष्णया सह तत्रासीद्धर्मराजो युधिष्ठिरः
012a	स प्रवेशाय चाशक्तो गमनाय च पाण्डवः
012c	तस्य चार्तस्य तैर्वाक्यैश्चोद्यमानः पुनः पुनः
012e	आक्रन्दे तत्र कौन्तेयश्चिन्तयामास दुःखितः
013a	ह्रियमाणे धने तस्मिन्ब्राह्मणस्य तपस्विनः
013c	अश्रुप्रमार्जनं तस्य कर्तव्यमिति निश्चितः
014a	उपप्रेक्षणजोऽधर्मः सुमहान्स्यान्महीपतेः
014c	यद्यस्य रुदतो द्वारि न करोम्यद्य रक्षणम्
015a	अनास्तिक्यं च सर्वेषामस्माकमपि रक्षणे
015c	प्रतितिष्ठेत लोकेऽस्मिन्नधर्मश्चैव नो भवेत्
016a	अनापृच्छ्य च राजानं गते मयि न संशयः
016c	अजातशत्रोर्नृपतेर्मम चैवाप्रियं भवेत्
017a	अनुप्रवेशे राज्ञस्तु वनवासो भवेन्मम
017c	अधर्मो वा महानस्तु वने वा मरणं मम
017e	शरीरस्यापि नाशेन धर्म एव विशिष्यते
018a	एवं विनिश्चित्य ततः कुन्तीपुत्रो धनञ्जयः
018c	अनुप्रविश्य राजानमापृच्छ्य च विशां पते
019a	धनुरादाय संहृष्टो ब्राह्मणं प्रत्यभाषत
019c	ब्राह्मणागम्यतां शीघ्रं यावत्परधनैषिणः
020a	न दूरे ते गताः क्षुद्रास्तावद्गच्छामहे सह
020c	यावदावर्तयाम्यद्य चोरहस्ताद्धनं तव
021a	सोऽनुसृत्य महाबाहुर्धन्वी वर्मी रथी ध्वजी
021c	शरैर्विध्वंसितांश्चोरानवजित्य च तद्धनम्
022a	ब्राह्मणस्य उपाहृत्य यशः पीत्वा च पाण्डवः
022c	आजगाम पुरं वीरः सव्यसाची परन्तपः
023a	सोऽभिवाद्य गुरून्सर्वांस्तैश्चापि प्रतिनन्दितः
023c	धर्मराजमुवाचेदं व्रतमादिश्यतां मम
024a	समयः समतिक्रान्तो भवत्सन्दर्शनान्मया
024c	वनवासं गमिष्यामि समयो ह्येष नः कृतः
025a	इत्युक्तो धर्मराजस्तु सहसा वाक्यमप्रियम्
025c	कथमित्यब्रवीद्वाचा शोकार्तः सज्जमानया
025e	युधिष्ठिरो गुडाकेशं भ्राता भ्रातरमच्युतम्
026a	प्रमाणमस्मि यदि ते मत्तः शृणु वचोऽनघ
026c	अनुप्रवेशे यद्वीर कृतवांस्त्वं ममाप्रियम्
026e	सर्वं तदनुजानामि व्यलीकं न च मे हृदि
027a	गुरोरनुप्रवेशो हि नोपघातो यवीयसः
027c	यवीयसोऽनुप्रवेशो ज्येष्ठस्य विधिलोपकः
028a	निवर्तस्व महाबाहो कुरुष्व वचनं मम
028c	न हि ते धर्मलोपोऽस्ति न च मे धर्षणा कृता
029	अर्जुन उवाच
029a	न व्याजेन चरेद्धर्ममिति मे भवतः श्रुतम्
029c	न सत्याद्विचलिष्यामि सत्येनायुधमालभे
030	वैशम्पायन उवाच
030a	सोऽभ्यनुज्ञाप्य राजानं ब्रह्मचर्याय दीक्षितः
030c	वने द्वादश वर्षाणि वासायोपजगाम ह
