BR0116205001	वैशम्पायन उवाच
BR0116205001a	एवं ते समयं कृत्वा न्यवसंस्तत्र पाण्डवाः
BR0116205001c	वशे शस्त्रप्रतापेन कुर्वन्तोऽन्यान्महीक्षितः
BR0116205002a	तेषां मनुजसिंहानां पञ्चानाममितौजसाम्
BR0116205002c	बभूव कृष्णा सर्वेषां पार्थानां वशवर्तिनी
BR0116205003a	ते तया तैश्च सा वीरैः पतिभिः सह पञ्चभिः
BR0116205003c	बभूव परमप्रीता नागैरिव सरस्वती
BR0116205004a	वर्तमानेषु धर्मेण पाण्डवेषु महात्मसु
BR0116205004c	व्यवर्धन्कुरवः सर्वे हीनदोषाः सुखान्विताः
BR0116205005a	अथ दीर्घेण कालेन ब्राह्मणस्य विशां पते
BR0116205005c	कस्यचित्तस्कराः केचिज्जह्रुर्गा नृपसत्तम
BR0116205006a	ह्रियमाणे धने तस्मिन्ब्राह्मणः क्रोधमूर्च्छितः
BR0116205006c	आगम्य खाण्डवप्रस्थमुदक्रोशत पाण्डवान्
BR0116205007a	ह्रियते गोधनं क्षुद्रैर्नृशंसैरकृतात्मभिः
BR0116205007c	प्रसह्य वोऽस्माद्विषयादभिधावत पाण्डवाः
BR0116205008a	ब्राह्मणस्य प्रमत्तस्य हविर्ध्वाङ्क्षैर्विलुप्यते
BR0116205008c	शार्दूलस्य गुहां शून्यां नीचः क्रोष्टाभिमर्शति
BR0116205009a	ब्राह्मणस्वे हृते चोरैर्धर्मार्थे च विलोपिते
BR0116205009c	रोरूयमाणे च मयि क्रियतामस्त्रधारणम्
BR0116205010a	रोरूयमाणस्याभ्याशे तस्य विप्रस्य पाण्डवः
BR0116205010c	तानि वाक्यानि शुश्राव कुन्तीपुत्रो धनञ्जयः
BR0116205011a	श्रुत्वा चैव महाबाहुर्मा भैरित्याह तं द्विजम्
BR0116205011c	आयुधानि च यत्रासन्पाण्डवानां महात्मनाम्
BR0116205011e	कृष्णया सह तत्रासीद्धर्मराजो युधिष्ठिरः
BR0116205012a	स प्रवेशाय चाशक्तो गमनाय च पाण्डवः
BR0116205012c	तस्य चार्तस्य तैर्वाक्यैश्चोद्यमानः पुनः पुनः
BR0116205012e	आक्रन्दे तत्र कौन्तेयश्चिन्तयामास दुःखितः
BR0116205013a	ह्रियमाणे धने तस्मिन्ब्राह्मणस्य तपस्विनः
BR0116205013c	अश्रुप्रमार्जनं तस्य कर्तव्यमिति निश्चितः
BR0116205014a	उपप्रेक्षणजोऽधर्मः सुमहान्स्यान्महीपतेः
BR0116205014c	यद्यस्य रुदतो द्वारि न करोम्यद्य रक्षणम्
BR0116205015a	अनास्तिक्यं च सर्वेषामस्माकमपि रक्षणे
BR0116205015c	प्रतितिष्ठेत लोकेऽस्मिन्नधर्मश्चैव नो भवेत्
BR0116205016a	अनापृच्छ्य च राजानं गते मयि न संशयः
BR0116205016c	अजातशत्रोर्नृपतेर्मम चैवाप्रियं भवेत्
BR0116205017a	अनुप्रवेशे राज्ञस्तु वनवासो भवेन्मम
BR0116205017c	अधर्मो वा महानस्तु वने वा मरणं मम
BR0116205017e	शरीरस्यापि नाशेन धर्म एव विशिष्यते
BR0116205018a	एवं विनिश्चित्य ततः कुन्तीपुत्रो धनञ्जयः
BR0116205018c	अनुप्रविश्य राजानमापृच्छ्य च विशां पते
BR0116205019a	धनुरादाय संहृष्टो ब्राह्मणं प्रत्यभाषत
BR0116205019c	ब्राह्मणागम्यतां शीघ्रं यावत्परधनैषिणः
BR0116205020a	न दूरे ते गताः क्षुद्रास्तावद्गच्छामहे सह
BR0116205020c	यावदावर्तयाम्यद्य चोरहस्ताद्धनं तव
BR0116205021a	सोऽनुसृत्य महाबाहुर्धन्वी वर्मी रथी ध्वजी
BR0116205021c	शरैर्विध्वंसितांश्चोरानवजित्य च तद्धनम्
BR0116205022a	ब्राह्मणस्य उपाहृत्य यशः पीत्वा च पाण्डवः
BR0116205022c	आजगाम पुरं वीरः सव्यसाची परन्तपः
BR0116205023a	सोऽभिवाद्य गुरून्सर्वांस्तैश्चापि प्रतिनन्दितः
BR0116205023c	धर्मराजमुवाचेदं व्रतमादिश्यतां मम
BR0116205024a	समयः समतिक्रान्तो भवत्सन्दर्शनान्मया
BR0116205024c	वनवासं गमिष्यामि समयो ह्येष नः कृतः
BR0116205025a	इत्युक्तो धर्मराजस्तु सहसा वाक्यमप्रियम्
BR0116205025c	कथमित्यब्रवीद्वाचा शोकार्तः सज्जमानया
BR0116205025e	युधिष्ठिरो गुडाकेशं भ्राता भ्रातरमच्युतम्
BR0116205026a	प्रमाणमस्मि यदि ते मत्तः शृणु वचोऽनघ
BR0116205026c	अनुप्रवेशे यद्वीर कृतवांस्त्वं ममाप्रियम्
BR0116205026e	सर्वं तदनुजानामि व्यलीकं न च मे हृदि
BR0116205027a	गुरोरनुप्रवेशो हि नोपघातो यवीयसः
BR0116205027c	यवीयसोऽनुप्रवेशो ज्येष्ठस्य विधिलोपकः
BR0116205028a	निवर्तस्व महाबाहो कुरुष्व वचनं मम
BR0116205028c	न हि ते धर्मलोपोऽस्ति न च मे धर्षणा कृता
BR0116205029	अर्जुन उवाच
BR0116205029a	न व्याजेन चरेद्धर्ममिति मे भवतः श्रुतम्
BR0116205029c	न सत्याद्विचलिष्यामि सत्येनायुधमालभे
BR0116205030	वैशम्पायन उवाच
BR0116205030a	सोऽभ्यनुज्ञाप्य राजानं ब्रह्मचर्याय दीक्षितः
BR0116205030c	वने द्वादश वर्षाणि वासायोपजगाम ह
