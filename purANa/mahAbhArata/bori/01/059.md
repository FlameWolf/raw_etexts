BR0106059001	वैशम्पायन उवाच
BR0106059001a	अथ नारायणेनेन्द्रश्चकार सह संविदम्
BR0106059001c	अवतर्तुं महीं स्वर्गादंशतः सहितः सुरैः
BR0106059002a	आदिश्य च स्वयं शक्रः सर्वानेव दिवौकसः
BR0106059002c	निर्जगाम पुनस्तस्मात्क्षयान्नारायणस्य ह
BR0106059003a	तेऽमरारिविनाशाय सर्वलोकहिताय च
BR0106059003c	अवतेरुः क्रमेणेमां महीं स्वर्गाद्दिवौकसः
BR0106059004a	ततो ब्रह्मर्षिवंशेषु पार्थिवर्षिकुलेषु च
BR0106059004c	जज्ञिरे राजशार्दूल यथाकामं दिवौकसः
BR0106059005a	दानवान्राक्षसांश्चैव गन्धर्वान्पन्नगांस्तथा
BR0106059005c	पुरुषादानि चान्यानि जघ्नुः सत्त्वान्यनेकशः
BR0106059006a	दानवा राक्षसाश्चैव गन्धर्वाः पन्नगास्तथा
BR0106059006c	न तान्बलस्थान्बाल्येऽपि जघ्नुर्भरतसत्तम
BR0106059007	जनमेजय उवाच
BR0106059007a	देवदानवसङ्घानां गन्धर्वाप्सरसां तथा
BR0106059007c	मानवानां च सर्वेषां तथा वै यक्षरक्षसाम्
BR0106059008a	श्रोतुमिच्छामि तत्त्वेन सम्भवं कृत्स्नमादितः
BR0106059008c	प्राणिनां चैव सर्वेषां सर्वशः सर्वविद्ध्यसि
BR0106059009	वैशम्पायन उवाच
BR0106059009a	हन्त ते कथयिष्यामि नमस्कृत्वा स्वयम्भुवे
BR0106059009c	सुरादीनामहं सम्यग्लोकानां प्रभवाप्ययम्
BR0106059010a	ब्रह्मणो मानसाः पुत्रा विदिताः षण्महर्षयः
BR0106059010c	मरीचिरत्र्यङ्गिरसौ पुलस्त्यः पुलहः क्रतुः
BR0106059011a	मरीचेः कश्यपः पुत्रः कश्यपात्तु इमाः प्रजाः
BR0106059011c	प्रजज्ञिरे महाभागा दक्षकन्यास्त्रयोदश
BR0106059012a	अदितिर्दितिर्दनुः काला अनायुः सिंहिका मुनिः
BR0106059012c	क्रोधा प्रावा अरिष्टा च विनता कपिला तथा
BR0106059013a	कद्रूश्च मनुजव्याघ्र दक्षकन्यैव भारत
BR0106059013c	एतासां वीर्यसम्पन्नं पुत्रपौत्रमनन्तकम्
BR0106059014a	अदित्यां द्वादशादित्याः सम्भूता भुवनेश्वराः
BR0106059014c	ये राजन्नामतस्तांस्ते कीर्तयिष्यामि भारत
BR0106059015a	धाता मित्रोऽर्यमा शक्रो वरुणश्चांश एव च
BR0106059015c	भगो विवस्वान्पूषा च सविता दशमस्तथा
BR0106059016a	एकादशस्तथा त्वष्टा विष्णुर्द्वादश उच्यते
BR0106059016c	जघन्यजः स सर्वेषामादित्यानां गुणाधिकः
BR0106059017a	एक एव दितेः पुत्रो हिरण्यकशिपुः स्मृतः
BR0106059017c	नाम्ना ख्यातास्तु तस्येमे पुत्राः पञ्च महात्मनः
BR0106059018a	प्रह्रादः पूर्वजस्तेषां संह्रादस्तदनन्तरम्
BR0106059018c	अनुह्रादस्तृतीयोऽभूत्तस्माच्च शिबिबाष्कलौ
BR0106059019a	प्रह्रादस्य त्रयः पुत्राः ख्याताः सर्वत्र भारत
BR0106059019c	विरोचनश्च कुम्भश्च निकुम्भश्चेति विश्रुताः
BR0106059020a	विरोचनस्य पुत्रोऽभूद्बलिरेकः प्रतापवान्
BR0106059020c	बलेश्च प्रथितः पुत्रो बाणो नाम महासुरः
BR0106059021a	चत्वारिंशद्दनोः पुत्राः ख्याताः सर्वत्र भारत
BR0106059021c	तेषां प्रथमजो राजा विप्रचित्तिर्महायशाः
BR0106059022a	शम्बरो नमुचिश्चैव पुलोमा चेति विश्रुतः
BR0106059022c	असिलोमा च केशी च दुर्जयश्चैव दानवः
BR0106059023a	अयःशिरा अश्वशिरा अयःशङ्कुश्च वीर्यवान्
BR0106059023c	तथा गगनमूर्धा च वेगवान्केतुमांश्च यः
BR0106059024a	स्वर्भानुरश्वोऽश्वपतिर्वृषपर्वाजकस्तथा
BR0106059024c	अश्वग्रीवश्च सूक्ष्मश्च तुहुण्डश्च महासुरः
BR0106059025a	इसृपा एकचक्रश्च विरूपाक्षो हराहरौ
BR0106059025c	निचन्द्रश्च निकुम्भश्च कुपथः कापथस्तथा
BR0106059026a	शरभः शलभश्चैव सूर्याचन्द्रमसौ तथा
BR0106059026c	इति ख्याता दनोर्वंशे दानवाः परिकीर्तिताः
BR0106059026e	अन्यौ तु खलु देवानां सूर्याचन्द्रमसौ स्मृतौ
BR0106059027a	इमे च वंशे प्रथिताः सत्त्ववन्तो महाबलाः
BR0106059027c	दनुपुत्रा महाराज दश दानवपुङ्गवाः
BR0106059028a	एकाक्षो मृतपा वीरः प्रलम्बनरकावपि
BR0106059028c	वातापिः शत्रुतपनः शठश्चैव महासुरः
BR0106059029a	गविष्ठश्च दनायुश्च दीर्घजिह्वश्च दानवः
BR0106059029c	असङ्ख्येयाः स्मृतास्तेषां पुत्राः पौत्राश्च भारत
BR0106059030a	सिंहिका सुषुवे पुत्रं राहुं चन्द्रार्कमर्दनम्
BR0106059030c	सुचन्द्रं चन्द्रहन्तारं तथा चन्द्रविमर्दनम्
BR0106059031a	क्रूरस्वभावं क्रूरायाः पुत्रपौत्रमनन्तकम्
BR0106059031c	गणः क्रोधवशो नाम क्रूरकर्मारिमर्दनः
BR0106059032a	अनायुषः पुनः पुत्राश्चत्वारोऽसुरपुङ्गवाः
BR0106059032c	विक्षरो बलवीरौ च वृत्रश्चैव महासुरः
BR0106059033a	कालायाः प्रथिताः पुत्राः कालकल्पाः प्रहारिणः
BR0106059033c	भुवि ख्याता महावीर्या दानवेषु परन्तपाः
BR0106059034a	विनाशनश्च क्रोधश्च हन्ता क्रोधस्य चापरः
BR0106059034c	क्रोधशत्रुस्तथैवान्यः कालेया इति विश्रुताः
BR0106059035a	असुराणामुपाध्यायः शुक्रस्त्वृषिसुतोऽभवत्
BR0106059035c	ख्याताश्चोशनसः पुत्राश्चत्वारोऽसुरयाजकाः
BR0106059036a	त्वष्टावरस्तथात्रिश्च द्वावन्यौ मन्त्रकर्मिणौ
BR0106059036c	तेजसा सूर्यसङ्काशा ब्रह्मलोकप्रभावनाः
BR0106059037a	इत्येष वंशप्रभवः कथितस्ते तरस्विनाम्
BR0106059037c	असुराणां सुराणां च पुराणे संश्रुतो मया
BR0106059038a	एतेषां यदपत्यं तु न शक्यं तदशेषतः
BR0106059038c	प्रसङ्ख्यातुं महीपाल गुणभूतमनन्तकम्
BR0106059039a	तार्क्ष्यश्चारिष्टनेमिश्च तथैव गरुडारुणौ
BR0106059039c	आरुणिर्वारुणिश्चैव वैनतेया इति स्मृताः
BR0106059040a	शेषोऽनन्तो वासुकिश्च तक्षकश्च भुजङ्गमः
BR0106059040c	कूर्मश्च कुलिकश्चैव काद्रवेया महाबलाः
BR0106059041a	भीमसेनोग्रसेनौ च सुपर्णो वरुणस्तथा
BR0106059041c	गोपतिर्धृतराष्ट्रश्च सूर्यवर्चाश्च सप्तमः
BR0106059042a	पत्रवानर्कपर्णश्च प्रयुतश्चैव विश्रुतः
BR0106059042c	भीमश्चित्ररथश्चैव विख्यातः सर्वविद्वशी
BR0106059043a	तथा शालिशिरा राजन्प्रद्युम्नश्च चतुर्दशः
BR0106059043c	कलिः पञ्चदशश्चैव नारदश्चैव षोडशः
BR0106059043e	इत्येते देवगन्धर्वा मौनेयाः परिकीर्तिताः
BR0106059044a	अतस्तु भूतान्यन्यानि कीर्तयिष्यामि भारत
BR0106059044c	अनवद्यामनुवशामनूनामरुणां प्रियाम्
BR0106059044e	अनूपां सुभगां भासीमिति प्रावा व्यजायत
BR0106059045a	सिद्धः पूर्णश्च बर्ही च पूर्णाशश्च महायशाः
BR0106059045c	ब्रह्मचारी रतिगुणः सुपर्णश्चैव सप्तमः
BR0106059046a	विश्वावसुश्च भानुश्च सुचन्द्रो दशमस्तथा
BR0106059046c	इत्येते देवगन्धर्वाः प्रावेयाः परिकीर्तिताः
BR0106059047a	इमं त्वप्सरसां वंशं विदितं पुण्यलक्षणम्
BR0106059047c	प्रावासूत महाभागा देवी देवर्षितः पुरा
BR0106059048a	अलम्बुसा मिश्रकेषी विद्युत्पर्णा तुलानघा
BR0106059048c	अरुणा रक्षिता चैव रम्भा तद्वन्मनोरमा
BR0106059049a	असिता च सुबाहुश्च सुव्रता सुभुजा तथा
BR0106059049c	सुप्रिया चातिबाहुश्च विख्यातौ च हहाहुहू
BR0106059049e	तुम्बुरुश्चेति चत्वारः स्मृता गन्धर्वसत्तमाः
BR0106059050a	अमृतं ब्राह्मणा गावो गन्धर्वाप्सरसस्तथा
BR0106059050c	अपत्यं कपिलायास्तु पुराणे परिकीर्तितम्
BR0106059051a	इति ते सर्वभूतानां सम्भवः कथितो मया
BR0106059051c	यथावत्परिसङ्ख्यातो गन्धर्वाप्सरसां तथा
BR0106059052a	भुजगानां सुपर्णानां रुद्राणां मरुतां तथा
BR0106059052c	गवां च ब्राह्मणानां च श्रीमतां पुण्यकर्मणाम्
BR0106059053a	आयुष्यश्चैव पुण्यश्च धन्यः श्रुतिसुखावहः
BR0106059053c	श्रोतव्यश्चैव सततं श्राव्यश्चैवानसूयता
BR0106059054a	इमं तु वंशं नियमेन यः पठेन्महात्मनां ब्राह्मणदेवसन्निधौ
BR0106059054c	अपत्यलाभं लभते स पुष्कलं; श्रियं यशः प्रेत्य च शोभनां गतिम् 
