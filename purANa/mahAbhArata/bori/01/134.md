001    वैशम्पायन उवाच
001a	ततः सर्वाः प्रकृतयो नगराद्वारणावतात्
001c	सर्वमङ्गलसम्युक्ता यथाशास्त्रमतन्द्रिताः
002a	श्रुत्वागतान्पाण्डुपुत्रान्नानायानैः सहस्रशः
002c	अभिजग्मुर्नरश्रेष्ठाञ्श्रुत्वैव परया मुदा
003a	ते समासाद्य कौन्तेयान्वारणावतका जनाः
003c	कृत्वा जयाशिषः सर्वे परिवार्योपतस्थिरे
004a	तैर्वृतः पुरुषव्याघ्रो धर्मराजो युधिष्ठिरः
004c	विबभौ देवसङ्काशो वज्रपाणिरिवामरैः
005a	सत्कृतास्ते तु पौरैश्च पौरान्सत्कृत्य चानघाः
005c	अलङ्कृतं जनाकीर्णं विविशुर्वारणावतम्
006a	ते प्रविश्य पुरं वीरास्तूर्णं जग्मुरथो गृहान्
006c	ब्राह्मणानां महीपाल रतानां स्वेषु कर्मसु
007a	नगराधिकृतानां च गृहाणि रथिनां तथा
007c	उपतस्थुर्नरश्रेष्ठा वैश्यशूद्रगृहानपि
008a	अर्चिताश्च नरैः पौरैः पाण्डवा भरतर्षभाः
008c	जग्मुरावसथं पश्चात्पुरोचनपुरस्कृताः
009a	तेभ्यो भक्ष्यान्नपानानि शयनानि शुभानि च
009c	आसनानि च मुख्यानि प्रददौ स पुरोचनः
010a	तत्र ते सत्कृतास्तेन सुमहार्हपरिच्छदाः
010c	उपास्यमानाः पुरुषैरूषुः पुरनिवासिभिः
011a	दशरात्रोषितानां तु तत्र तेषां पुरोचनः
011c	निवेदयामास गृहं शिवाख्यमशिवं तदा
012a	तत्र ते पुरुषव्याघ्रा विविशुः सपरिच्छदाः
012c	पुरोचनस्य वचनात्कैलासमिव गुह्यकाः
013a	तत्त्वगारमभिप्रेक्ष्य सर्वधर्मविशारदः
013c	उवाचाग्नेयमित्येवं भीमसेनं युधिष्ठिरः
013e   जिघ्रन्सोम्य वसागन्धं सर्पिर्जतुविमिश्रितम्
014a	कृतं हि व्यक्तमाग्नेयमिदं वेश्म परन्तप
014c	शणसर्जरसं व्यक्तमानीतं गृहकर्मणि
014e   मुञ्जबल्वजवंशादि द्रव्यं सर्वं घृतोक्षितम्
015a	शिल्पिभिः सुकृतं ह्याप्तैर्विनीतैर्वेश्मकर्मणि
015c	विश्वस्तं मामयं पापो दग्धुकामः पुरोचनः
016a	इमां तु तां महाबुद्धिर्विदुरो दृष्टवांस्तदा
016c	आपदं तेन मां पार्थ स सम्बोधितवान्पुरा
017a	ते वयं बोधितास्तेन बुद्धवन्तोऽशिवं गृहम्
017c	आचार्यैः सुकृतं गूढैर्दुर्योधनवशानुगैः
018    भीम उवाच
018a	यदिदं गृहमाग्नेयं विहितं मन्यते भवान्
018c	तत्रैव साधु गच्छामो यत्र पूर्वोषिता वयम्
019    युधिष्ठिर उवाच
019a	इह यत्तैर्निराकारैर्वस्तव्यमिति रोचये
019c	नष्टैरिव विचिन्वद्भिर्गतिमिष्टां ध्रुवामितः
020a	यदि विन्देत चाकारमस्माकं हि पुरोचनः
020c	शीघ्रकारी ततो भूत्वा प्रसह्यापि दहेत नः
021a	नायं बिभेत्युपक्रोशादधर्माद्वा पुरोचनः
021c	तथा हि वर्तते मन्दः सुयोधनमते स्थितः
022a	अपि चेह प्रदग्धेषु भीष्मोऽस्मासु पितामहः
022c	कोपं कुर्यात्किमर्थं वा कौरवान्कोपयेत सः
022e   धर्म इत्येव कुप्येत तथान्ये कुरुपुङ्गवाः
023a	वयं तु यदि दाहस्य बिभ्यतः प्रद्रवेम हि
023c	स्पशैर्नो घातयेत्सार्वान्राज्यलुब्धः सुयोधनः
024a	अपदस्थान्पदे तिष्ठन्नपक्षान्पक्षसंस्थितः
024c	हीनकोशान्महाकोशः प्रयोगैर्घातयेद्ध्रुवम्
025a	तदस्माभिरिमं पापं तं च पापं सुयोधनम्
025c	वञ्चयद्भिर्निवस्तव्यं छन्नवासं क्वचित्क्वचित्
026a	ते वयं मृगयाशीलाश्चराम वसुधामिमाम्
026c	तथा नो विदिता मार्गा भविष्यन्ति पलायताम्
027a	भौमं च बिलमद्यैव करवाम सुसंवृतम्
027c	गूढोच्छ्वसान्न नस्तत्र हुताशः सम्प्रधक्ष्यति
028a	वसतोऽत्र यथा चास्मान्न बुध्येत पुरोचनः
028c	पौरो वापि जनः कश्चित्तथा कार्यमतन्द्रितैः
