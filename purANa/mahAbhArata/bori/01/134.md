BR0108134001    वैशम्पायन उवाच
BR0108134001a	ततः सर्वाः प्रकृतयो नगराद्वारणावतात्
BR0108134001c	सर्वमङ्गलसम्युक्ता यथाशास्त्रमतन्द्रिताः
BR0108134002a	श्रुत्वागतान्पाण्डुपुत्रान्नानायानैः सहस्रशः
BR0108134002c	अभिजग्मुर्नरश्रेष्ठाञ्श्रुत्वैव परया मुदा
BR0108134003a	ते समासाद्य कौन्तेयान्वारणावतका जनाः
BR0108134003c	कृत्वा जयाशिषः सर्वे परिवार्योपतस्थिरे
BR0108134004a	तैर्वृतः पुरुषव्याघ्रो धर्मराजो युधिष्ठिरः
BR0108134004c	विबभौ देवसङ्काशो वज्रपाणिरिवामरैः
BR0108134005a	सत्कृतास्ते तु पौरैश्च पौरान्सत्कृत्य चानघाः
BR0108134005c	अलङ्कृतं जनाकीर्णं विविशुर्वारणावतम्
BR0108134006a	ते प्रविश्य पुरं वीरास्तूर्णं जग्मुरथो गृहान्
BR0108134006c	ब्राह्मणानां महीपाल रतानां स्वेषु कर्मसु
BR0108134007a	नगराधिकृतानां च गृहाणि रथिनां तथा
BR0108134007c	उपतस्थुर्नरश्रेष्ठा वैश्यशूद्रगृहानपि
BR0108134008a	अर्चिताश्च नरैः पौरैः पाण्डवा भरतर्षभाः
BR0108134008c	जग्मुरावसथं पश्चात्पुरोचनपुरस्कृताः
BR0108134009a	तेभ्यो भक्ष्यान्नपानानि शयनानि शुभानि च
BR0108134009c	आसनानि च मुख्यानि प्रददौ स पुरोचनः
BR0108134010a	तत्र ते सत्कृतास्तेन सुमहार्हपरिच्छदाः
BR0108134010c	उपास्यमानाः पुरुषैरूषुः पुरनिवासिभिः
BR0108134011a	दशरात्रोषितानां तु तत्र तेषां पुरोचनः
BR0108134011c	निवेदयामास गृहं शिवाख्यमशिवं तदा
BR0108134012a	तत्र ते पुरुषव्याघ्रा विविशुः सपरिच्छदाः
BR0108134012c	पुरोचनस्य वचनात्कैलासमिव गुह्यकाः
BR0108134013a	तत्त्वगारमभिप्रेक्ष्य सर्वधर्मविशारदः
BR0108134013c	उवाचाग्नेयमित्येवं भीमसेनं युधिष्ठिरः
BR0108134013e   जिघ्रन्सोम्य वसागन्धं सर्पिर्जतुविमिश्रितम्
BR0108134014a	कृतं हि व्यक्तमाग्नेयमिदं वेश्म परन्तप
BR0108134014c	शणसर्जरसं व्यक्तमानीतं गृहकर्मणि
BR0108134014e   मुञ्जबल्वजवंशादि द्रव्यं सर्वं घृतोक्षितम्
BR0108134015a	शिल्पिभिः सुकृतं ह्याप्तैर्विनीतैर्वेश्मकर्मणि
BR0108134015c	विश्वस्तं मामयं पापो दग्धुकामः पुरोचनः
BR0108134016a	इमां तु तां महाबुद्धिर्विदुरो दृष्टवांस्तदा
BR0108134016c	आपदं तेन मां पार्थ स सम्बोधितवान्पुरा
BR0108134017a	ते वयं बोधितास्तेन बुद्धवन्तोऽशिवं गृहम्
BR0108134017c	आचार्यैः सुकृतं गूढैर्दुर्योधनवशानुगैः
BR0108134018    भीम उवाच
BR0108134018a	यदिदं गृहमाग्नेयं विहितं मन्यते भवान्
BR0108134018c	तत्रैव साधु गच्छामो यत्र पूर्वोषिता वयम्
BR0108134019    युधिष्ठिर उवाच
BR0108134019a	इह यत्तैर्निराकारैर्वस्तव्यमिति रोचये
BR0108134019c	नष्टैरिव विचिन्वद्भिर्गतिमिष्टां ध्रुवामितः
BR0108134020a	यदि विन्देत चाकारमस्माकं हि पुरोचनः
BR0108134020c	शीघ्रकारी ततो भूत्वा प्रसह्यापि दहेत नः
BR0108134021a	नायं बिभेत्युपक्रोशादधर्माद्वा पुरोचनः
BR0108134021c	तथा हि वर्तते मन्दः सुयोधनमते स्थितः
BR0108134022a	अपि चेह प्रदग्धेषु भीष्मोऽस्मासु पितामहः
BR0108134022c	कोपं कुर्यात्किमर्थं वा कौरवान्कोपयेत सः
BR0108134022e   धर्म इत्येव कुप्येत तथान्ये कुरुपुङ्गवाः
BR0108134023a	वयं तु यदि दाहस्य बिभ्यतः प्रद्रवेम हि
BR0108134023c	स्पशैर्नो घातयेत्सार्वान्राज्यलुब्धः सुयोधनः
BR0108134024a	अपदस्थान्पदे तिष्ठन्नपक्षान्पक्षसंस्थितः
BR0108134024c	हीनकोशान्महाकोशः प्रयोगैर्घातयेद्ध्रुवम्
BR0108134025a	तदस्माभिरिमं पापं तं च पापं सुयोधनम्
BR0108134025c	वञ्चयद्भिर्निवस्तव्यं छन्नवासं क्वचित्क्वचित्
BR0108134026a	ते वयं मृगयाशीलाश्चराम वसुधामिमाम्
BR0108134026c	तथा नो विदिता मार्गा भविष्यन्ति पलायताम्
BR0108134027a	भौमं च बिलमद्यैव करवाम सुसंवृतम्
BR0108134027c	गूढोच्छ्वसान्न नस्तत्र हुताशः सम्प्रधक्ष्यति
BR0108134028a	वसतोऽत्र यथा चास्मान्न बुध्येत पुरोचनः
BR0108134028c	पौरो वापि जनः कश्चित्तथा कार्यमतन्द्रितैः
