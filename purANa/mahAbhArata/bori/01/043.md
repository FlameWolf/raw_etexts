001	 सूत उवाच
001a	 वासुकिस्त्वब्रवीद्वाक्यं जरत्कारुमृषिं तदा
001c	 सनामा तव कन्येयं स्वसा मे तपसान्विता
002a	 भरिष्यामि च ते भार्यां प्रतीच्छेमां द्विजोत्तम
002c	 रक्षणं च करिष्येऽस्याः सर्वशक्त्या तपोधन
003a	 प्रतिश्रुते तु नागेन भरिष्ये भगिनीमिति
003c	 जरत्कारुस्तदा वेश्म भुजगस्य जगाम ह
004a	 तत्र मन्त्रविदां श्रेष्ठस्तपोवृद्धो महाव्रतः
004c	 जग्राह पाणिं धर्मात्मा विधिमन्त्रपुरस्कृतम्
005a	 ततो वासगृहं शुभ्रं पन्नगेन्द्रस्य सम्मतम्
005c	 जगाम भार्यामादाय स्तूयमानो महर्षिभिः
006a	 शयनं तत्र वै कॢप्तं स्पर्ध्यास्तरणसंवृतम्
006c	 तत्र भार्यासहायः स जरत्कारुरुवास ह
007a	 स तत्र समयं चक्रे भार्यया सह सत्तमः
007c	 विप्रियं मे न कर्तव्यं न च वाच्यं कदाचन
008a	 त्यजेयमप्रिये हि त्वां कृते वासं च ते गृहे
008c	 एतद्गृहाण वचनं मया यत्समुदीरितम्
009a	 ततः परमसंविग्ना स्वसा नागपतेस्तु सा
009c	 अतिदुःखान्विता वाचं तमुवाचैवमस्त्विति
010a	 तथैव सा च भर्तारं दुःखशीलमुपाचरत्
010c 	 उपायैः श्वेतकाकीयैः प्रियकामा यशस्विनी
011a	 ऋतुकाले ततः स्नाता कदाचिद्वासुकेः स्वसा
011c	 भर्तारं तं यथान्यायमुपतस्थे महामुनिम्
012a	 तत्र तस्याः समभवद्गर्भो ज्वलनसन्निभः
012c	 अतीव तपसा युक्तो वैश्वानरसमद्युतिः
012e	 शुक्लपक्षे यथा सोमो व्यवर्धत तथैव सः
013a	 ततः कतिपयाहस्य जरत्कारुर्महातपाः
013c	 उत्सङ्गेऽस्याः शिरः कृत्वा सुष्वाप परिखिन्नवत्
014a	 तस्मिंश्च सुप्ते विप्रेन्द्रे सवितास्तमियाद्गिरिम्
014c	 अह्नः परिक्षये ब्रह्मंस्ततः साचिन्तयत्तदा
014e	 वासुकेर्भगिनी भीता धर्मलोपान्मनस्विनी
015a	 किं नु मे सुकृतं भूयाद्भर्तुरुत्थापनं न वा
015c	 दुःखशीलो हि धर्मात्मा कथं नास्यापराध्नुयाम्
016a	 कोपो वा धर्मशीलस्य धर्मलोपोऽथ वा पुनः
016c	 धर्मलोपो गरीयान्वै स्यादत्रेत्यकरोन्मनः
017a	 उत्थापयिष्ये यद्येनं ध्रुवं कोपं करिष्यति
017c	 धर्मलोपो भवेदस्य सन्ध्यातिक्रमणे ध्रुवम्
018a	 इति निश्चित्य मनसा जरत्कारुर्भुजङ्गमा
018c	 तमृषिं दीप्ततपसं शयानमनलोपमम्
018e	 उवाचेदं वचः श्लक्ष्णं ततो मधुरभाषिणी
019a	 उत्तिष्ठ त्वं महाभाग सूर्योऽस्तमुपगच्छति
019c	 सन्ध्यामुपास्स्व भगवन्नपः स्पृष्ट्वा यतव्रतः
020a	 प्रादुष्कृताग्निहोत्रोऽयं मुहूर्तो रम्यदारुणः
020c	 सन्ध्या प्रवर्तते चेयं पश्चिमायां दिशि प्रभो
021a	 एवमुक्तः स भगवाञ्जरत्कारुर्महातपाः
021c	 भार्यां प्रस्फुरमाणोष्ठ इदं वचनमब्रवीत्
022a	 अवमानः प्रयुक्तोऽयं त्वया मम भुजङ्गमे
022c	 समीपे ते न वत्स्यामि गमिष्यामि यथागतम्
023a	 न हि तेजोऽस्ति वामोरु मयि सुप्ते विभावसोः
023c	 अस्तं गन्तुं यथाकालमिति मे हृदि वर्तते
024a	 न चाप्यवमतस्येह वस्तुं रोचेत कस्यचित्
024c	 किं पुनर्धर्मशीलस्य मम वा मद्विधस्य वा
025a	 एवमुक्ता जरत्कारुर्भर्त्रा हृदयकम्पनम्
025c	 अब्रवीद्भगिनी तत्र वासुकेः सन्निवेशने
026a	 नावमानात्कृतवती तवाहं प्रतिबोधनम्
026c	 धर्मलोपो न ते विप्र स्यादित्येतत्कृतं मया
027a	 उवाच भार्यामित्युक्तो जरत्कारुर्महातपाः
027c	 ऋषिः कोपसमाविष्टस्त्यक्तुकामो भुजङ्गमाम्
028a	 न मे वागनृतं प्राह गमिष्येऽहं भुजङ्गमे
028c	 समयो ह्येष मे पूर्वं त्वया सह मिथः कृतः
029a	 सुखमस्म्युषितो भद्रे ब्रूयास्त्वं भ्रातरं शुभे
029c	 इतो मयि गते भीरु गतः स भगवानिति
029e	 त्वं चापि मयि निष्क्रान्ते न शोकं कर्तुमर्हसि
030a	 इत्युक्ता सानवद्याङ्गी प्रत्युवाच पतिं तदा
030c	 जरत्कारुं जरत्कारुश्चिन्ताशोकपरायणा
031a	 बाष्पगद्गदया वाचा मुखेन परिशुष्यता
031c	 कृताञ्जलिर्वरारोहा पर्यश्रुनयना ततः
031e	 धैर्यमालम्ब्य वामोरूर्हृदयेन प्रवेपता
032a	 न मामर्हसि धर्मज्ञ परित्यक्तुमनागसम्
032c	 धर्मे स्थितां स्थितो धर्मे सदा प्रियहिते रताम्
033a	 प्रदाने कारणं यच्च मम तुभ्यं द्विजोत्तम
033c	 तदलब्धवतीं मन्दां किं मां वक्ष्यति वासुकिः
034a	 मातृशापाभिभूतानां ज्ञातीनां मम सत्तम
034c	 अपत्यमीप्षितं त्वत्तस्तच्च तावन्न दृश्यते
035a	 त्वत्तो ह्यपत्यलाभेन ज्ञातीनां मे शिवं भवेत्
035c	 सम्प्रयोगो भवेन्नायं मम मोघस्त्वया द्विज
036a	 ज्ञातीनां हितमिच्छन्ती भगवंस्त्वां प्रसादये
036c	 इममव्यक्तरूपं मे गर्भमाधाय सत्तम
036e	 कथं त्यक्त्वा महात्मा सन्गन्तुमिच्छस्यनागसम्
037a	 एवमुक्तस्तु स मुनिर्भार्यां वचनमब्रवीत्
037c	 यद्युक्तमनुरूपं च जरत्कारुस्तपोधनः
038a	 अस्त्येष गर्भः सुभगे तव वैश्वानरोपमः
038c	 ऋषिः परमधर्मात्मा वेदवेदाङ्गपारगः
039a	 एवमुक्त्वा स धर्मात्मा जरत्कारुर्महानृषिः
039c	 उग्राय तपसे भूयो जगाम कृतनिश्चयः
