BR0104008001 	सूत उवाच
BR0104008001a	स चापि च्यवनो ब्रह्मन्भार्गवोऽजनयत्सुतम्
BR0104008001c	सुकन्यायां महात्मानं प्रमतिं दीप्ततेजसम्
BR0104008002a	प्रमतिस्तु रुरुं नाम घृताच्यां समजीजनत्
BR0104008002c	रुरुः प्रमद्वरायां तु शुनकं समजीजनत्
BR0104008003a	तस्य ब्रह्मन्रुरोः सर्वं चरितं भूरितेजसः
BR0104008003c	विस्तरेण प्रवक्ष्यामि तच्छृणु त्वमशेषतः
BR0104008004a	ऋषिरासीन्महान्पूर्वं तपोविद्यासमन्वितः
BR0104008004c	स्थूलकेश इति ख्यातः सर्वभूतहिते रतः
BR0104008005a	एतस्मिन्नेव काले तु मेनकायां प्रजज्ञिवान्
BR0104008005c	गन्धर्वराजो विप्रर्षे विश्वावसुरिति श्रुतः
BR0104008006a	अथाप्सरा मेनका सा तं गर्भं भृगुनन्दन
BR0104008006c	उत्ससर्ज यथाकालं स्थूलकेशाश्रमं प्रति
BR0104008007a	उत्सृज्य चैव तं गर्भं नद्यास्तीरे जगाम ह
BR0104008007c	कन्याममरगर्भाभां ज्वलन्तीमिव च श्रिया
BR0104008008a	तां ददर्श समुत्सृष्टां नदीतीरे महानृषिः
BR0104008008c	स्थूलकेशः स तेजस्वी विजने बन्धुवर्जिताम्
BR0104008009a	स तां दृष्ट्वा तदा कन्यां स्थूलकेशो द्विजोत्तमः
BR0104008009c	जग्राहाथ मुनिश्रेष्ठः कृपाविष्टः पुपोष च
BR0104008009e	ववृधे सा वरारोहा तस्याश्रमपदे शुभा
BR0104008010a	प्रमदाभ्यो वरा सा तु सर्वरूपगुणान्विता
BR0104008010c	ततः प्रमद्वरेत्यस्या नाम चक्रे महानृषिः
BR0104008011a	तामाश्रमपदे तस्य रुरुर्दृष्ट्वा प्रमद्वराम्
BR0104008011c	बभूव किल धर्मात्मा मदनानुगतात्मवान्
BR0104008012a	पितरं सखिभिः सोऽथ वाचयामास भार्गवः
BR0104008012c	प्रमतिश्चाभ्ययाच्छ्रुत्वा स्थूलकेशं यशस्विनम्
BR0104008013a	ततः प्रादात्पिता कन्यां रुरवे तां प्रमद्वराम्
BR0104008013c	विवाहं स्थापयित्वाग्रे नक्षत्रे भगदैवते
BR0104008014a	ततः कतिपयाहस्य विवाहे समुपस्थिते
BR0104008014c	सखीभिः क्रीडती सार्धं सा कन्या वरवर्णिनी
BR0104008015a	नापश्यत प्रसुप्तं वै भुजगं तिर्यगायतम्
BR0104008015c	पदा चैनं समाक्रामन्मुमूर्षुः कालचोदिता
BR0104008016a	स तस्याः सम्प्रमत्तायाश्चोदितः कालधर्मणा
BR0104008016c	विषोपलिप्तान्दशनान्भृशमङ्गे न्यपातयत्
BR0104008017a	सा दष्टा सहसा भूमौ पतिता गतचेतना
BR0104008017c	व्यसुरप्रेक्षणीयापि प्रेक्षणीयतमाकृतिः
BR0104008018a	प्रसुप्तेवाभवच्चापि भुवि सर्पविषार्दिता
BR0104008018c	भूयो मनोहरतरा बभूव तनुमध्यमा
BR0104008019a	ददर्श तां पिता चैव ते चैवान्ये तपस्विनः
BR0104008019c	विचेष्टमानां पतितां भूतले पद्मवर्चसम्
BR0104008020a	ततः सर्वे द्विजवराः समाजग्मुः कृपान्विताः
BR0104008020c	स्वस्त्यात्रेयो महाजानुः कुशिकः शङ्खमेखलः
BR0104008021a	भारद्वाजः कौणकुत्स आर्ष्टिषेणोऽथ गौतमः
BR0104008021c	प्रमतिः सह पुत्रेण तथान्ये वनवासिनः
BR0104008022a	तां ते कन्यां व्यसुं दृष्ट्वा भुजगस्य विषार्दिताम्
BR0104008022c	रुरुदुः कृपयाविष्टा रुरुस्त्वार्तो बहिर्ययौ
