001 	सूत उवाच
001a	स चापि च्यवनो ब्रह्मन्भार्गवोऽजनयत्सुतम्
001c	सुकन्यायां महात्मानं प्रमतिं दीप्ततेजसम्
002a	प्रमतिस्तु रुरुं नाम घृताच्यां समजीजनत्
002c	रुरुः प्रमद्वरायां तु शुनकं समजीजनत्
003a	तस्य ब्रह्मन्रुरोः सर्वं चरितं भूरितेजसः
003c	विस्तरेण प्रवक्ष्यामि तच्छृणु त्वमशेषतः
004a	ऋषिरासीन्महान्पूर्वं तपोविद्यासमन्वितः
004c	स्थूलकेश इति ख्यातः सर्वभूतहिते रतः
005a	एतस्मिन्नेव काले तु मेनकायां प्रजज्ञिवान्
005c	गन्धर्वराजो विप्रर्षे विश्वावसुरिति श्रुतः
006a	अथाप्सरा मेनका सा तं गर्भं भृगुनन्दन
006c	उत्ससर्ज यथाकालं स्थूलकेशाश्रमं प्रति
007a	उत्सृज्य चैव तं गर्भं नद्यास्तीरे जगाम ह
007c	कन्याममरगर्भाभां ज्वलन्तीमिव च श्रिया
008a	तां ददर्श समुत्सृष्टां नदीतीरे महानृषिः
008c	स्थूलकेशः स तेजस्वी विजने बन्धुवर्जिताम्
009a	स तां दृष्ट्वा तदा कन्यां स्थूलकेशो द्विजोत्तमः
009c	जग्राहाथ मुनिश्रेष्ठः कृपाविष्टः पुपोष च
009e	ववृधे सा वरारोहा तस्याश्रमपदे शुभा
010a	प्रमदाभ्यो वरा सा तु सर्वरूपगुणान्विता
010c	ततः प्रमद्वरेत्यस्या नाम चक्रे महानृषिः
011a	तामाश्रमपदे तस्य रुरुर्दृष्ट्वा प्रमद्वराम्
011c	बभूव किल धर्मात्मा मदनानुगतात्मवान्
012a	पितरं सखिभिः सोऽथ वाचयामास भार्गवः
012c	प्रमतिश्चाभ्ययाच्छ्रुत्वा स्थूलकेशं यशस्विनम्
013a	ततः प्रादात्पिता कन्यां रुरवे तां प्रमद्वराम्
013c	विवाहं स्थापयित्वाग्रे नक्षत्रे भगदैवते
014a	ततः कतिपयाहस्य विवाहे समुपस्थिते
014c	सखीभिः क्रीडती सार्धं सा कन्या वरवर्णिनी
015a	नापश्यत प्रसुप्तं वै भुजगं तिर्यगायतम्
015c	पदा चैनं समाक्रामन्मुमूर्षुः कालचोदिता
016a	स तस्याः सम्प्रमत्तायाश्चोदितः कालधर्मणा
016c	विषोपलिप्तान्दशनान्भृशमङ्गे न्यपातयत्
017a	सा दष्टा सहसा भूमौ पतिता गतचेतना
017c	व्यसुरप्रेक्षणीयापि प्रेक्षणीयतमाकृतिः
018a	प्रसुप्तेवाभवच्चापि भुवि सर्पविषार्दिता
018c	भूयो मनोहरतरा बभूव तनुमध्यमा
019a	ददर्श तां पिता चैव ते चैवान्ये तपस्विनः
019c	विचेष्टमानां पतितां भूतले पद्मवर्चसम्
020a	ततः सर्वे द्विजवराः समाजग्मुः कृपान्विताः
020c	स्वस्त्यात्रेयो महाजानुः कुशिकः शङ्खमेखलः
021a	भारद्वाजः कौणकुत्स आर्ष्टिषेणोऽथ गौतमः
021c	प्रमतिः सह पुत्रेण तथान्ये वनवासिनः
022a	तां ते कन्यां व्यसुं दृष्ट्वा भुजगस्य विषार्दिताम्
022c	रुरुदुः कृपयाविष्टा रुरुस्त्वार्तो बहिर्ययौ
