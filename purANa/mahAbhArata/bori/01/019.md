BR0105019001	सूत उवाच
BR0105019001a	ततो रजन्यां व्युष्टायां प्रभात उदिते रवौ
BR0105019001c	कद्रूश्च विनता चैव भगिन्यौ ते तपोधन
BR0105019002a	अमर्षिते सुसंरब्धे दास्ये कृतपणे तदा
BR0105019002c	जग्मतुस्तुरगं द्रष्टुमुच्छैःश्रवसमन्तिकात्
BR0105019003a	ददृशाते तदा तत्र समुद्रं निधिमम्भसाम्
BR0105019003c	तिमिङ्गिलझषाकीर्णं मकरैरावृतं तथा
BR0105019004a	सत्त्वैश्च बहुसाहस्रैर्नानारूपैः समावृतम्
BR0105019004c	उग्रैर्नित्यमनाधृष्यं कूर्मग्राहसमाकुलम्
BR0105019005a	आकरं सर्वरत्नानामालयं वरुणस्य च
BR0105019005c	नागानामालयं रम्यमुत्तमं सरितां पतिम्
BR0105019006a	पातालज्वलनावासमसुराणां च बन्धनम्
BR0105019006c	भयङ्करं च सत्त्वानां पयसां निधिमर्णवम्
BR0105019007a	शुभं दिव्यममर्त्यानाममृतस्याकरं परम्
BR0105019007c	अप्रमेयमचिन्त्यं च सुपुण्यजलमद्भुतम्
BR0105019008a	घोरं जलचरारावरौद्रं भैरवनिस्वनम्
BR0105019008c	गम्भीरावर्तकलिलं सर्वभूतभयङ्करम्
BR0105019009a	वेलादोलानिलचलं क्षोभोद्वेगसमुत्थितम्
BR0105019009c	वीचीहस्तैः प्रचलितैर्नृत्यन्तमिव सर्वशः
BR0105019010a	चन्द्रवृद्धिक्षयवशादुद्वृत्तोर्मिदुरासदम्
BR0105019010c	पाञ्चजन्यस्य जननं रत्नाकरमनुत्तमम्
BR0105019011a	गां विन्दता भगवता गोविन्देनामितौजसा
BR0105019011c	वराहरूपिणा चान्तर्विक्षोभितजलाविलम्
BR0105019012a	ब्रह्मर्षिणा च तपता वर्षाणां शतमत्रिणा
BR0105019012c	अनासादितगाधं च पातालतलमव्ययम्
BR0105019013a	अध्यात्मयोगनिद्रां च पद्मनाभस्य सेवतः
BR0105019013c	युगादिकालशयनं विष्णोरमिततेजसः
BR0105019014a	वडवामुखदीप्ताग्नेस्तोयहव्यप्रदं शुभम्
BR0105019014c	अगाधपारं विस्तीर्णमप्रमेयं सरित्पतिम्
BR0105019015a	महानदीभिर्बह्वीभिः स्पर्धयेव सहस्रशः
BR0105019015c	अभिसार्यमाणमनिशं ददृशाते महार्णवम्
BR0105019016a	गम्भीरं तिमिमकरोग्रसङ्कुलं तं; गर्जन्तं जलचररावरौद्रनादैः
BR0105019016c	विस्तीर्णं ददृशतुरम्बरप्रकाशं; तेऽगाधं निधिमुरुमम्भसामनन्तम्
BR0105019017a	इत्येवं झषमकरोर्मिसङ्कुलं तं; गम्भीरं विकसितमम्बरप्रकाशम्
BR0105019017c	पातालज्वलनशिखाविदीपितं तं; पश्यन्त्यौ द्रुतमभिपेततुस्तदानीम्
