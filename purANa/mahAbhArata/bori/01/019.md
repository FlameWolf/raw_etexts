001	सूत उवाच
001a	ततो रजन्यां व्युष्टायां प्रभात उदिते रवौ
001c	कद्रूश्च विनता चैव भगिन्यौ ते तपोधन
002a	अमर्षिते सुसंरब्धे दास्ये कृतपणे तदा
002c	जग्मतुस्तुरगं द्रष्टुमुच्छैःश्रवसमन्तिकात्
003a	ददृशाते तदा तत्र समुद्रं निधिमम्भसाम्
003c	तिमिङ्गिलझषाकीर्णं मकरैरावृतं तथा
004a	सत्त्वैश्च बहुसाहस्रैर्नानारूपैः समावृतम्
004c	उग्रैर्नित्यमनाधृष्यं कूर्मग्राहसमाकुलम्
005a	आकरं सर्वरत्नानामालयं वरुणस्य च
005c	नागानामालयं रम्यमुत्तमं सरितां पतिम्
006a	पातालज्वलनावासमसुराणां च बन्धनम्
006c	भयङ्करं च सत्त्वानां पयसां निधिमर्णवम्
007a	शुभं दिव्यममर्त्यानाममृतस्याकरं परम्
007c	अप्रमेयमचिन्त्यं च सुपुण्यजलमद्भुतम्
008a	घोरं जलचरारावरौद्रं भैरवनिस्वनम्
008c	गम्भीरावर्तकलिलं सर्वभूतभयङ्करम्
009a	वेलादोलानिलचलं क्षोभोद्वेगसमुत्थितम्
009c	वीचीहस्तैः प्रचलितैर्नृत्यन्तमिव सर्वशः
010a	चन्द्रवृद्धिक्षयवशादुद्वृत्तोर्मिदुरासदम्
010c	पाञ्चजन्यस्य जननं रत्नाकरमनुत्तमम्
011a	गां विन्दता भगवता गोविन्देनामितौजसा
011c	वराहरूपिणा चान्तर्विक्षोभितजलाविलम्
012a	ब्रह्मर्षिणा च तपता वर्षाणां शतमत्रिणा
012c	अनासादितगाधं च पातालतलमव्ययम्
013a	अध्यात्मयोगनिद्रां च पद्मनाभस्य सेवतः
013c	युगादिकालशयनं विष्णोरमिततेजसः
014a	वडवामुखदीप्ताग्नेस्तोयहव्यप्रदं शुभम्
014c	अगाधपारं विस्तीर्णमप्रमेयं सरित्पतिम्
015a	महानदीभिर्बह्वीभिः स्पर्धयेव सहस्रशः
015c	अभिसार्यमाणमनिशं ददृशाते महार्णवम्
016a	गम्भीरं तिमिमकरोग्रसङ्कुलं तं; गर्जन्तं जलचररावरौद्रनादैः
016c	विस्तीर्णं ददृशतुरम्बरप्रकाशं; तेऽगाधं निधिमुरुमम्भसामनन्तम्
017a	इत्येवं झषमकरोर्मिसङ्कुलं तं; गम्भीरं विकसितमम्बरप्रकाशम्
017c	पातालज्वलनशिखाविदीपितं तं; पश्यन्त्यौ द्रुतमभिपेततुस्तदानीम्
