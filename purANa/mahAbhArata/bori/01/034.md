001 	सूत उवाच
001a	श्रुत्वा तु वचनं तेषां सर्वेषामिति चेति च
001c	वासुकेश्च वचः श्रुत्वा एलापत्रोऽब्रवीदिदम्
002a	न स यज्ञो न भविता न स राजा तथाविधः
002c	जनमेजयः पाण्डवेयो यतोऽस्माकं महाभयम्
003a	दैवेनोपहतो राजन्यो भवेदिह पूरुषः
003c	स दैवमेवाश्रयते नान्यत्तत्र परायणम्
004a	तदिदं दैवमस्माकं भयं पन्नगसत्तमाः
004c	दैवमेवाश्रयामोऽत्र शृणुध्वं च वचो मम
005a	अहं शापे समुत्सृष्टे समश्रौषं वचस्तदा
005c	मातुरुत्सङ्गमारूढो भयात्पन्नगसत्तमाः
006a	देवानां पन्नगश्रेष्ठास्तीक्ष्णास्तीक्ष्णा इति प्रभो
006c	पितामहमुपागम्य दुःखार्तानां महाद्युते
007 	देवा ऊचुः
007a	का हि लब्ध्वा प्रियान्पुत्राञ्शपेदेवं पितामह
007c	ऋते कद्रूं तीक्ष्णरूपां देवदेव तवाग्रतः
008a	तथेति च वचस्तस्यास्त्वयाप्युक्तं पितामह
008c	एतदिच्छाम विज्ञातुं कारणं यन्न वारिता
009 	ब्रह्मोवाच
009a	बहवः पन्नगास्तीक्ष्णा भीमवीर्या विषोल्बणाः
009c	प्रजानां हितकामोऽहं न निवारितवांस्तदा
010a	ये दन्दशूकाः क्षुद्राश्च पापचारा विषोल्बणाः
010c	तेषां विनाशो भविता न तु ये धर्मचारिणः
011a	यन्निमित्तं च भविता मोक्षस्तेषां महाभयात्
011c	पन्नगानां निबोधध्वं तस्मिन्काले तथागते
012a	यायावरकुले धीमान्भविष्यति महानृषिः
012c	जरत्कारुरिति ख्यातस्तेजस्वी नियतेन्द्रियः
013a	तस्य पुत्रो जरत्कारोरुत्पत्स्यति महातपाः
013c	आस्तीको नाम यज्ञं स प्रतिषेत्स्यति तं तदा
013e	तत्र मोक्ष्यन्ति भुजगा ये भविष्यन्ति धार्मिकाः
014	देवा ऊचुः
014a	स मुनिप्रवरो देव जरत्कारुर्महातपाः
014c	कस्यां पुत्रं महात्मानं जनयिष्यति वीर्यवान्
015	ब्रह्मोवाच
015a	सनामायां सनामा स कन्यायां द्विजसत्तमः
015c	अपत्यं वीर्यवान्देवा वीर्यवज्जनयिष्यति
016a	एलापत्र उवाच
016a	एवमस्त्विति तं देवाः पितामहमथाब्रुवन्
016c	उक्त्वा चैवं गता देवाः स च देवः पितामहः
017a	सोऽहमेवं प्रपश्यामि वासुके भगिनीं तव
017c	जरत्कारुरिति ख्यातां तां तस्मै प्रतिपादय
018a	भैक्षवद्भिक्षमाणाय नागानां भयशान्तये
018c	ऋषये सुव्रताय त्वमेष मोक्षः श्रुतो मया
