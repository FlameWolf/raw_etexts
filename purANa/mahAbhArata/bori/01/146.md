BR0110146001	ब्राह्मण्युवाच
BR0110146001a	न सन्तापस्त्वया कार्यः प्राकृतेनेव कर्हिचित्
BR0110146001c	न हि सन्तापकालोऽयं वैद्यस्य तव विद्यते
BR0110146002a	अवश्यं निधनं सर्वैर्गन्तव्यमिह मानवैः
BR0110146002c	अवश्यभाविन्यर्थे वै सन्तापो नेह विद्यते
BR0110146003a	भार्या पुत्रोऽथ दुहिता सर्वमात्मार्थमिष्यते
BR0110146003c	व्यथां जहि सुबुद्ध्या त्वं स्वयं यास्यामि तत्र वै
BR0110146004a	एतद्धि परमं नार्याः कार्यं लोके सनातनम्
BR0110146004c	प्राणानपि परित्यज्य यद्भर्तृहितमाचरेत्
BR0110146005a	तच्च तत्र कृतं कर्म तवापीह सुखावहम्
BR0110146005c	भवत्यमुत्र चाक्षय्यं लोकेऽस्मिंश्च यशस्करम्
BR0110146006a	एष चैव गुरुर्धर्मो यं प्रवक्षाम्यहं तव
BR0110146006c	अर्थश्च तव धर्मश्च भूयानत्र प्रदृश्यते
BR0110146007a	यदर्थमिष्यते भार्या प्राप्तः सोऽर्थस्त्वया मयि
BR0110146007c	कन्या चैव कुमारश्च कृताहमनृणा त्वया
BR0110146008a	समर्थः पोषणे चासि सुतयो रक्षणे तथा
BR0110146008c	न त्वहं सुतयोः शक्ता तथा रक्षणपोषणे
BR0110146009a	मम हि त्वद्विहीनायाः सर्वकामा न आपदः
BR0110146009c	कथं स्यातां सुतौ बालौ भवेयं च कथं त्वहम्
BR0110146010a	कथं हि विधवानाथा बालपुत्रा विना त्वया
BR0110146010c	मिथुनं जीवयिष्यामि स्थिता साधुगते पथि
BR0110146011a	अहङ्कृतावलिप्तैश्च प्रार्थ्यमानामिमां सुताम्
BR0110146011c	अयुक्तैस्तव सम्बन्धे कथं शक्ष्यामि रक्षितुम्
BR0110146012a	उत्सृष्टमामिषं भूमौ प्रार्थयन्ति यथा खगाः
BR0110146012c	प्रार्थयन्ति जनाः सर्वे वीरहीनां तथा स्त्रियम्
BR0110146013a	साहं विचाल्यमाना वै प्रार्थ्यमाना दुरात्मभिः
BR0110146013c	स्थातुं पथि न शक्ष्यामि सज्जनेष्टे द्विजोत्तम
BR0110146014a	कथं तव कुलस्यैकामिमां बालामसंस्कृताम्
BR0110146014c	पितृपैतामहे मार्गे नियोक्तुमहमुत्सहे
BR0110146015a	कथं शक्ष्यामि बालेऽस्मिन्गुणानाधातुमीप्सितान् 
BR0110146015c	अनाथे सर्वतो लुप्ते यथा त्वं धर्मदर्शिवान्
BR0110146016a	इमामपि च ते बालामनाथां परिभूय माम्
BR0110146016c	अनर्हाः प्रार्थयिष्यन्ति शूद्रा वेदश्रुतिं यथा
BR0110146017a	तां चेदहं न दित्सेयं त्वद्गुणैरुपबृंहिताम्
BR0110146017c	प्रमथ्यैनां हरेयुस्ते हविर्ध्वाङ्क्षा इवाध्वरात्
BR0110146018a	सम्प्रेक्षमाणा पुत्रं ते नानुरूपमिवात्मनः
BR0110146018c	अनर्हवशमापन्नामिमां चापि सुतां तव
BR0110146019a	अवज्ञाता च लोकस्य तथात्मानमजानती
BR0110146019c	अवलिप्तैर्नरैर्ब्रह्मन्मरिष्यामि न संशयः
BR0110146020a	तौ विहीनौ मया बालौ त्वया चैव ममात्मजौ
BR0110146020c	विनश्येतां न सन्देहो मत्स्याविव जलक्षये
BR0110146021a	त्रितयं सर्वथाप्येवं विनशिष्यत्यसंशयम्
BR0110146021c	त्वया विहीनं तस्मात्त्वं मां परित्यक्तुमर्हसि
BR0110146022a	व्युष्टिरेषा परा स्त्रीणां पूर्वं भर्तुः परा गतिः
BR0110146022c	न तु ब्राह्मण पुत्राणां विषये परिवर्तितुम्
BR0110146023a	परित्यक्तः सुतश्चायं दुहितेयं तथा मया
BR0110146023c	बान्धवाश्च परित्यक्तास्त्वदर्थं जीवितं च मे
BR0110146024a	यज्ञैस्तपोभिर्नियमैर्दानैश्च विविधैस्तथा
BR0110146024c	विशिष्यते स्त्रिया भर्तुर्नित्यं प्रियहिते स्थितिः
BR0110146025a	तदिदं यच्चिकीर्षामि धर्म्यं परमसम्मतम्
BR0110146025c	इष्टं चैव हितं चैव तव चैव कुलस्य च
BR0110146026a	इष्टानि चाप्यपत्यानि द्रव्याणि सुहृदः प्रियाः
BR0110146026c	आपद्धर्मविमोक्षाय भार्या चापि सतां मतम्
BR0110146027a	एकतो वा कुलं कृत्स्नमात्मा वा कुलवर्धन
BR0110146027c	न समं सर्वमेवेति बुधानामेष निश्चयः
BR0110146028a	स कुरुष्व मया कार्यं तारयात्मानमात्मना
BR0110146028c	अनुजानीहि मामार्य सुतौ मे परिरक्ष च
BR0110146029a	अवध्याः स्त्रिय इत्याहुर्धर्मज्ञा धर्मनिश्चये
BR0110146029c	धर्मज्ञान्राक्षसानाहुर्न हन्यात्स च मामपि
BR0110146030a	निःसंशयो वधः पुंसां स्त्रीणां संशयितो वधः
BR0110146030c	अतो मामेव धर्मज्ञ प्रस्थापयितुमर्हसि
BR0110146031a	भुक्तं प्रियाण्यवाप्तानि धर्मश्च चरितो मया
BR0110146031c	त्वत्प्रसूतिः प्रिया प्राप्ता न मां तप्स्यत्यजीवितम्
BR0110146032a	जातपुत्रा च वृद्धा च प्रियकामा च ते सदा
BR0110146032c	समीक्ष्यैतदहं सर्वं व्यवसायं करोम्यतः
BR0110146033a	उत्सृज्यापि च मामार्य वेत्स्यस्यन्यामपि स्त्रियम्
BR0110146033c	ततः प्रतिष्ठितो धर्मो भविष्यति पुनस्तव
BR0110146034a	न चाप्यधर्मः कल्याण बहुपत्नीकता नृणाम्
BR0110146034c	स्त्रीणामधर्मः सुमहान्भर्तुः पूर्वस्य लङ्घने
BR0110146035a	एतत्सर्वं समीक्ष्य त्वमात्मत्यागं च गर्हितम्
BR0110146035c	आत्मानं तारय मया कुलं चेमौ च दारकौ
BR0110146036	वैशम्पायन उवाच
BR0110146036a	एवमुक्तस्तया भर्ता तां समालिङ्ग्य भारत
BR0110146036c	मुमोच बाष्पं शनकैः सभार्यो भृशदुःखितः
