BR0108131001	वैशम्पायन उवाच
BR0108131001a	ततो दुर्योधनो राजा सर्वास्ताः प्रकृतीः शनैः
BR0108131001c	अर्थमानप्रदानाभ्यां सञ्जहार सहानुजः
BR0108131002a	धृतराष्ट्रप्रयुक्तास्तु केचित्कुशलमन्त्रिणः
BR0108131002c	कथयाञ्चक्रिरे रम्यं नगरं वारणावतम्
BR0108131003a	अयं समाजः सुमहान्रमणीयतमो भुवि
BR0108131003c	उपस्थितः पशुपतेर्नगरे वारणावते
BR0108131004a	सर्वरत्नसमाकीर्णे पुंसां देशे मनोरमे
BR0108131004c	इत्येवं धृतराष्ट्रस्य वचनाच्चक्रिरे कथाः
BR0108131005a	कथ्यमाने तथा रम्ये नगरे वारणावते
BR0108131005c	गमने पाण्डुपुत्राणां जज्ञे तत्र मतिर्नृप
BR0108131006a	यदा त्वमन्यत नृपो जातकौतूहला इति
BR0108131006c	उवाचैनानथ तदा पाण्डवानम्बिकासुतः
BR0108131007a	ममेमे पुरुषा नित्यं कथयन्ति पुनः पुनः
BR0108131007c	रमणीयतरं लोके नगरं वारणावतम्
BR0108131008a	ते तात यदि मन्यध्वमुत्सवं वारणावते
BR0108131008c	सगणाः सानुयात्राश्च विहरध्वं यथामराः
BR0108131009a	ब्राह्मणेभ्यश्च रत्नानि गायनेभ्यश्च सर्वशः
BR0108131009c	प्रयच्छध्वं यथाकामं देवा इव सुवर्चसः
BR0108131010a	कञ्चित्कालं विहृत्यैवमनुभूय परां मुदम्
BR0108131010c	इदं वै हास्तिनपुरं सुखिनः पुनरेष्यथ
BR0108131011a	धृतराष्ट्रस्य तं काममनुबुद्ध्वा युधिष्ठिरः
BR0108131011c	आत्मनश्चासहायत्वं तथेति प्रत्युवाच तम्
BR0108131012a	ततो भीष्मं महाप्राज्ञं विदुरं च महामतिम्
BR0108131012c	द्रोणं च बाह्लिकं चैव सोमदत्तं च कौरवम्
BR0108131013a	कृपमाचार्यपुत्रं च गान्धारीं च यशस्विनीम्
BR0108131013c	युधिष्ठिरः शनैर्दीनमुवाचेदं वचस्तदा
BR0108131014a	रमणीये जनाकीर्णे नगरे वारणावते
BR0108131014c	सगणास्तात वत्स्यामो धृतराष्ट्रस्य शासनात्
BR0108131015a	प्रसन्नमनसः सर्वे पुण्या वाचो विमुञ्चत
BR0108131015c	आशीर्भिर्वर्धितानस्मान्न पापं प्रसहिष्यति
BR0108131016a	एवमुक्तास्तु ते सर्वे पाण्डुपुत्रेण कौरवाः
BR0108131016c	प्रसन्नवदना भूत्वा तेऽभ्यवर्तन्त पाण्डवान्
BR0108131017a	स्वस्त्यस्तु वः पथि सदा भूतेभ्यश्चैव सर्वशः
BR0108131017c	मा च वोऽस्त्वशुभं किञ्चित्सर्वतः पाण्डुनन्दनाः
BR0108131018a	ततः कृतस्वस्त्ययना राज्यलाभाय पाण्डवाः
BR0108131018c	कृत्वा सर्वाणि कार्याणि प्रययुर्वारणावतम्
