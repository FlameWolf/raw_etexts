001	वैशम्पायन उवाच
001a	ततो दुर्योधनो राजा सर्वास्ताः प्रकृतीः शनैः
001c	अर्थमानप्रदानाभ्यां सञ्जहार सहानुजः
002a	धृतराष्ट्रप्रयुक्तास्तु केचित्कुशलमन्त्रिणः
002c	कथयाञ्चक्रिरे रम्यं नगरं वारणावतम्
003a	अयं समाजः सुमहान्रमणीयतमो भुवि
003c	उपस्थितः पशुपतेर्नगरे वारणावते
004a	सर्वरत्नसमाकीर्णे पुंसां देशे मनोरमे
004c	इत्येवं धृतराष्ट्रस्य वचनाच्चक्रिरे कथाः
005a	कथ्यमाने तथा रम्ये नगरे वारणावते
005c	गमने पाण्डुपुत्राणां जज्ञे तत्र मतिर्नृप
006a	यदा त्वमन्यत नृपो जातकौतूहला इति
006c	उवाचैनानथ तदा पाण्डवानम्बिकासुतः
007a	ममेमे पुरुषा नित्यं कथयन्ति पुनः पुनः
007c	रमणीयतरं लोके नगरं वारणावतम्
008a	ते तात यदि मन्यध्वमुत्सवं वारणावते
008c	सगणाः सानुयात्राश्च विहरध्वं यथामराः
009a	ब्राह्मणेभ्यश्च रत्नानि गायनेभ्यश्च सर्वशः
009c	प्रयच्छध्वं यथाकामं देवा इव सुवर्चसः
010a	कञ्चित्कालं विहृत्यैवमनुभूय परां मुदम्
010c	इदं वै हास्तिनपुरं सुखिनः पुनरेष्यथ
011a	धृतराष्ट्रस्य तं काममनुबुद्ध्वा युधिष्ठिरः
011c	आत्मनश्चासहायत्वं तथेति प्रत्युवाच तम्
012a	ततो भीष्मं महाप्राज्ञं विदुरं च महामतिम्
012c	द्रोणं च बाह्लिकं चैव सोमदत्तं च कौरवम्
013a	कृपमाचार्यपुत्रं च गान्धारीं च यशस्विनीम्
013c	युधिष्ठिरः शनैर्दीनमुवाचेदं वचस्तदा
014a	रमणीये जनाकीर्णे नगरे वारणावते
014c	सगणास्तात वत्स्यामो धृतराष्ट्रस्य शासनात्
015a	प्रसन्नमनसः सर्वे पुण्या वाचो विमुञ्चत
015c	आशीर्भिर्वर्धितानस्मान्न पापं प्रसहिष्यति
016a	एवमुक्तास्तु ते सर्वे पाण्डुपुत्रेण कौरवाः
016c	प्रसन्नवदना भूत्वा तेऽभ्यवर्तन्त पाण्डवान्
017a	स्वस्त्यस्तु वः पथि सदा भूतेभ्यश्चैव सर्वशः
017c	मा च वोऽस्त्वशुभं किञ्चित्सर्वतः पाण्डुनन्दनाः
018a	ततः कृतस्वस्त्ययना राज्यलाभाय पाण्डवाः
018c	कृत्वा सर्वाणि कार्याणि प्रययुर्वारणावतम्
