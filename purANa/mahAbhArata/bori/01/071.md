001	जनमेजय उवाच
001a	ययातिः पूर्वकोऽस्माकं दशमो यः प्रजापतेः
001c	कथं स शुक्रतनयां लेभे परमदुर्लभाम्
002a	एतदिच्छाम्यहं श्रोतुं विस्तरेण द्विजोत्तम
002c	आनुपूर्व्या च मे शंस पूरोर्वंशकरान्पृथक्
003	वैशम्पायन उवाच
003a	ययातिरासीद्राजर्षिर्देवराजसमद्युतिः
003c	तं शुक्रवृषपर्वाणौ वव्राते वै यथा पुरा
004a	तत्तेऽहं सम्प्रवक्ष्यामि पृच्छतो जनमेजय
004c	देवयान्याश्च संयोगं ययातेर्नाहुषस्य च
005a	सुराणामसुराणां च समजायत वै मिथः
005c	ऐश्वर्यं प्रति सङ्घर्षस्त्रैलोक्ये सचराचरे
006a	जिगीषया ततो देवा वव्रिरेऽऽङ्गिरसं मुनिम्
006c	पौरोहित्येन याज्यार्थे काव्यं तूशनसं परे
006e	ब्राह्मणौ तावुभौ नित्यमन्योन्यस्पर्धिनौ भृशम्
007a	तत्र देवा निजघ्नुर्यान्दानवान्युधि सङ्गतान्
007c	तान्पुनर्जीवयामास काव्यो विद्याबलाश्रयात्
007e	ततस्ते पुनरुत्थाय योधयाञ्चक्रिरे सुरान्
008a	असुरास्तु निजघ्नुर्यान्सुरान्समरमूर्धनि
008c	न तान्सञ्जीवयामास बृहस्पतिरुदारधीः
009a	न हि वेद स तां विद्यां यां काव्यो वेद वीर्यवान्
009c	सञ्जीवनीं ततो देवा विषादमगमन्परम्
010a	ते तु देवा भयोद्विग्नाः काव्यादुशनसस्तदा
010c	ऊचुः कचमुपागम्य ज्येष्ठं पुत्रं बृहस्पतेः
011a	भजमानान्भजस्वास्मान्कुरु नः साह्यमुत्तमम्
011c	यासौ विद्या निवसति ब्राह्मणेऽमिततेजसि
011e	शुक्रे तामाहर क्षिप्रं भागभाङ्नो भविष्यसि
012a	वृषपर्वसमीपे स शक्यो द्रष्टुं त्वया द्विजः
012c	रक्षते दानवांस्तत्र न स रक्षत्यदानवान्
013a	तमाराधयितुं शक्तो भवान्पूर्ववयाः कविम्
013c	देवयानीं च दयितां सुतां तस्य महात्मनः
014a	त्वमाराधयितुं शक्तो नान्यः कश्चन विद्यते
014c	शीलदाक्षिण्यमाधुर्यैराचारेण दमेन च
014e	देवयान्यां हि तुष्टायां विद्यां तां प्राप्स्यसि ध्रुवम्
015a	तथेत्युक्त्वा ततः प्रायाद्बृहस्पतिसुतः कचः
015c	तदाभिपूजितो देवैः समीपं वृषपर्वणः
016a	स गत्वा त्वरितो राजन्देवैः सम्प्रेषितः कचः
016c	असुरेन्द्रपुरे शुक्रं दृष्ट्वा वाक्यमुवाच ह
017a	ऋषेरङ्गिरसः पौत्रं पुत्रं साक्षाद्बृहस्पतेः
017c	नाम्ना कच इति ख्यातं शिष्यं गृह्णातु मां भवान्
018a	ब्रह्मचर्यं चरिष्यामि त्वय्यहं परमं गुरौ
018c	अनुमन्यस्व मां ब्रह्मन्सहस्रं परिवत्सरान्
019	शुक्र उवाच
019a	कच सुस्वागतं तेऽस्तु प्रतिगृह्णामि ते वचः
019c	अर्चयिष्येऽहमर्च्यं त्वामर्चितोऽस्तु बृहस्पतिः
020	वैशम्पायन उवाच
020a	कचस्तु तं तथेत्युक्त्वा प्रतिजग्राह तद्व्रतम्
020c	आदिष्टं कविपुत्रेण शुक्रेणोशनसा स्वयम्
021a	व्रतस्य व्रतकालं स यथोक्तं प्रत्यगृह्णत
021c	आराधयन्नुपाध्यायं देवयानीं च भारत
022a	नित्यमाराधयिष्यंस्तां युवा यौवनगोऽऽमुखे
022c	गायन्नृत्यन्वादयंश्च देवयानीमतोषयत्
023a	संशीलयन्देवयानीं कन्यां सम्प्राप्तयौवनाम्
023c	पुष्पैः फलैः प्रेषणैश्च तोषयामास भारत
024a	देवयान्यपि तं विप्रं नियमव्रतचारिणम्
024c	अनुगायमाना ललना रहः पर्यचरत्तदा
025a	पञ्च वर्षशतान्येवं कचस्य चरतो व्रतम्
025c	तत्रातीयुरथो बुद्ध्वा दानवास्तं ततः कचम्
026a	गा रक्षन्तं वने दृष्ट्वा रहस्येकममर्षिताः
026c	जघ्नुर्बृहस्पतेर्द्वेषाद्विद्यारक्षार्थमेव च
026e	हत्वा शालावृकेभ्यश्च प्रायच्छंस्तिलशः कृतम्
027a	ततो गावो निवृत्तास्ता अगोपाः स्वं निवेशनम्
027c	ता दृष्ट्वा रहिता गास्तु कचेनाभ्यागता वनात्
027e	उवाच वचनं काले देवयान्यथ भारत
028a	अहुतं चाग्निहोत्रं ते सूर्यश्चास्तं गतः प्रभो
028c	अगोपाश्चागता गावः कचस्तात न दृश्यते
029a	व्यक्तं हतो मृतो वापि कचस्तात भविष्यति
029c	तं विना न च जीवेयं कचं सत्यं ब्रवीमि ते
030	शुक्र उवाच
030a	अयमेहीति शब्देन मृतं सञ्जीवयाम्यहम्
031	वैशम्पायन उवाच
031a	ततः सञ्जीवनीं विद्यां प्रयुज्य कचमाह्वयत्
031c	आहूतः प्रादुरभवत्कचोऽरिष्टोऽथ विद्यया
031e	हतोऽहमिति चाचख्यौ पृष्टो ब्राह्मणकन्यया
032a	स पुनर्देवयान्योक्तः पुष्पाहारो यदृच्छया
032c	वनं ययौ ततो विप्रो ददृशुर्दानवाश्च तम्
033a	ततो द्वितीयं हत्वा तं दग्ध्वा कृत्वा च चूर्णशः
033c	प्रायच्छन्ब्राह्मणायैव सुरायामसुरास्तदा
034a	देवयान्यथ भूयोऽपि वाक्यं पितरमब्रवीत्
034c	पुष्पाहारः प्रेषणकृत्कचस्तात न दृश्यते
035	शुक्र उवाच
035a	बृहस्पतेः सुतः पुत्रि कचः प्रेतगतिं गतः
035c	विद्यया जीवितोऽप्येवं हन्यते करवाणि किम्
036a	मैवं शुचो मा रुद देवयानि; न त्वादृशी मर्त्यमनुप्रशोचेत्
036c	सुराश्च विश्वे च जगच्च सर्वमुपस्थितां वैकृतिमानमन्ति
037	देवयान्युवाच
037a	यस्याङ्गिरा वृद्धतमः पितामहो; बृहस्पतिश्चापि पिता तपोधनः
037c	ऋषेः पुत्रं तमथो वापि पौत्रं; कथं न शोचेयमहं न रुद्याम्
038a	स ब्रह्मचारी च तपोधनश्च; सदोत्थितः कर्मसु चैव दक्षः
038c	कचस्य मार्गं प्रतिपत्स्ये न भोक्ष्ये; प्रियो हि मे तात कचोऽभिरूपः
039	शुक्र उवाच
039a	असंशयं मामसुरा द्विषन्ति; ये मे शिष्यं नागसं सूदयन्ति
039c	अब्राह्मणं कर्तुमिच्छन्ति रौद्रास्ते मां यथा प्रस्तुतं दानवैर्हि
039e	अप्यस्य पापस्य भवेदिहान्तः; कं ब्रह्महत्या न दहेदपीन्द्रम्
040	वैशम्पायन उवाच
040a	सञ्चोदितो देवयान्या महर्षिः पुनराह्वयत्
040c	संरम्भेणैव काव्यो हि बृहस्पतिसुतं कचम्
041a	गुरोर्भीतो विद्यया चोपहूतः; शनैर्वाचं जठरे व्याजहार
041c	तमब्रवीत्केन पथोपनीतो; ममोदरे तिष्ठसि ब्रूहि विप्र
042	कच उवाच
042a	भवत्प्रसादान्न जहाति मां स्मृतिः; स्मरे च सर्वं यच्च यथा च वृत्तम्
042c	न त्वेवं स्यात्तपसो व्ययो मे; ततः क्लेशं घोरमिमं सहामि
043a	असुरैः सुरायां भवतोऽस्मि दत्तो; हत्वा दग्ध्वा चूर्णयित्वा च काव्य
043c	ब्राह्मीं मायामासुरी चैव माया; त्वयि स्थिते कथमेवातिवर्तेत्
044	शुक्र उवाच
044a	किं ते प्रियं करवाण्यद्य वत्से; वधेन मे जीवितं स्यात्कचस्य
044c	नान्यत्र कुक्षेर्मम भेदनेन; दृश्येत्कचो मद्गतो देवयानि
045	देवयान्युवाच
045a	द्वौ मां शोकावग्निकल्पौ दहेतां; कचस्य नाशस्तव चैवोपघातः
045c	कचस्य नाशे मम नास्ति शर्म; तवोपघाते जीवितुं नास्मि शक्ता
046	शुक्र उवाच
046a	संसिद्धरूपोऽसि बृहस्पतेः सुत; यत्त्वां भक्तं भजते देवयानी
046c	विद्यामिमां प्राप्नुहि जीवनीं त्वं; न चेदिन्द्रः कचरूपी त्वमद्य
047a	न निवर्तेत्पुनर्जीवन्कश्चिदन्यो ममोदरात्
047c	ब्राह्मणं वर्जयित्वैकं तस्माद्विद्यामवाप्नुहि
048a	पुत्रो भूत्वा भावय भावितो मामस्माद्देहादुपनिष्क्रम्य तात
048c	समीक्षेथा धर्मवतीमवेक्षां; गुरोः सकाशात्प्राप्य विद्यां सविद्यः
049	वैशम्पायन उवाच
049a	गुरोः सकाशात्समवाप्य विद्यां; भित्त्वा कुक्षिं निर्विचक्राम विप्रः
049c	कचोऽभिरूपो दक्षिणं ब्राह्मणस्य; शुक्लात्यये पौर्णमास्यामिवेन्दुः
050a	दृष्ट्वा च तं पतितं ब्रह्मराशिमुत्थापयामास मृतं कचोऽपि
050c	विद्यां सिद्धां तामवाप्याभिवाद्य; ततः कचस्तं गुरुमित्युवाच
051a	ऋतस्य दातारमनुत्तमस्य; निधिं निधीनां चतुरन्वयानाम्
051c	ये नाद्रियन्ते गुरुमर्चनीयं; पापाँल्लोकांस्ते व्रजन्त्यप्रतिष्ठान्
052	वैशम्पायन उवाच
052a	सुरापानाद्वञ्चनां प्रापयित्वा; सञ्ज्ञानाशं चैव तथातिघोरम्
052c	दृष्ट्वा कचं चापि तथाभिरूपं; पीतं तदा सुरया मोहितेन
053a	समन्युरुत्थाय महानुभावस्तदोशना विप्रहितं चिकीर्षुः
053c	काव्यः स्वयं वाक्यमिदं जगाद; सुरापानं प्रति वै जातशङ्कः
054a	यो ब्राह्मणोऽद्य प्रभृतीह कश्चिन्मोहात्सुरां पास्यति मन्दबुद्धिः
054c	अपेतधर्मो ब्रह्महा चैव स स्यादस्मिँल्लोके गर्हितः स्यात्परे च
055a	मया चेमां विप्रधर्मोक्तिसीमां; मर्यादां वै स्थापितां सर्वलोके
055c	सन्तो विप्राः शुश्रुवांसो गुरूणां; देवा लोकाश्चोपशृण्वन्तु सर्वे
056a	इतीदमुक्त्वा स महानुभावस्तपोनिधीनां निधिरप्रमेयः
056c	तान्दानवान्दैवविमूढबुद्धीनिदं समाहूय वचोऽभ्युवाच
057a	आचक्षे वो दानवा बालिशाः स्थ; सिद्धः कचो वत्स्यति मत्सकाशे
057c	सञ्जीवनीं प्राप्य विद्यां महार्थां; तुल्यप्रभावो ब्रह्मणा ब्रह्मभूतः
058a	गुरोरुष्य सकाशे तु दश वर्षशतानि सः
058c	अनुज्ञातः कचो गन्तुमियेष त्रिदशालयम्
