BR0107064001	वैशम्पायन उवाच
BR0107064001a	ततो मृगसहस्राणि हत्वा विपुलवाहनः
BR0107064001c	राजा मृगप्रसङ्गेन वनमन्यद्विवेश ह
BR0107064002a	एक एवोत्तमबलः क्षुत्पिपासासमन्वितः
BR0107064002c	स वनस्यान्तमासाद्य महदीरिणमासदत्
BR0107064003a	तच्चाप्यतीत्य नृपतिरुत्तमाश्रमसंयुतम्
BR0107064003c	मनःप्रह्लादजननं दृष्टिकान्तमतीव च
BR0107064003e	शीतमारुतसंयुक्तं जगामान्यन्महद्वनम्
BR0107064004a	पुष्पितैः पादपैः कीर्णमतीव सुखशाद्वलम्
BR0107064004c	विपुलं मधुरारावैर्नादितं विहगैस्तथा
BR0107064005a	प्रवृद्धविटपैर्वृक्षैः सुखच्छायैः समावृतम्
BR0107064005c	षट्पदाघूर्णितलतं लक्ष्म्या परमया युतम्
BR0107064006a	नापुष्पः पादपः कश्चिन्नाफलो नापि कण्टकी
BR0107064006c	षट्पदैर्वाप्यनाकीर्णस्तस्मिन्वै काननेऽभवत्
BR0107064007a	विहगैर्नादितं पुष्पैरलङ्कृतमतीव च
BR0107064007c	सर्वर्तुकुसुमैर्वृक्षैरतीव सुखशाद्वलम्
BR0107064007e	मनोरमं महेष्वासो विवेश वनमुत्तमम्
BR0107064008a	मारुतागलितास्तत्र द्रुमाः कुसुमशालिनः
BR0107064008c	पुष्पवृष्टिं विचित्रां स्म व्यसृजंस्ते पुनः पुनः
BR0107064009a	दिवस्पृशोऽथ सङ्घुष्टाः पक्षिभिर्मधुरस्वरैः
BR0107064009c	विरेजुः पादपास्तत्र विचित्रकुसुमाम्बराः
BR0107064010a	तेषां तत्र प्रवालेषु पुष्पभारावनामिषु
BR0107064010c	रुवन्ति रावं विहगाः षट्पदैः सहिता मृदु
BR0107064011a	तत्र प्रदेशांश्च बहून्कुसुमोत्करमण्डितान्
BR0107064011c	लतागृहपरिक्षिप्तान्मनसः प्रीतिवर्धनान्
BR0107064011e	संपश्यन्स महातेजा बभूव मुदितस्तदा
BR0107064012a	परस्पराश्लिष्टशाखैः पादपैः कुसुमाचितैः
BR0107064012c	अशोभत वनं तत्तैर्महेन्द्रध्वजसन्निभैः
BR0107064013a	सुखशीतः सुगन्धी च पुष्परेणुवहोऽनिलः
BR0107064013c	परिक्रामन्वने वृक्षानुपैतीव रिरंसया
BR0107064014a	एवम्गुणसमायुक्तं ददर्श स वनं नृपः
BR0107064014c	नदीकच्छोद्भवं कान्तमुच्छ्रितध्वजसन्निभम्
BR0107064015a	प्रेक्षमाणो वनं तत्तु सुप्रहृष्टविहङ्गमम्
BR0107064015c	आश्रमप्रवरं रम्यं ददर्श च मनोरमम्
BR0107064016a	नानावृक्षसमाकीर्णं सम्प्रज्वलितपावकम्
BR0107064016c	यतिभिर्वालखिल्यैश्च वृतं मुनिगणान्वितम्
BR0107064017a	अग्न्यागारैश्च बहुभिः पुष्पसंस्तरसंस्तृतम्
BR0107064017c	महाकच्छैर्बृहद्भिश्च विभ्राजितमतीव च
BR0107064018a	मालिनीमभितो राजन्नदीं पुण्यां सुखोदकाम्
BR0107064018c	नैकपक्षिगणाकीर्णां तपोवनमनोरमाम्
BR0107064018e	तत्र व्यालमृगान्सौम्यान्पश्यन्प्रीतिमवाप सः
BR0107064019a	तं चाप्यतिरथः श्रीमानाश्रमं प्रत्यपद्यत
BR0107064019c	देवलोकप्रतीकाशं सर्वतः सुमनोहरम्
BR0107064020a	नदीमाश्रमसंश्लिष्टां पुण्यतोयां ददर्श सः
BR0107064020c	सर्वप्राणभृतां तत्र जननीमिव विष्ठिताम्
BR0107064021a	सचक्रवाकपुलिनां पुष्पफेनप्रवाहिनीम्
BR0107064021c	सकिंनरगणावासां वानरर्क्षनिषेविताम्
BR0107064022a	पुण्यस्वाध्यायसङ्घुष्टां पुलिनैरुपशोभिताम्
BR0107064022c	मत्तवारणशार्दूलभुजगेन्द्रनिषेविताम्
BR0107064023a	नदीमाश्रमसम्बद्धां दृष्ट्वाश्रमपदं तथा
BR0107064023c	चकाराभिप्रवेशाय मतिं स नृपतिस्तदा
BR0107064024a	अलङ्कृतं द्वीपवत्या मालिन्या रम्यतीरया
BR0107064024c	नरनारायणस्थानं गङ्गयेवोपशोभितम्
BR0107064024e	मत्तबर्हिणसङ्घुष्टं प्रविवेश महद्वनम्
BR0107064025a	तत्स चैत्ररथप्रख्यं समुपेत्य नरेश्वरः
BR0107064025c	अतीव गुणसम्पन्नमनिर्देश्यं च वर्चसा
BR0107064025e	महर्षिं काश्यपं द्रष्टुमथ कण्वं तपोधनम्
BR0107064026a	रथिनीमश्वसम्बाधां पदातिगणसङ्कुलाम्
BR0107064026c	अवस्थाप्य वनद्वारि सेनामिदमुवाच सः
BR0107064027a	मुनिं विरजसं द्रष्टुं गमिष्यामि तपोधनम्
BR0107064027c	काश्यपं स्थीयतामत्र यावदागमनं मम
BR0107064028a	तद्वनं नन्दनप्रख्यमासाद्य मनुजेश्वरः
BR0107064028c	क्षुत्पिपासे जहौ राजा हर्षं चावाप पुष्कलम्
BR0107064029a	सामात्यो राजलिङ्गानि सोऽपनीय नराधिपः
BR0107064029c	पुरोहितसहायश्च जगामाश्रममुत्तमम्
BR0107064029e	दिदृक्षुस्तत्र तमृषिं तपोराशिमथाव्ययम्
BR0107064030a	ब्रह्मलोकप्रतीकाशमाश्रमं सोऽभिवीक्ष्य च
BR0107064030c	षट्पदोद्गीतसङ्घुष्टं नानाद्विज गणायुतम्
BR0107064031a	ऋचो बह्वृचमुख्यैश्च प्रेर्यमाणाः पदक्रमैः
BR0107064031c	शुश्राव मनुजव्याघ्रो विततेष्विह कर्मसु
BR0107064032a	यज्ञविद्याङ्गविद्भिश्च क्रमद्भिश्च क्रमानपि
BR0107064032c	अमितात्मभिः सुनियतैः शुशुभे स तदाश्रमः
BR0107064033a	अथर्ववेदप्रवराः पूगयाज्ञिक सम्मताः
BR0107064033c	संहितामीरयन्ति स्म पदक्रमयुतां तु ते
BR0107064034a	शब्दसंस्कारसंयुक्तं ब्रुवद्भिश्चापरैर्द्विजैः
BR0107064034c	नादितः स बभौ श्रीमान्ब्रह्मलोक इवाश्रमः
BR0107064035a	यज्ञसंस्कारविद्भिश्च क्रमशिक्षा विशारदैः
BR0107064035c	न्यायतत्त्वार्थविज्ञानसम्पन्नैर्वेदपारगैः
BR0107064036a	नानावाक्यसमाहारसमवायविशारदैः
BR0107064036c	विशेषकार्यविद्भिश्च मोक्षधर्मपरायणैः
BR0107064037a	स्थापनाक्षेपसिद्धान्तपरमार्थज्ञतां गतैः
BR0107064037c	लोकायतिकमुख्यैश्च समन्तादनुनादितम्
BR0107064038a	तत्र तत्र च विप्रेन्द्रान्नियतान्संशितव्रतान्
BR0107064038c	जपहोमपरान्सिद्धान्ददर्श परवीरहा
BR0107064039a	आसनानि विचित्राणि पुष्पवन्ति महीपतिः
BR0107064039c	प्रयत्नोपहितानि स्म दृष्ट्वा विस्मयमागमत्
BR0107064040a	देवतायतनानां च पूजां प्रेक्ष्य कृतां द्विजैः
BR0107064040c	ब्रह्मलोकस्थमात्मानं मेने स नृपसत्तमः
BR0107064041a	स काश्यपतपोगुप्तमाश्रमप्रवरं शुभम्
BR0107064041c	नातृप्यत्प्रेक्षमाणो वै तपोधनगणैर्युतम्
BR0107064042a	स काश्यपस्यायतनं महाव्रतैर्वृतं समन्तादृषिभिस्तपोधनैः
BR0107064042c	विवेश सामात्यपुरोहितोऽरिहा; विविक्तमत्यर्थमनोहरं शिवम्
