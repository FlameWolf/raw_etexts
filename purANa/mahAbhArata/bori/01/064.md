001	वैशम्पायन उवाच
001a	ततो मृगसहस्राणि हत्वा विपुलवाहनः
001c	राजा मृगप्रसङ्गेन वनमन्यद्विवेश ह
002a	एक एवोत्तमबलः क्षुत्पिपासासमन्वितः
002c	स वनस्यान्तमासाद्य महदीरिणमासदत्
003a	तच्चाप्यतीत्य नृपतिरुत्तमाश्रमसंयुतम्
003c	मनःप्रह्लादजननं दृष्टिकान्तमतीव च
003e	शीतमारुतसंयुक्तं जगामान्यन्महद्वनम्
004a	पुष्पितैः पादपैः कीर्णमतीव सुखशाद्वलम्
004c	विपुलं मधुरारावैर्नादितं विहगैस्तथा
005a	प्रवृद्धविटपैर्वृक्षैः सुखच्छायैः समावृतम्
005c	षट्पदाघूर्णितलतं लक्ष्म्या परमया युतम्
006a	नापुष्पः पादपः कश्चिन्नाफलो नापि कण्टकी
006c	षट्पदैर्वाप्यनाकीर्णस्तस्मिन्वै काननेऽभवत्
007a	विहगैर्नादितं पुष्पैरलङ्कृतमतीव च
007c	सर्वर्तुकुसुमैर्वृक्षैरतीव सुखशाद्वलम्
007e	मनोरमं महेष्वासो विवेश वनमुत्तमम्
008a	मारुतागलितास्तत्र द्रुमाः कुसुमशालिनः
008c	पुष्पवृष्टिं विचित्रां स्म व्यसृजंस्ते पुनः पुनः
009a	दिवस्पृशोऽथ सङ्घुष्टाः पक्षिभिर्मधुरस्वरैः
009c	विरेजुः पादपास्तत्र विचित्रकुसुमाम्बराः
010a	तेषां तत्र प्रवालेषु पुष्पभारावनामिषु
010c	रुवन्ति रावं विहगाः षट्पदैः सहिता मृदु
011a	तत्र प्रदेशांश्च बहून्कुसुमोत्करमण्डितान्
011c	लतागृहपरिक्षिप्तान्मनसः प्रीतिवर्धनान्
011e	संपश्यन्स महातेजा बभूव मुदितस्तदा
012a	परस्पराश्लिष्टशाखैः पादपैः कुसुमाचितैः
012c	अशोभत वनं तत्तैर्महेन्द्रध्वजसन्निभैः
013a	सुखशीतः सुगन्धी च पुष्परेणुवहोऽनिलः
013c	परिक्रामन्वने वृक्षानुपैतीव रिरंसया
014a	एवम्गुणसमायुक्तं ददर्श स वनं नृपः
014c	नदीकच्छोद्भवं कान्तमुच्छ्रितध्वजसन्निभम्
015a	प्रेक्षमाणो वनं तत्तु सुप्रहृष्टविहङ्गमम्
015c	आश्रमप्रवरं रम्यं ददर्श च मनोरमम्
016a	नानावृक्षसमाकीर्णं सम्प्रज्वलितपावकम्
016c	यतिभिर्वालखिल्यैश्च वृतं मुनिगणान्वितम्
017a	अग्न्यागारैश्च बहुभिः पुष्पसंस्तरसंस्तृतम्
017c	महाकच्छैर्बृहद्भिश्च विभ्राजितमतीव च
018a	मालिनीमभितो राजन्नदीं पुण्यां सुखोदकाम्
018c	नैकपक्षिगणाकीर्णां तपोवनमनोरमाम्
018e	तत्र व्यालमृगान्सौम्यान्पश्यन्प्रीतिमवाप सः
019a	तं चाप्यतिरथः श्रीमानाश्रमं प्रत्यपद्यत
019c	देवलोकप्रतीकाशं सर्वतः सुमनोहरम्
020a	नदीमाश्रमसंश्लिष्टां पुण्यतोयां ददर्श सः
020c	सर्वप्राणभृतां तत्र जननीमिव विष्ठिताम्
021a	सचक्रवाकपुलिनां पुष्पफेनप्रवाहिनीम्
021c	सकिंनरगणावासां वानरर्क्षनिषेविताम्
022a	पुण्यस्वाध्यायसङ्घुष्टां पुलिनैरुपशोभिताम्
022c	मत्तवारणशार्दूलभुजगेन्द्रनिषेविताम्
023a	नदीमाश्रमसम्बद्धां दृष्ट्वाश्रमपदं तथा
023c	चकाराभिप्रवेशाय मतिं स नृपतिस्तदा
024a	अलङ्कृतं द्वीपवत्या मालिन्या रम्यतीरया
024c	नरनारायणस्थानं गङ्गयेवोपशोभितम्
024e	मत्तबर्हिणसङ्घुष्टं प्रविवेश महद्वनम्
025a	तत्स चैत्ररथप्रख्यं समुपेत्य नरेश्वरः
025c	अतीव गुणसम्पन्नमनिर्देश्यं च वर्चसा
025e	महर्षिं काश्यपं द्रष्टुमथ कण्वं तपोधनम्
026a	रथिनीमश्वसम्बाधां पदातिगणसङ्कुलाम्
026c	अवस्थाप्य वनद्वारि सेनामिदमुवाच सः
027a	मुनिं विरजसं द्रष्टुं गमिष्यामि तपोधनम्
027c	काश्यपं स्थीयतामत्र यावदागमनं मम
028a	तद्वनं नन्दनप्रख्यमासाद्य मनुजेश्वरः
028c	क्षुत्पिपासे जहौ राजा हर्षं चावाप पुष्कलम्
029a	सामात्यो राजलिङ्गानि सोऽपनीय नराधिपः
029c	पुरोहितसहायश्च जगामाश्रममुत्तमम्
029e	दिदृक्षुस्तत्र तमृषिं तपोराशिमथाव्ययम्
030a	ब्रह्मलोकप्रतीकाशमाश्रमं सोऽभिवीक्ष्य च
030c	षट्पदोद्गीतसङ्घुष्टं नानाद्विज गणायुतम्
031a	ऋचो बह्वृचमुख्यैश्च प्रेर्यमाणाः पदक्रमैः
031c	शुश्राव मनुजव्याघ्रो विततेष्विह कर्मसु
032a	यज्ञविद्याङ्गविद्भिश्च क्रमद्भिश्च क्रमानपि
032c	अमितात्मभिः सुनियतैः शुशुभे स तदाश्रमः
033a	अथर्ववेदप्रवराः पूगयाज्ञिक सम्मताः
033c	संहितामीरयन्ति स्म पदक्रमयुतां तु ते
034a	शब्दसंस्कारसंयुक्तं ब्रुवद्भिश्चापरैर्द्विजैः
034c	नादितः स बभौ श्रीमान्ब्रह्मलोक इवाश्रमः
035a	यज्ञसंस्कारविद्भिश्च क्रमशिक्षा विशारदैः
035c	न्यायतत्त्वार्थविज्ञानसम्पन्नैर्वेदपारगैः
036a	नानावाक्यसमाहारसमवायविशारदैः
036c	विशेषकार्यविद्भिश्च मोक्षधर्मपरायणैः
037a	स्थापनाक्षेपसिद्धान्तपरमार्थज्ञतां गतैः
037c	लोकायतिकमुख्यैश्च समन्तादनुनादितम्
038a	तत्र तत्र च विप्रेन्द्रान्नियतान्संशितव्रतान्
038c	जपहोमपरान्सिद्धान्ददर्श परवीरहा
039a	आसनानि विचित्राणि पुष्पवन्ति महीपतिः
039c	प्रयत्नोपहितानि स्म दृष्ट्वा विस्मयमागमत्
040a	देवतायतनानां च पूजां प्रेक्ष्य कृतां द्विजैः
040c	ब्रह्मलोकस्थमात्मानं मेने स नृपसत्तमः
041a	स काश्यपतपोगुप्तमाश्रमप्रवरं शुभम्
041c	नातृप्यत्प्रेक्षमाणो वै तपोधनगणैर्युतम्
042a	स काश्यपस्यायतनं महाव्रतैर्वृतं समन्तादृषिभिस्तपोधनैः
042c	विवेश सामात्यपुरोहितोऽरिहा; विविक्तमत्यर्थमनोहरं शिवम्
