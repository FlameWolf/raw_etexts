001	इन्द्र उवाच
001a	सर्वाणि कर्माणि समाप्य राजन्गृहान्परित्यज्य वनं गतोऽसि
001c	तत्त्वां पृच्छामि नहुषस्य पुत्र; केनासि तुल्यस्तपसा ययाते
002	ययातिरुवाच
002a	नाहं देवमनुष्येषु न गन्धर्वमहर्षिषु
002c	आत्मनस्तपसा तुल्यं कञ्चित्पश्यामि वासव
003	इन्द्र उवाच
003a	यदावमंस्थाः सदृशः श्रेयसश्च; पापीयसश्चाविदितप्रभावः
003c	तस्माल्लोका अन्तवन्तस्तवेमे; क्षीणे पुण्ये पतितास्यद्य राजन्
004	ययातिरुवाच
004a	सुरर्षिगन्धर्वनरावमानात्क्षयं गता मे यदि शक्र लोकाः
004c	इच्छेयं वै सुरलोकाद्विहीनः; सतां मध्ये पतितुं देवराज
005	इन्द्र उवाच
005a	सतां सकाशे पतितासि राजंश्च्युतः प्रतिष्ठां यत्र लब्धासि भूयः
005c	एवं विदित्वा तु पुनर्ययाते; न तेऽवमान्याः सदृशः श्रेयसश्च
006	वैशम्पायन उवाच
006a	ततः प्रहायामरराजजुष्टान्पुण्याँल्लोकान्पतमानं ययातिम्
006c	सम्प्रेक्ष्य राजर्षिवरोऽष्टकस्तमुवाच सद्धर्मविधानगोप्ता
007a	कस्त्वं युवा वासवतुल्यरूपः; स्वतेजसा दीप्यमानो यथाग्निः
007c	पतस्युदीर्णाम्बुधरान्धकारात्खात्खेचराणां प्रवरो यथार्कः
008a	दृष्ट्वा च त्वां सूर्यपथात्पतन्तं; वैश्वानरार्कद्युतिमप्रमेयम्
008c	किं नु स्विदेतत्पततीति सर्वे; वितर्कयन्तः परिमोहिताः स्मः
009a	दृष्ट्वा च त्वां विष्ठितं देवमार्गे; शक्रार्कविष्णुप्रतिमप्रभावम्
009c	अभ्युद्गतास्त्वां वयमद्य सर्वे; तत्त्वं पाते तव जिज्ञासमानाः
010a	न चापि त्वां धृष्णुमः प्रष्टुमग्रे; न च त्वमस्मान्पृच्छसि ये वयं स्मः
010c	तत्त्वां पृच्छामः स्पृहणीयरूपं; कस्य त्वं वा किन्निमित्तं त्वमागाः
011a	भयं तु ते व्येतु विषादमोहौ; त्यजाशु देवेन्द्रसमानरूप
011c	त्वां वर्तमानं हि सतां सकाशे; नालं प्रसोढुं बलहापि शक्रः
012a	सन्तः प्रतिष्ठा हि सुखच्युतानां; सतां सदैवामरराजकल्प
012c	ते सङ्गताः स्थावरजङ्गमेशाः; प्रतिष्ठितस्त्वं सदृशेषु सत्सु
013a	प्रभुरग्निः प्रतपने भूमिरावपने प्रभुः
013c	प्रभुः सूर्यः प्रकाशित्वे सतां चाभ्यागतः प्रभुः
