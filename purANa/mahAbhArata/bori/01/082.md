001	वैशम्पायन उवाच
001a	स्वर्गतः स तु राजेन्द्रो निवसन्देवसद्मनि
001c	पूजितस्त्रिदशैः साध्यैर्मरुद्भिर्वसुभिस्तथा
002a	देवलोकाद्ब्रह्मलोकं सञ्चरन्पुण्यकृद्वशी
002c	अवसत्पृथिवीपालो दीर्घकालमिति श्रुतिः
003a	स कदाचिन्नृपश्रेष्ठो ययातिः शक्रमागमत्
003c	कथान्ते तत्र शक्रेण पृष्टः स पृथिवीपतिः
004	शक्र उवाच
004a	यदा स पूरुस्तव रूपेण राजञ् जरां गृहीत्वा प्रचचार भूमौ
004c	तदा राज्यं सम्प्रदायैव तस्मै; त्वया किमुक्तः कथयेह सत्यम्
005	ययातिरुवाच
005a	गङ्गायमुनयोर्मध्ये कृत्स्नोऽयं विषयस्तव
005c	मध्ये पृथिव्यास्त्वं राजा भ्रातरोऽन्त्याधिपास्तव
006a	अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः
006c	अमानुषेभ्यो मानुषाश्च प्रधाना; विद्वांस्तथैवाविदुषः प्रधानः
007a	आक्रुश्यमानो नाक्रोशेन्मन्युरेव तितिक्षतः
007c	आक्रोष्टारं निर्दहति सुकृतं चास्य विन्दति
008a	नारुन्तुदः स्यान्न नृशंसवादी; न हीनतः परमभ्याददीत
008c	ययास्य वाचा पर उद्विजेत; न तां वदेद्रुशतीं पापलोक्याम्
009a	अरुन्तुदं पुरुषं रूक्षवाचं; वाक्कण्टकैर्वितुदन्तं मनुष्यान्
009c	विद्यादलक्ष्मीकतमं जनानां; मुखे निबद्धां निर्ऋतिं वहन्तम्
010a	सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात्
010c	सदासतामतिवादांस्तितिक्षेत्सतां वृत्तं चाददीतार्यवृत्तः
011a	वाक्सायका वदनान्निष्पतन्ति; यैराहतः शोचति रात्र्यहानि
011c	परस्य वा मर्मसु ये पतन्ति; तान्पण्डितो नावसृजेत्परेषु
012a	न हीदृशं संवननं त्रिषु लोकेषु विद्यते
012c	यथा मैत्री च भूतेषु दानं च मधुरा च वाक्
013a	तस्मात्सान्त्वं सदा वाच्यं न वाच्यं परुषं क्वचित्
013c	पूज्यान्सम्पूजयेद्दद्यान्न च याचेत्कदाचन
