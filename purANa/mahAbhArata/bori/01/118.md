001    धृतराष्ट्र उवाच
001a	पाण्डोर्विदुर सर्वाणि प्रेतकार्याणि कारय
001c	राजवद्राजसिंहस्य माद्र्याश्चैव विशेषतः
002a	पशून्वासांसि रत्नानि धनानि विविधानि च
002c	पाण्डोः प्रयच्छ माद्र्याश्च येभ्यो यावच्च वाञ्छितम्
003a	यथा च कुन्ती सत्कारं कुर्यान्माद्र्यास्तथा कुरु
003c	यथा न वायुर्नादित्यः पश्येतां तां सुसंवृताम्
004a	न शोच्यः पाण्डुरनघः प्रशस्यः स नराधिपः
004c	यस्य पञ्च सुता वीरा जाताः सुरसुतोपमाः
005    वैशम्पायन उवाच
005a	विदुरस्तं तथेत्युक्त्वा भीष्मेण सह भारत
005c	पाण्डुं संस्कारयामास देशे परमसंवृते
006a	ततस्तु नगरात्तूर्णमाज्यहोमपुरस्कृताः
006c	निर्हृताः पावका दीप्ताः पाण्डो राजपुरोहितैः
007a	अथैनमार्तवैर्गन्धैर्माल्यैश्च विविधैर्वरैः
007c	शिबिकां समलञ्चक्रुर्वाससाच्छाद्य सर्वशः
008a	तां तथा शोभितां माल्यैर्वासोभिश्च महाधनैः
008c	अमात्या ज्ञातयश्चैव सुहृदश्चोपतस्थिरे
009a	नृसिंहं नरयुक्तेन परमालङ्कृतेन तम्
009c	अवहन्यानमुख्येन सह माद्र्या सुसंवृतम्
010a	पाण्डुरेणातपत्रेण चामरव्यजनेन च
010c	सर्ववादित्रनादैश्च समलञ्चक्रिरे ततः
011a	रत्नानि चाप्युपादाय बहूनि शतशो नराः
011c	प्रददुः काङ्क्षमाणेभ्यः पाण्डोस्तत्रौर्ध्वदेहिकम्
012a	अथ छत्राणि शुभ्राणि पाण्डुराणि बृहन्ति च
012c	आजह्रुः कौरवस्यार्थे वासांसि रुचिराणि च
013a	याजकैः शुक्लवासोभिर्हूयमाना हुताशनाः
013c	अगच्छन्नग्रतस्तस्य दीप्यमानाः स्वलङ्कृताः
014a	ब्राह्मणाः क्षत्रिया वैश्याः शूद्राश्चैव सहस्रशः
014c	रुदन्तः शोकसन्तप्ता अनुजग्मुर्नराधिपम्
015a	अयमस्मानपाहाय दुःखे चाधाय शाश्वते
015c	कृत्वानाथान्परो नाथः क्व यास्यति नराधिपः
016a	क्रोशन्तः पाण्डवाः सर्वे भीष्मो विदुर एव च
016c	रमणीये वनोद्देशे गङ्गातीरे समे शुभे
017a	न्यासयामासुरथ तां शिबिकां सत्यवादिनः
017c	सभार्यस्य नृसिंहस्य पाण्डोरक्लिष्टकर्मणः
018a	ततस्तस्य शरीरं तत्सर्वगन्धनिषेवितम्
018c	शुचिकालीयकादिग्धं मुख्यस्नानाधिवासितम्
018e	पर्यषिञ्चज्जलेनाशु शातकुम्भमयैर्घटैः
019a	चन्दनेन च मुख्येन शुक्लेन समलेपयन्
019c	कालागुरुविमिश्रेण तथा तुङ्गरसेन च
020a	अथैनं देशजैः शुक्लैर्वासोभिः समयोजयन्
020c	आच्छन्नः स तु वासोभिर्जीवन्निव नरर्षभः
020e	शुशुभे पुरुषव्याघ्रो महार्हशयनोचितः
021a	याजकैरभ्यनुज्ञातं प्रेतकर्मणि निष्ठितैः
021c	घृतावसिक्तं राजानं सह माद्र्या स्वलङ्कृतम्
022a	तुङ्गपद्मकमिश्रेण चन्दनेन सुगन्धिना
022c	अन्यैश्च विविधैर्गन्धैरनल्पैः समदाहयन्
023a	ततस्तयोः शरीरे ते दृष्ट्वा मोहवशं गता
023c	हाहा पुत्रेति कौसल्या पपात सहसा भुवि
024a	तां प्रेक्ष्य पतितामार्तां पौरजानपदो जनः
024c	रुरोद सस्वनं सर्वो राजभक्त्या कृपान्वितः
025a	क्लान्तानीवार्तनादेन सर्वाणि च विचुक्रुशुः
025c	मानुषैः सह भूतानि तिर्यग्योनिगतान्यपि
026a	तथा भीष्मः शान्तनवो विदुरश्च महामतिः
026c	सर्वशः कौरवाश्चैव प्राणदन्भृशदुःखिताः
027a	ततो भीष्मोऽथ विदुरो राजा च सह बन्धुभिः
027c	उदकं चक्रिरे तस्य सर्वाश्च कुरुयोषितः
028a	कृतोदकांस्तानादाय पाण्डवाञ्शोककर्शितान्
028c	सर्वाः प्रकृतयो राजञ्शोचन्त्यः पर्यवारयन्
029a	यथैव पाण्डवा भूमौ सुषुपुः सह बान्धवैः
029c	तथैव नागरा राजञ्शिश्यिरे ब्राह्मणादयः
030a	तदनानन्दमस्वस्थमाकुमारमहृष्टवत्
030c	बभूव पाण्डवैः सार्धं नगरं द्वादश क्षपाः
