001	वैशम्पायन उवाच
001a	ततः कतिपयाहस्य तस्मिन्रैवतके गिरौ
001c	वृष्ण्यन्धकानामभवत्सुमहानुत्सवो नृप
002a	तत्र दानं ददुर्वीरा ब्राह्मणानां सहस्रशः
002c	भोजवृष्ण्यन्धकाश्चैव महे तस्य गिरेस्तदा
003a	प्रासादै रत्नचित्रैश्च गिरेस्तस्य समन्ततः
003c	स देशः शोभितो राजन्दीपवृक्षैश्च सर्वशः
004a	वादित्राणि च तत्र स्म वादकाः समवादयन्
004c	ननृतुर्नर्तकाश्चैव जगुर्गानानि गायनाः
005a	अलङ्कृताः कुमाराश्च वृष्णीनां सुमहौजसः
005c	यानैर्हाटकचित्राङ्गैश्चञ्चूर्यन्ते स्म सर्वशः
006a	पौराश्च पादचारेण यानैरुच्चावचैस्तथा
006c	सदाराः सानुयात्राश्च शतशोऽथ सहस्रशः
007a	ततो हलधरः क्षीबो रेवतीसहितः प्रभुः
007c	अनुगम्यमानो गन्धर्वैरचरत्तत्र भारत
008a	तथैव राजा वृष्णीनामुग्रसेनः प्रतापवान्
008c	उपगीयमानो गन्धर्वैः स्त्रीसहस्रसहायवान्
009a	रौक्मिणेयश्च साम्बश्च क्षीबौ समरदुर्मदौ
009c	दिव्यमाल्याम्बरधरौ विजह्रातेऽमराविव
010a	अक्रूरः सारणश्चैव गदो भानुर्विडूरथः
010c	निशठश्चारुदेष्णश्च पृथुर्विपृथुरेव च
011a	सत्यकः सात्यकिश्चैव भङ्गकारसहाचरौ
011c	हार्दिक्यः कृतवर्मा च ये चान्ये नानुकीर्तिताः
012a	एते परिवृताः स्त्रीभिर्गन्धर्वैश्च पृथक्पृथक्
012c	तमुत्सवं रैवतके शोभयां चक्रिरे तदा
013a	तदा कोलाहले तस्मिन्वर्तमाने महाशुभे
013c	वासुदेवश्च पार्थश्च सहितौ परिजग्मतुः
014a	तत्र चङ्क्रम्यमाणौ तौ वासुदेवसुतां शुभाम्
014c	अलङ्कृतां सखीमध्ये भद्रां ददृशतुस्तदा
015a	दृष्ट्वैव तामर्जुनस्य कन्दर्पः समजायत
015c	तं तथैकाग्रमनसं कृष्णः पार्थमलक्षयत्
016a	अथाब्रवीत्पुष्कराक्षः प्रहसन्निव भारत
016c	वनेचरस्य किमिदं कामेनालोड्यते मनः
017a	ममैषा भगिनी पार्थ सारणस्य सहोदरा
017c	यदि ते वर्तते बुद्धिर्वक्ष्यामि पितरं स्वयम्
018	अर्जुन उवाच
018a	दुहिता वसुदेवस्य वासुदेवस्य च स्वसा
018c	रूपेण चैव सम्पन्ना कमिवैषा न मोहयेत्
019a	कृतमेव तु कल्याणं सर्वं मम भवेद्ध्रुवम्
019c	यदि स्यान्मम वार्ष्णेयी महिषीयं स्वसा तव
020a	प्राप्तौ तु क उपायः स्यात्तद्ब्रवीहि जनार्दन
020c	आस्थास्यामि तथा सर्वं यदि शक्यं नरेण तत्
021	वासुदेव उवाच
021a	स्वयंवरः क्षत्रियाणां विवाहः पुरुषर्षभ
021c	स च संशयितः पार्थ स्वभावस्यानिमित्ततः
022a	प्रसह्य हरणं चापि क्षत्रियाणां प्रशस्यते
022c	विवाहहेतोः शूराणामिति धर्मविदो विदुः
023a	स त्वमर्जुन कल्याणीं प्रसह्य भगिनीं मम
023c	हर स्वयंवरे ह्यस्याः को वै वेद चिकीर्षितम्
024	वैशम्पायन उवाच
024a	ततोऽर्जुनश्च कृष्णश्च विनिश्चित्येतिकृत्यताम्
024c	शीघ्रगान्पुरुषान्राजन्प्रेषयामासतुस्तदा
025a	धर्मराजाय तत्सर्वमिन्द्रप्रस्थगताय वै
025c	श्रुत्वैव च महाबाहुरनुजज्ञे स पाण्डवः
