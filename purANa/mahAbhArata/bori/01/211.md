BR0117211001	वैशम्पायन उवाच
BR0117211001a	ततः कतिपयाहस्य तस्मिन्रैवतके गिरौ
BR0117211001c	वृष्ण्यन्धकानामभवत्सुमहानुत्सवो नृप
BR0117211002a	तत्र दानं ददुर्वीरा ब्राह्मणानां सहस्रशः
BR0117211002c	भोजवृष्ण्यन्धकाश्चैव महे तस्य गिरेस्तदा
BR0117211003a	प्रासादै रत्नचित्रैश्च गिरेस्तस्य समन्ततः
BR0117211003c	स देशः शोभितो राजन्दीपवृक्षैश्च सर्वशः
BR0117211004a	वादित्राणि च तत्र स्म वादकाः समवादयन्
BR0117211004c	ननृतुर्नर्तकाश्चैव जगुर्गानानि गायनाः
BR0117211005a	अलङ्कृताः कुमाराश्च वृष्णीनां सुमहौजसः
BR0117211005c	यानैर्हाटकचित्राङ्गैश्चञ्चूर्यन्ते स्म सर्वशः
BR0117211006a	पौराश्च पादचारेण यानैरुच्चावचैस्तथा
BR0117211006c	सदाराः सानुयात्राश्च शतशोऽथ सहस्रशः
BR0117211007a	ततो हलधरः क्षीबो रेवतीसहितः प्रभुः
BR0117211007c	अनुगम्यमानो गन्धर्वैरचरत्तत्र भारत
BR0117211008a	तथैव राजा वृष्णीनामुग्रसेनः प्रतापवान्
BR0117211008c	उपगीयमानो गन्धर्वैः स्त्रीसहस्रसहायवान्
BR0117211009a	रौक्मिणेयश्च साम्बश्च क्षीबौ समरदुर्मदौ
BR0117211009c	दिव्यमाल्याम्बरधरौ विजह्रातेऽमराविव
BR0117211010a	अक्रूरः सारणश्चैव गदो भानुर्विडूरथः
BR0117211010c	निशठश्चारुदेष्णश्च पृथुर्विपृथुरेव च
BR0117211011a	सत्यकः सात्यकिश्चैव भङ्गकारसहाचरौ
BR0117211011c	हार्दिक्यः कृतवर्मा च ये चान्ये नानुकीर्तिताः
BR0117211012a	एते परिवृताः स्त्रीभिर्गन्धर्वैश्च पृथक्पृथक्
BR0117211012c	तमुत्सवं रैवतके शोभयां चक्रिरे तदा
BR0117211013a	तदा कोलाहले तस्मिन्वर्तमाने महाशुभे
BR0117211013c	वासुदेवश्च पार्थश्च सहितौ परिजग्मतुः
BR0117211014a	तत्र चङ्क्रम्यमाणौ तौ वासुदेवसुतां शुभाम्
BR0117211014c	अलङ्कृतां सखीमध्ये भद्रां ददृशतुस्तदा
BR0117211015a	दृष्ट्वैव तामर्जुनस्य कन्दर्पः समजायत
BR0117211015c	तं तथैकाग्रमनसं कृष्णः पार्थमलक्षयत्
BR0117211016a	अथाब्रवीत्पुष्कराक्षः प्रहसन्निव भारत
BR0117211016c	वनेचरस्य किमिदं कामेनालोड्यते मनः
BR0117211017a	ममैषा भगिनी पार्थ सारणस्य सहोदरा
BR0117211017c	यदि ते वर्तते बुद्धिर्वक्ष्यामि पितरं स्वयम्
BR0117211018	अर्जुन उवाच
BR0117211018a	दुहिता वसुदेवस्य वासुदेवस्य च स्वसा
BR0117211018c	रूपेण चैव सम्पन्ना कमिवैषा न मोहयेत्
BR0117211019a	कृतमेव तु कल्याणं सर्वं मम भवेद्ध्रुवम्
BR0117211019c	यदि स्यान्मम वार्ष्णेयी महिषीयं स्वसा तव
BR0117211020a	प्राप्तौ तु क उपायः स्यात्तद्ब्रवीहि जनार्दन
BR0117211020c	आस्थास्यामि तथा सर्वं यदि शक्यं नरेण तत्
BR0117211021	वासुदेव उवाच
BR0117211021a	स्वयंवरः क्षत्रियाणां विवाहः पुरुषर्षभ
BR0117211021c	स च संशयितः पार्थ स्वभावस्यानिमित्ततः
BR0117211022a	प्रसह्य हरणं चापि क्षत्रियाणां प्रशस्यते
BR0117211022c	विवाहहेतोः शूराणामिति धर्मविदो विदुः
BR0117211023a	स त्वमर्जुन कल्याणीं प्रसह्य भगिनीं मम
BR0117211023c	हर स्वयंवरे ह्यस्याः को वै वेद चिकीर्षितम्
BR0117211024	वैशम्पायन उवाच
BR0117211024a	ततोऽर्जुनश्च कृष्णश्च विनिश्चित्येतिकृत्यताम्
BR0117211024c	शीघ्रगान्पुरुषान्राजन्प्रेषयामासतुस्तदा
BR0117211025a	धर्मराजाय तत्सर्वमिन्द्रप्रस्थगताय वै
BR0117211025c	श्रुत्वैव च महाबाहुरनुजज्ञे स पाण्डवः
