001	द्रोण उवाच
001a	मन्त्राय समुपानीतैर्धृतराष्ट्रहितैर्नृप
001c	धर्म्यं पथ्यं यशस्यं च वाच्यमित्यनुशुश्रुमः
002a	ममाप्येषा मतिस्तात या भीष्मस्य महात्मनः
002c	संविभज्यास्तु कौन्तेया धर्म एष सनातनः
003a	प्रेष्यतां द्रुपदायाशु नरः कश्चित्प्रियंवदः
003c	बहुलं रत्नमादाय तेषामर्थाय भारत
004a	मिथः कृत्यं च तस्मै स आदाय बहु गच्छतु
004c	वृद्धिं च परमां ब्रूयात्तत्संयोगोद्भवां तथा
005a	सम्प्रीयमाणं त्वां ब्रूयाद्राजन्दूर्योधनं तथा
005c	असकृद्द्रुपदे चैव धृष्टद्युम्ने च भारत
006a	उचितत्वं प्रियत्वं च योगस्यापि च वर्णयेत्
006c	पुनः पुनश्च कौन्तेयान्माद्रीपुत्रौ च सान्त्वयन्
007a	हिरण्मयानि शुभ्राणि बहून्याभरणानि च
007c	वचनात्तव राजेन्द्र द्रौपद्याः सम्प्रयच्छतु
008a	तथा द्रुपदपुत्राणां सर्वेषां भरतर्षभ
008c	पाण्डवानां च सर्वेषां कुन्त्या युक्तानि यानि च
009a	एवं सान्त्वसमायुक्तं द्रुपदं पाण्डवैः सह
009c	उक्त्वाथानन्तरं ब्रूयात्तेषामागमनं प्रति
010a	अनुज्ञातेषु वीरेषु बलं गच्छतु शोभनम्
010c	दुःशासनो विकर्णश्च पाण्डवानानयन्त्विह
011a	ततस्ते पार्थिवश्रेष्ठ पूज्यमानाः सदा त्वया
011c	प्रकृतीनामनुमते पदे स्थास्यन्ति पैतृके
012a	एवं तव महाराज तेषु पुत्रेषु चैव ह
012c	वृत्तमौपयिकं मन्ये भीष्मेण सह भारत
013	कर्ण उवाच
013a	योजितावर्थमानाभ्यां सर्वकार्येष्वनन्तरौ
013c	न मन्त्रयेतां त्वच्छ्रेयः किमद्भुततरं ततः
014a	दुष्टेन मनसा यो वै प्रच्छन्नेनान्तरात्मना
014c	ब्रूयान्निःश्रेयसं नाम कथं कुर्यात्सतां मतम्
015a	न मित्राण्यर्थकृच्छ्रेषु श्रेयसे वेतराय वा
015c	विधिपूर्वं हि सर्वस्य दुःखं वा यदि वा सुखम्
016a	कृतप्रज्ञोऽकृतप्रज्ञो बालो वृद्धश्च मानवः
016c	ससहायोऽसहायश्च सर्वं सर्वत्र विन्दति
017a	श्रूयते हि पुरा कश्चिदम्बुवीच इति श्रुतः
017c	आसीद्राजगृहे राजा मागधानां महीक्षिताम्
018a	स हीनः करणैः सर्वैरुच्छ्वासपरमो नृपः
018c	अमात्यसंस्थः कार्येषु सर्वेष्वेवाभवत्तदा
019a	तस्यामात्यो महाकर्णिर्बभूवैकेश्वरः पुरा
019c	स लब्धबलमात्मानं मन्यमानोऽवमन्यते
020a	स राज्ञ उपभोग्यानि स्त्रियो रत्नधनानि च
020c	आददे सर्वशो मूढ ऐश्वर्यं च स्वयं तदा
021a	तदादाय च लुब्धस्य लाभाल्लोभो व्यवर्धत
021c	तथा हि सर्वमादाय राज्यमस्य जिहीर्षति
022a	हीनस्य करणैः सर्वैरुच्छ्वासपरमस्य च
022c	यतमानोऽपि तद्राज्यं न शशाकेति नः श्रुतम्
023a	किमन्यद्विहितान्नूनं तस्य सा पुरुषेन्द्रता
023c	यदि ते विहितं राज्यं भविष्यति विशां पते
024a	मिषतः सर्वलोकस्य स्थास्यते त्वयि तद्ध्रुवम्
024c	अतोऽन्यथा चेद्विहितं यतमानो न लप्स्यसे
025a	एवं विद्वन्नुपादत्स्व मन्त्रिणां साध्वसाधुताम्
025c	दुष्टानां चैव बोद्धव्यमदुष्टानां च भाषितम्
026	द्रोण उवाच
026a	विद्म ते भावदोषेण यदर्थमिदमुच्यते
026c	दुष्टः पाण्डवहेतोस्त्वं दोषं ख्यापयसे हि नः
027a	हितं तु परमं कर्ण ब्रवीमि कुरुवर्धनम्
027c	अथ त्वं मन्यसे दुष्टं ब्रूहि यत्परमं हितम्
028a	अतोऽन्यथा चेत्क्रियते यद्ब्रवीमि परं हितम्
028c	कुरवो विनशिष्यन्ति नचिरेणेति मे मतिः
