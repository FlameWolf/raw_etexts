BR0107108001    जनमेजय उवाच
BR0107108001a	ज्येष्ठानुज्येष्ठतां तेषां नामधेयानि चाभिभो
BR0107108001c	धृतराष्ट्रस्य पुत्राणामानुपूर्व्येण कीर्तय
BR0107108002    वैशम्पायन उवाच
BR0107108002a	दुर्योधनो युयुत्सुश्च राजन्दुःशासनस्तथा
BR0107108002c	दुःसहो दुःशलश्चैव जलसन्धः समः सहः
BR0107108003a	विन्दानुविन्दौ दुर्धर्षः सुबाहुर्दुष्प्रधर्षणः
BR0107108003c	दुर्मर्षणो दुर्मुखश्च दुष्कर्णः कर्ण एव च
BR0107108004a	विविंशतिर्विकर्णश्च जलसन्धः सुलोचनः
BR0107108004c	चित्रोपचित्रौ चित्राक्षश्चारुचित्रः शरासनः
BR0107108005a	दुर्मदो दुष्प्रगाहश्च विवित्सुर्विकटः समः
BR0107108005c	ऊर्णनाभः सुनाभश्च तथा नन्दोपनन्दकौ
BR0107108006a	सेनापतिः सुषेणश्च कुण्डोदरमहोदरौ
BR0107108006c	चित्रबाणश्चित्रवर्मा सुवर्मा दुर्विमोचनः
BR0107108007a	अयोबाहुर्महाबाहुश्चित्राङ्गश्चित्रकुण्डलः
BR0107108007c	भीमवेगो भीमबलो बलाकी बलवर्धनः
BR0107108008a	उग्रायुधो भीमकर्मा कनकायुर्दृढायुधः
BR0107108008c	दृढवर्मा दृढक्षत्रः सोमकीर्तिरनूदरः
BR0107108009a	दृढसन्धो जरासन्धः सत्यसन्धः सदःसुवाक्
BR0107108009c	उग्रश्रवा अश्वसेनः सेनानीर्दुष्पराजयः
BR0107108010a	अपराजितः पण्डितको विशालाक्षो दुरावरः
BR0107108010c	दृढहस्तः सुहस्तश्च वातवेगसुवर्चसौ
BR0107108011a	आदित्यकेतुर्बह्वाशी नागदन्तोग्रयायिनौ
BR0107108011c	कवची निषङ्गी पाशी च दण्डधारो धनुर्ग्रहः
BR0107108012a	उग्रो भीमरथो वीरो वीरबाहुरलोलुपः
BR0107108012c	अभयो रौद्रकर्मा च तथा दृढरथस्त्रयः
BR0107108013a	अनाधृष्यः कुण्डभेदी विरावी दीर्घलोचनः
BR0107108013c	दीर्घबाहुर्महाबाहुर्व्यूढोरुः कनकध्वजः
BR0107108014a	कुण्डाशी विरजाश्चैव दुःशला च शताधिका
BR0107108014c	एतदेकशतं राजन्कन्या चैका प्रकीर्तिता
BR0107108015a	नामधेयानुपूर्व्येण विद्धि जन्मक्रमं नृप
BR0107108015c	सर्वे त्वतिरथाः शूराः सर्वे युद्धविशारदाः
BR0107108016a	सर्वे वेदविदश्चैव राजशास्त्रेषु कोविदाः
BR0107108016c	सर्वे संसर्गविद्यासु विद्याभिजनशोभिनः
BR0107108017a	सर्वेषामनुरूपाश्च कृता दारा महीपते
BR0107108017c	धृतराष्ट्रेण समये समीक्ष्य विधिवत्तदा
BR0107108018a	दुःशलां समये राजा सिन्धुराजाय भारत
BR0107108018c	जयद्रथाय प्रददौ सौबलानुमते तदा
