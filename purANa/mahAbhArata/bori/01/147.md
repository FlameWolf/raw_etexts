BR0110147001	वैशम्पायन उवाच
BR0110147001a	तयोर्दुःखितयोर्वाक्यमतिमात्रं निशम्य तत्
BR0110147001c	भृशं दुःखपरीताङ्गी कन्या तावभ्यभाषत
BR0110147002a	किमिदं भृशदुःखार्तौ रोरवीथो अनाथवत्
BR0110147002c	ममापि श्रूयतां किञ्चिच्छ्रुत्वा च क्रियतां क्षमम्
BR0110147003a	धर्मतोऽहं परित्याज्या युवयोर्नात्र संशयः
BR0110147003c	त्यक्तव्यां मां परित्यज्य त्रातं सर्वं मयैकया
BR0110147004a	इत्यर्थमिष्यतेऽपत्यं तारयिष्यति मामिति
BR0110147004c	तस्मिन्नुपस्थिते काले तरतं प्लववन्मया
BR0110147005a	इह वा तारयेद्दुर्गादुत वा प्रेत्य तारयेत्
BR0110147005c	सर्वथा तारयेत्पुत्रः पुत्र इत्युच्यते बुधैः
BR0110147006a	आकाङ्क्षन्ते च दौहित्रानपि नित्यं पितामहाः
BR0110147006c	तान्स्वयं वै परित्रास्ये रक्षन्ती जीवितं पितुः
BR0110147007a	भ्राता च मम बालोऽयं गते लोकममुं त्वयि
BR0110147007c	अचिरेणैव कालेन विनश्येत न संशयः
BR0110147008a	तातेऽपि हि गते स्वर्गं विनष्टे च ममानुजे
BR0110147008c	पिण्डः पितॄणां व्युच्छिद्येत्तत्तेषामप्रियं भवेत्
BR0110147009a	पित्रा त्यक्ता तथा मात्रा भ्रात्रा चाहमसंशयम्
BR0110147009c	दुःखाद्दुःखतरं प्राप्य म्रियेयमतथोचिता
BR0110147010a	त्वयि त्वरोगे निर्मुक्ते माता भ्राता च मे शिशुः
BR0110147010c	सन्तानश्चैव पिण्डश्च प्रतिष्ठास्यत्यसंशयम्
BR0110147011a	आत्मा पुत्रः सखा भार्या कृच्छ्रं तु दुहिता किल
BR0110147011c	स कृच्छ्रान्मोचयात्मानं मां च धर्मेण योजय
BR0110147012a	अनाथा कृपणा बाला यत्रक्वचनगामिनी
BR0110147012c	भविष्यामि त्वया तात विहीना कृपणा बत
BR0110147013a	अथवाहं करिष्यामि कुलस्यास्य विमोक्षणम्
BR0110147013c	फलसंस्था भविष्यामि कृत्वा कर्म सुदुष्करम्
BR0110147014a	अथवा यास्यसे तत्र त्यक्त्वा मां द्विजसत्तम
BR0110147014c	पीडिताहं भविष्यामि तदवेक्षस्व मामपि
BR0110147015a	तदस्मदर्थं धर्मार्थं प्रसवार्थं च सत्तम
BR0110147015c	आत्मानं परिरक्षस्व त्यक्तव्यां मां च सन्त्यज
BR0110147016a	अवश्यकरणीयेऽर्थे मा त्वां कालोऽत्यगादयम्
BR0110147016c	त्वया दत्तेन तोयेन भविष्यति हितं च मे
BR0110147017a	किं न्वतः परमं दुःखं यद्वयं स्वर्गते त्वयि
BR0110147017c	याचमानाः परादन्नं परिधावेमहि श्ववत्
BR0110147018a	त्वयि त्वरोगे निर्मुक्ते क्लेशादस्मात्सबान्धवे
BR0110147018c	अमृते वसती लोके भविष्यामि सुखान्विता
BR0110147019a	एवं बहुविधं तस्या निशम्य परिदेवितम्
BR0110147019c	पिता माता च सा चैव कन्या प्ररुरुदुस्त्रयः
BR0110147020a	ततः प्ररुदितान्सर्वान्निशम्याथ सुतस्तयोः
BR0110147020c	उत्फुल्लनयनो बालः कलमव्यक्तमब्रवीत्
BR0110147021a	मा रोदीस्तात मा मातर्मा स्वसस्त्वमिति ब्रुवन्
BR0110147021c	प्रहसन्निव सर्वांस्तानेकैकं सोऽपसर्पति
BR0110147022a	ततः स तृणमादाय प्रहृष्टः पुनरब्रवीत्
BR0110147022c	अनेन तं हनिष्यामि राक्षसं पुरुषादकम्
BR0110147023a	तथापि तेषां दुःखेन परीतानां निशम्य तत्
BR0110147023c	बालस्य वाक्यमव्यक्तं हर्षः समभवन्महान्
BR0110147024a	अयं काल इति ज्ञात्वा कुन्ती समुपसृत्य तान्
BR0110147024c	गतासूनमृतेनेव जीवयन्तीदमब्रवीत्
