BR0111155001	ब्राह्मण उवाच
BR0111155001a	अमर्षी द्रुपदो राजा कर्मसिद्धान्द्विजर्षभान्
BR0111155001c	अन्विच्छन्परिचक्राम ब्राह्मणावसथान्बहून्
BR0111155002a	पुत्रजन्म परीप्सन्वै शोकोपहतचेतनः
BR0111155002c	नास्ति श्रेष्ठं ममापत्यमिति नित्यमचिन्तयत्
BR0111155003a	जातान्पुत्रान्स निर्वेदाद्धिग्बन्धूनिति चाब्रवीत्
BR0111155003c	निःश्वासपरमश्चासीद्द्रोणं प्रतिचिकीर्षया
BR0111155004a	प्रभावं विनयं शिक्षां द्रोणस्य चरितानि च
BR0111155004c	क्षात्रेण च बलेनास्य चिन्तयन्नान्वपद्यत
BR0111155004e	प्रतिकर्तुं नृपश्रेष्ठो यतमानोऽपि भारत
BR0111155005a	अभितः सोऽथ कल्माषीं गङ्गाकूले परिभ्रमन्
BR0111155005c	ब्राह्मणावसथं पुण्यमाससाद महीपतिः
BR0111155006a	तत्र नास्नातकः कश्चिन्न चासीदव्रती द्विजः
BR0111155006c	तथैव नामहाभागः सोऽपश्यत्संशितव्रतौ
BR0111155007a	याजोपयाजौ ब्रह्मर्षी शाम्यन्तौ पृषतात्मजः
BR0111155007c	संहिताध्ययने युक्तौ गोत्रतश्चापि काश्यपौ
BR0111155008a	तारणे युक्तरूपौ तौ ब्राह्मणावृषिसत्तमौ
BR0111155008c	स तावामन्त्रयामास सर्वकामैरतन्द्रितः
BR0111155009a	बुद्ध्वा तयोर्बलं बुद्धिं कनीयांसमुपह्वरे
BR0111155009c	प्रपेदे छन्दयन्कामैरुपयाजं धृतव्रतम्
BR0111155010a	पादशुश्रूषणे युक्तः प्रियवाक्सर्वकामदः
BR0111155010c	अर्हयित्वा यथान्यायमुपयाजमुवाच सः
BR0111155011a	येन मे कर्मणा ब्रह्मन्पुत्रः स्याद्द्रोणमृत्यवे
BR0111155011c	उपयाज कृते तस्मिन्गवां दातास्मि तेऽर्बुदम्
BR0111155012a	यद्वा तेऽन्यद्द्विजश्रेष्ठ मनसः सुप्रियं भवेत्
BR0111155012c	सर्वं तत्ते प्रदाताहं न हि मेऽस्त्यत्र संशयः
BR0111155013a	इत्युक्तो नाहमित्येवं तमृषिः प्रत्युवाच ह
BR0111155013c	आराधयिष्यन्द्रुपदः स तं पर्यचरत्पुनः
BR0111155014a	ततः संवत्सरस्यान्ते द्रुपदं स द्विजोत्तमः
BR0111155014c	उपयाजोऽब्रवीद्राजन्काले मधुरया गिरा
BR0111155015a	ज्येष्ठो भ्राता ममागृह्णाद्विचरन्वननिर्झरे
BR0111155015c	अपरिज्ञातशौचायां भूमौ निपतितं फलम्
BR0111155016a	तदपश्यमहं भ्रातुरसाम्प्रतमनुव्रजन्
BR0111155016c	विमर्शं सङ्करादाने नायं कुर्यात्कथञ्चन
BR0111155017a	दृष्ट्वा फलस्य नापश्यद्दोषा येऽस्यानुबन्धिकाः
BR0111155017c	विविनक्ति न शौचं यः सोऽन्यत्रापि कथं भवेत्
BR0111155018a	संहिताध्ययनं कुर्वन्वसन्गुरुकुले च यः
BR0111155018c	भैक्षमुच्छिष्टमन्येषां भुङ्क्ते चापि सदा सदा
BR0111155018e	कीर्तयन्गुणमन्नानामघृणी च पुनः पुनः
BR0111155019a	तमहं फलार्थिनं मन्ये भ्रातरं तर्कचक्षुषा
BR0111155019c	तं वै गच्छस्व नृपते स त्वां सम्याजयिष्यति
BR0111155020a	जुगुप्समानो नृपतिर्मनसेदं विचिन्तयन्
BR0111155020c	उपयाजवचः श्रुत्वा नृपतिः सर्वधर्मवित्
BR0111155020e	अभिसम्पूज्य पूजार्हमृषिं याजमुवाच ह
BR0111155021a	अयुतानि ददान्यष्टौ गवां याजय मां विभो
BR0111155021c	द्रोणवैराभिसन्तप्तं त्वं ह्लादयितुमर्हसि
BR0111155022a	स हि ब्रह्मविदां श्रेष्ठो ब्रह्मास्त्रे चाप्यनुत्तमः
BR0111155022c	तस्माद्द्रोणः पराजैषीन्मां वै स सखिविग्रहे
BR0111155023a	क्षत्रियो नास्ति तुल्योऽस्य पृथिव्यां कश्चिदग्रणीः
BR0111155023c	कौरवाचार्यमुख्यस्य भारद्वाजस्य धीमतः
BR0111155024a	द्रोणस्य शरजालानि प्राणिदेहहराणि च
BR0111155024c	षडरत्नि धनुश्चास्य दृश्यतेऽप्रतिमं महत्
BR0111155025a	स हि ब्राह्मणवेगेन क्षात्रं वेगमसंशयम्
BR0111155025c	प्रतिहन्ति महेष्वासो भारद्वाजो महामनाः
BR0111155026a	क्षत्रोच्छेदाय विहितो जामदग्न्य इवास्थितः
BR0111155026c	तस्य ह्यस्त्रबलं घोरमप्रसह्यं नरैर्भुवि
BR0111155027a	ब्राह्ममुच्चारयंस्तेजो हुताहुतिरिवानलः
BR0111155027c	समेत्य स दहत्याजौ क्षत्रं ब्रह्मपुरःसरः
BR0111155027e	ब्रह्मक्षत्रे च विहिते ब्रह्मतेजो विशिष्यते
BR0111155028a	सोऽहं क्षत्रबलाद्धीनो ब्रह्मतेजः प्रपेदिवान्
BR0111155028c	द्रोणाद्विशिष्टमासाद्य भवन्तं ब्रह्मवित्तमम्
BR0111155029a	द्रोणान्तकमहं पुत्रं लभेयं युधि दुर्जयम्
BR0111155029c	तत्कर्म कुरु मे याज निर्वपाम्यर्बुदं गवाम्
BR0111155030a	तथेत्युक्त्वा तु तं याजो याज्यार्थमुपकल्पयत्
BR0111155030c	गुर्वर्थ इति चाकाममुपयाजमचोदयत्
BR0111155030e	याजो द्रोणविनाशाय प्रतिजज्ञे तथा च सः
BR0111155031a	ततस्तस्य नरेन्द्रस्य उपयाजो महातपाः
BR0111155031c	आचख्यौ कर्म वैतानं तदा पुत्रफलाय वै
BR0111155032a	स च पुत्रो महावीर्यो महातेजा महाबलः
BR0111155032c	इष्यते यद्विधो राजन्भविता ते तथाविधः
BR0111155033a	भारद्वाजस्य हन्तारं सोऽभिसन्धाय भूमिपः
BR0111155033c	आजह्रे तत्तथा सर्वं द्रुपदः कर्मसिद्धये
BR0111155034a	याजस्तु हवनस्यान्ते देवीमाह्वापयत्तदा
BR0111155034c	प्रैहि मां राज्ञि पृषति मिथुनं त्वामुपस्थितम्
BR0111155035	देव्युवाच
BR0111155035a	अवलिप्तं मे मुखं ब्रह्मन्पुण्यान्गन्धान्बिभर्मि च
BR0111155035c	सुतार्थेनोपरुद्धास्मि तिष्ठ याज मम प्रिये
BR0111155036	याज उवाच
BR0111155036a	याजेन श्रपितं हव्यमुपयाजेन मन्त्रितम्
BR0111155036c	कथं कामं न सन्दध्यात्सा त्वं विप्रैहि तिष्ठ वा
BR0111155037	ब्राह्मण उवाच
BR0111155037a	एवमुक्ते तु याजेन हुते हविषि संस्कृते
BR0111155037c	उत्तस्थौ पावकात्तस्मात्कुमारो देवसन्निभः
BR0111155038a	ज्वालावर्णो घोररूपः किरीटी वर्म चोत्तमम्
BR0111155038c	बिभ्रत्सखड्गः सशरो धनुष्मान्विनदन्मुहुः
BR0111155039a	सोऽध्यारोहद्रथवरं तेन च प्रययौ तदा
BR0111155039c	ततः प्रणेदुः पाञ्चालाः प्रहृष्टाः साधु साध्विति
BR0111155040a	भयापहो राजपुत्रः पाञ्चालानां यशस्करः
BR0111155040c	राज्ञः शोकापहो जात एष द्रोणवधाय वै
BR0111155040e	इत्युवाच महद्भूतमदृश्यं खेचरं तदा
BR0111155041a	कुमारी चापि पाञ्चाली वेदिमध्यात्समुत्थिता
BR0111155041c	सुभगा दर्शनीयाङ्गी वेदिमध्या मनोरमा
BR0111155042a	श्यामा पद्मपलाशाक्षी नीलकुञ्चितमूर्धजा
BR0111155042c	मानुषं विग्रहं कृत्वा साक्षादमरवर्णिनी
BR0111155043a	नीलोत्पलसमो गन्धो यस्याः क्रोशात्प्रवायति
BR0111155043c	या बिभर्ति परं रूपं यस्या नास्त्युपमा भुवि
BR0111155044a	तां चापि जातां सुश्रोणीं वागुवाचाशरीरिणी
BR0111155044c	सर्वयोषिद्वरा कृष्णा क्षयं क्षत्रं निनीषति
BR0111155045a	सुरकार्यमियं काले करिष्यति सुमध्यमा
BR0111155045c	अस्या हेतोः क्षत्रियाणां महदुत्पत्स्यते भयम्
BR0111155046a	तच्छ्रुत्वा सर्वपाञ्चालाः प्रणेदुः सिंहसङ्घवत्
BR0111155046c	न चैतान्हर्षसम्पूर्णानियं  सेहे वसुन्धरा
BR0111155047a	तौ दृष्ट्वा पृषती याजं प्रपेदे वै सुतार्थिनी
BR0111155047c	न वै मदन्यां जननीं जानीयातामिमाविति
BR0111155048a	तथेत्युवाच तां याजो राज्ञः प्रियचिकीर्षया
BR0111155048c	तयोश्च नामनी चक्रुर्द्विजाः सम्पूर्णमानसाः
BR0111155049a	धृष्टत्वादतिधृष्णुत्वाद्धर्माद्द्युत्सम्भवादपि
BR0111155049c	धृष्टद्युम्नः कुमारोऽयं द्रुपदस्य भवत्विति
BR0111155050a	कृष्णेत्येवाब्रुवन्कृष्णां कृष्णाभूत्सा हि वर्णतः
BR0111155050c	तथा तन्मिथुनं जज्ञे द्रुपदस्य महामखे
BR0111155051a	धृष्टद्युम्नं तु पाञ्चाल्यमानीय स्वं विवेशनम्
BR0111155051c	उपाकरोदस्त्रहेतोर्भारद्वाजः प्रतापवान्
BR0111155052a	अमोक्षणीयं दैवं हि भावि मत्वा महामतिः
BR0111155052c	तथा तत्कृतवान्द्रोण आत्मकीर्त्यनुरक्षणात्
