001	वैशम्पायन उवाच
001a	प्रतिज्ञाय तु दुःषन्ते प्रतियाते शकुन्तला
001c	गर्भं सुषाव वामोरुः कुमारममितौजसम्
002a	त्रिषु वर्षेषु पूर्णेषु दिप्तानलसमद्युतिम्
002c	रूपौदार्यगुणोपेतं दौःषन्तिं जनमेजय
003a	जातकर्मादिसंस्कारं कण्वः पुण्यकृतां वरः
003c	तस्याथ कारयामास वर्धमानस्य धीमतः
004a	दन्तैः शुक्लैः शिखरिभिः सिंहसंहननो युवा
004c	चक्राङ्कितकरः श्रीमान्महामूर्धा महाबलः
004e	कुमारो देवगर्भाभः स तत्राशु व्यवर्धत
005a	षड्वर्ष एव बालः स कण्वाश्रमपदं प्रति
005c	व्याघ्रान्सिंहान्वराहांश्च गजांश्च महिषांस्तथा
006a	बद्ध्वा वृक्षेषु बलवानाश्रमस्य समन्ततः
006c	आरोहन्दमयंश्चैव क्रीडंश्च परिधावति
007a	ततोऽस्य नाम चक्रुस्ते कण्वाश्रमनिवासिनः
007c	अस्त्वयं सर्वदमनः सर्वं हि दमयत्ययम्
008a	स सर्वदमनो नाम कुमारः समपद्यत
008c	विक्रमेणौजसा चैव बलेन च समन्वितः
009a	तं कुमारमृषिर्दृष्ट्वा कर्म चास्यातिमानुषम्
009c	समयो यौवराज्यायेत्यब्रवीच्च शकुन्तलाम्
010a	तस्य तद्बलमाज्ञाय कण्वः शिष्यानुवाच ह
010c	शकुन्तलामिमां शीघ्रं सहपुत्रामितोऽऽश्रमात्
010e	भर्त्रे प्रापयताद्यैव सर्वलक्षणपूजिताम्
011a	नारीणां चिरवासो हि बान्धवेषु न रोचते
011c	कीर्तिचारित्रधर्मघ्नस्तस्मान्नयत माचिरम्
012a	तथेत्युक्त्वा तु ते सर्वे प्रातिष्ठन्तामितौजसः
012c	शकुन्तलां पुरस्कृत्य सपुत्रां गजसाह्वयम्
013a	गृहीत्वामरगर्भाभं पुत्रं कमललोचनम्
013c	आजगाम ततः शुभ्रा दुःषन्तविदिताद्वनात्
014a	अभिसृत्य च राजानं विदिता सा प्रवेशिता
014c	सह तेनैव पुत्रेण तरुणादित्यवर्चसा
015a	पूजयित्वा यथान्यायमब्रवीत्तं शकुन्तला
015c	अयं पुत्रस्त्वया राजन्यौवराज्येऽभिषिच्यताम्
016a	त्वया ह्ययं सुतो राजन्मय्युत्पन्नः सुरोपमः
016c	यथासमयमेतस्मिन्वर्तस्व पुरुषोत्तम
017a	यथा समागमे पूर्वं कृतः स समयस्त्वया
017c	तं स्मरस्व महाभाग कण्वाश्रमपदं प्रति
018a	सोऽथ श्रुत्वैव तद्वाक्यं तस्या राजा स्मरन्नपि
018c	अब्रवीन्न स्मरामीति कस्य त्वं दुष्टतापसि
019a	धर्मकामार्थसम्बन्धं न स्मरामि त्वया सह
019c	गच्छ वा तिष्ठ वा कामं यद्वापीच्छसि तत्कुरु
020a	सैवमुक्ता वरारोहा व्रीडितेव मनस्विनी
020c	विसञ्ज्ञेव च दुःखेन तस्थौ स्थाणुरिवाचला
021a	संरम्भामर्षताम्राक्षी स्फुरमाणोष्ठसम्पुटा
021c	कटाक्षैर्निर्दहन्तीव तिर्यग्राजानमैक्षत
022a	आकारं गूहमाना च मन्युनाभिसमीरिता
022c	तपसा सम्भृतं तेजो धारयामास वै तदा
023a	सा मुहूर्तमिव ध्यात्वा दुःखामर्षसमन्विता
023c	भर्तारमभिसम्प्रेक्ष्य क्रुद्धा वचनमब्रवीत्
024a	जानन्नपि महाराज कस्मादेवं प्रभाषसे
024c	न जानामीति निःसङ्गं यथान्यः प्राकृतस्तथा
025a	अत्र ते हृदयं वेद सत्यस्यैवानृतस्य च
025c	कल्याण बत साक्षी त्वं मात्मानमवमन्यथाः
026a	योऽन्यथा सन्तमात्मानमन्यथा प्रतिपद्यते
026c	किं तेन न कृतं पापं चोरेणात्मापहारिणा
027a	एकोऽहमस्मीति च मन्यसे त्वं; न हृच्छयं वेत्सि मुनिं पुराणम्
027c	यो वेदिता कर्मणः पापकस्य; तस्यान्तिके त्वं वृजिनं करोषि
028a	मन्यते पापकं कृत्वा न कश्चिद्वेत्ति मामिति
028c	विदन्ति चैनं देवाश्च स्वश्चैवान्तरपूरुषः
029a	आदित्यचन्द्रावनिलानलौ च; द्यौर्भूमिरापो हृदयं यमश्च
029c	अहश्च रात्रिश्च उभे च सन्ध्ये; धर्मश्च जानाति नरस्य वृत्तम्
030a	यमो वैवस्वतस्तस्य निर्यातयति दुष्कृतम्
030c	हृदि स्थितः कर्मसाक्षी क्षेत्रज्ञो यस्य तुष्यति
031a	न तु तुष्यति यस्यैष पुरुषस्य दुरात्मनः
031c	तं यमः पापकर्माणं निर्यातयति दुष्कृतम्
032a	अवमन्यात्मनात्मानमन्यथा प्रतिपद्यते
032c	देवा न तस्य श्रेयांसो यस्यात्मापि न कारणम्
033a	स्वयं प्राप्तेति मामेवं मावमंस्थाः पतिव्रताम्
033c	अर्घ्यार्हां नार्चयसि मां स्वयं भार्यामुपस्थिताम्
034a	किमर्थं मां प्राकृतवदुपप्रेक्षसि संसदि
034c	न खल्वहमिदं शून्ये रौमि किं न शृणोषि मे
035a	यदि मे याचमानाया वचनं न करिष्यसि
035c	दुःषन्त शतधा मूर्धा ततस्तेऽद्य फलिष्यति
036a	भार्यां पतिः सम्प्रविश्य स यस्माज्जायते पुनः
036c	जायाया इति जायात्वं पुराणाः कवयो विदुः
037a	यदागमवतः पुंसस्तदपत्यं प्रजायते
037c	तत्तारयति सन्तत्या पूर्वप्रेतान्पितामहान्
038a	पुन्नाम्नो नरकाद्यस्मात्पितरं त्रायते सुतः
038c	तस्मात्पुत्र इति प्रोक्तः स्वयमेव स्वयम्भुवा
039a	सा भार्या या गृहे दक्षा सा भार्या या प्रजावती
039c	सा भार्या या पतिप्राणा सा भार्या या पतिव्रता
040a	अर्धं भार्या मनुष्यस्य भार्या श्रेष्ठतमः सखा
040c	भार्या मूलं त्रिवर्गस्य भार्या मित्रं मरिष्यतः
041a	भार्यावन्तः क्रियावन्तः सभार्या गृहमेधिनः
041c	भार्यावन्तः प्रमोदन्ते भार्यावन्तः श्रियान्विताः
042a	सखायः प्रविविक्तेषु भवन्त्येताः प्रियंवदाः
042c	पितरो धर्मकार्येषु भवन्त्यार्तस्य मातरः
043a	कान्तारेष्वपि विश्रामो नरस्याध्वनिकस्य वै
043c	यः सदारः स विश्वास्यस्तस्माद्दाराः परा गतिः
044a	संसरन्तमपि प्रेतं विषमेष्वेकपातिनम्
044c	भार्यैवान्वेति भर्तारं सततं या पतिव्रता
045a	प्रथमं संस्थिता भार्या पतिं प्रेत्य प्रतीक्षते
045c	पूर्वं मृतं च भर्तारं पश्चात्साध्व्यनुगच्छति
046a	एतस्मात्कारणाद्राजन्पाणिग्रहणमिष्यते
046c	यदाप्नोति पतिर्भार्यामिह लोके परत्र च
047a	आत्मात्मनैव जनितः पुत्र इत्युच्यते बुधैः
047c	तस्माद्भार्यां नरः पश्येन्मातृवत्पुत्रमातरम्
048a	भार्यायां जनितं पुत्रमादर्शे स्वमिवाननम्
048c	ह्लादते जनिता प्रेष्क्य स्वर्गं प्राप्येव पुण्यकृत्
049a	दह्यमाना मनोदुःखैर्व्याधिभिश्चातुरा नराः
049c	ह्लादन्ते स्वेषु दारेषु घर्मार्ताः सलिलेष्विव
050a	सुसंरब्धोऽपि रामाणां न ब्रूयादप्रियं बुधः
050c	रतिं प्रीतिं च धर्मं च तास्वायत्तमवेक्ष्य च
051a	आत्मनो जन्मनः क्षेत्रं पुण्यं रामाः सनातनम्
051c	ऋषीणामपि का शक्तिः स्रष्टुं रामामृते प्रजाः
052a	परिपत्य यदा सूनुर्धरणीरेणुगुण्ठितः
052c	पितुराश्लिष्यतेऽङ्गानि किमिवास्त्यधिकं ततः
053a	स त्वं स्वयमनुप्राप्तं साभिलाषमिमं सुतम्
053c	प्रेक्षमाणं च काक्षेण किमर्थमवमन्यसे
054a	अण्डानि बिभ्रति स्वानि न भिन्दन्ति पिपीलिकाः
054c	न भरेथाः कथं नु त्वं धर्मज्ञः सन्स्वमात्मजम्
055a	न वाससां न रामाणां नापां स्पर्शस्तथा सुखः
055c	शिशोरालिङ्ग्यमानस्य स्पर्शः सूनोर्यथा सुखः
056a	ब्राह्मणो द्विपदां श्रेष्ठो गौर्वरिष्ठा चतुष्पदाम्
056c	गुरुर्गरीयसां श्रेष्ठः पुत्रः स्पर्शवतां वरः
057a	स्पृशतु त्वां समाश्लिष्य पुत्रोऽयं प्रियदर्शनः
057c	पुत्रस्पर्शात्सुखतरः स्पर्शो लोके न विद्यते
058a	त्रिषु वर्षेषु पूर्णेषु प्रजाताहमरिन्दम
058c	इमं कुमारं राजेन्द्र तव शोकप्रणाशनम्
059a	आहर्ता वाजिमेधस्य शतसङ्ख्यस्य पौरव
059c	इति वागन्तरिक्षे मां सूतकेऽभ्यवदत्पुरा
060a	ननु नामाङ्कमारोप्य स्नेहाद्ग्रामान्तरं गताः
060c	मूर्ध्नि पुत्रानुपाघ्राय प्रतिनन्दन्ति मानवाः
061a	वेदेष्वपि वदन्तीमं मन्त्रवादं द्विजातयः
061c	जातकर्मणि पुत्राणां तवापि विदितं तथा
062a	अङ्गादङ्गात्सम्भवसि हृदयादभिजायसे
062c	आत्मा वै पुत्रनामासि स जीव शरदः शतम्
063a	पोषो हि त्वदधीनो मे सन्तानमपि चाक्षयम्
063c	तस्मात्त्वं जीव मे वत्स सुसुखी शरदां शतम्
064a	त्वदङ्गेभ्यः प्रसूतोऽयं पुरुषात्पुरुषोऽपरः
064c	सरसीवामलेऽऽत्मानं द्वितीयं पश्य मे सुतम्
065a	यथा ह्याहवनीयोऽग्निर्गार्हपत्यात्प्रणीयते
065c	तथा त्वत्तः प्रसूतोऽयं त्वमेकः सन्द्विधा कृतः
066a	मृगापकृष्टेन हि ते मृगयां परिधावता
066c	अहमासादिता राजन्कुमारी पितुराश्रमे
067a	उर्वशी पूर्वचित्तिश्च सहजन्या च मेनका
067c	विश्वाची च घृताची च षडेवाप्सरसां वराः
068a	तासां मां मेनका नाम ब्रह्मयोनिर्वराप्सराः
068c	दिवः सम्प्राप्य जगतीं विश्वामित्रादजीजनत्
069a	सा मां हिमवतः पृष्ठे सुषुवे मेनकाप्सराः
069c	अवकीर्य च मां याता परात्मजमिवासती
070a	किं नु कर्माशुभं पूर्वं कृतवत्यस्मि जन्मनि
070c	यदहं बान्धवैस्त्यक्ता बाल्ये सम्प्रति च त्वया
071a	कामं त्वया परित्यक्ता गमिष्याम्यहमाश्रमम्
071c	इमं तु बालं सन्त्यक्तुं नार्हस्यात्मजमात्मना
072    दुःषन्त उवाच
072a	न पुत्रमभिजानामि त्वयि जातं शकुन्तले
072c	असत्यवचना नार्यः कस्ते श्रद्धास्यते वचः
073a	मेनका निरनुक्रोशा बन्धकी जननी तव
073c	यया हिमवतः पृष्ठे निर्माल्येव प्रवेरिता
074a	स चापि निरनुक्रोशः क्षत्रयोनिः पिता तव
074c	विश्वामित्रो ब्राह्मणत्वे लुब्धः कामपरायणः
075a	मेनकाप्सरसां श्रेष्ठा महर्षीणां च ते पिता
075c	तयोरपत्यं कस्मात्त्वं पुंश्चलीवाभिधास्यसि
076a	अश्रद्धेयमिदं वाक्यं कथयन्ती न लज्जसे
076c	विशेषतो मत्सकाशे दुष्टतापसि गम्यताम्
077a	क्व महर्षिः सदैवोग्रः साप्सरा क्व च मेनका
077c	क्व च त्वमेवं कृपणा तापसीवेषधारिणी
078a	अतिकायश्च पुत्रस्ते बालोऽपि बलवानयम्
078c	कथमल्पेन कालेन शालस्कन्ध इवोद्गतः
079a	सुनिकृष्टा च योनिस्ते पुंश्चली प्रतिभासि मे
079c	यदृच्छया कामरागाज्जाता मेनकया ह्यसि
080a	सर्वमेतत्परोक्षं मे यत्त्वं वदसि तापसि
080c	नाहं त्वामभिजानामि यथेष्टं गम्यतां त्वया
