BR0107123001   	वैशम्पायन उवाच
BR0107123001a  	अर्जुनस्तु परं यत्नमातस्थे गुरुपूजने
BR0107123001c  	अस्त्रे च परमं योगं प्रियो द्रोणस्य चाभवत्
BR0107123002a	द्रोणेन तु तदाहूय रहस्युक्तोऽन्नसाधकः
BR0107123002c  	अन्धकारेऽर्जुनायान्नं न देयं ते कथञ्चन
BR0107123003a  	ततः कदाचिद्भुञ्जाने प्रववौ वायुरर्जुने
BR0107123003c  	तेन तत्र प्रदीपः स दीप्यमानो निवापितः
BR0107123004a  	भुङ्क्त एवार्जुनो भक्तं न चास्यास्याद्व्यमुह्यत
BR0107123004c  	हस्तस्तेजस्विनो नित्यमन्नग्रहणकारणात्
BR0107123004e  	तदभ्यासकृतं मत्वा रात्रावभ्यस्त पाण्डवः
BR0107123005a  	तस्य ज्यातलनिर्घोषं द्रोणः शुश्राव भारत
BR0107123005c  	उपेत्य चैनमुत्थाय परिष्वज्येदमब्रवीत्
BR0107123006a  	प्रयतिष्ये तथा कर्तुं यथा नान्यो धनुर्धरः
BR0107123006c  	त्वत्समो भविता लोके सत्यमेतद्ब्रवीमि ते
BR0107123007a  	ततो द्रोणोऽर्जुनं भूयो रथेषु च गजेषु च
BR0107123007c  	अश्वेषु भूमावपि च रणशिक्षामशिक्षयत्
BR0107123008a  	गदायुद्धेऽसिचर्यायां तोमरप्रासशक्तिषु
BR0107123008c  	द्रोणः सङ्कीर्णयुद्धेषु शिक्षयामास पाण्डवम्
BR0107123009a  	तस्य तत्कौशलं दृष्ट्वा धनुर्वेदजिघृक्षवः
BR0107123009c  	राजानो राजपुत्राश्च समाजग्मुः सहस्रशः
BR0107123010a  	ततो निषादराजस्य हिरण्यधनुषः सुतः
BR0107123010c  	एकलव्यो महाराज द्रोणमभ्याजगाम ह
BR0107123011a  	न स तं प्रतिजग्राह नैषादिरिति चिन्तयन्
BR0107123011c  	शिष्यं धनुषि धर्मज्ञस्तेषामेवान्ववेक्षया
BR0107123012a  	स तु द्रोणस्य शिरसा पादौ गृह्य परन्तपः
BR0107123012c  	अरण्यमनुसम्प्राप्तः कृत्वा द्रोणं महीमयम्
BR0107123013a  	तस्मिन्नाचार्यवृत्तिं च परमामास्थितस्तदा
BR0107123013c  	इष्वस्त्रे योगमातस्थे परं नियममास्थितः
BR0107123014a  	परया श्रद्धया युक्तो योगेन परमेण च
BR0107123014c  	विमोक्षादानसन्धाने लघुत्वं परमाप सः
BR0107123015a  	अथ द्रोणाभ्यनुज्ञाताः कदाचित्कुरुपाण्डवाः
BR0107123015c  	रथैर्विनिर्ययुः सर्वे मृगयामरिमर्दनाः
BR0107123016a  	तत्रोपकरणं गृह्य नरः कश्चिद्यदृच्छया
BR0107123016c  	राजन्ननुजगामैकः श्वानमादाय पाण्डवान्
BR0107123017a  	तेषां विचरतां तत्र तत्तत्कर्म चिकीर्षताम्
BR0107123017c  	श्वा चरन्स वने मूढो नैषादिं प्रति जग्मिवान्
BR0107123018a  	स कृष्णं मलदिग्धाङ्गं कृष्णाजिनधरं वने
BR0107123018c  	नैषादिं श्वा समालक्ष्य भषंस्तस्थौ तदन्तिके
BR0107123019a  	तदा तस्याथ भषतः शुनः सप्त शरान्मुखे
BR0107123019c  	लाघवं दर्शयन्नस्त्रे मुमोच युगपद्यथा
BR0107123020a  	स तु श्वा शरपूर्णास्यः पाण्डवानाजगाम ह
BR0107123020c  	तं दृष्ट्वा पाण्डवा वीरा विस्मयं परमं ययुः
BR0107123021a  	लाघवं शब्दवेधित्वं दृष्ट्वा तत्परमं तदा
BR0107123021c  	प्रेक्ष्य तं व्रीडिताश्चासन्प्रशशंसुश्च सर्वशः
BR0107123022a  	तं ततोऽन्वेषमाणास्ते वने वननिवासिनम्
BR0107123022c  	ददृशुः पाण्डवा राजन्नस्यन्तमनिशं शरान्
BR0107123023a  	न चैनमभ्यजानंस्ते तदा विकृतदर्शनम्
BR0107123023c  	अथैनं परिपप्रच्छुः को भवान्कस्य वेत्युत
BR0107123024   	एकलव्य उवाच
BR0107123024a  	निषादाधिपतेर्वीरा हिरण्यधनुषः सुतम्
BR0107123024c  	द्रोणशिष्यं च मां वित्त धनुर्वेदकृतश्रमम्
BR0107123025   	वैशम्पायन उवाच
BR0107123025a  	ते तमाज्ञाय तत्त्वेन पुनरागम्य पाण्डवाः
BR0107123025c  	यथावृत्तं च ते सर्वं द्रोणायाचख्युरद्भुतम्
BR0107123026a  	कौन्तेयस्त्वर्जुनो राजन्नेकलव्यमनुस्मरन्
BR0107123026c  	रहो द्रोणं समागम्य प्रणयादिदमब्रवीत्
BR0107123027a  	नन्वहं परिरभ्यैकः प्रीतिपूर्वमिदं वचः
BR0107123027c  	भवतोक्तो न मे शिष्यस्त्वद्विशिष्टो भविष्यति
BR0107123028a  	अथ कस्मान्मद्विशिष्टो लोकादपि च वीर्यवान्
BR0107123028c  	अस्त्यन्यो भवतः शिष्यो निषादाधिपतेः सुतः
BR0107123029a 	मुहूर्तमिव तं द्रोणश्चिन्तयित्वा विनिश्चयम्
BR0107123029c	सव्यसाचिनमादाय नैषादिं प्रति जग्मिवान्
BR0107123030a   ददर्श मलदिग्धाङ्गं जटिलं चीरवाससम्
BR0107123030c   एकलव्यं धनुष्पाणिमस्यन्तमनिशं शरान्
BR0107123031a   एकलव्यस्तु तं दृष्ट्वा द्रोणमायान्तमन्तिकात्
BR0107123031c   अभिगम्योपसङ्गृह्य जगाम शिरसा महीम्
BR0107123032a   पूजयित्वा ततो द्रोणं विधिवत्स निषादजः
BR0107123032c   निवेद्य शिष्यमात्मानं तस्थौ प्राञ्जलिरग्रतः
BR0107123033a	ततो द्रोणोऽब्रवीद्राजन्नेकलव्यमिदं वचः
BR0107123033c   यदि शिष्योऽसि मे तूर्णं वेतनं सम्प्रदीयताम्
BR0107123034a   एकलव्यस्तु तच्छ्रुत्वा प्रीयमाणोऽब्रवीदिदम्
BR0107123034c   किं प्रयच्छामि भगवन्नाज्ञापयतु मां गुरुः
BR0107123035a   न हि किञ्चिददेयं मे गुरवे ब्रह्मवित्तम
BR0107123035c   तमब्रवीत्त्वयाङ्गुष्ठो दक्षिणो दीयतां मम
BR0107123036a   एकलव्यस्तु तच्छ्रुत्वा वचो द्रोणस्य दारुणम्
BR0107123036c   प्रतिज्ञामात्मनो रक्षन्सत्ये च निरतः सदा
BR0107123037a   तथैव हृष्टवदनस्तथैवादीनमानसः
BR0107123037c   छित्त्वाविचार्य तं प्रादाद्द्रोणायाङ्गुष्ठमात्मनः
BR0107123038a   ततः परं तु नैषादिरङ्गुलीभिर्व्यकर्षत
BR0107123038c   न तथा स तु शीघ्रोऽभूद्यथा पूर्वं नराधिप
BR0107123039a   ततोऽर्जुनः प्रीतमना बभूव विगतज्वरः
BR0107123039c   द्रोणश्च सत्यवागासीन्नान्योऽभ्यभवदर्जुनम्
BR0107123040a   द्रोणस्य तु तदा शिष्यौ गदायोग्यां विशेषतः
BR0107123040c   दुर्योधनश्च भीमश्च कुरूणामभ्यगच्छताम्
BR0107123041a   अश्वत्थामा रहस्येषु सर्वेष्वभ्यधिकोऽभवत्
BR0107123041c   तथाति पुरुषानन्यान्त्सारुकौ यमजावुभौ
BR0107123041e   युधिष्ठिरो रथश्रेष्ठः सर्वत्र तु धनञ्जयः
BR0107123042a   प्रथितः सागरान्तायां रथयूथपयूथपः
BR0107123042c   बुद्धियोगबलोत्साहैः सर्वास्त्रेषु च पाण्डवः
BR0107123043a   अस्त्रे गुर्वनुरागे च विशिष्टोऽभवदर्जुनः
BR0107123043c   तुल्येष्वस्त्रोपदेशेषु सौष्ठवेन च वीर्यवान्
BR0107123043e   एकः सर्वकुमाराणां बभूवातिरथोऽर्जुनः
BR0107123044a   प्राणाधिकं भीमसेनं कृतविद्यं धनञ्जयम्
BR0107123044c   धार्तराष्ट्रा दुरात्मानो नामृष्यन्त नराधिप
BR0107123045a   तांस्तु सर्वान्समानीय सर्वविद्यासु निष्ठितान्
BR0107123045c   द्रोणः प्रहरणज्ञाने जिज्ञासुः पुरुषर्षभ
BR0107123046a   कृत्रिमं भासमारोप्य वृक्षाग्रे शिल्पिभिः कृतम्
BR0107123046c   अविज्ञातं कुमाराणां लक्ष्यभूतमुपादिशत्
BR0107123047    द्रोण उवाच
BR0107123047a   शीघ्रं भवन्तः सर्वे वै धनूंष्यादाय सत्वराः
BR0107123047c   भासमेतं समुद्दिश्य तिष्ठन्तां संहितेषवः
BR0107123048a   मद्वाक्यसमकालं च शिरोऽस्य विनिपात्यताम्
BR0107123048c   एकैकशो नियोक्ष्यामि तथा कुरुत पुत्रकाः
BR0107123049    वैशम्पायन उवाच
BR0107123049a   ततो युधिष्ठिरं पूर्वमुवाचाङ्गिरसां वरः
BR0107123049c   सन्धत्स्व बाणं दुर्धर्ष मद्वाक्यान्ते विमुञ्च च
BR0107123050a   ततो युधिष्ठिरः पूर्वं धनुर्गृह्य महारवम्
BR0107123050c   तस्थौ भासं समुद्दिश्य गुरुवाक्यप्रचोदितः
BR0107123051a   ततो विततधन्वानं द्रोणस्तं कुरुनन्दनम्
BR0107123051c   स मुहूर्तादुवाचेदं वचनं भरतर्षभ
BR0107123052a   पश्यस्येनं द्रुमाग्रस्थं भासं नरवरात्मज
BR0107123052c   पश्यामीत्येवमाचार्यं प्रत्युवाच युधिष्ठिरः
BR0107123053a   स मुहूर्तादिव पुनर्द्रोणस्तं प्रत्यभाषत
BR0107123053c   अथ वृक्षमिमं मां वा भ्रातॄन्वापि प्रपश्यसि
BR0107123054a   तमुवाच स कौन्तेयः पश्याम्येनं वनस्पतिम्
BR0107123054c   भवन्तं च तथा भ्रातॄन्भासं चेति पुनः पुनः
BR0107123055a   तमुवाचापसर्पेति द्रोणोऽप्रीतमना इव
BR0107123055c   नैतच्छक्यं त्वया वेद्धुं लक्ष्यमित्येव कुत्सयन्
BR0107123056a   ततो दुर्योधनादींस्तान्धार्तराष्ट्रान्महायशाः
BR0107123056c   तेनैव क्रमयोगेन जिज्ञासुः पर्यपृच्छत
BR0107123057a   अन्यांश्च शिष्यान्भीमादीन्राज्ञश्चैवान्यदेशजान्
BR0107123057c   तथा च सर्वे सर्वं तत्पश्याम इति कुत्सिताः
BR0107123058a   ततो धनञ्जयं द्रोणः स्मयमानोऽभ्यभाषत
BR0107123058c   त्वयेदानीं प्रहर्तव्यमेतल्लक्ष्यं निशम्यताम्
BR0107123059a   मद्वाक्यसमकालं ते मोक्तव्योऽत्र भवेच्छरः
BR0107123059c   वितत्य कार्मुकं पुत्र तिष्ठ तावन्मुहूर्तकम्
BR0107123060a   एवमुक्तः सव्यसाची मण्डलीकृतकार्मुकः
BR0107123060c   तस्थौ लक्ष्यं समुद्दिश्य गुरुवाक्यप्रचोदितः
BR0107123061a   मुहूर्तादिव तं द्रोणस्तथैव समभाषत
BR0107123061c   पश्यस्येनं स्थितं भासं द्रुमं मामपि वेत्युत
BR0107123062a   पश्याम्येनं भासमिति द्रोणं पार्थोऽभ्यभाषत
BR0107123062c   न तु वृक्षं भवन्तं वा पश्यामीति च भारत
BR0107123063a   ततः प्रीतमना द्रोणो मुहूर्तादिव तं पुनः
BR0107123063c   प्रत्यभाषत दुर्धर्षः पाण्डवानां रथर्षभम्
BR0107123064a   भासं पश्यसि यद्येनं तथा ब्रूहि पुनर्वचः
BR0107123064c   शिरः पश्यामि भासस्य न गात्रमिति सोऽब्रवीत्
BR0107123065a   अर्जुनेनैवमुक्तस्तु द्रोणो हृष्टतनूरुहः
BR0107123065c   मुञ्चस्वेत्यब्रवीत्पार्थं स मुमोचाविचारयन्
BR0107123066a   ततस्तस्य नगस्थस्य क्षुरेण निशितेन ह
BR0107123066c   शिर उत्कृत्य तरसा पातयामास पाण्डवः
BR0107123067a   तस्मिन्कर्मणि संसिद्धे पर्यश्वजत फल्गुनम्
BR0107123067c   मेने च द्रुपदं सङ्ख्ये सानुबन्धं पराजितम्
BR0107123068a   कस्यचित्त्वथ कालस्य सशिष्योऽङ्गिरसां वरः
BR0107123068c   जगाम गङ्गामभितो मज्जितुं भरतर्षभ
BR0107123069a   अवगाढमथो द्रोणं सलिले सलिलेचरः
BR0107123069c   ग्राहो जग्राह बलवाञ्जङ्घान्ते कालचोदितः
BR0107123070a   स समर्थोऽपि मोक्षाय शिष्यान्सर्वानचोदयत्
BR0107123070c   ग्राहं हत्वा मोक्षयध्वं मामिति त्वरयन्निव
BR0107123071a   तद्वाक्यसमकालं तु बीभत्सुर्निशितैः शरैः
BR0107123071c   आवापैः पञ्चभिर्ग्राहं मग्नमम्भस्यताडयत्
BR0107123071e   इतरे तु विसम्मूढास्तत्र तत्र प्रपेदिरे
BR0107123072a   तं च दृष्ट्वा क्रियोपेतं द्रोणोऽमन्यत पाण्डवम्
BR0107123072c   विशिष्टं सर्वशिष्येभ्यः प्रीतिमांश्चाभवत्तदा
BR0107123073a   स पार्थबाणैर्बहुधा खण्डशः परिकल्पितः
BR0107123073c   ग्राहः पञ्चत्वमापेदे जङ्घां त्यक्त्वा महात्मनः
BR0107123074a   अथाब्रवीन्महात्मानं भारद्वाजो महारथम्
BR0107123074c   गृहाणेदं महाबाहो विशिष्टमतिदुर्धरम्
BR0107123074e   अस्त्रं ब्रह्मशिरो नाम सप्रयोगनिवर्तनम्
BR0107123075a   न च ते मानुषेष्वेतत्प्रयोक्तव्यं कथञ्चन
BR0107123075c   जगद्विनिर्दहेदेतदल्पतेजसि पातितम्
BR0107123076a   असामान्यमिदं तात लोकेष्वस्त्रं निगद्यते
BR0107123076c   तद्धारयेथाः प्रयतः शृणु चेदं वचो मम
BR0107123077a   बाधेतामानुषः शत्रुर्यदा त्वां वीर कश्चन
BR0107123077c   तद्वधाय प्रयुञ्जीथास्तदास्त्रमिदमाहवे
BR0107123078a   तथेति तत्प्रतिश्रुत्य बीभत्सुः स कृताञ्जलिः
BR0107123078c   जग्राह परमास्त्रं तदाह चैनं पुनर्गुरुः
BR0107123078e   भविता त्वत्समो नान्यः पुमाँल्लोके धनुर्धरः
