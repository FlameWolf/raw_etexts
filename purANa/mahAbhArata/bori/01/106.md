BR0107106001    वैशम्पायन उवाच
BR0107106001a	धृतराष्ट्राभ्यनुज्ञातः स्वबाहुविजितं धनम्
BR0107106001c	भीष्माय सत्यवत्यै च मात्रे चोपजहार सः
BR0107106002a	विदुराय च वै पाण्डुः प्रेषयामास तद्धनम्
BR0107106002c	सुहृदश्चापि धर्मात्मा धनेन समतर्पयत्
BR0107106003a	ततः सत्यवतीं भीष्मः कौसल्यां च यशस्विनीम्
BR0107106003c	शुभैः पाण्डुजितै रत्नैस्तोषयामास भारत
BR0107106004a	ननन्द माता कौसल्या तमप्रतिमतेजसम्
BR0107106004c	जयन्तमिव पौलोमी परिष्वज्य नरर्षभम्
BR0107106005a	तस्य वीरस्य विक्रान्तैः सहस्रशतदक्षिणैः
BR0107106005c	अश्वमेधशतैरीजे धृतराष्ट्रो महामखैः
BR0107106006a	सम्प्रयुक्तश्च कुन्त्या च माद्र्या च भरतर्षभ
BR0107106006c	जिततन्द्रीस्तदा पाण्डुर्बभूव वनगोचरः
BR0107106007a	हित्वा प्रासादनिलयं शुभानि शयनानि च
BR0107106007c	अरण्यनित्यः सततं बभूव मृगयापरः
BR0107106008a	स चरन्दक्षिणं पार्श्वं रम्यं हिमवतो गिरेः
BR0107106008c	उवास गिरिपृष्ठेषु महाशालवनेषु च
BR0107106009a	रराज कुन्त्या माद्र्या च पाण्डुः सह वने वसन्
BR0107106009c	करेण्वोरिव मध्यस्थः श्रीमान्पौरन्दरो गजः
BR0107106010a	भारतं सह भार्याभ्यां बाणखड्गधनुर्धरम्
BR0107106010c	विचित्रकवचं वीरं परमास्त्रविदं नृपम्
BR0107106010e	देवोऽयमित्यमन्यन्त चरन्तं वनवासिनः
BR0107106011a	तस्य कामांश्च भोगांश्च नरा नित्यमतन्द्रिताः
BR0107106011c	उपजह्रुर्वनान्तेषु धृतराष्ट्रेण चोदिताः
BR0107106012a	अथ पारशवीं कन्यां देवकस्य महीपतेः
BR0107106012c	रूपयौवनसम्पन्नां स शुश्रावापगासुतः
BR0107106013a	ततस्तु वरयित्वा तामानाय्य पुरुषर्षभः
BR0107106013c	विवाहं कारयामास विदुरस्य महामतेः
BR0107106014a	तस्यां चोत्पादयामास विदुरः कुरुनन्दनः
BR0107106014c	पुत्रान्विनयसम्पन्नानात्मनः सदृशान्गुणैः
