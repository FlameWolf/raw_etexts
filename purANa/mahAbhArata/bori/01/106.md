001    वैशम्पायन उवाच
001a	धृतराष्ट्राभ्यनुज्ञातः स्वबाहुविजितं धनम्
001c	भीष्माय सत्यवत्यै च मात्रे चोपजहार सः
002a	विदुराय च वै पाण्डुः प्रेषयामास तद्धनम्
002c	सुहृदश्चापि धर्मात्मा धनेन समतर्पयत्
003a	ततः सत्यवतीं भीष्मः कौसल्यां च यशस्विनीम्
003c	शुभैः पाण्डुजितै रत्नैस्तोषयामास भारत
004a	ननन्द माता कौसल्या तमप्रतिमतेजसम्
004c	जयन्तमिव पौलोमी परिष्वज्य नरर्षभम्
005a	तस्य वीरस्य विक्रान्तैः सहस्रशतदक्षिणैः
005c	अश्वमेधशतैरीजे धृतराष्ट्रो महामखैः
006a	सम्प्रयुक्तश्च कुन्त्या च माद्र्या च भरतर्षभ
006c	जिततन्द्रीस्तदा पाण्डुर्बभूव वनगोचरः
007a	हित्वा प्रासादनिलयं शुभानि शयनानि च
007c	अरण्यनित्यः सततं बभूव मृगयापरः
008a	स चरन्दक्षिणं पार्श्वं रम्यं हिमवतो गिरेः
008c	उवास गिरिपृष्ठेषु महाशालवनेषु च
009a	रराज कुन्त्या माद्र्या च पाण्डुः सह वने वसन्
009c	करेण्वोरिव मध्यस्थः श्रीमान्पौरन्दरो गजः
010a	भारतं सह भार्याभ्यां बाणखड्गधनुर्धरम्
010c	विचित्रकवचं वीरं परमास्त्रविदं नृपम्
010e	देवोऽयमित्यमन्यन्त चरन्तं वनवासिनः
011a	तस्य कामांश्च भोगांश्च नरा नित्यमतन्द्रिताः
011c	उपजह्रुर्वनान्तेषु धृतराष्ट्रेण चोदिताः
012a	अथ पारशवीं कन्यां देवकस्य महीपतेः
012c	रूपयौवनसम्पन्नां स शुश्रावापगासुतः
013a	ततस्तु वरयित्वा तामानाय्य पुरुषर्षभः
013c	विवाहं कारयामास विदुरस्य महामतेः
014a	तस्यां चोत्पादयामास विदुरः कुरुनन्दनः
014c	पुत्रान्विनयसम्पन्नानात्मनः सदृशान्गुणैः
