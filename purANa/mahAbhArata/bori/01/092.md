001	वैशम्पायन उवाच
001a	ततः प्रतीपो राजा स सर्वभूतहिते रतः
001c	निषसाद समा बह्वीर्गङ्गातीरगतो जपन्
002a	तस्य रूपगुणोपेता गङ्गा श्रीरिव रूपिणी
002c	उत्तीर्य सलिलात्तस्माल्लोभनीयतमाकृतिः
003a	अधीयानस्य राजर्षेर्दिव्यरूपा मनस्विनी
003c	दक्षिणं शालसङ्काशमूरुं भेजे शुभानना
004a	प्रतीपस्तु महीपालस्तामुवाच मनस्विनीम्
004c	करवाणि किं ते कल्याणि प्रियं यत्तेऽभिकाङ्क्षितम्
005	स्त्र्युवाच
005a	त्वामहं कामये राजन्कुरुश्रेष्ठ भजस्व माम्
005c	त्यागः कामवतीनां हि स्त्रीणां सद्भिर्विगर्हितः
006	प्रतीप उवाच
006a	नाहं परस्त्रियं कामाद्गच्छेयं वरवर्णिनि
006c	न चासवर्णां कल्याणि धर्म्यं तद्विद्धि मे व्रतम्
007	स्त्र्युवाच
007a	नाश्रेयस्यस्मि नागम्या न वक्तव्या च कर्हिचित्
007c	भज मां भजमानां त्वं राजन्कन्यां वरस्त्रियम्
008	प्रतीप उवाच
008a	मयातिवृत्तमेतत्ते यन्मां चोदयसि प्रियम्
008c	अन्यथा प्रतिपन्नं मां नाशयेद्धर्मविप्लवः
009a	प्राप्य दक्षिणमूरुं मे त्वमाश्लिष्टा वराङ्गने
009c	अपत्यानां स्नुषाणां च भीरु विद्ध्येतदासनम्
010a	सव्यतः कामिनीभागस्त्वया स च विवर्जितः
010c	तस्मादहं नाचरिष्ये त्वयि कामं वराङ्गने
011a	स्नुषा मे भव कल्याणि पुत्रार्थे त्वां वृणोम्यहम्
011c	स्नुषापक्षं हि वामोरु त्वमागम्य समाश्रिता
012	स्त्र्युवाच
012a	एवमप्यस्तु धर्मज्ञ संयुज्येयं सुतेन ते
012c	त्वद्भक्त्यैव भजिष्यामि प्रख्यातं भारतं कुलम्
013a	पृथिव्यां पार्थिवा ये च तेषां यूयं परायणम्
013c	गुणा न हि मया शक्या वक्तुं वर्षशतैरपि
013e	कुलस्य ये वः प्रस्थितास्तत्साधुत्वमनुत्तमम्
014a	स मे नाभिजनज्ञः स्यादाचरेयं च यद्विभो
014c	तत्सर्वमेव पुत्रस्ते न मीमांसेत कर्हिचित्
015a	एवं वसन्ती पुत्रे ते वर्धयिष्याम्यहं प्रियम्
015c	पुत्रैः पुण्यैः प्रियैश्चापि स्वर्गं प्राप्स्यति ते सुतः
016	वैशम्पायन उवाच
016a	तथेत्युक्त्वा तु सा राजंस्तत्रैवान्तरधीयत
016c	पुत्रजन्म प्रतीक्षंस्तु स राजा तदधारयत्
017a	एतस्मिन्नेव काले तु प्रतीपः क्षत्रियर्षभः
017c	तपस्तेपे सुतस्यार्थे सभार्यः कुरुनन्दन
018a	तयोः समभवत्पुत्रो वृद्धयोः स महाभिषः
018c	शान्तस्य जज्ञे सन्तानस्तस्मादासीत्स शन्तनुः
019a	संस्मरंश्चाक्षयाँल्लोकान्विजितान्स्वेन कर्मणा
019c	पुण्यकर्मकृदेवासीच्छन्तनुः कुरुसत्तम
020a	प्रतीपः शन्तनुं पुत्रं यौवनस्थं ततोऽन्वशात्
020c	पुरा मां स्त्री समभ्यागाच्छन्तनो भूतये तव
021a	त्वामाव्रजेद्यदि रहः सा पुत्र वरवर्णिनी
021c	कामयानाभिरूपाढ्या दिव्या स्त्री पुत्रकाम्यया
021e	सा त्वया नानुयोक्तव्या कासि कस्यासि वाङ्गने
022a	यच्च कुर्यान्न तत्कार्यं प्रष्टव्या सा त्वयानघ
022c	मन्नियोगाद्भजन्तीं तां भजेथा इत्युवाच तम्
023a	एवं सन्दिश्य तनयं प्रतीपः शन्तनुं तदा
023c	स्वे च राज्येऽभिषिच्यैनं वनं राजा विवेश ह
024a	स राजा शन्तनुर्धीमान्ख्यातः पृथ्व्यां धनुर्धरः
024c	बभूव मृगयाशीलः सततं वनगोचरः
025a	स मृगान्महिषांश्चैव विनिघ्नन्राजसत्तमः
025c	गङ्गामनुचचारैकः सिद्धचारणसेविताम्
026a	स कदाचिन्महाराज ददर्श परमस्त्रियम्
026c	जाज्वल्यमानां वपुषा साक्षात्पद्मामिव श्रियम्
027a	सर्वानवद्यां सुदतीं दिव्याभरणभूषिताम्
027c	सूक्ष्माम्बरधरामेकां पद्मोदरसमप्रभाम्
028a	तां दृष्ट्वा हृष्टरोमाभूद्विस्मितो रूपसम्पदा
028c	पिबन्निव च नेत्राभ्यां नातृप्यत नराधिपः
029a	सा च दृष्ट्वैव राजानं विचरन्तं महाद्युतिम्
029c	स्नेहादागतसौहार्दा नातृप्यत विलासिनी
030a	तामुवाच ततो राजा सान्त्वयञ्श्लक्ष्णया गिरा
030c	देवी वा दानवी वा त्वं गन्धर्वी यदि वाप्सराः
031a	यक्षी वा पन्नगी वापि मानुषी वा सुमध्यमे
031c	या वा त्वं सुरगर्भाभे भार्या मे भव शोभने
032a	एतच्छ्रुत्वा वचो राज्ञः सस्मितं मृदु वल्गु च
032c	वसूनां समयं स्मृत्वा अभ्यगच्छदनिन्दिता
033a	उवाच चैव राज्ञः सा ह्लादयन्ती मनो गिरा
033c	भविष्यामि महीपाल महिषी ते वशानुगा
034a	यत्तु कुर्यामहं राजञ्शुभं वा यदि वाशुभम्
034c	न तद्वारयितव्यास्मि न वक्तव्या तथाप्रियम्
035a	एवं हि वर्तमानेऽहं त्वयि वत्स्यामि पार्थिव
035c	वारिता विप्रियं चोक्ता त्यजेयं त्वामसंशयम्
036a	तथेति राज्ञा सा तूक्ता तदा भरतसत्तम
036c	प्रहर्षमतुलं लेभे प्राप्य तं पार्थिवोत्तमम्
037a	आसाद्य शन्तनुस्तां च बुभुजे कामतो वशी
037c	न प्रष्टव्येति मन्वानो न स तां किञ्चिदूचिवान्
038a	स तस्याः शीलवृत्तेन रूपौदार्यगुणेन च
038c	उपचारेण च रहस्तुतोष जगतीपतिः
039a	दिव्यरूपा हि सा देवी गङ्गा त्रिपथगा नदी
039c	मानुषं विग्रहं श्रीमत्कृत्वा सा वरवर्णिनी
040a	भाग्योपनतकामस्य भार्येवोपस्थिताभवत्
040c	शन्तनो राजसिंहस्य देवराजसमद्युतेः
041a	सम्भोगस्नेहचातुर्यैर्हावलास्यैर्मनोहरैः
041c	राजानं रमयामास यथा रेमे तथैव सः
042a	स राजा रतिसक्तत्वादुत्तमस्त्रीगुणैर्हृतः
042c	संवत्सरानृतून्मासान्न बुबोध बहून्गतान्
043a	रममाणस्तया सार्धं यथाकामं जनेश्वरः
043c	अष्टावजनयत्पुत्रांस्तस्याममरवर्णिनः
044a	जातं जातं च सा पुत्रं क्षिपत्यम्भसि भारत
044c	प्रीणामि त्वाहमित्युक्त्वा गङ्गास्रोतस्यमज्जयत्
045a	तस्य तन्न प्रियं राज्ञः शन्तनोरभवत्तदा
045c	न च तां किञ्चनोवाच त्यागाद्भीतो महीपतिः
046a	अथ तामष्टमे पुत्रे जाते प्रहसितामिव
046c	उवाच राजा दुःखार्तः परीप्सन्पुत्रमात्मनः
047a	मा वधीः कासि कस्यासि किं हिंससि सुतानिति
047c	पुत्रघ्नि सुमहत्पापं मा प्रापस्तिष्ठ गर्हिते
048	स्त्र्युवाच
048a	पुत्रकाम न ते हन्मि पुत्रं पुत्रवतां वर
048c	जीर्णस्तु मम वासोऽयं यथा स समयः कृतः
049a	अहं गङ्गा जह्नुसुता महर्षिगणसेविता
049c	देवकार्यार्थसिद्ध्यर्थमुषिताहं त्वया सह
050a	अष्टेमे वसवो देवा महाभागा महौजसः
050c	वसिष्ठशापदोषेण मानुषत्वमुपागताः
051a	तेषां जनयिता नान्यस्त्वदृते भुवि विद्यते
051c	मद्विधा मानुषी धात्री न चैवास्तीह काचन
052a	तस्मात्तज्जननीहेतोर्मानुषत्वमुपागता
052c	जनयित्वा वसूनष्टौ जिता लोकास्त्वयाक्षयाः
053a	देवानां समयस्त्वेष वसूनां संश्रुतो मया
053c	जातं जातं मोक्षयिष्ये जन्मतो मानुषादिति
054a	तत्ते शापाद्विनिर्मुक्ता आपवस्य महात्मनः
054c	स्वस्ति तेऽस्तु गमिष्यामि पुत्रं पाहि महाव्रतम्
055a	एष पर्यायवासो मे वसूनां सन्निधौ कृतः
055c	मत्प्रसूतं विजानीहि गङ्गादत्तमिमं सुतम्
