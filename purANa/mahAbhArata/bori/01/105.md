BR0107105001    वैशम्पायन उवाच
BR0107105001a	रूपसत्त्वगुणोपेता धर्मारामा महाव्रता
BR0107105001c	दुहिता कुन्तिभोजस्य कृते पित्रा स्वयंवरे
BR0107105002a	सिंहदंष्ट्रं गजस्कन्धमृषभाक्षं महाबलम्
BR0107105002c	भूमिपालसहस्राणां मध्ये पाण्डुमविन्दत
BR0107105003a	स तया कुन्तिभोजस्य दुहित्रा कुरुनन्दनः
BR0107105003c	युयुजेऽमितसौभाग्यः पौलोम्या मघवानिव
BR0107105004a	यात्वा देवव्रतेनापि मद्राणां पुटभेदनम्
BR0107105004c	विश्रुता त्रिषु लोकेषु माद्री मद्रपतेः सुता
BR0107105005a	सर्वराजसु विख्याता रूपेणासदृशी भुवि
BR0107105005c	पाण्डोरर्थे परिक्रीता धनेन महता तदा
BR0107105005e	विवाहं कारयामास भीष्मः पाण्डोर्महात्मनः
BR0107105006a	सिंहोरस्कं गजस्कन्धमृषभाक्षं मनस्विनम्
BR0107105006c	पाण्डुं दृष्ट्वा नरव्याघ्रं व्यस्मयन्त नरा भुवि
BR0107105007a	कृतोद्वाहस्ततः पाण्डुर्बलोत्साहसमन्वितः
BR0107105007c	जिगीषमाणो वसुधां ययौ शत्रूननेकशः
BR0107105008a	पूर्वमागस्कृतो गत्वा दशार्णाः समरे जिताः
BR0107105008c	पाण्डुना नरसिंहेन कौरवाणां यशोभृता
BR0107105009a	ततः सेनामुपादाय पाण्डुर्नानाविधध्वजाम्
BR0107105009c	प्रभूतहस्त्यश्वरथां पदातिगणसङ्कुलाम्
BR0107105010a	आगस्कृत्सर्ववीराणां वैरी सर्वमहीभृताम्
BR0107105010c	गोप्ता मगधराष्ट्रस्य दार्वो राजगृहे हतः
BR0107105011a	ततः कोशं समादाय वाहनानि बलानि च
BR0107105011c	पाण्डुना मिथिलां गत्वा विदेहाः समरे जिताः
BR0107105012a	तथा काशिषु सुह्मेषु पुण्ड्रेषु भरतर्षभ
BR0107105012c	स्वबाहुबलवीर्येण कुरूणामकरोद्यशः
BR0107105013a	तं शरौघमहाज्वालमस्त्रार्चिषमरिन्दमम्
BR0107105013c	पाण्डुपावकमासाद्य व्यदह्यन्त नराधिपाः
BR0107105014a	ते ससेनाः ससेनेन विध्वंसितबला नृपाः
BR0107105014c	पाण्डुना वशगाः कृत्वा करकर्मसु योजिताः
BR0107105015a	तेन ते निर्जिताः सर्वे पृथिव्यां सर्वपार्थिवाः
BR0107105015c	तमेकं मेनिरे शूरं देवेष्विव पुरन्दरम्
BR0107105016a	तं कृताञ्जलयः सर्वे प्रणता वसुधाधिपाः
BR0107105016c	उपाजग्मुर्धनं गृह्य रत्नानि विविधानि च
BR0107105017a	मणिमुक्ताप्रवालं च सुवर्णं रजतं तथा
BR0107105017c	गोरत्नान्यश्वरत्नानि रथरत्नानि कुञ्जरान्
BR0107105018a	खरोष्ट्रमहिषांश्चैव यच्च किञ्चिदजाविकम्
BR0107105018c	तत्सर्वं प्रतिजग्राह राजा नागपुराधिपः
BR0107105019a	तदादाय ययौ पाण्डुः पुनर्मुदितवाहनः
BR0107105019c	हर्षयिष्यन्स्वराष्ट्राणि पुरं च गजसाह्वयम्
BR0107105020a	शन्तनो राजसिंहस्य भरतस्य च धीमतः
BR0107105020c	प्रनष्टः कीर्तिजः शब्दः पाण्डुना पुनरुद्धृतः
BR0107105021a	ये पुरा कुरुराष्ट्राणि जह्रुः कुरुधनानि च
BR0107105021c	ते नागपुरसिंहेन पाण्डुना करदाः कृताः
BR0107105022a	इत्यभाषन्त राजानो राजामात्याश्च सङ्गताः
BR0107105022c	प्रतीतमनसो हृष्टाः पौरजानपदैः सह
BR0107105023a	प्रत्युद्ययुस्तं सम्प्राप्तं सर्वे भीष्मपुरोगमाः
BR0107105023c	ते नदूरमिवाध्वानं गत्वा नागपुरालयाः
BR0107105023e	आवृतं ददृशुर्लोकं हृष्टा बहुविधैर्जनैः
BR0107105024a	नानायानसमानीतै रत्नैरुच्चावचैस्तथा
BR0107105024c	हस्त्यश्वरथरत्नैश्च गोभिरुष्ट्रैरथाविकैः
BR0107105024e	नान्तं ददृशुरासाद्य भीष्मेण सह कौरवाः
BR0107105025a	सोऽभिवाद्य पितुः पादौ कौसल्यानन्दवर्धनः
BR0107105025c	यथार्हं मानयामास पौरजानपदानपि
BR0107105026a	प्रमृद्य परराष्ट्राणि कृतार्थं पुनरागतम्
BR0107105026c	पुत्रमासाद्य भीष्मस्तु हर्षादश्रूण्यवर्तयत्
BR0107105027a	स तूर्यशतसङ्घानां भेरीणां च महास्वनैः
BR0107105027c	हर्षयन्सर्वशः पौरान्विवेश गजसाह्वयम्
