001	वैश्म्पायन उवाच
001a	पौरवेणाथ वयसा ययातिर्नहुषात्मजः
001c	प्रीतियुक्तो नृपश्रेष्ठश्चचार विषयान्प्रियान्
002a	यथाकामं यथोत्साहं यथाकालं यथासुखम्
002c	धर्माविरुद्धान्राजेन्द्रो यथार्हति स एव हि
003a	देवानतर्पयद्यज्ञैः श्राद्धैस्तद्वत्पितॄनपि
003c	दीनाननुग्रहैरिष्टैः कामैश्च द्विजसत्तमान्
004a	अतिथीनन्नपानैश्च विशश्च परिपालनैः
004c	आनृशंस्येन शूद्रांश्च दस्यून्सन्निग्रहेण च
005a	धर्मेण च प्रजाः सर्वा यथावदनुरञ्जयन्
005c	ययातिः पालयामास साक्षादिन्द्र इवापरः
006a	स राजा सिंहविक्रान्तो युवा विषयगोचरः
006c	अविरोधेन धर्मस्य चचार सुखमुत्तमम्
007a	स सम्प्राप्य शुभान्कामांस्तृप्तः खिन्नश्च पार्थिवः
007c	कालं वर्षसहस्रान्तं सस्मार मनुजाधिपः
008a	परिसङ्ख्याय कालज्ञः कलाः काष्ठाश्च वीर्यवान्
008c	पूर्णं मत्वा ततः कालं पूरुं पुत्रमुवाच ह
009a	यथाकामं यथोत्साहं यथाकालमरिन्दम
009c	सेविता विषयाः पुत्र यौवनेन मया तव
010a	पूरो प्रीतोऽस्मि भद्रं ते गृहाणेदं स्वयौवनम्
010c	राज्यं चैव गृहाणेदं त्वं हि मे प्रियकृत्सुतः
011a	प्रतिपेदे जरां राजा ययातिर्नाहुषस्तदा
011c	यौवनं प्रतिपेदे च पूरुः स्वं पुनरात्मनः
012a	अभिषेक्तुकामं नृपतिं पूरुं पुत्रं कनीयसम्
012c	ब्राह्मणप्रमुखा वर्णा इदं वचनमब्रुवन्
013a	कथं शुक्रस्य नप्तारं देवयान्याः सुतं प्रभो
013c	ज्येष्ठं यदुमतिक्रम्य राज्यं पूरोः प्रदास्यसि
014a	यदुर्ज्येष्ठस्तव सुतो जातस्तमनु तुर्वसुः
014c	शर्मिष्ठायाः सुतो द्रुह्युस्ततोऽनुः पूरुरेव च
015a	कथं ज्येष्ठानतिक्रम्य कनीयान्राज्यमर्हति
015c	एतत्सम्बोधयामस्त्वां धर्मं त्वमनुपालय
016	ययातिरुवाच
016a	ब्राह्मणप्रमुखा वर्णाः सर्वे शृण्वन्तु मे वचः
016c	ज्येष्ठं प्रति यथा राज्यं न देयं मे कथञ्चन
017a	मम ज्येष्ठेन यदुना नियोगो नानुपालितः
017c	प्रतिकूलः पितुर्यश्च न स पुत्रः सतां मतः
018a	मातापित्रोर्वचनकृद्धितः पथ्यश्च यः सुतः
018c	स पुत्रः पुत्रवद्यश्च वर्तते पितृमातृषु
019a	यदुनाहमवज्ञातस्तथा तुर्वसुनापि च
019c	द्रुह्युना चानुना चैव मय्यवज्ञा कृता भृशम्
020a	पूरुणा मे कृतं वाक्यं मानितश्च विशेषतः
020c	कनीयान्मम दायादो जरा येन धृता मम
020e	मम कामः स च कृतः पूरुणा पुत्ररूपिणा
021a	शुक्रेण च वरो दत्तः काव्येनोशनसा स्वयम्
021c	पुत्रो यस्त्वानुवर्तेत स राजा पृथिवीपतिः
021e	भवतोऽनुनयाम्येवं पूरू राज्येऽभिषिच्यताम्
022	प्रकृतय ऊचुः
022a	यः पुत्रो गुणसम्पन्नो मातापित्रोर्हितः सदा
022c	सर्वमर्हति कल्याणं कनीयानपि स प्रभो
023a	अर्हः पूरुरिदं राज्यं यः सुतः प्रियकृत्तव
023c	वरदानेन शुक्रस्य न शक्यं वक्तुमुत्तरम्
024	वैशम्पायन उवाच
024a	पौरजानपदैस्तुष्टैरित्युक्तो नाहुषस्तदा
024c	अभ्यषिञ्चत्ततः पूरुं राज्ये स्वे सुतमात्मजम्
025a	दत्त्वा च पूरवे राज्यं वनवासाय दीक्षितः
025c	पुरात्स निर्ययौ राजा ब्राह्मणैस्तापसैः सह
026a	यदोस्तु यादवा जातास्तुर्वसोर्यवनाः सुताः
026c	द्रुह्योरपि सुता भोजा अनोस्तु म्लेच्छजातयः
027a	पूरोस्तु पौरवो वंशो यत्र जातोऽसि पार्थिव
027c	इदं वर्षसहस्राय राज्यं कारयितुं वशी
