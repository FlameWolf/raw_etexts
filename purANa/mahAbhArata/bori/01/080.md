BR0107080001	वैश्म्पायन उवाच
BR0107080001a	पौरवेणाथ वयसा ययातिर्नहुषात्मजः
BR0107080001c	प्रीतियुक्तो नृपश्रेष्ठश्चचार विषयान्प्रियान्
BR0107080002a	यथाकामं यथोत्साहं यथाकालं यथासुखम्
BR0107080002c	धर्माविरुद्धान्राजेन्द्रो यथार्हति स एव हि
BR0107080003a	देवानतर्पयद्यज्ञैः श्राद्धैस्तद्वत्पितॄनपि
BR0107080003c	दीनाननुग्रहैरिष्टैः कामैश्च द्विजसत्तमान्
BR0107080004a	अतिथीनन्नपानैश्च विशश्च परिपालनैः
BR0107080004c	आनृशंस्येन शूद्रांश्च दस्यून्सन्निग्रहेण च
BR0107080005a	धर्मेण च प्रजाः सर्वा यथावदनुरञ्जयन्
BR0107080005c	ययातिः पालयामास साक्षादिन्द्र इवापरः
BR0107080006a	स राजा सिंहविक्रान्तो युवा विषयगोचरः
BR0107080006c	अविरोधेन धर्मस्य चचार सुखमुत्तमम्
BR0107080007a	स सम्प्राप्य शुभान्कामांस्तृप्तः खिन्नश्च पार्थिवः
BR0107080007c	कालं वर्षसहस्रान्तं सस्मार मनुजाधिपः
BR0107080008a	परिसङ्ख्याय कालज्ञः कलाः काष्ठाश्च वीर्यवान्
BR0107080008c	पूर्णं मत्वा ततः कालं पूरुं पुत्रमुवाच ह
BR0107080009a	यथाकामं यथोत्साहं यथाकालमरिन्दम
BR0107080009c	सेविता विषयाः पुत्र यौवनेन मया तव
BR0107080010a	पूरो प्रीतोऽस्मि भद्रं ते गृहाणेदं स्वयौवनम्
BR0107080010c	राज्यं चैव गृहाणेदं त्वं हि मे प्रियकृत्सुतः
BR0107080011a	प्रतिपेदे जरां राजा ययातिर्नाहुषस्तदा
BR0107080011c	यौवनं प्रतिपेदे च पूरुः स्वं पुनरात्मनः
BR0107080012a	अभिषेक्तुकामं नृपतिं पूरुं पुत्रं कनीयसम्
BR0107080012c	ब्राह्मणप्रमुखा वर्णा इदं वचनमब्रुवन्
BR0107080013a	कथं शुक्रस्य नप्तारं देवयान्याः सुतं प्रभो
BR0107080013c	ज्येष्ठं यदुमतिक्रम्य राज्यं पूरोः प्रदास्यसि
BR0107080014a	यदुर्ज्येष्ठस्तव सुतो जातस्तमनु तुर्वसुः
BR0107080014c	शर्मिष्ठायाः सुतो द्रुह्युस्ततोऽनुः पूरुरेव च
BR0107080015a	कथं ज्येष्ठानतिक्रम्य कनीयान्राज्यमर्हति
BR0107080015c	एतत्सम्बोधयामस्त्वां धर्मं त्वमनुपालय
BR0107080016	ययातिरुवाच
BR0107080016a	ब्राह्मणप्रमुखा वर्णाः सर्वे शृण्वन्तु मे वचः
BR0107080016c	ज्येष्ठं प्रति यथा राज्यं न देयं मे कथञ्चन
BR0107080017a	मम ज्येष्ठेन यदुना नियोगो नानुपालितः
BR0107080017c	प्रतिकूलः पितुर्यश्च न स पुत्रः सतां मतः
BR0107080018a	मातापित्रोर्वचनकृद्धितः पथ्यश्च यः सुतः
BR0107080018c	स पुत्रः पुत्रवद्यश्च वर्तते पितृमातृषु
BR0107080019a	यदुनाहमवज्ञातस्तथा तुर्वसुनापि च
BR0107080019c	द्रुह्युना चानुना चैव मय्यवज्ञा कृता भृशम्
BR0107080020a	पूरुणा मे कृतं वाक्यं मानितश्च विशेषतः
BR0107080020c	कनीयान्मम दायादो जरा येन धृता मम
BR0107080020e	मम कामः स च कृतः पूरुणा पुत्ररूपिणा
BR0107080021a	शुक्रेण च वरो दत्तः काव्येनोशनसा स्वयम्
BR0107080021c	पुत्रो यस्त्वानुवर्तेत स राजा पृथिवीपतिः
BR0107080021e	भवतोऽनुनयाम्येवं पूरू राज्येऽभिषिच्यताम्
BR0107080022	प्रकृतय ऊचुः
BR0107080022a	यः पुत्रो गुणसम्पन्नो मातापित्रोर्हितः सदा
BR0107080022c	सर्वमर्हति कल्याणं कनीयानपि स प्रभो
BR0107080023a	अर्हः पूरुरिदं राज्यं यः सुतः प्रियकृत्तव
BR0107080023c	वरदानेन शुक्रस्य न शक्यं वक्तुमुत्तरम्
BR0107080024	वैशम्पायन उवाच
BR0107080024a	पौरजानपदैस्तुष्टैरित्युक्तो नाहुषस्तदा
BR0107080024c	अभ्यषिञ्चत्ततः पूरुं राज्ये स्वे सुतमात्मजम्
BR0107080025a	दत्त्वा च पूरवे राज्यं वनवासाय दीक्षितः
BR0107080025c	पुरात्स निर्ययौ राजा ब्राह्मणैस्तापसैः सह
BR0107080026a	यदोस्तु यादवा जातास्तुर्वसोर्यवनाः सुताः
BR0107080026c	द्रुह्योरपि सुता भोजा अनोस्तु म्लेच्छजातयः
BR0107080027a	पूरोस्तु पौरवो वंशो यत्र जातोऽसि पार्थिव
BR0107080027c	इदं वर्षसहस्राय राज्यं कारयितुं वशी
