001	वैशम्पायन उवाच
001a	ततो रात्र्यां व्यतीतायामन्नमादाय पाण्डवः
001c	भीमसेनो ययौ तत्र यत्रासौ पुरुषादकः
002a	आसाद्य तु वनं तस्य रक्षसः पाण्डवो बली
002c	आजुहाव ततो नाम्ना तदन्नमुपयोजयन्
003a	ततः स राक्षसः श्रुत्वा भीमसेनस्य तद्वचः
003c	आजगाम सुसङ्क्रुद्धो यत्र भीमो व्यवस्थितः
004a	महाकायो महावेगो दारयन्निव मेदिनीम्
004c	त्रिशिखां भृकुटिं कृत्वा सन्दश्य दशनच्छदम्
005a	भुञ्जानमन्नं तं दृष्ट्वा भीमसेनं स राक्षसः
005c	विवृत्य नयने क्रुद्ध इदं वचनमब्रवीत्
006a	कोऽयमन्नमिदं भुङ्क्ते मदर्थमुपकल्पितम्
006c	पश्यतो मम दुर्बुद्धिर्यियासुर्यमसादनम्
007a	भीमसेनस्तु तच्छ्रुत्वा प्रहसन्निव भारत
007c	राक्षसं तमनादृत्य भुङ्क्त एव पराङ्मुखः
008a	ततः स भैरवं कृत्वा समुद्यम्य करावुभौ
008c	अभ्यद्रवद्भीमसेनं जिघांसुः पुरुषादकः
009a	तथापि परिभूयैनं नेक्षमाणो वृकोदरः
009c	राक्षसं भुङ्क्त एवान्नं पाण्डवः परवीरहा
010a	अमर्षेण तु सम्पूर्णः कुन्तीपुत्रस्य राक्षसः
010c	जघान पृष्ठं पाणिभ्यामुभाभ्यां पृष्ठतः स्थितः
011a	तथा बलवता भीमः पाणिभ्यां भृशमाहतः
011c	नैवावलोकयामास राक्षसं भुङ्क्त एव सः
012a	ततः स भूयः सङ्क्रुद्धो वृक्षमादाय राक्षसः
012c	ताडयिष्यंस्तदा भीमं पुनरभ्यद्रवद्बली
013a	ततो भीमः शनैर्भुक्त्वा तदन्नं पुरुषर्षभः
013c	वार्युपस्पृश्य संहृष्टस्तस्थौ युधि महाबलः
014a	क्षिप्तं क्रुद्धेन तं वृक्षं प्रतिजग्राह वीर्यवान्
014c	सव्येन पाणिना भीमः प्रहसन्निव भारत
015a	ततः स पुनरुद्यम्य वृक्षान्बहुविधान्बली
015c	प्राहिणोद्भीमसेनाय तस्मै भीमश्च पाण्डवः
016a	तद्वृक्षयुद्धमभवन्महीरुहविनाशनम्
016c	घोररूपं महाराज बकपाण्डवयोर्महत्
017a	नाम विश्राव्य तु बकः समभिद्रुत्य पाण्डवम्
017c	भुजाभ्यां परिजग्राह भीमसेनं महाबलम्
018a	भीमसेनोऽपि तद्रक्षः परिरभ्य महाभुजः
018c	विस्फुरन्तं महावेगं विचकर्ष बलाद्बली
019a	स कृष्यमाणो भीमेन कर्षमाणश्च पाण्डवम्
019c	समयुज्यत तीव्रेण श्रमेण पुरुषादकः
020a	तयोर्वेगेन महता पृथिवी समकम्पत
020c	पादपांश्च महाकायांश्चूर्णयामासतुस्तदा
021a	हीयमानं तु तद्रक्षः समीक्ष्य भरतर्षभ
021c	निष्पिष्य भूमौ पाणिभ्यां समाजघ्ने वृकोदरः
022a	ततोऽस्य जानुना पृष्ठमवपीड्य बलादिव
022c	बाहुना परिजग्राह दक्षिणेन शिरोधराम्
023a	सव्येन च कटीदेशे गृह्य वाससि पाण्डवः
023c	तद्रक्षो द्विगुणं चक्रे नदन्तं भैरवान्रवान्
024a	ततोऽस्य रुधिरं वक्त्रात्प्रादुरासीद्विशां पते
024c	भज्यमानस्य भीमेन तस्य घोरस्य रक्षसः
