BR0107110001    वैशम्पायन उवाच
BR0107110001a	तं व्यतीतमतिक्रम्य राजा स्वमिव बान्धवम्
BR0107110001c	सभार्यः शोकदुःखार्तः पर्यदेवयदातुरः
BR0107110002    पाण्डुरुवाच
BR0107110002a	सतामपि कुले जाताः कर्मणा बत दुर्गतिम्
BR0107110002c	प्राप्नुवन्त्यकृतात्मानः कामजालविमोहिताः
BR0107110003a	शश्वद्धर्मात्मना जातो बाल एव पिता मम
BR0107110003c	जीवितान्तमनुप्राप्तः कामात्मैवेति नः श्रुतम्
BR0107110004a	तस्य कामात्मनः क्षेत्रे राज्ञः सम्यतवागृषिः
BR0107110004c	कृष्णद्वैपायनः साक्षाद्भगवान्मामजीजनत्
BR0107110005a	तस्याद्य व्यसने बुद्धिः सञ्जातेयं ममाधमा
BR0107110005c	त्यक्तस्य देवैरनयान्मृगयायां दुरात्मनः
BR0107110006a	मोक्षमेव व्यवस्यामि बन्धो हि व्यसनं महत्
BR0107110006c	सुवृत्तिमनुवर्तिष्ये तामहं पितुरव्ययाम्
BR0107110006e	अतीव तपसात्मानं योजयिष्याम्यसंशयम्
BR0107110007a	तस्मादेकोऽहमेकाहमेकैकस्मिन्वनस्पतौ
BR0107110007c	चरन्भैक्षं मुनिर्मुण्डश्चरिष्यामि महीमिमाम्
BR0107110008a	पांसुना समवच्छन्नः शून्यागारप्रतिश्रयः
BR0107110008c	वृक्षमूलनिकेतो वा त्यक्तसर्वप्रियाप्रियः
BR0107110009a	न शोचन्न प्रहृष्यंश्च तुल्यनिन्दात्मसंस्तुतिः
BR0107110009c	निराशीर्निर्नमस्कारो निर्द्वन्द्वो निष्परिग्रहः
BR0107110010a	न चाप्यवहसन्कञ्चिन्न कुर्वन्भ्रुकुटीं क्वचित्
BR0107110010c	प्रसन्नवदनो नित्यं सर्वभूतहिते रतः
BR0107110011a	जङ्गमाजङ्गमं सर्वमविहिंसंश्चतुर्विधम्
BR0107110011c	स्वासु प्रजास्विव सदा समः प्राणभृतां प्रति
BR0107110012a	एककालं चरन्भैक्षं कुलानि द्वे च पञ्च च
BR0107110012c	असम्भवे वा भैक्षस्य चरन्ननशनान्यपि
BR0107110013a	अल्पमल्पं यथाभोज्यं पूर्वलाभेन जातु चित्
BR0107110013c	नित्यं नातिचरँल्लाभे अलाभे सप्त पूरयन्
BR0107110014a	वास्यैकं तक्षतो बाहुं चन्दनेनैकमुक्षतः
BR0107110014c	नाकल्याणं न कल्याणं प्रध्यायन्नुभयोस्तयोः
BR0107110015a	न जिजीविषुवत्किञ्चिन्न मुमूर्षुवदाचरन्
BR0107110015c	मरणं जीवितं चैव नाभिनन्दन्न च द्विषन्
BR0107110016a	याः काश्चिज्जीवता शक्याः कर्तुमभ्युदयक्रियाः
BR0107110016c	ताः सर्वाः समतिक्रम्य निमेषादिष्ववस्थितः
BR0107110017a	तासु सर्वास्ववस्थासु त्यक्तसर्वेन्द्रियक्रियः
BR0107110017c	सम्परित्यक्तधर्मात्मा सुनिर्णिक्तात्मकल्मषः
BR0107110018a	निर्मुक्तः सर्वपापेभ्यो व्यतीतः सर्ववागुराः
BR0107110018c	न वशे कस्यचित्तिष्ठन्सधर्मा मातरिश्वनः
BR0107110019a	एतया सततं वृत्त्या चरन्नेवम्प्रकारया
BR0107110019c	देहं सन्धारयिष्यामि निर्भयं मार्गमास्थितः
BR0107110020a	नाहं श्वाचरिते मार्गे अवीर्यकृपणोचिते
BR0107110020c	स्वधर्मात्सततापेते रमेयं वीर्यवर्जितः
BR0107110021a	सत्कृतोऽसत्कृतो वापि योऽन्यां कृपणचक्षुषा
BR0107110021c	उपैति वृत्तिं कामात्मा स शुनां वर्तते पथि
BR0107110022    वैशम्पायन उवाच
BR0107110022a	एवमुक्त्वा सुदुःखार्तो निःश्वासपरमो नृपः
BR0107110022c	अवेक्षमाणः कुन्तीं च माद्रीं च समभाषत
BR0107110023a	कौसल्या विदुरः क्षत्ता राजा च सह बन्धुभिः
BR0107110023c	आर्या सत्यवती भीष्मस्ते च राजपुरोहिताः
BR0107110024a	ब्राह्मणाश्च महात्मानः सोमपाः संशितव्रताः
BR0107110024c	पौरवृद्धाश्च ये तत्र निवसन्त्यस्मदाश्रयाः
BR0107110024e	प्रसाद्य सर्वे वक्तव्याः पाण्डुः प्रव्रजितो वनम्
BR0107110025a	निशम्य वचनं भर्तुर्वनवासे धृतात्मनः
BR0107110025c	तत्समं वचनं कुन्ती माद्री च समभाषताम्
BR0107110026a	अन्येऽपि ह्याश्रमाः सन्ति ये शक्या भरतर्षभ
BR0107110026c	आवाभ्यां धर्मपत्नीभ्यां सह तप्त्वा तपो महत्
BR0107110026e	त्वमेव भविता सार्थः स्वर्गस्यापि न संशयः
BR0107110027a	प्रणिधायेन्द्रियग्रामं भर्तृलोकपरायणे
BR0107110027c	त्यक्तकामसुखे ह्यावां तप्स्यावो विपुलं तपः
BR0107110028a	यदि आवां महाप्राज्ञ त्यक्ष्यसि त्वं विशां पते
BR0107110028c	अद्यैवावां प्रहास्यावो जीतिवं नात्र संशयः
BR0107110029    पाण्डुरुवाच
BR0107110029a	यदि व्यवसितं ह्येतद्युवयोर्धर्मसंहितम्
BR0107110029c	स्ववृत्तिमनुवर्तिष्ये तामहं पितुरव्ययाम्
BR0107110030a	त्यक्तग्राम्यसुखाचारस्तप्यमानो महत्तपः
BR0107110030c	वल्कली फलमूलाशी चरिष्यामि महावने
BR0107110031a	अग्निं जुह्वन्नुभौ कालावुभौ कालावुपस्पृशन्
BR0107110031c	कृशः परिमिताहारश्चीरचर्मजटाधरः
BR0107110032a	शीतवातातपसहः क्षुत्पिपासाश्रमान्वितः
BR0107110032c	तपसा दुश्चरेणेदं शरीरमुपशोषयन्
BR0107110033a	एकान्तशीली विमृशन्पक्वापक्वेन वर्तयन्
BR0107110033c	पितॄन्देवांश्च वन्येन वाग्भिरद्भिश्च तर्पयन्
BR0107110034a	वानप्रस्थजनस्यापि दर्शनं कुलवासिनाम्
BR0107110034c	नाप्रियाण्याचरञ्जातु किं पुनर्ग्रामवासिनाम्
BR0107110035a	एवमारण्यशास्त्राणामुग्रमुग्रतरं विधिम्
BR0107110035c	काङ्क्षमाणोऽहमासिष्ये देहस्यास्य समापनात्
BR0107110036    वैशम्पायन उवाच
BR0107110036a	इत्येवमुक्त्वा भार्ये ते राजा कौरववंशजः
BR0107110036c	ततश्चूडामणिं निष्कमङ्गदे कुण्डलानि च
BR0107110036e	वासांसि च महार्हाणि स्त्रीणामाभरणानि च
BR0107110037a	प्रदाय सर्वं विप्रेभ्यः पाण्डुः पुनरभाषत
BR0107110037c	गत्वा नागपुरं वाच्यं पाण्डुः प्रव्रजितो वनम्
BR0107110038a	अर्थं कामं सुखं चैव रतिं च परमात्मिकाम्
BR0107110038c	प्रतस्थे सर्वमुत्सृज्य सभार्यः कुरुपुङ्गवः
BR0107110039a	ततस्तस्यानुयात्राणि ते चैव परिचारकाः
BR0107110039c	श्रुत्वा भरतसिंहस्य विविधाः करुणा गिरः
BR0107110039e	भीममार्तस्वरं कृत्वा हाहेति परिचुक्रुशुः
BR0107110040a	उष्णमश्रु विमुञ्चन्तस्तं विहाय महीपतिम्
BR0107110040c	ययुर्नागपुरं तूर्णं सर्वमादाय तद्वचः
BR0107110041a	श्रुत्वा च तेभ्यस्तत्सर्वं यथावृत्तं महावने
BR0107110041c	धृतराष्ट्रो नरश्रेष्ठः पाण्डुमेवान्वशोचत
BR0107110042a	राजपुत्रस्तु कौरव्यः पाण्डुर्मूलफलाशनः
BR0107110042c	जगाम सह भार्याभ्यां ततो नागसभं गिरिम्
BR0107110043a	स चैत्ररथमासाद्य वारिषेणमतीत्य च
BR0107110043c	हिमवन्तमतिक्रम्य प्रययौ गन्धमादनम्
BR0107110044a	रक्ष्यमाणो महाभूतैः सिद्धैश्च परमर्षिभिः
BR0107110044c	उवास स तदा राजा समेषु विषमेषु च
BR0107110045a	इन्द्रद्युम्नसरः प्राप्य हंसकूटमतीत्य च
BR0107110045c	शतशृङ्गे महाराज तापसः समपद्यत
