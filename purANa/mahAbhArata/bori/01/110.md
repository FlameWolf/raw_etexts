001    वैशम्पायन उवाच
001a	तं व्यतीतमतिक्रम्य राजा स्वमिव बान्धवम्
001c	सभार्यः शोकदुःखार्तः पर्यदेवयदातुरः
002    पाण्डुरुवाच
002a	सतामपि कुले जाताः कर्मणा बत दुर्गतिम्
002c	प्राप्नुवन्त्यकृतात्मानः कामजालविमोहिताः
003a	शश्वद्धर्मात्मना जातो बाल एव पिता मम
003c	जीवितान्तमनुप्राप्तः कामात्मैवेति नः श्रुतम्
004a	तस्य कामात्मनः क्षेत्रे राज्ञः सम्यतवागृषिः
004c	कृष्णद्वैपायनः साक्षाद्भगवान्मामजीजनत्
005a	तस्याद्य व्यसने बुद्धिः सञ्जातेयं ममाधमा
005c	त्यक्तस्य देवैरनयान्मृगयायां दुरात्मनः
006a	मोक्षमेव व्यवस्यामि बन्धो हि व्यसनं महत्
006c	सुवृत्तिमनुवर्तिष्ये तामहं पितुरव्ययाम्
006e	अतीव तपसात्मानं योजयिष्याम्यसंशयम्
007a	तस्मादेकोऽहमेकाहमेकैकस्मिन्वनस्पतौ
007c	चरन्भैक्षं मुनिर्मुण्डश्चरिष्यामि महीमिमाम्
008a	पांसुना समवच्छन्नः शून्यागारप्रतिश्रयः
008c	वृक्षमूलनिकेतो वा त्यक्तसर्वप्रियाप्रियः
009a	न शोचन्न प्रहृष्यंश्च तुल्यनिन्दात्मसंस्तुतिः
009c	निराशीर्निर्नमस्कारो निर्द्वन्द्वो निष्परिग्रहः
010a	न चाप्यवहसन्कञ्चिन्न कुर्वन्भ्रुकुटीं क्वचित्
010c	प्रसन्नवदनो नित्यं सर्वभूतहिते रतः
011a	जङ्गमाजङ्गमं सर्वमविहिंसंश्चतुर्विधम्
011c	स्वासु प्रजास्विव सदा समः प्राणभृतां प्रति
012a	एककालं चरन्भैक्षं कुलानि द्वे च पञ्च च
012c	असम्भवे वा भैक्षस्य चरन्ननशनान्यपि
013a	अल्पमल्पं यथाभोज्यं पूर्वलाभेन जातु चित्
013c	नित्यं नातिचरँल्लाभे अलाभे सप्त पूरयन्
014a	वास्यैकं तक्षतो बाहुं चन्दनेनैकमुक्षतः
014c	नाकल्याणं न कल्याणं प्रध्यायन्नुभयोस्तयोः
015a	न जिजीविषुवत्किञ्चिन्न मुमूर्षुवदाचरन्
015c	मरणं जीवितं चैव नाभिनन्दन्न च द्विषन्
016a	याः काश्चिज्जीवता शक्याः कर्तुमभ्युदयक्रियाः
016c	ताः सर्वाः समतिक्रम्य निमेषादिष्ववस्थितः
017a	तासु सर्वास्ववस्थासु त्यक्तसर्वेन्द्रियक्रियः
017c	सम्परित्यक्तधर्मात्मा सुनिर्णिक्तात्मकल्मषः
018a	निर्मुक्तः सर्वपापेभ्यो व्यतीतः सर्ववागुराः
018c	न वशे कस्यचित्तिष्ठन्सधर्मा मातरिश्वनः
019a	एतया सततं वृत्त्या चरन्नेवम्प्रकारया
019c	देहं सन्धारयिष्यामि निर्भयं मार्गमास्थितः
020a	नाहं श्वाचरिते मार्गे अवीर्यकृपणोचिते
020c	स्वधर्मात्सततापेते रमेयं वीर्यवर्जितः
021a	सत्कृतोऽसत्कृतो वापि योऽन्यां कृपणचक्षुषा
021c	उपैति वृत्तिं कामात्मा स शुनां वर्तते पथि
022    वैशम्पायन उवाच
022a	एवमुक्त्वा सुदुःखार्तो निःश्वासपरमो नृपः
022c	अवेक्षमाणः कुन्तीं च माद्रीं च समभाषत
023a	कौसल्या विदुरः क्षत्ता राजा च सह बन्धुभिः
023c	आर्या सत्यवती भीष्मस्ते च राजपुरोहिताः
024a	ब्राह्मणाश्च महात्मानः सोमपाः संशितव्रताः
024c	पौरवृद्धाश्च ये तत्र निवसन्त्यस्मदाश्रयाः
024e	प्रसाद्य सर्वे वक्तव्याः पाण्डुः प्रव्रजितो वनम्
025a	निशम्य वचनं भर्तुर्वनवासे धृतात्मनः
025c	तत्समं वचनं कुन्ती माद्री च समभाषताम्
026a	अन्येऽपि ह्याश्रमाः सन्ति ये शक्या भरतर्षभ
026c	आवाभ्यां धर्मपत्नीभ्यां सह तप्त्वा तपो महत्
026e	त्वमेव भविता सार्थः स्वर्गस्यापि न संशयः
027a	प्रणिधायेन्द्रियग्रामं भर्तृलोकपरायणे
027c	त्यक्तकामसुखे ह्यावां तप्स्यावो विपुलं तपः
028a	यदि आवां महाप्राज्ञ त्यक्ष्यसि त्वं विशां पते
028c	अद्यैवावां प्रहास्यावो जीतिवं नात्र संशयः
029    पाण्डुरुवाच
029a	यदि व्यवसितं ह्येतद्युवयोर्धर्मसंहितम्
029c	स्ववृत्तिमनुवर्तिष्ये तामहं पितुरव्ययाम्
030a	त्यक्तग्राम्यसुखाचारस्तप्यमानो महत्तपः
030c	वल्कली फलमूलाशी चरिष्यामि महावने
031a	अग्निं जुह्वन्नुभौ कालावुभौ कालावुपस्पृशन्
031c	कृशः परिमिताहारश्चीरचर्मजटाधरः
032a	शीतवातातपसहः क्षुत्पिपासाश्रमान्वितः
032c	तपसा दुश्चरेणेदं शरीरमुपशोषयन्
033a	एकान्तशीली विमृशन्पक्वापक्वेन वर्तयन्
033c	पितॄन्देवांश्च वन्येन वाग्भिरद्भिश्च तर्पयन्
034a	वानप्रस्थजनस्यापि दर्शनं कुलवासिनाम्
034c	नाप्रियाण्याचरञ्जातु किं पुनर्ग्रामवासिनाम्
035a	एवमारण्यशास्त्राणामुग्रमुग्रतरं विधिम्
035c	काङ्क्षमाणोऽहमासिष्ये देहस्यास्य समापनात्
036    वैशम्पायन उवाच
036a	इत्येवमुक्त्वा भार्ये ते राजा कौरववंशजः
036c	ततश्चूडामणिं निष्कमङ्गदे कुण्डलानि च
036e	वासांसि च महार्हाणि स्त्रीणामाभरणानि च
037a	प्रदाय सर्वं विप्रेभ्यः पाण्डुः पुनरभाषत
037c	गत्वा नागपुरं वाच्यं पाण्डुः प्रव्रजितो वनम्
038a	अर्थं कामं सुखं चैव रतिं च परमात्मिकाम्
038c	प्रतस्थे सर्वमुत्सृज्य सभार्यः कुरुपुङ्गवः
039a	ततस्तस्यानुयात्राणि ते चैव परिचारकाः
039c	श्रुत्वा भरतसिंहस्य विविधाः करुणा गिरः
039e	भीममार्तस्वरं कृत्वा हाहेति परिचुक्रुशुः
040a	उष्णमश्रु विमुञ्चन्तस्तं विहाय महीपतिम्
040c	ययुर्नागपुरं तूर्णं सर्वमादाय तद्वचः
041a	श्रुत्वा च तेभ्यस्तत्सर्वं यथावृत्तं महावने
041c	धृतराष्ट्रो नरश्रेष्ठः पाण्डुमेवान्वशोचत
042a	राजपुत्रस्तु कौरव्यः पाण्डुर्मूलफलाशनः
042c	जगाम सह भार्याभ्यां ततो नागसभं गिरिम्
043a	स चैत्ररथमासाद्य वारिषेणमतीत्य च
043c	हिमवन्तमतिक्रम्य प्रययौ गन्धमादनम्
044a	रक्ष्यमाणो महाभूतैः सिद्धैश्च परमर्षिभिः
044c	उवास स तदा राजा समेषु विषमेषु च
045a	इन्द्रद्युम्नसरः प्राप्य हंसकूटमतीत्य च
045c	शतशृङ्गे महाराज तापसः समपद्यत
