001	वैशम्पायन उवाच
001a	हते चित्राङ्गदे भीष्मो बाले भ्रातरि चानघ
001c	पालयामास तद्राज्यं सत्यवत्या मते स्थितः
002a	सम्प्राप्तयौवनं पश्यन्भ्रातरं धीमतां वरम्
002c	भीष्मो विचित्रवीर्यस्य विवाहायाकरोन्मतिम्
003a	अथ काशिपतेर्भीष्मः कन्यास्तिस्रोऽप्सरःसमाः
003c	शुश्राव सहिता राजन्वृण्वतीर्वै स्वयं वरम्
004a	ततः स रथिनां श्रेष्ठो रथेनैकेन वर्मभृत्
004c	जगामानुमते मातुः पुरीं वाराणसीं प्रति
005a	तत्र राज्ञः समुदितान्सर्वतः समुपागतान्
005c	ददर्श कन्यास्ताश्चैव भीष्मः शन्तनुनन्दनः
006a	कीर्त्यमानेषु राज्ञां तु नामस्वथ सहस्रशः
006c	भीष्मः स्वयं तदा राजन्वरयामास ताः प्रभुः
007a	उवाच च महीपालान्राजञ्जलदनिःस्वनः
007c	रथमारोप्य ताः कन्या भीष्मः प्रहरतां वरः
008a	आहूय दानं कन्यानां गुणवद्भ्यः स्मृतं बुधैः
008c	अलङ्कृत्य यथाशक्ति प्रदाय च धनान्यपि
009a	प्रयच्छन्त्यपरे कन्यां मिथुनेन गवामपि
009c	वित्तेन कथितेनान्ये बलेनान्येऽनुमान्य च
010a	प्रमत्तामुपयान्त्यन्ये स्वयमन्ये च विन्दते
010c	अष्टमं तमथो वित्त विवाहं कविभिः स्मृतम्
011a	स्वयंवरं तु राजन्याः प्रशंसन्त्युपयान्ति च
011c	प्रमथ्य तु हृतामाहुर्ज्यायसीं धर्मवादिनः
012a	ता इमाः पृथिवीपाला जिहीर्षामि बलादितः
012c	ते यतध्वं परं शक्त्या विजयायेतराय वा
012e	स्थितोऽहं पृथिवीपाला युद्धाय कृतनिश्चयः
013a	एवमुक्त्वा महीपालान्काशिराजं च वीर्यवान्
013c	सर्वाः कन्याः स कौरव्यो रथमारोपयत्स्वकम्
013e	आमन्त्र्य च स तान्प्रायाच्छीघ्रं कन्याः प्रगृह्य ताः
014a	ततस्ते पार्थिवाः सर्वे समुत्पेतुरमर्षिताः
014c	संस्पृशन्तः स्वकान्बाहून्दशन्तो दशनच्छदान्
015a	तेषामाभरणान्याशु त्वरितानां विमुञ्चताम्
015c	आमुञ्चतां च वर्माणि सम्भ्रमः सुमहानभूत्
016a	ताराणामिव सम्पातो बभूव जनमेजय
016c	भूषणानां च शुभ्राणां कवचानां च सर्वशः
017a	सवर्मभिर्भूषणैस्ते द्राग्भ्राजद्भिरितस्ततः
017c	सक्रोधामर्षजिह्मभ्रूसकषायदृशस्तथा
018a	सूतोपकॢप्तान्रुचिरान्सदश्वोद्यतधूर्गतान्
018c	रथानास्थाय ते वीराः सर्वप्रहरणान्विताः
018e	प्रयान्तमेकं कौरव्यमनुसस्रुरुदायुधाः
019a	ततः समभवद्युद्धं तेषां तस्य च भारत
019c	एकस्य च बहूनां च तुमुलं लोमहर्षणम्
020a	ते त्विषून्दशसाहस्रांस्तस्मै युगपदाक्षिपन्
020c	अप्राप्तांश्चैव तानाशु भीष्मः सर्वांस्तदाच्छिनत्
021a	ततस्ते पार्थिवाः सर्वे सर्वतः परिवारयन्
021c	ववर्षुः शरवर्षेण वर्षेणेवाद्रिमम्बुदाः
022a	स तद्बाणमयं वर्षं शरैरावार्य सर्वतः
022c	ततः सर्वान्महीपालान्प्रत्यविध्यत्त्रिभिस्त्रिभिः
023a	तस्याति पुरुषानन्याँल्लाघवं रथचारिणः
023c	रक्षणं चात्मनः सङ्ख्ये शत्रवोऽप्यभ्यपूजयन्
024a	तान्विनिर्जित्य तु रणे सर्वशस्त्रविशारदः
024c	कन्याभिः सहितः प्रायाद्भारतो भारतान्प्रति
025a	ततस्तं पृष्ठतो राजञ्शाल्वराजो महारथः
025c	अभ्याहनदमेयात्मा भीष्मं शान्तनवं रणे
026a	वारणं जघने निघ्नन्दन्ताभ्यामपरो यथा
026c	वाशितामनुसनम्प्राप्तो यूथपो बलिनां वरः
027a	स्त्रीकाम तिष्ठ तिष्ठेति भीष्ममाह स पार्थिवः
027c	शाल्वराजो महाबाहुरमर्षेणाभिचोदितः
028a	ततः स पुरुषव्याघ्रो भीष्मः परबलार्दनः
028c	तद्वाक्याकुलितः क्रोधाद्विधूमोऽग्निरिव ज्वलन्
029a	क्षत्रधर्मं समास्थाय व्यपेतभयसम्भ्रमः
029c	निवर्तयामास रथं शाल्वं प्रति महारथः
030a	निवर्तमानं तं दृष्ट्वा राजानः सर्व एव ते
030c	प्रेक्षकाः समपद्यन्त भीष्मशाल्वसमागमे
031a	तौ वृषाविव नर्दन्तौ बलिनौ वाशितान्तरे
031c	अन्योन्यमभिवर्तेतां बलविक्रमशालिनौ
032a	ततो भीष्मं शान्तनवं शरैः शतसहस्रशः
032c	शाल्वराजो नरश्रेष्ठः समवाकिरदाशुगैः
033a	पूर्वमभ्यर्दितं दृष्ट्वा भीष्मं शाल्वेन ते नृपाः
033c	विस्मिताः समपद्यन्त साधु साध्विति चाब्रुवन्
034a	लाघवं तस्य ते दृष्ट्वा संयुगे सर्वपार्थिवाः
034c	अपूजयन्त संहृष्टा वाग्भिः शाल्वं नराधिपाः
035a	क्षत्रियाणां तदा वाचः श्रुत्वा परपुरञ्जयः
035c	क्रुद्धः शान्तनवो भीष्मस्तिष्ठ तिष्ठेत्यभाषत
036a	सारथिं चाब्रवीत्क्रुद्धो याहि यत्रैष पार्थिवः
036c	यावदेनं निहन्म्यद्य भुजङ्गमिव पक्षिराट्
037a	ततोऽस्त्रं वारुणं सम्यग्योजयामास कौरवः
037c	तेनाश्वांश्चतुरोऽमृद्नाच्छाल्वराज्ञो नराधिप
038a	अस्त्रैरस्त्राणि संवार्य शाल्वराज्ञः स कौरवः
038c	भीष्मो नृपतिशार्दूल न्यवधीत्तस्य सारथिम्
038e	अस्त्रेण चाप्यथैकेन न्यवधीत्तुरगोत्तमान्
039a	कन्याहेतोर्नरश्रेष्ठ भीष्मः शान्तनवस्तदा
039c	जित्वा विसर्जयामास जीवन्तं नृपसत्तमम्
039e	ततः शाल्वः स्वनगरं प्रययौ भरतर्षभ
040a	राजानो ये च तत्रासन्स्वयंवरदिदृक्षवः
040c	स्वान्येव तेऽपि राष्ट्राणि जग्मुः परपुरञ्जय
041a	एवं विजित्य ताः कन्या भीष्मः प्रहरतां वरः
041c	प्रययौ हास्तिनपुरं यत्र राजा स कौरवः
042a	सोऽचिरेणैव कालेन अत्यक्रामन्नराधिप
042c	वनानि सरितश्चैव शैलांश्च विविधद्रुमान्
043a	अक्षतः क्षपयित्वारीन्सङ्ख्येऽसङ्ख्येयविक्रमः
043c	आनयामास काश्यस्य सुताः सागरगासुतः
044a	स्नुषा इव स धर्मात्मा भगिन्य इव चानुजाः
044c	यथा दुहितरश्चैव प्रतिगृह्य ययौ कुरून्
045a	ताः सर्वा गुणसम्पन्ना भ्राता भ्रात्रे यवीयसे
045c	भीष्मो विचित्रवीर्याय प्रददौ विक्रमाहृताः
046a	सतां धर्मेण धर्मज्ञः कृत्वा कर्मातिमानुषम्
046c	भ्रातुर्विचित्रवीर्यस्य विवाहायोपचक्रमे
046e	सत्यवत्या सह मिथः कृत्वा निश्चयमात्मवान्
047a	विवाहं कारयिष्यन्तं भीष्मं काशिपतेः सुता
047c	ज्येष्ठा तासामिदं वाक्यमब्रवीद्ध सती तदा
048a	मया सौभपतिः पूर्वं मनसाभिवृतः पतिः
048c	तेन चास्मि वृता पूर्वमेष कामश्च मे पितुः
049a	मया वरयितव्योऽभूच्छाल्वस्तस्मिन्स्वयंवरे
049c	एतद्विज्ञाय धर्मज्ञ ततस्त्वं धर्ममाचर
050a	एवमुक्तस्तया भीष्मः कन्यया विप्रसंसदि
050c	चिन्तामभ्यगमद्वीरो युक्तां तस्यैव कर्मणः
051a	स विनिश्चित्य धर्मज्ञो ब्राह्मणैर्वेदपारगैः
051c	अनुजज्ञे तदा ज्येष्टामम्बां काशिपतेः सुताम्
052a	अम्बिकाम्बालिके भार्ये प्रादाद्भ्रात्रे यवीयसे
052c	भीष्मो विचित्रवीर्याय विधिदृष्टेन कर्मणा
053a	तयोः पाणिं गृहीत्वा स रूपयौवनदर्पितः
053c	विचित्रवीर्यो धर्मात्मा कामात्मा समपद्यत
054a	ते चापि बृहती श्यामे नीलकुञ्चितमूर्धजे
054c	रक्ततुङ्गनखोपेते पीनश्रोणिपयोधरे
055a	आत्मनः प्रतिरूपोऽसौ लब्धः पतिरिति स्थिते
055c	विचित्रवीर्यं कल्याणं पूजयामासतुस्तु ते
056a	स चाश्विरूपसदृशो देवसत्त्वपराक्रमः
056c	सर्वासामेव नारीणां चित्तप्रमथनोऽभवत्
057a	ताभ्यां सह समाः सप्त विहरन्पृथिवीपतिः
057c	विचित्रवीर्यस्तरुणो यक्ष्माणं समपद्यत
058a	सुहृदां यतमानानामाप्तैः सह चिकित्सकैः
058c	जगामास्तमिवादित्यः कौरव्यो यमसादनम्
059a	प्रेतकार्याणि सर्वाणि तस्य सम्यगकारयत्
059c	राज्ञो विचित्रवीर्यस्य सत्यवत्या मते स्थितः
059e	ऋत्विग्भिः सहितो भीष्मः सर्वैश्च कुरुपुङ्गवैः
