BR0107096001	वैशम्पायन उवाच
BR0107096001a	हते चित्राङ्गदे भीष्मो बाले भ्रातरि चानघ
BR0107096001c	पालयामास तद्राज्यं सत्यवत्या मते स्थितः
BR0107096002a	सम्प्राप्तयौवनं पश्यन्भ्रातरं धीमतां वरम्
BR0107096002c	भीष्मो विचित्रवीर्यस्य विवाहायाकरोन्मतिम्
BR0107096003a	अथ काशिपतेर्भीष्मः कन्यास्तिस्रोऽप्सरःसमाः
BR0107096003c	शुश्राव सहिता राजन्वृण्वतीर्वै स्वयं वरम्
BR0107096004a	ततः स रथिनां श्रेष्ठो रथेनैकेन वर्मभृत्
BR0107096004c	जगामानुमते मातुः पुरीं वाराणसीं प्रति
BR0107096005a	तत्र राज्ञः समुदितान्सर्वतः समुपागतान्
BR0107096005c	ददर्श कन्यास्ताश्चैव भीष्मः शन्तनुनन्दनः
BR0107096006a	कीर्त्यमानेषु राज्ञां तु नामस्वथ सहस्रशः
BR0107096006c	भीष्मः स्वयं तदा राजन्वरयामास ताः प्रभुः
BR0107096007a	उवाच च महीपालान्राजञ्जलदनिःस्वनः
BR0107096007c	रथमारोप्य ताः कन्या भीष्मः प्रहरतां वरः
BR0107096008a	आहूय दानं कन्यानां गुणवद्भ्यः स्मृतं बुधैः
BR0107096008c	अलङ्कृत्य यथाशक्ति प्रदाय च धनान्यपि
BR0107096009a	प्रयच्छन्त्यपरे कन्यां मिथुनेन गवामपि
BR0107096009c	वित्तेन कथितेनान्ये बलेनान्येऽनुमान्य च
BR0107096010a	प्रमत्तामुपयान्त्यन्ये स्वयमन्ये च विन्दते
BR0107096010c	अष्टमं तमथो वित्त विवाहं कविभिः स्मृतम्
BR0107096011a	स्वयंवरं तु राजन्याः प्रशंसन्त्युपयान्ति च
BR0107096011c	प्रमथ्य तु हृतामाहुर्ज्यायसीं धर्मवादिनः
BR0107096012a	ता इमाः पृथिवीपाला जिहीर्षामि बलादितः
BR0107096012c	ते यतध्वं परं शक्त्या विजयायेतराय वा
BR0107096012e	स्थितोऽहं पृथिवीपाला युद्धाय कृतनिश्चयः
BR0107096013a	एवमुक्त्वा महीपालान्काशिराजं च वीर्यवान्
BR0107096013c	सर्वाः कन्याः स कौरव्यो रथमारोपयत्स्वकम्
BR0107096013e	आमन्त्र्य च स तान्प्रायाच्छीघ्रं कन्याः प्रगृह्य ताः
BR0107096014a	ततस्ते पार्थिवाः सर्वे समुत्पेतुरमर्षिताः
BR0107096014c	संस्पृशन्तः स्वकान्बाहून्दशन्तो दशनच्छदान्
BR0107096015a	तेषामाभरणान्याशु त्वरितानां विमुञ्चताम्
BR0107096015c	आमुञ्चतां च वर्माणि सम्भ्रमः सुमहानभूत्
BR0107096016a	ताराणामिव सम्पातो बभूव जनमेजय
BR0107096016c	भूषणानां च शुभ्राणां कवचानां च सर्वशः
BR0107096017a	सवर्मभिर्भूषणैस्ते द्राग्भ्राजद्भिरितस्ततः
BR0107096017c	सक्रोधामर्षजिह्मभ्रूसकषायदृशस्तथा
BR0107096018a	सूतोपकॢप्तान्रुचिरान्सदश्वोद्यतधूर्गतान्
BR0107096018c	रथानास्थाय ते वीराः सर्वप्रहरणान्विताः
BR0107096018e	प्रयान्तमेकं कौरव्यमनुसस्रुरुदायुधाः
BR0107096019a	ततः समभवद्युद्धं तेषां तस्य च भारत
BR0107096019c	एकस्य च बहूनां च तुमुलं लोमहर्षणम्
BR0107096020a	ते त्विषून्दशसाहस्रांस्तस्मै युगपदाक्षिपन्
BR0107096020c	अप्राप्तांश्चैव तानाशु भीष्मः सर्वांस्तदाच्छिनत्
BR0107096021a	ततस्ते पार्थिवाः सर्वे सर्वतः परिवारयन्
BR0107096021c	ववर्षुः शरवर्षेण वर्षेणेवाद्रिमम्बुदाः
BR0107096022a	स तद्बाणमयं वर्षं शरैरावार्य सर्वतः
BR0107096022c	ततः सर्वान्महीपालान्प्रत्यविध्यत्त्रिभिस्त्रिभिः
BR0107096023a	तस्याति पुरुषानन्याँल्लाघवं रथचारिणः
BR0107096023c	रक्षणं चात्मनः सङ्ख्ये शत्रवोऽप्यभ्यपूजयन्
BR0107096024a	तान्विनिर्जित्य तु रणे सर्वशस्त्रविशारदः
BR0107096024c	कन्याभिः सहितः प्रायाद्भारतो भारतान्प्रति
BR0107096025a	ततस्तं पृष्ठतो राजञ्शाल्वराजो महारथः
BR0107096025c	अभ्याहनदमेयात्मा भीष्मं शान्तनवं रणे
BR0107096026a	वारणं जघने निघ्नन्दन्ताभ्यामपरो यथा
BR0107096026c	वाशितामनुसनम्प्राप्तो यूथपो बलिनां वरः
BR0107096027a	स्त्रीकाम तिष्ठ तिष्ठेति भीष्ममाह स पार्थिवः
BR0107096027c	शाल्वराजो महाबाहुरमर्षेणाभिचोदितः
BR0107096028a	ततः स पुरुषव्याघ्रो भीष्मः परबलार्दनः
BR0107096028c	तद्वाक्याकुलितः क्रोधाद्विधूमोऽग्निरिव ज्वलन्
BR0107096029a	क्षत्रधर्मं समास्थाय व्यपेतभयसम्भ्रमः
BR0107096029c	निवर्तयामास रथं शाल्वं प्रति महारथः
BR0107096030a	निवर्तमानं तं दृष्ट्वा राजानः सर्व एव ते
BR0107096030c	प्रेक्षकाः समपद्यन्त भीष्मशाल्वसमागमे
BR0107096031a	तौ वृषाविव नर्दन्तौ बलिनौ वाशितान्तरे
BR0107096031c	अन्योन्यमभिवर्तेतां बलविक्रमशालिनौ
BR0107096032a	ततो भीष्मं शान्तनवं शरैः शतसहस्रशः
BR0107096032c	शाल्वराजो नरश्रेष्ठः समवाकिरदाशुगैः
BR0107096033a	पूर्वमभ्यर्दितं दृष्ट्वा भीष्मं शाल्वेन ते नृपाः
BR0107096033c	विस्मिताः समपद्यन्त साधु साध्विति चाब्रुवन्
BR0107096034a	लाघवं तस्य ते दृष्ट्वा संयुगे सर्वपार्थिवाः
BR0107096034c	अपूजयन्त संहृष्टा वाग्भिः शाल्वं नराधिपाः
BR0107096035a	क्षत्रियाणां तदा वाचः श्रुत्वा परपुरञ्जयः
BR0107096035c	क्रुद्धः शान्तनवो भीष्मस्तिष्ठ तिष्ठेत्यभाषत
BR0107096036a	सारथिं चाब्रवीत्क्रुद्धो याहि यत्रैष पार्थिवः
BR0107096036c	यावदेनं निहन्म्यद्य भुजङ्गमिव पक्षिराट्
BR0107096037a	ततोऽस्त्रं वारुणं सम्यग्योजयामास कौरवः
BR0107096037c	तेनाश्वांश्चतुरोऽमृद्नाच्छाल्वराज्ञो नराधिप
BR0107096038a	अस्त्रैरस्त्राणि संवार्य शाल्वराज्ञः स कौरवः
BR0107096038c	भीष्मो नृपतिशार्दूल न्यवधीत्तस्य सारथिम्
BR0107096038e	अस्त्रेण चाप्यथैकेन न्यवधीत्तुरगोत्तमान्
BR0107096039a	कन्याहेतोर्नरश्रेष्ठ भीष्मः शान्तनवस्तदा
BR0107096039c	जित्वा विसर्जयामास जीवन्तं नृपसत्तमम्
BR0107096039e	ततः शाल्वः स्वनगरं प्रययौ भरतर्षभ
BR0107096040a	राजानो ये च तत्रासन्स्वयंवरदिदृक्षवः
BR0107096040c	स्वान्येव तेऽपि राष्ट्राणि जग्मुः परपुरञ्जय
BR0107096041a	एवं विजित्य ताः कन्या भीष्मः प्रहरतां वरः
BR0107096041c	प्रययौ हास्तिनपुरं यत्र राजा स कौरवः
BR0107096042a	सोऽचिरेणैव कालेन अत्यक्रामन्नराधिप
BR0107096042c	वनानि सरितश्चैव शैलांश्च विविधद्रुमान्
BR0107096043a	अक्षतः क्षपयित्वारीन्सङ्ख्येऽसङ्ख्येयविक्रमः
BR0107096043c	आनयामास काश्यस्य सुताः सागरगासुतः
BR0107096044a	स्नुषा इव स धर्मात्मा भगिन्य इव चानुजाः
BR0107096044c	यथा दुहितरश्चैव प्रतिगृह्य ययौ कुरून्
BR0107096045a	ताः सर्वा गुणसम्पन्ना भ्राता भ्रात्रे यवीयसे
BR0107096045c	भीष्मो विचित्रवीर्याय प्रददौ विक्रमाहृताः
BR0107096046a	सतां धर्मेण धर्मज्ञः कृत्वा कर्मातिमानुषम्
BR0107096046c	भ्रातुर्विचित्रवीर्यस्य विवाहायोपचक्रमे
BR0107096046e	सत्यवत्या सह मिथः कृत्वा निश्चयमात्मवान्
BR0107096047a	विवाहं कारयिष्यन्तं भीष्मं काशिपतेः सुता
BR0107096047c	ज्येष्ठा तासामिदं वाक्यमब्रवीद्ध सती तदा
BR0107096048a	मया सौभपतिः पूर्वं मनसाभिवृतः पतिः
BR0107096048c	तेन चास्मि वृता पूर्वमेष कामश्च मे पितुः
BR0107096049a	मया वरयितव्योऽभूच्छाल्वस्तस्मिन्स्वयंवरे
BR0107096049c	एतद्विज्ञाय धर्मज्ञ ततस्त्वं धर्ममाचर
BR0107096050a	एवमुक्तस्तया भीष्मः कन्यया विप्रसंसदि
BR0107096050c	चिन्तामभ्यगमद्वीरो युक्तां तस्यैव कर्मणः
BR0107096051a	स विनिश्चित्य धर्मज्ञो ब्राह्मणैर्वेदपारगैः
BR0107096051c	अनुजज्ञे तदा ज्येष्टामम्बां काशिपतेः सुताम्
BR0107096052a	अम्बिकाम्बालिके भार्ये प्रादाद्भ्रात्रे यवीयसे
BR0107096052c	भीष्मो विचित्रवीर्याय विधिदृष्टेन कर्मणा
BR0107096053a	तयोः पाणिं गृहीत्वा स रूपयौवनदर्पितः
BR0107096053c	विचित्रवीर्यो धर्मात्मा कामात्मा समपद्यत
BR0107096054a	ते चापि बृहती श्यामे नीलकुञ्चितमूर्धजे
BR0107096054c	रक्ततुङ्गनखोपेते पीनश्रोणिपयोधरे
BR0107096055a	आत्मनः प्रतिरूपोऽसौ लब्धः पतिरिति स्थिते
BR0107096055c	विचित्रवीर्यं कल्याणं पूजयामासतुस्तु ते
BR0107096056a	स चाश्विरूपसदृशो देवसत्त्वपराक्रमः
BR0107096056c	सर्वासामेव नारीणां चित्तप्रमथनोऽभवत्
BR0107096057a	ताभ्यां सह समाः सप्त विहरन्पृथिवीपतिः
BR0107096057c	विचित्रवीर्यस्तरुणो यक्ष्माणं समपद्यत
BR0107096058a	सुहृदां यतमानानामाप्तैः सह चिकित्सकैः
BR0107096058c	जगामास्तमिवादित्यः कौरव्यो यमसादनम्
BR0107096059a	प्रेतकार्याणि सर्वाणि तस्य सम्यगकारयत्
BR0107096059c	राज्ञो विचित्रवीर्यस्य सत्यवत्या मते स्थितः
BR0107096059e	ऋत्विग्भिः सहितो भीष्मः सर्वैश्च कुरुपुङ्गवैः
