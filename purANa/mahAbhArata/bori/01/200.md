BR0116200001	जनमेजय उवाच
BR0116200001a	एवं सम्प्राप्य राज्यं तदिन्द्रप्रस्थे तपोधन
BR0116200001c	अत ऊर्ध्वं महात्मानः किमकुर्वन्त पाण्डवाः
BR0116200002a	सर्व एव महात्मानः पूर्वे मम पितामहाः
BR0116200002c	द्रौपदी धर्मपत्नी च कथं तानन्ववर्तत
BR0116200003a	कथं वा पञ्च कृष्णायामेकस्यां ते नराधिपाः
BR0116200003c	वर्तमाना महाभागा नाभिद्यन्त परस्परम्
BR0116200004a	श्रोतुमिच्छाम्यहं सर्वं विस्तरेण तपोधन
BR0116200004c	तेषां चेष्टितमन्योन्यं युक्तानां कृष्णया तया
BR0116200005	वैशम्पायन उवाच
BR0116200005a	धृतराष्ट्राभ्यनुज्ञाताः कृष्णया सह पाण्डवाः
BR0116200005c	रेमिरे पुरुषव्याघ्राः प्राप्तराज्याः परन्तपाः
BR0116200006a	प्राप्य राज्यं महातेजाः सत्यसन्धो युधिष्ठिरः
BR0116200006c	पालयामास धर्मेण पृथिवीं भ्रातृभिः सह
BR0116200007a	जितारयो महाप्राज्ञाः सत्यधर्मपरायणाः
BR0116200007c	मुदं परमिकां प्राप्तास्तत्रोषुः पाण्डुनन्दनाः
BR0116200008a	कुर्वाणाः पौरकार्याणि सर्वाणि पुरुषर्षभाः
BR0116200008c	आसां चक्रुर्महार्हेषु पार्थिवेष्वासनेषु च
BR0116200009a	अथ तेषूपविष्टेषु सर्वेष्वेव महात्मसु
BR0116200009c	नारदस्त्वथ देवर्षिराजगाम यदृच्छया
BR0116200009e	आसनं रुचिरं तस्मै प्रददौ स्वं युधिष्ठिरः
BR0116200010a	देवर्षेरुपविष्टस्य स्वयमर्घ्यं यथाविधि
BR0116200010c	प्रादाद्युधिष्ठिरो धीमान्राज्यं चास्मै न्यवेदयत्
BR0116200011a	प्रतिगृह्य तु तां पूजामृषिः प्रीतमनाभवत्
BR0116200011c	आशीर्भिर्वर्धयित्वा तु तमुवाचास्यतामिति
BR0116200012a	निषसादाभ्यनुज्ञातस्ततो राजा युधिष्ठिरः
BR0116200012c	प्रेषयामास कृष्णायै भगवन्तमुपस्थितम्
BR0116200013a	श्रुत्वैव द्रौपदी चापि शुचिर्भूत्वा समाहिता
BR0116200013c	जगाम तत्र यत्रास्ते नारदः पाण्डवैः सह
BR0116200014a	तस्याभिवाद्य चरणौ देवर्षेर्धर्मचारिणी
BR0116200014c	कृताञ्जलिः सुसंवीता स्थिताथ द्रुपदात्मजा
BR0116200015a	तस्याश्चापि स धर्मात्मा सत्यवागृषिसत्तमः
BR0116200015c	आशिषो विविधाः प्रोच्य राजपुत्र्यास्तु नारदः
BR0116200015e	गम्यतामिति होवाच भगवांस्तामनिन्दिताम्
BR0116200016a	गतायामथ कृष्णायां युधिष्ठिरपुरोगमान्
BR0116200016c	विविक्ते पाण्डवान्सर्वानुवाच भगवानृषिः
BR0116200017a	पाञ्चाली भवतामेका धर्मपत्नी यशस्विनी
BR0116200017c	यथा वो नात्र भेदः स्यात्तथा नीतिर्विधीयताम्
BR0116200018a	सुन्दोपसुन्दावसुरौ भ्रातरौ सहितावुभौ
BR0116200018c	आस्तामवध्यावन्येषां त्रिषु लोकेषु विश्रुतौ
BR0116200019a	एकराज्यावेकगृहावेकशय्यासनाशनौ
BR0116200019c	तिलोत्तमायास्तौ हेतोरन्योन्यमभिजघ्नतुः
BR0116200020a	रक्ष्यतां सौहृदं तस्मादन्योन्यप्रतिभाविकम्
BR0116200020c	यथा वो नात्र भेदः स्यात्तत्कुरुष्व युधिष्ठिर
BR0116200021	युधिष्ठिर उवाच
BR0116200021a	सुन्दोपसुन्दावसुरौ कस्य पुत्रौ महामुने
BR0116200021c	उत्पन्नश्च कथं भेदः कथं चान्योन्यमघ्नताम्
BR0116200022a	अप्सरा देवकन्या वा कस्य चैषा तिलोत्तमा
BR0116200022c	यस्याः कामेन सम्मत्तौ जघ्नतुस्तौ परस्परम्
BR0116200023a	एतत्सर्वं यथावृत्तं विस्तरेण तपोधन
BR0116200023c	श्रोतुमिच्छामहे विप्र परं कौतूहलं हि नः
