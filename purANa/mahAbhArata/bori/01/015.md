001	सूत उवाच
001a	एतस्मिन्नेव काले तु भगिन्यौ ते तपोधन
001c	अपश्यतां समायान्तमुच्चैःश्रवसमन्तिकात्
002a	यं तं देवगणाः सर्वे हृष्टरूपा अपूजयन्
002c	मथ्यमानेऽमृते जातमश्वरत्नमनुत्तमम्
003a	महौघबलमश्वानामुत्तमं जवतां वरम्
003c	श्रीमन्तमजरं दिव्यं सर्वलक्षणलक्षितम्
004	शौनक उवाच
004a	कथं तदमृतं देवैर्मथितं क्व च शंस मे
004c	यत्र जज्ञे महावीर्यः सोऽश्वराजो महाद्युतिः
005	सूत उवाच
005a	ज्वलन्तमचलं मेरुं तेजोराशिमनुत्तमम्
005c	आक्षिपन्तं प्रभां भानोः स्वशृङ्गैः काञ्चनोज्ज्वलैः
006a	काञ्चनाभरणं चित्रं देवगन्धर्वसेवितम्
006c	अप्रमेयमनाधृष्यमधर्मबहुलैर्जनैः
007a	व्यालैराचरितं घोरैर्दिव्यौषधिविदीपितम्
007c	नाकमावृत्य तिष्ठन्तमुच्छ्रयेण महागिरिम्
008a	अगम्यं मनसाप्यन्यैर्नदीवृक्षसमन्वितम्
008c	नानापतगसङ्घैश्च नादितं सुमनोहरैः
009a	तस्य पृष्ठमुपारुह्य बहुरत्नाचितं शुभम्
009c	अनन्तकल्पमुद्विद्धं सुराः सर्वे महौजसः
010a	ते मन्त्रयितुमारब्धास्तत्रासीना दिवौकसः
010c	अमृतार्थे समागम्य तपोनियमसंस्थिताः
011a	तत्र नारायणो देवो ब्रह्माणमिदमब्रवीत्
011c	चिन्तयत्सु सुरेष्वेवं मन्त्रयत्सु च सर्वशः
012a	देवैरसुरसङ्घैश्च मथ्यतां कलशोदधिः
012c	भविष्यत्यमृतं तत्र मथ्यमाने महोदधौ
013a	सर्वौषधीः समावाप्य सर्वरत्नानि चैव हि
013c	मन्थध्वमुदधिं देवा वेत्स्यध्वममृतं ततः
