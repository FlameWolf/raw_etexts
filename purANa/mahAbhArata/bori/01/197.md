001	विदुर उवाच
001a	राजन्निःसंशयं श्रेयो वाच्यस्त्वमसि बान्धवैः
001c	न त्वशुश्रूषमाणेषु वाक्यं सम्प्रतितिष्ठति
002a	हितं हि तव तद्वाक्यमुक्तवान्कुरुसत्तमः
002c	भीष्मः शान्तनवो राजन्प्रतिगृह्णासि तन्न च
003a	तथा द्रोणेन बहुधा भाषितं हितमुत्तमम्
003c	तच्च राधासुतः कर्णो मन्यते न हितं तव
004a	चिन्तयंश्च न पश्यामि राजंस्तव सुहृत्तमम्
004c	आभ्यां पुरुषसिंहाभ्यां यो वा स्यात्प्रज्ञयाधिकः
005a	इमौ हि वृद्धौ वयसा प्रज्ञया च श्रुतेन च
005c	समौ च त्वयि राजेन्द्र तेषु पाण्डुसुतेषु च
006a	धर्मे चानवमौ राजन्सत्यतायां च भारत
006c	रामाद्दाशरथेश्चैव गयाच्चैव न संशयः
007a	न चोक्तवन्तावश्रेयः पुरस्तादपि किञ्चन
007c	न चाप्यपकृतं किञ्चिदनयोर्लक्ष्यते त्वयि
008a	ताविमौ पुरुषव्याघ्रावनागसि नृप त्वयि
008c	न मन्त्रयेतां त्वच्छ्रेयः कथं सत्यपराक्रमौ
009a	प्रज्ञावन्तौ नरश्रेष्ठावस्मिँल्लोके नराधिप
009c	त्वन्निमित्तमतो नेमौ किञ्चिज्जिह्मं वदिष्यतः
009e	इति मे नैष्ठिकी बुद्धिर्वर्तते कुरुनन्दन
010a	न चार्थहेतोर्धर्मज्ञौ वक्ष्यतः पक्षसंश्रितम्
010c	एतद्धि परमं श्रेयो मेनाते तव भारत
011a	दुर्योधनप्रभृतयः पुत्रा राजन्यथा तव
011c	तथैव पाण्डवेयास्ते पुत्रा राजन्न संशयः
012a	तेषु चेदहितं किञ्चिन्मन्त्रयेयुरबुद्धितः
012c	मन्त्रिणस्ते न ते श्रेयः प्रपश्यन्ति विशेषतः
013a	अथ ते हृदये राजन्विशेषस्तेषु वर्तते
013c	अन्तरस्थं विवृण्वानाः श्रेयः कुर्युर्न ते ध्रुवम्
014a	एतदर्थमिमौ राजन्महात्मानौ महाद्युती
014c	नोचतुर्विवृतं किञ्चिन्न ह्येष तव निश्चयः
015a	यच्चाप्यशक्यतां तेषामाहतुः पुरुषर्षभौ
015c	तत्तथा पुरुषव्याघ्र तव तद्भद्रमस्तु ते
016a	कथं हि पाण्डवः श्रीमान्सव्यसाची परन्तपः
016c	शक्यो विजेतुं सङ्ग्रामे राजन्मघवता अपि
017a	भीमसेनो महाबाहुर्नागायुतबलो महान्
017c	कथं हि युधि शक्येत विजेतुममरैरपि
018a	तथैव कृतिनौ युद्धे यमौ यमसुताविव
018c	कथं विषहितुं शक्यौ रणे जीवितुमिच्छता
019a	यस्मिन्धृतिरनुक्रोशः क्षमा सत्यं पराक्रमः
019c	नित्यानि पाण्डवश्रेष्ठे स जीयेत कथं रणे
020a	येषां पक्षधरो रामो येषां मन्त्री जनार्दनः
020c	किं नु तैरजितं सङ्ख्ये येषां पक्षे च सात्यकिः
021a	द्रुपदः श्वशुरो येषां येषां श्यालाश्च पार्षताः
021c	धृष्टद्युम्नमुखा वीरा भ्रातरो द्रुपदात्मजाः
022a	सोऽशक्यतां च विज्ञाय तेषामग्रेण भारत
022c	दायाद्यतां च धर्मेण सम्यक्तेषु समाचर
023a	इदं निर्दिग्धमयशः पुरोचनकृतं महत्
023c	तेषामनुग्रहेणाद्य राजन्प्रक्षालयात्मनः
024a	द्रुपदोऽपि महान्राजा कृतवैरश्च नः पुरा
024c	तस्य सङ्ग्रहणं राजन्स्वपक्षस्य विवर्धनम्
025a	बलवन्तश्च दाशार्हा बहवश्च विशां पते
025c	यतः कृष्णस्ततस्ते स्युर्यतः कृष्णस्ततो जयः
026a	यच्च साम्नैव शक्येत कार्यं साधयितुं नृप
026c	को दैवशप्तस्तत्कार्तुं विग्रहेण समाचरेत्
027a	श्रुत्वा च जीवतः पार्थान्पौरजानपदो जनः
027c	बलवद्दर्शने गृध्नुस्तेषां राजन्कुरु प्रियम्
028a	दुर्योधनश्च कर्णश्च शकुनिश्चापि सौबलः
028c	अधर्मयुक्ता दुष्प्रज्ञा बाला मैषां वचः कृथाः
029a	उक्तमेतन्मया राजन्पुरा गुणवतस्तव
029c	दुर्योधनापराधेन प्रजेयं विनशिष्यति
