BR0114197001	विदुर उवाच
BR0114197001a	राजन्निःसंशयं श्रेयो वाच्यस्त्वमसि बान्धवैः
BR0114197001c	न त्वशुश्रूषमाणेषु वाक्यं सम्प्रतितिष्ठति
BR0114197002a	हितं हि तव तद्वाक्यमुक्तवान्कुरुसत्तमः
BR0114197002c	भीष्मः शान्तनवो राजन्प्रतिगृह्णासि तन्न च
BR0114197003a	तथा द्रोणेन बहुधा भाषितं हितमुत्तमम्
BR0114197003c	तच्च राधासुतः कर्णो मन्यते न हितं तव
BR0114197004a	चिन्तयंश्च न पश्यामि राजंस्तव सुहृत्तमम्
BR0114197004c	आभ्यां पुरुषसिंहाभ्यां यो वा स्यात्प्रज्ञयाधिकः
BR0114197005a	इमौ हि वृद्धौ वयसा प्रज्ञया च श्रुतेन च
BR0114197005c	समौ च त्वयि राजेन्द्र तेषु पाण्डुसुतेषु च
BR0114197006a	धर्मे चानवमौ राजन्सत्यतायां च भारत
BR0114197006c	रामाद्दाशरथेश्चैव गयाच्चैव न संशयः
BR0114197007a	न चोक्तवन्तावश्रेयः पुरस्तादपि किञ्चन
BR0114197007c	न चाप्यपकृतं किञ्चिदनयोर्लक्ष्यते त्वयि
BR0114197008a	ताविमौ पुरुषव्याघ्रावनागसि नृप त्वयि
BR0114197008c	न मन्त्रयेतां त्वच्छ्रेयः कथं सत्यपराक्रमौ
BR0114197009a	प्रज्ञावन्तौ नरश्रेष्ठावस्मिँल्लोके नराधिप
BR0114197009c	त्वन्निमित्तमतो नेमौ किञ्चिज्जिह्मं वदिष्यतः
BR0114197009e	इति मे नैष्ठिकी बुद्धिर्वर्तते कुरुनन्दन
BR0114197010a	न चार्थहेतोर्धर्मज्ञौ वक्ष्यतः पक्षसंश्रितम्
BR0114197010c	एतद्धि परमं श्रेयो मेनाते तव भारत
BR0114197011a	दुर्योधनप्रभृतयः पुत्रा राजन्यथा तव
BR0114197011c	तथैव पाण्डवेयास्ते पुत्रा राजन्न संशयः
BR0114197012a	तेषु चेदहितं किञ्चिन्मन्त्रयेयुरबुद्धितः
BR0114197012c	मन्त्रिणस्ते न ते श्रेयः प्रपश्यन्ति विशेषतः
BR0114197013a	अथ ते हृदये राजन्विशेषस्तेषु वर्तते
BR0114197013c	अन्तरस्थं विवृण्वानाः श्रेयः कुर्युर्न ते ध्रुवम्
BR0114197014a	एतदर्थमिमौ राजन्महात्मानौ महाद्युती
BR0114197014c	नोचतुर्विवृतं किञ्चिन्न ह्येष तव निश्चयः
BR0114197015a	यच्चाप्यशक्यतां तेषामाहतुः पुरुषर्षभौ
BR0114197015c	तत्तथा पुरुषव्याघ्र तव तद्भद्रमस्तु ते
BR0114197016a	कथं हि पाण्डवः श्रीमान्सव्यसाची परन्तपः
BR0114197016c	शक्यो विजेतुं सङ्ग्रामे राजन्मघवता अपि
BR0114197017a	भीमसेनो महाबाहुर्नागायुतबलो महान्
BR0114197017c	कथं हि युधि शक्येत विजेतुममरैरपि
BR0114197018a	तथैव कृतिनौ युद्धे यमौ यमसुताविव
BR0114197018c	कथं विषहितुं शक्यौ रणे जीवितुमिच्छता
BR0114197019a	यस्मिन्धृतिरनुक्रोशः क्षमा सत्यं पराक्रमः
BR0114197019c	नित्यानि पाण्डवश्रेष्ठे स जीयेत कथं रणे
BR0114197020a	येषां पक्षधरो रामो येषां मन्त्री जनार्दनः
BR0114197020c	किं नु तैरजितं सङ्ख्ये येषां पक्षे च सात्यकिः
BR0114197021a	द्रुपदः श्वशुरो येषां येषां श्यालाश्च पार्षताः
BR0114197021c	धृष्टद्युम्नमुखा वीरा भ्रातरो द्रुपदात्मजाः
BR0114197022a	सोऽशक्यतां च विज्ञाय तेषामग्रेण भारत
BR0114197022c	दायाद्यतां च धर्मेण सम्यक्तेषु समाचर
BR0114197023a	इदं निर्दिग्धमयशः पुरोचनकृतं महत्
BR0114197023c	तेषामनुग्रहेणाद्य राजन्प्रक्षालयात्मनः
BR0114197024a	द्रुपदोऽपि महान्राजा कृतवैरश्च नः पुरा
BR0114197024c	तस्य सङ्ग्रहणं राजन्स्वपक्षस्य विवर्धनम्
BR0114197025a	बलवन्तश्च दाशार्हा बहवश्च विशां पते
BR0114197025c	यतः कृष्णस्ततस्ते स्युर्यतः कृष्णस्ततो जयः
BR0114197026a	यच्च साम्नैव शक्येत कार्यं साधयितुं नृप
BR0114197026c	को दैवशप्तस्तत्कार्तुं विग्रहेण समाचरेत्
BR0114197027a	श्रुत्वा च जीवतः पार्थान्पौरजानपदो जनः
BR0114197027c	बलवद्दर्शने गृध्नुस्तेषां राजन्कुरु प्रियम्
BR0114197028a	दुर्योधनश्च कर्णश्च शकुनिश्चापि सौबलः
BR0114197028c	अधर्मयुक्ता दुष्प्रज्ञा बाला मैषां वचः कृथाः
BR0114197029a	उक्तमेतन्मया राजन्पुरा गुणवतस्तव
BR0114197029c	दुर्योधनापराधेन प्रजेयं विनशिष्यति
