BR0116209001	वर्गोवाच
BR0116209001a	ततो वयं प्रव्यथिताः सर्वा भरतसत्तम
BR0116209001c	आयाम शरणं विप्रं तं तपोधनमच्युतम्
BR0116209002a	रूपेण वयसा चैव कन्दर्पेण च दर्पिताः
BR0116209002c	अयुक्तं कृतवत्यः स्म क्षन्तुमर्हसि नो द्विज
BR0116209003a	एष एव वधोऽस्माकं सुपर्याप्तस्तपोधन
BR0116209003c	यद्वयं संशितात्मानं प्रलोब्धुं त्वामिहागताः
BR0116209004a	अवध्यास्तु स्त्रियः सृष्टा मन्यन्ते धर्मचिन्तकाः
BR0116209004c	तस्माद्धर्मेण धर्मज्ञ नास्मान्हिंसितुमर्हसि
BR0116209005a	सर्वभूतेषु धर्मज्ञ मैत्रो ब्राह्मण उच्यते
BR0116209005c	सत्यो भवतु कल्याण एष वादो मनीषिणाम्
BR0116209006a	शरणं च प्रपन्नानां शिष्टाः कुर्वन्ति पालनम्
BR0116209006c	शरणं त्वां प्रपन्नाः स्म तस्मात्त्वं क्षन्तुमर्हसि
BR0116209007	वैशम्पायन उवाच
BR0116209007a	एवमुक्तस्तु धर्मात्मा ब्राह्मणः शुभकर्मकृत्
BR0116209007c	प्रसादं कृतवान्वीर रविसोमसमप्रभः
BR0116209008	ब्राह्मण उवाच
BR0116209008a	शतं सहस्रं विश्वं च सर्वमक्षयवाचकम्
BR0116209008c	परिमाणं शतं त्वेतन्नैतदक्षयवाचकम्
BR0116209009a	यदा च वो ग्राहभूता गृह्णन्तीः पुरुषाञ्जले
BR0116209009c	उत्कर्षति जलात्कश्चित्स्थलं पुरुषसत्तमः
BR0116209010a	तदा यूयं पुनः सर्वाः स्वरूपं प्रतिपत्स्यथ
BR0116209010c	अनृतं नोक्तपूर्वं मे हसतापि कदाचन
BR0116209011a	तानि सर्वाणि तीर्थानि इतः प्रभृति चैव ह
BR0116209011c	नारीतीर्थानि नाम्नेह ख्यातिं यास्यन्ति सर्वशः
BR0116209011e	पुण्यानि च भविष्यन्ति पावनानि मनीषिणाम्
BR0116209012	वर्गोवाच
BR0116209012a	ततोऽभिवाद्य तं विप्रं कृत्वा चैव प्रदक्षिणम्
BR0116209012c	अचिन्तयामोपसृत्य तस्माद्देशात्सुदुःखिताः
BR0116209013a	क्व नु नाम वयं सर्वाः कालेनाल्पेन तं नरम्
BR0116209013c	समागच्छेम यो नस्तद्रूपमापादयेत्पुनः
BR0116209014a	ता वयं चिन्तयित्वैवं मुहूर्तादिव भारत
BR0116209014c	दृष्टवत्यो महाभागं देवर्षिमुत नारदम्
BR0116209015a	सर्वा हृष्टाः स्म तं दृष्ट्वा देवर्षिममितद्युतिम्
BR0116209015c	अभिवाद्य च तं पार्थ स्थिताः स्म व्यथिताननाः
BR0116209016a	स नोऽपृच्छद्दुःखमूलमुक्तवत्यो वयं च तत्
BR0116209016c	श्रुत्वा तच्च यथावृत्तमिदं वचनमब्रवीत्
BR0116209017a	दक्षिणे सागरानूपे पञ्च तीर्थानि सन्ति वै
BR0116209017c	पुण्यानि रमणीयानि तानि गच्छत माचिरम्
BR0116209018a	तत्राशु पुरुषव्याघ्रः पाण्डवो वो धनञ्जयः
BR0116209018c	मोक्षयिष्यति शुद्धात्मा दुःखादस्मान्न संशयः
BR0116209019a	तस्य सर्वा वयं वीर श्रुत्वा वाक्यमिहागताः
BR0116209019c	तदिदं सत्यमेवाद्य मोक्षिताहं त्वयानघ
BR0116209020a	एतास्तु मम वै सख्यश्चतस्रोऽन्या जले स्थिताः
BR0116209020c	कुरु कर्म शुभं वीर एताः सर्वा विमोक्षय
BR0116209021	वैशम्पायन उवाच
BR0116209021a	ततस्ताः पाण्डवश्रेष्ठः सर्वा एव विशां पते
BR0116209021c	तस्माच्छापाददीनात्मा मोक्षयामास वीर्यवान्
BR0116209022a	उत्थाय च जलात्तस्मात्प्रतिलभ्य वपुः स्वकम्
BR0116209022c	तास्तदाप्सरसो राजन्नदृश्यन्त यथा पुरा
BR0116209023a	तीर्थानि शोधयित्वा तु तथानुज्ञाय ताः प्रभुः
BR0116209023c	चित्राङ्गदां पुनर्द्रष्टुं मणलूरपुरं ययौ
BR0116209024a	तस्यामजनयत्पुत्रं राजानं बभ्रुवाहनम्
BR0116209024c	तं दृष्ट्वा पाण्डवो राजन्गोकर्णमभितोऽगमत्
