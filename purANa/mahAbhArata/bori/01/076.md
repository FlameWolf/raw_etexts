001	वैशम्पायन उवाच
001a	अथ दीर्घस्य कालस्य देवयानी नृपोत्तम
001c	वनं तदेव निर्याता क्रीडार्थं वरवर्णिनी
002a	तेन दासीसहस्रेण सार्धं शर्मिष्ठया तदा
002c	तमेव देशं सम्प्राप्ता यथाकामं चचार सा
002e	ताभिः सखीभिः सहिता सर्वाभिर्मुदिता भृशम्
003a	क्रीडन्त्योऽभिरताः सर्वाः पिबन्त्यो मधुमाधवीम्
003c	खादन्त्यो विविधान्भक्ष्यान्विदशन्त्यः फलानि च
004a	पुनश्च नाहुषो राजा मृगलिप्सुर्यदृच्छया
004c	तमेव देशं सम्प्राप्तो जलार्थी श्रमकर्शितः
005a	ददृशे देवयानीं च शर्मिष्ठां ताश्च योषितः
005c	पिबन्तीर्ललमानाश्च दिव्याभरणभूषिताः
006a	उपविष्टां च ददृशे देवयानीं शुचिस्मिताम्
006c	रूपेणाप्रतिमां तासां स्त्रीणां मध्ये वराङ्गनाम्
006e	शर्मिष्ठया सेव्यमानां पादसंवाहनादिभिः
007	ययातिरुवाच
007a	द्वाभ्यां कन्यासहस्राभ्यां द्वे कन्ये परिवारिते
007c	गोत्रे च नामनी चैव द्वयोः पृच्छामि वामहम्
008	देवयान्युवाच
008a	आख्यास्याम्यहमादत्स्व वचनं मे नराधिप
008c	शुक्रो नामासुरगुरुः सुतां जानीहि तस्य माम्
009a	इयं च मे सखी दासी यत्राहं तत्र गामिनी
009c	दुहिता दानवेन्द्रस्य शर्मिष्ठा वृषपर्वणः
010	ययातिरुवाच
010a	कथं नु ते सखी दासी कन्येयं वरवर्णिनी
010c	असुरेन्द्रसुता सुभ्रु परं कौतूहलं हि मे
011	देवयान्युवाच
011a	सर्व एव नरव्याघ्र विधानमनुवर्तते
011c	विधानविहितं मत्वा मा विचित्राः कथाः कृथाः
012a	राजवद्रूपवेषौ ते ब्राह्मीं वाचं बिभर्षि च
012c	किंनामा त्वं कुतश्चासि कस्य पुत्रश्च शंस मे
013	ययातिरुवाच
013a	ब्रह्मचर्येण कृत्स्नो मे वेदः श्रुतिपथं गतः
013c	राजाहं राजपुत्रश्च ययातिरिति विश्रुतः
014	देवयान्युवाच
014a	केनास्यर्थेन नृपते इमं देशमुपागतः
014c	जिघृक्षुर्वारिजं किञ्चिदथ वा मृगलिप्सया
015	ययातिरुवाच
015a	मृगलिप्सुरहं भद्रे पानीयार्थमुपागतः
015c	बहु चाप्यनुयुक्तोऽस्मि तन्मानुज्ञातुमर्हसि
016	देवयान्युवाच
016a	द्वाभ्यां कन्यासहस्राभ्यां दास्या शर्मिष्ठया सह
016c	त्वदधीनास्मि भद्रं ते सखा भर्ता च मे भव
017	ययातिरुवाच
017a	विद्ध्यौशनसि भद्रं ते न त्वामर्होऽस्मि भामिनि
017c	अविवाह्या हि राजानो देवयानि पितुस्तव
018	देवयान्युवाच
018a	संसृष्टं ब्रह्मणा क्षत्रं क्षत्रं च ब्रह्मसंहितम्
018c	ऋषिश्च ऋषिपुत्रश्च नाहुषाङ्ग वहस्व माम्
019	ययातिरुवाच
019a	एकदेहोद्भवा वर्णाश्चत्वारोऽपि वराङ्गने
019c	पृथग्धर्माः पृथक्शौचास्तेषां तु ब्राह्मणो वरः
020	देवयान्युवाच
020a	पाणिधर्मो नाहुषायं न पुम्भिः सेवितः पुरा
020c	तं मे त्वमग्रहीरग्रे वृणोमि त्वामहं ततः
021a	कथं नु मे मनस्विन्याः पाणिमन्यः पुमान्स्पृशेत्
021c	गृहीतमृषिपुत्रेण स्वयं वाप्यृषिणा त्वया
022	ययातिरुवाच
022a	क्रुद्धादाशीविषात्सर्पाज्ज्वलनात्सर्वतोमुखात्
022c	दुराधर्षतरो विप्रः पुरुषेण विजानता
023	देवयान्युवाच
023a	कथमाशीविषात्सर्पाज्ज्वलनात्सर्वतोमुखात्
023c	दुराधर्षतरो विप्र इत्यात्थ पुरुषर्षभ
024	ययातिरुवाच
024a	एकमाशीविषो हन्ति शस्त्रेणैकश्च वध्यते
024c	हन्ति विप्रः सराष्ट्राणि पुराण्यपि हि कोपितः
025a	दुराधर्षतरो विप्रस्तस्माद्भीरु मतो मम
025c	अतोऽदत्तां च पित्रा त्वां भद्रे न विवहाम्यहम्
026	देवयान्युवाच
026a	दत्तां वहस्व पित्रा मां त्वं हि राजन्वृतो मया
026c	अयाचतो भयं नास्ति दत्तां च प्रतिगृह्णतः
027	वैशम्पायन उवाच
027a	त्वरितं देवयान्याथ प्रेषितं पितुरात्मनः
027c	श्रुत्वैव च स राजानं दर्शयामास भार्गवः
028a	दृष्ट्वैव चागतं शुक्रं ययातिः पृथिवीपतिः
028c	ववन्दे ब्राह्मणं काव्यं प्राञ्जलिः प्रणतः स्थितः
029	देवयान्युवाच
029a	राजायं नाहुषस्तात दुर्गे मे पाणिमग्रहीत्
029c	नमस्ते देहि मामस्मै नान्यं लोके पतिं वृणे
030	शुक्र उवाच
030a	वृतोऽनया पतिर्वीर सुतया त्वं ममेष्टया
030c	गृहाणेमां मया दत्तां महिषीं नहुषात्मज
031	ययातिरुवाच
031a	अधर्मो न स्पृशेदेवं महान्मामिह भार्गव
031c	वर्णसङ्करजो ब्रह्मन्निति त्वां प्रवृणोम्यहम्
032	शुक्र उवाच
032a	अधर्मात्त्वां विमुञ्चामि वरयस्व यथेप्षितम्
032c	अस्मिन्विवाहे मा ग्लासीरहं पापं नुदामि ते
033a	वहस्व भार्यां धर्मेण देवयानीं सुमध्यमाम्
033c	अनया सह सम्प्रीतिमतुलां समवाप्स्यसि
034a	इयं चापि कुमारी ते शर्मिष्ठा वार्षपर्वणी
034c	सम्पूज्या सततं राजन्मा चैनां शयने ह्वयेः
035	वैशम्पायन उवाच
035a	एवमुक्तो ययातिस्तु शुक्रं कृत्वा प्रदक्षिणम्
035c	जगाम स्वपुरं हृष्टो अनुज्ञातो महात्मना
