BR0110148001	कुन्त्युवाच
BR0110148001a	कुतोमूलमिदं दुःखं ज्ञातुमिच्छामि तत्त्वतः
BR0110148001c	विदित्वा अपकर्षेयं शक्यं चेदपकर्षितुम्
BR0110148002	ब्राह्मण उवाच
BR0110148002a	उपपन्नं सतामेतद्यद्ब्रवीषि तपोधने
BR0110148002c	न तु दुःखमिदं शक्यं मानुषेण व्यपोहितुम्
BR0110148003a	समीपे नगरस्यास्य बको वसति राक्षसः
BR0110148003c	ईशो जनपदस्यास्य पुरस्य च महाबलः
BR0110148004a	पुष्टो मानुषमांसेन दुर्बुद्धिः पुरुषादकः
BR0110148004c	रक्षत्यसुरराण्नित्यमिमं जनपदं बली
BR0110148005a	नगरं चैव देशं च रक्षोबलसमन्वितः
BR0110148005c	तत्कृते परचक्राच्च भूतेभ्यश्च न नो भयम्
BR0110148006a	वेतनं तस्य विहितं शालिवाहस्य भोजनम्
BR0110148006c	महिषौ पुरुषश्चैको यस्तदादाय गच्छति
BR0110148007a	एकैकश्चैव पुरुषस्तत्प्रयच्छति भोजनम्
BR0110148007c	स वारो बहुभिर्वर्षैर्भवत्यसुतरो नरैः
BR0110148008a	तद्विमोक्षाय ये चापि यतन्ते पुरुषाः क्वचित्
BR0110148008c	सपुत्रदारांस्तान्हत्वा तद्रक्षो भक्षयत्युत
BR0110148009a	वेत्रकीयगृहे राजा नायं नयमिहास्थितः
BR0110148009c	अनामयं जनस्यास्य येन स्यादद्य शाश्वतम्
BR0110148010a	एतदर्हा वयं नूनं वसामो दुर्बलस्य ये
BR0110148010c	विषये नित्यमुद्विग्नाः कुराजानमुपाश्रिताः
BR0110148011a	ब्राह्मणाः कस्य वक्तव्याः कस्य वा छन्दचारिणः
BR0110148011c	गुणैरेते हि वास्यन्ते कामगाः पक्षिणो यथा
BR0110148012a	राजानं प्रथमं विन्देत्ततो भार्यां ततो धनम्
BR0110148012c	त्रयस्य सञ्चये चास्य ज्ञातीन्पुत्रांश्च धारयेत्
BR0110148013a	विपरीतं मया चेदं त्रयं सर्वमुपार्जितम्
BR0110148013c	त इमामापदं प्राप्य भृशं तप्स्यामहे वयम्
BR0110148014a	सोऽयमस्माननुप्राप्तो वारः कुलविनाशनः
BR0110148014c	भोजनं पुरुषश्चैकः प्रदेयं वेतनं मया
BR0110148015a	न च मे विद्यते वित्तं सङ्क्रेतुं पुरुषं क्वचित्
BR0110148015c	सुहृज्जनं प्रदातुं च न शक्ष्यामि कथञ्चन
BR0110148015e	गतिं चापि न पश्यामि तस्मान्मोक्षाय रक्षसः
BR0110148016a	सोऽहं दुःखार्णवे मग्नो महत्यसुतरे भृशम्
BR0110148016c	सहैवैतैर्गमिष्यामि बान्धवैरद्य राक्षसम्
BR0110148016e	ततो नः सहितान्क्षुद्रः सर्वानेवोपभोक्ष्यति
