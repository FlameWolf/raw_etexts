BR0112189001  	व्यास उवाच
BR0112189001a	पुरा वै नैमिषारण्ये देवाः सत्रमुपासते
BR0112189001c	तत्र वैवस्वतो राजञ्शामित्रमकरोत्तदा
BR0112189002a	ततो यमो दीक्षितस्तत्र राजन्नामारयत्किञ्चिदपि प्रजाभ्यः
BR0112189002c	ततः प्रजास्ता बहुला बभूवुः कालातिपातान्मरणात्प्रहीणाः
BR0112189003a	ततस्तु शक्रो वरुणः कुबेरः साध्या रुद्रा वसवश्चाश्विनौ च
BR0112189003c	प्रणेतारं भुवनस्य प्रजापतिं समाजग्मुस्तत्र देवास्तथान्ये
BR0112189004a	ततोऽब्रुवँल्लोकगुरुं समेता भयं नस्तीव्रं मानुषाणां विवृद्ध्या
BR0112189004c	तस्माद्भयादुद्विजन्तः सुखेप्सवः प्रयाम सर्वे शरणं भवन्तम्
BR0112189005  	ब्रह्मोवाच
BR0112189005a	किं वो भयं मानुषेभ्यो यूयं सर्वे यदामराः
BR0112189005c	मा वो मर्त्यसकाशाद्वै भयं भवतु कर्हिचित्
BR0112189006  	देवा ऊचुः
BR0112189006a	मर्त्या ह्यमर्त्याः संवृत्ता न विशेषोऽस्ति कश्चन
BR0112189006c	अविशेषादुद्विजन्तो विशेषार्थमिहागताः
BR0112189007  	ब्रह्मोवाच
BR0112189007a	वैवस्वतो व्यापृतः सत्रहेतोस्तेन त्विमे न म्रियन्ते मनुष्याः
BR0112189007c	तस्मिन्नेकाग्रे कृतसर्वकार्ये तत एषां भवितैवान्तकालः
BR0112189008a	वैवस्वतस्यापि तनुर्विभूता वीर्येण युष्माकमुत प्रयुक्ता
BR0112189008c	सैषामन्तो भविता ह्यन्तकाले तनुर्हि वीर्यं भविता नरेषु
BR0112189009  	व्यास उवाच
BR0112189009a	ततस्तु ते पूर्वजदेववाक्यं श्रुत्वा देवा यत्र देवा यजन्ते
BR0112189009c	समासीनास्ते समेता महाबला भागीरथ्यां ददृशुः पुण्डरीकम्
BR0112189010a	दृष्ट्वा च तद्विस्मितास्ते बभूवुस्तेषामिन्द्रस्तत्र शूरो जगाम
BR0112189010c	सोऽपश्यद्योषामथ पावकप्रभां यत्र गङ्गा सततं सम्प्रसूता
BR0112189011a	सा तत्र योषा रुदती जलार्थिनी गङ्गां देवीं व्यवगाह्यावतिष्ठत्
BR0112189011c	तस्याश्रुबिन्दुः पतितो जले वै तत्पद्ममासीदथ तत्र काञ्चनम्
BR0112189012a	तदद्भुतं प्रेक्ष्य वज्री तदानीमपृच्छत्तां योषितमन्तिकाद्वै
BR0112189012c	का त्वं कथं रोदिषि कस्य हेतोर्वाक्यं तथ्यं कामयेह ब्रवीहि
BR0112189013  	स्त्र्युवाच
BR0112189013a	त्वं वेत्स्यसे मामिह यास्मि शक्र यदर्थं चाहं रोदिमि मन्दभाग्या
BR0112189013c	आगच्छ राजन्पुरतोऽहं गमिष्ये द्रष्टासि तद्रोदिमि यत्कृतेऽहम्
BR0112189014  	व्यास उवाच
BR0112189014a	तां गच्छन्तीमन्वगच्छत्तदानीं सोऽपश्यदारात्तरुणं दर्शनीयम्
BR0112189014c	सिंहासनस्थं युवतीसहायं क्रीडन्तमक्षैर्गिरिराजमूर्ध्नि
BR0112189015a	तमब्रवीद्देवराजो ममेदं त्वं विद्धि विश्वं भुवनं वशे स्थितम्
BR0112189015c	ईशोऽहमस्मीति समन्युरब्रवीद्दृष्ट्वा तमक्षैः सुभृशं प्रमत्तम्
BR0112189016a	क्रुद्धं तु शक्रं प्रसमीक्ष्य देवो जहास शक्रं च शनैरुदैक्षत
BR0112189016c	संस्तम्भितोऽभूदथ देवराजस्तेनेक्षितः स्थाणुरिवावतस्थे
BR0112189017a	यदा तु पर्याप्तमिहास्य क्रीडया तदा देवीं रुदतीं तामुवाच
BR0112189017c	आनीयतामेष यतोऽहमारान्मैनं दर्पः पुनरप्याविशेत
BR0112189018a	ततः शक्रः स्पृष्टमात्रस्तया तु स्रस्तैरङ्गैः पतितोऽभूद्धरण्याम्
BR0112189018c	तमब्रवीद्भगवानुग्रतेजा मैवं पुनः शक्र कृथाः कथञ्चित्
BR0112189019a	विवर्तयैनं च महाद्रिराजं बलं च वीर्यं च तवाप्रमेयम्
BR0112189019c	विवृत्य चैवाविश मध्यमस्य यत्रासते त्वद्विधाः सूर्यभासः
BR0112189020a	स तद्विवृत्य शिखरं महागिरेस्तुल्यद्युतींश्चतुरोऽन्यान्ददर्श
BR0112189020c	स तानभिप्रेक्ष्य बभूव दुःखितः कच्चिन्नाहं भविता वै यथेमे
BR0112189021a	ततो देवो गिरिशो वज्रपाणिं विवृत्य नेत्रे कुपितोऽभ्युवाच
BR0112189021c	दरीमेतां प्रविश त्वं शतक्रतो यन्मां बाल्यादवमंस्थाः पुरस्तात्
BR0112189022a	उक्तस्त्वेवं विभुना देवराजः प्रवेपमानो भृशमेवाभिषङ्गात्
BR0112189022c	स्रस्तैरङ्गैरनिलेनेव नुन्नमश्वत्थपत्रं गिरिराजमूर्ध्नि
BR0112189023a	स प्राञ्जलिर्विनतेनाननेन प्रवेपमानः सहसैवमुक्तः
BR0112189023c	उवाच चेदं बहुरूपमुग्रं द्रष्टा शेषस्य भगवंस्त्वं भवाद्य
BR0112189024a	तमब्रवीदुग्रधन्वा प्रहस्य नैवंशीलाः शेषमिहाप्नुवन्ति
BR0112189024c	एतेऽप्येवं भवितारः पुरस्तात्तस्मादेतां दरिमाविश्य शेध्वम्
BR0112189025a	शेषोऽप्येवं भविता वो न संशयो योनिं सर्वे मानुषीमाविशध्वम्
BR0112189025c	तत्र यूयं कर्म कृत्वाविषह्यं बहूनन्यान्निधनं प्रापयित्वा
BR0112189026a	आगन्तारः पुनरेवेन्द्रलोकं स्वकर्मणा पूर्वजितं महार्हम्
BR0112189026c	सर्वं मया भाषितमेतदेवं कर्तव्यमन्यद्विविधार्थवच्च
BR0112189027  	पूर्वेन्द्रा ऊचुः
BR0112189027a	गमिष्यामो मानुषं देवलोकाद्दुराधरो विहितो यत्र मोक्षः
BR0112189027c	देवास्त्वस्मानादधीरञ्जनन्यां धर्मो वायुर्मघवानश्विनौ च
BR0112189028  	व्यास उवाच
BR0112189028a	एतच्छ्रुत्वा वज्रपाणिर्वचस्तु देवश्रेष्ठं पुनरेवेदमाह
BR0112189028c	वीर्येणाहं पुरुषं कार्यहेतोर्दद्यामेषां पञ्चमं मत्प्रसूतम्
BR0112189029a	तेषां कामं भगवानुग्रधन्वा प्रादादिष्टं सन्निसर्गाद्यथोक्तम्
BR0112189029c	तां चाप्येषां योषितं लोककान्तां श्रियं भार्यां व्यदधान्मानुषेषु
BR0112189030a	तैरेव सार्धं तु ततः स देवो जगाम नारायणमप्रमेयम्
BR0112189030c	स चापि तद्व्यदधात्सर्वमेव ततः सर्वे सम्बभूवुर्धरण्याम्
BR0112189031a	स चापि केशौ हरिरुद्बबर्ह शुक्लमेकमपरं चापि कृष्णम्
BR0112189031c	तौ चापि केशौ विशतां यदूनां कुले स्त्रियौ रोहिणीं देवकीं च
BR0112189031e	तयोरेको बलदेवो बभूव कृष्णो द्वितीयः केशवः सम्बभूव
BR0112189032a	ये ते पूर्वं शक्ररूपा निरुद्धास्तस्यां दर्यां पर्वतस्योत्तरस्य
BR0112189032c	इहैव ते पाण्डवा वीर्यवन्तः शक्रस्यांशः पाण्डवः सव्यसाची
BR0112189033a	एवमेते पाण्डवाः सम्बभूवुर्ये ते राजन्पूर्वमिन्द्रा बभूवुः
BR0112189033c	लक्ष्मीश्चैषां पूर्वमेवोपदिष्टा भार्या यैषा द्रौपदी दिव्यरूपा
BR0112189034a	कथं हि स्त्री कर्मणोऽन्ते महीतलात्समुत्तिष्ठेदन्यतो दैवयोगात्
BR0112189034c	यस्या रूपं सोमसूर्यप्रकाशं गन्धश्चाग्र्यः क्रोशमात्रात्प्रवाति
BR0112189035a	इदं चान्यत्प्रीतिपूर्वं नरेन्द्र ददामि ते वरमत्यद्भुतं च
BR0112189035c	दिव्यं चक्षुः पश्य कुन्तीसुतांस्त्वं पुण्यैर्दिव्यैः पूर्वदेहैरुपेतान्
BR0112189036  	वैशम्पायन उवाच
BR0112189036a	ततो व्यासः परमोदारकर्मा शुचिर्विप्रस्तपसा तस्य राज्ञः
BR0112189036c	चक्षुर्दिव्यं प्रददौ तान्स सर्वान्राजापश्यत्पूर्वदेहैर्यथावत्
BR0112189037a	ततो दिव्यान्हेमकिरीटमालिनः शक्रप्रख्यान्पावकादित्यवर्णान्
BR0112189037c	बद्धापीडांश्चारुरूपांश्च यूनो व्यूढोरस्कांस्तालमात्रान्ददर्श
BR0112189038a	दिव्यैर्वस्त्रैररजोभिः सुवर्णैर्माल्यैश्चाग्र्यैः शोभमानानतीव
BR0112189038c	साक्षात्त्र्यक्षान्वसवो वाथ दिव्यानादित्यान्वा सर्वगुणोपपन्नान्
BR0112189038e	तान्पूर्वेन्द्रानेवमीक्ष्याभिरूपान्प्रीतो राजा द्रुपदो विस्मितश्च
BR0112189039a	दिव्यां मायां तामवाप्याप्रमेयां तां चैवाग्र्यां श्रियमिव रूपिणीं च
BR0112189039c	योग्यां तेषां रूपतेजोयशोभिः पत्नीमृद्धां दृष्टवान्पार्थिवेन्द्रः
BR0112189040a	स तद्दृष्ट्वा महदाश्चर्यरूपं जग्राह पादौ सत्यवत्याः सुतस्य
BR0112189040c	नैतच्चित्रं परमर्षे त्वयीति प्रसन्नचेताः स उवाच चैनम्
BR0112189041  	व्यास उवाच
BR0112189041a	आसीत्तपोवने काचिदृषेः कन्या महात्मनः
BR0112189041c	नाध्यगच्छत्पतिं सा तु कन्या रूपवती सती
BR0112189042a	तोषयामास तपसा सा किलोग्रेण शङ्करम्
BR0112189042c	तामुवाचेश्वरः प्रीतो वृणु काममिति स्वयम्
BR0112189043a	सैवमुक्ताब्रवीत्कन्या देवं वरदमीश्वरम्
BR0112189043c	पतिं सर्वगुणोपेतमिच्छामीति पुनः पुनः
BR0112189044a	ददौ तस्यै स देवेशस्तं वरं प्रीतिमांस्तदा
BR0112189044c	पञ्च ते पतयः श्रेष्ठा भविष्यन्तीति शङ्करः
BR0112189045a	सा प्रसादयती देवमिदं भूयोऽभ्यभाषत
BR0112189045c	एकं पतिं गुणोपेतं त्वत्तोऽर्हामीति वै तदा
BR0112189045e	तां देवदेवः प्रीतात्मा पुनः प्राह शुभं वचः
BR0112189046a	पञ्चकृत्वस्त्वया उक्तः पतिं देहीत्यहं पुनः
BR0112189046c	तत्तथा भविता भद्रे तव तद्भद्रमस्तु ते
BR0112189046e	देहमन्यं गतायास्ते यथोक्तं तद्भविष्यति
BR0112189047a	द्रुपदैषा हि सा जज्ञे सुता ते देवरूपिणी
BR0112189047c	पञ्चानां विहिता पत्नी कृष्णा पार्षत्यनिन्दिता
BR0112189048a	स्वर्गश्रीः पाण्डवार्थाय समुत्पन्ना महामखे
BR0112189048c	सेह तप्त्वा तपो घोरं दुहितृत्वं तवागता
BR0112189049a	सैषा देवी रुचिरा देवजुष्टा पञ्चानामेका स्वकृतेन कर्मणा
BR0112189049c	सृष्टा स्वयं देवपत्नी स्वयम्भुवा श्रुत्वा राजन्द्रुपदेष्टं कुरुष्व
