001  	व्यास उवाच
001a	पुरा वै नैमिषारण्ये देवाः सत्रमुपासते
001c	तत्र वैवस्वतो राजञ्शामित्रमकरोत्तदा
002a	ततो यमो दीक्षितस्तत्र राजन्नामारयत्किञ्चिदपि प्रजाभ्यः
002c	ततः प्रजास्ता बहुला बभूवुः कालातिपातान्मरणात्प्रहीणाः
003a	ततस्तु शक्रो वरुणः कुबेरः साध्या रुद्रा वसवश्चाश्विनौ च
003c	प्रणेतारं भुवनस्य प्रजापतिं समाजग्मुस्तत्र देवास्तथान्ये
004a	ततोऽब्रुवँल्लोकगुरुं समेता भयं नस्तीव्रं मानुषाणां विवृद्ध्या
004c	तस्माद्भयादुद्विजन्तः सुखेप्सवः प्रयाम सर्वे शरणं भवन्तम्
005  	ब्रह्मोवाच
005a	किं वो भयं मानुषेभ्यो यूयं सर्वे यदामराः
005c	मा वो मर्त्यसकाशाद्वै भयं भवतु कर्हिचित्
006  	देवा ऊचुः
006a	मर्त्या ह्यमर्त्याः संवृत्ता न विशेषोऽस्ति कश्चन
006c	अविशेषादुद्विजन्तो विशेषार्थमिहागताः
007  	ब्रह्मोवाच
007a	वैवस्वतो व्यापृतः सत्रहेतोस्तेन त्विमे न म्रियन्ते मनुष्याः
007c	तस्मिन्नेकाग्रे कृतसर्वकार्ये तत एषां भवितैवान्तकालः
008a	वैवस्वतस्यापि तनुर्विभूता वीर्येण युष्माकमुत प्रयुक्ता
008c	सैषामन्तो भविता ह्यन्तकाले तनुर्हि वीर्यं भविता नरेषु
009  	व्यास उवाच
009a	ततस्तु ते पूर्वजदेववाक्यं श्रुत्वा देवा यत्र देवा यजन्ते
009c	समासीनास्ते समेता महाबला भागीरथ्यां ददृशुः पुण्डरीकम्
010a	दृष्ट्वा च तद्विस्मितास्ते बभूवुस्तेषामिन्द्रस्तत्र शूरो जगाम
010c	सोऽपश्यद्योषामथ पावकप्रभां यत्र गङ्गा सततं सम्प्रसूता
011a	सा तत्र योषा रुदती जलार्थिनी गङ्गां देवीं व्यवगाह्यावतिष्ठत्
011c	तस्याश्रुबिन्दुः पतितो जले वै तत्पद्ममासीदथ तत्र काञ्चनम्
012a	तदद्भुतं प्रेक्ष्य वज्री तदानीमपृच्छत्तां योषितमन्तिकाद्वै
012c	का त्वं कथं रोदिषि कस्य हेतोर्वाक्यं तथ्यं कामयेह ब्रवीहि
013  	स्त्र्युवाच
013a	त्वं वेत्स्यसे मामिह यास्मि शक्र यदर्थं चाहं रोदिमि मन्दभाग्या
013c	आगच्छ राजन्पुरतोऽहं गमिष्ये द्रष्टासि तद्रोदिमि यत्कृतेऽहम्
014  	व्यास उवाच
014a	तां गच्छन्तीमन्वगच्छत्तदानीं सोऽपश्यदारात्तरुणं दर्शनीयम्
014c	सिंहासनस्थं युवतीसहायं क्रीडन्तमक्षैर्गिरिराजमूर्ध्नि
015a	तमब्रवीद्देवराजो ममेदं त्वं विद्धि विश्वं भुवनं वशे स्थितम्
015c	ईशोऽहमस्मीति समन्युरब्रवीद्दृष्ट्वा तमक्षैः सुभृशं प्रमत्तम्
016a	क्रुद्धं तु शक्रं प्रसमीक्ष्य देवो जहास शक्रं च शनैरुदैक्षत
016c	संस्तम्भितोऽभूदथ देवराजस्तेनेक्षितः स्थाणुरिवावतस्थे
017a	यदा तु पर्याप्तमिहास्य क्रीडया तदा देवीं रुदतीं तामुवाच
017c	आनीयतामेष यतोऽहमारान्मैनं दर्पः पुनरप्याविशेत
018a	ततः शक्रः स्पृष्टमात्रस्तया तु स्रस्तैरङ्गैः पतितोऽभूद्धरण्याम्
018c	तमब्रवीद्भगवानुग्रतेजा मैवं पुनः शक्र कृथाः कथञ्चित्
019a	विवर्तयैनं च महाद्रिराजं बलं च वीर्यं च तवाप्रमेयम्
019c	विवृत्य चैवाविश मध्यमस्य यत्रासते त्वद्विधाः सूर्यभासः
020a	स तद्विवृत्य शिखरं महागिरेस्तुल्यद्युतींश्चतुरोऽन्यान्ददर्श
020c	स तानभिप्रेक्ष्य बभूव दुःखितः कच्चिन्नाहं भविता वै यथेमे
021a	ततो देवो गिरिशो वज्रपाणिं विवृत्य नेत्रे कुपितोऽभ्युवाच
021c	दरीमेतां प्रविश त्वं शतक्रतो यन्मां बाल्यादवमंस्थाः पुरस्तात्
022a	उक्तस्त्वेवं विभुना देवराजः प्रवेपमानो भृशमेवाभिषङ्गात्
022c	स्रस्तैरङ्गैरनिलेनेव नुन्नमश्वत्थपत्रं गिरिराजमूर्ध्नि
023a	स प्राञ्जलिर्विनतेनाननेन प्रवेपमानः सहसैवमुक्तः
023c	उवाच चेदं बहुरूपमुग्रं द्रष्टा शेषस्य भगवंस्त्वं भवाद्य
024a	तमब्रवीदुग्रधन्वा प्रहस्य नैवंशीलाः शेषमिहाप्नुवन्ति
024c	एतेऽप्येवं भवितारः पुरस्तात्तस्मादेतां दरिमाविश्य शेध्वम्
025a	शेषोऽप्येवं भविता वो न संशयो योनिं सर्वे मानुषीमाविशध्वम्
025c	तत्र यूयं कर्म कृत्वाविषह्यं बहूनन्यान्निधनं प्रापयित्वा
026a	आगन्तारः पुनरेवेन्द्रलोकं स्वकर्मणा पूर्वजितं महार्हम्
026c	सर्वं मया भाषितमेतदेवं कर्तव्यमन्यद्विविधार्थवच्च
027  	पूर्वेन्द्रा ऊचुः
027a	गमिष्यामो मानुषं देवलोकाद्दुराधरो विहितो यत्र मोक्षः
027c	देवास्त्वस्मानादधीरञ्जनन्यां धर्मो वायुर्मघवानश्विनौ च
028  	व्यास उवाच
028a	एतच्छ्रुत्वा वज्रपाणिर्वचस्तु देवश्रेष्ठं पुनरेवेदमाह
028c	वीर्येणाहं पुरुषं कार्यहेतोर्दद्यामेषां पञ्चमं मत्प्रसूतम्
029a	तेषां कामं भगवानुग्रधन्वा प्रादादिष्टं सन्निसर्गाद्यथोक्तम्
029c	तां चाप्येषां योषितं लोककान्तां श्रियं भार्यां व्यदधान्मानुषेषु
030a	तैरेव सार्धं तु ततः स देवो जगाम नारायणमप्रमेयम्
030c	स चापि तद्व्यदधात्सर्वमेव ततः सर्वे सम्बभूवुर्धरण्याम्
031a	स चापि केशौ हरिरुद्बबर्ह शुक्लमेकमपरं चापि कृष्णम्
031c	तौ चापि केशौ विशतां यदूनां कुले स्त्रियौ रोहिणीं देवकीं च
031e	तयोरेको बलदेवो बभूव कृष्णो द्वितीयः केशवः सम्बभूव
032a	ये ते पूर्वं शक्ररूपा निरुद्धास्तस्यां दर्यां पर्वतस्योत्तरस्य
032c	इहैव ते पाण्डवा वीर्यवन्तः शक्रस्यांशः पाण्डवः सव्यसाची
033a	एवमेते पाण्डवाः सम्बभूवुर्ये ते राजन्पूर्वमिन्द्रा बभूवुः
033c	लक्ष्मीश्चैषां पूर्वमेवोपदिष्टा भार्या यैषा द्रौपदी दिव्यरूपा
034a	कथं हि स्त्री कर्मणोऽन्ते महीतलात्समुत्तिष्ठेदन्यतो दैवयोगात्
034c	यस्या रूपं सोमसूर्यप्रकाशं गन्धश्चाग्र्यः क्रोशमात्रात्प्रवाति
035a	इदं चान्यत्प्रीतिपूर्वं नरेन्द्र ददामि ते वरमत्यद्भुतं च
035c	दिव्यं चक्षुः पश्य कुन्तीसुतांस्त्वं पुण्यैर्दिव्यैः पूर्वदेहैरुपेतान्
036  	वैशम्पायन उवाच
036a	ततो व्यासः परमोदारकर्मा शुचिर्विप्रस्तपसा तस्य राज्ञः
036c	चक्षुर्दिव्यं प्रददौ तान्स सर्वान्राजापश्यत्पूर्वदेहैर्यथावत्
037a	ततो दिव्यान्हेमकिरीटमालिनः शक्रप्रख्यान्पावकादित्यवर्णान्
037c	बद्धापीडांश्चारुरूपांश्च यूनो व्यूढोरस्कांस्तालमात्रान्ददर्श
038a	दिव्यैर्वस्त्रैररजोभिः सुवर्णैर्माल्यैश्चाग्र्यैः शोभमानानतीव
038c	साक्षात्त्र्यक्षान्वसवो वाथ दिव्यानादित्यान्वा सर्वगुणोपपन्नान्
038e	तान्पूर्वेन्द्रानेवमीक्ष्याभिरूपान्प्रीतो राजा द्रुपदो विस्मितश्च
039a	दिव्यां मायां तामवाप्याप्रमेयां तां चैवाग्र्यां श्रियमिव रूपिणीं च
039c	योग्यां तेषां रूपतेजोयशोभिः पत्नीमृद्धां दृष्टवान्पार्थिवेन्द्रः
040a	स तद्दृष्ट्वा महदाश्चर्यरूपं जग्राह पादौ सत्यवत्याः सुतस्य
040c	नैतच्चित्रं परमर्षे त्वयीति प्रसन्नचेताः स उवाच चैनम्
041  	व्यास उवाच
041a	आसीत्तपोवने काचिदृषेः कन्या महात्मनः
041c	नाध्यगच्छत्पतिं सा तु कन्या रूपवती सती
042a	तोषयामास तपसा सा किलोग्रेण शङ्करम्
042c	तामुवाचेश्वरः प्रीतो वृणु काममिति स्वयम्
043a	सैवमुक्ताब्रवीत्कन्या देवं वरदमीश्वरम्
043c	पतिं सर्वगुणोपेतमिच्छामीति पुनः पुनः
044a	ददौ तस्यै स देवेशस्तं वरं प्रीतिमांस्तदा
044c	पञ्च ते पतयः श्रेष्ठा भविष्यन्तीति शङ्करः
045a	सा प्रसादयती देवमिदं भूयोऽभ्यभाषत
045c	एकं पतिं गुणोपेतं त्वत्तोऽर्हामीति वै तदा
045e	तां देवदेवः प्रीतात्मा पुनः प्राह शुभं वचः
046a	पञ्चकृत्वस्त्वया उक्तः पतिं देहीत्यहं पुनः
046c	तत्तथा भविता भद्रे तव तद्भद्रमस्तु ते
046e	देहमन्यं गतायास्ते यथोक्तं तद्भविष्यति
047a	द्रुपदैषा हि सा जज्ञे सुता ते देवरूपिणी
047c	पञ्चानां विहिता पत्नी कृष्णा पार्षत्यनिन्दिता
048a	स्वर्गश्रीः पाण्डवार्थाय समुत्पन्ना महामखे
048c	सेह तप्त्वा तपो घोरं दुहितृत्वं तवागता
049a	सैषा देवी रुचिरा देवजुष्टा पञ्चानामेका स्वकृतेन कर्मणा
049c	सृष्टा स्वयं देवपत्नी स्वयम्भुवा श्रुत्वा राजन्द्रुपदेष्टं कुरुष्व
