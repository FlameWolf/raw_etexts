001 	सूत उवाच
001a	एतत्ते सर्वमाख्यातममृतं मथितं यथा
001c	यत्र सोऽश्वः समुत्पन्नः श्रीमानतुलविक्रमः
002a	यं निशाम्य तदा कद्रूर्विनतामिदमब्रवीत्
002c	उच्चैःश्रवा नु किंवर्णो भद्रे जानीहि माचिरम्
003	विनतोवाच
003a	श्वेत एवाश्वराजोऽयं किं वा त्वं मन्यसे शुभे
003c	ब्रूहि वर्णं त्वमप्यस्य ततोऽत्र विपणावहे
004	कद्रूरुवाच
004a	कृष्णवालमहं मन्ये हयमेनं शुचिस्मिते
004c	एहि सार्धं मया दीव्य दासीभावाय भामिनि
005	सूत उवाच
005a	एवं ते समयं कृत्वा दासीभावाय वै मिथः
005c	जग्मतुः स्वगृहानेव श्वो द्रक्ष्याव इति स्म ह
006a	ततः पुत्रसहस्रं तु कद्रूर्जिह्मं चिकीर्षती
006c	आज्ञापयामास तदा वाला भूत्वाञ्जनप्रभाः
007a	आविशध्वं हयं क्षिप्रं दासी न स्यामहं यथा
007c	तद्वाक्यं नान्वपद्यन्त ताञ्शशाप भुजङ्गमान्
008a	सर्पसत्रे वर्तमाने पावको वः प्रधक्ष्यति
008c	जनमेजयस्य राजर्षेः पाण्डवेयस्य धीमतः
009a	शापमेनं तु शुश्राव स्वयमेव पितामहः
009c	अतिक्रूरं समुद्दिष्टं कद्र्वा दैवादतीव हि
010a	सार्धं देवगणैः सर्वैर्वाचं तामन्वमोदत
010c	बहुत्वं प्रेक्ष्य सर्पाणां प्रजानां हितकाम्यया
011a	तिग्मवीर्यविषा ह्येते दन्दशूका महाबलाः
011c	तेषां तीक्ष्णविषत्वाद्धि प्रजानां च हिताय वै
011e	प्रादाद्विषहणीं विद्यां काश्यपाय महात्मने
