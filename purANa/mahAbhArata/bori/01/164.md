001    वैशम्पायन उवाच
001a	स गन्धर्ववचः श्रुत्वा तत्तदा भरतर्षभ
001c	अर्जुनः परया प्रीत्या पूर्णचन्द्र इवाबभौ
002a	उवाच च महेष्वासो गन्धर्वं कुरुसत्तमः
002c	जातकौतूहलोऽतीव वसिष्ठस्य तपोबलात्
003a	वसिष्ठ इति यस्यैतदृषेर्नाम त्वयेरितम्
003c	एतदिच्छाम्यहं श्रोतुं यथावत्तद्वदस्व मे
004a	य एष गन्धर्वपते पूर्वेषां नः पुरोहितः
004c	आसीदेतन्ममाचक्ष्व क एष भगवानृषिः
005    गन्धर्व उवाच
005a	तपसा निर्जितौ शश्वदजेयावमरैरपि
005c	कामक्रोधावुभौ यस्य चरणौ संववाहतुः
006a	यस्तु नोच्छेदनं चक्रे कुशिकानामुदारधीः
006c	विश्वामित्रापराधेन धारयन्मन्युमुत्तमम्
007a	पुत्रव्यसनसन्तप्तः शक्तिमानपि यः प्रभुः
007c	विश्वामित्रविनाशाय न मेने कर्म दारुणम्
008a	मृतांश्च पुनराहर्तुं यः स पुत्रान्यमक्षयात्
008c	कृतान्तं नातिचक्राम वेलामिव महोदधिः
009a	यं प्राप्य विजितात्मानं महात्मानं नराधिपाः
009c	इक्ष्वाकवो महीपाला लेभिरे पृथिवीमिमाम्
010a	पुरोहितवरं प्राप्य वसिष्ठमृषिसत्तमम्
010c	ईजिरे क्रतुभिश्चापि नृपास्ते कुरुनन्दन
011a	स हि तान्याजयामास सर्वान्नृपतिसत्तमान्
011c	ब्रह्मर्षिः पाण्डवश्रेष्ठ बृहस्पतिरिवामरान्
012a	तस्माद्धर्मप्रधानात्मा वेदधर्मविदीप्सितः
012c	ब्राह्मणो गुणवान्कश्चित्पुरोधाः प्रविमृश्यताम्
013a	क्षत्रियेण हि जातेन पृथिवीं जेतुमिच्छता
013c	पूर्वं पुरोहितः कार्यः पार्थ राज्याभिवृद्धये
014a	महीं जिगीषता राज्ञा ब्रह्म कार्यं पुरःसरम्
014c	तस्मात्पुरोहितः कश्चिद्गुणवानस्तु वो द्विजः
