001  	जनमेजय उवाच
001a	देवानां दानवानां च यक्षाणामथ रक्षसाम्
001c	अन्येषां चैव भूतानां सर्वेषां भगवन्नहम्
002a	श्रोतुमिच्छामि तत्त्वेन मानुषेषु महात्मनाम्
002c	जन्म कर्म च भूतानामेतेषामनुपूर्वशः
003  	वैशम्पायन उवाच
003a	मानुषेषु मनुष्येन्द्र सम्भूता ये दिवौकसः
003c	प्रथमं दानवांश्चैव तान्स्ते वक्ष्यामि सर्वशः
004a	विप्रचित्तिरिति ख्यातो य आसीद्दानवर्षभः
004c	जरासन्ध इति ख्यातः स आसीन्मनुजर्षभः
005a	दितेः पुत्रस्तु यो राजन्हिरण्यकशिपुः स्मृतः
005c	स जज्ञे मानुषे लोके शिशुपालो नरर्षभः
006a	संह्राद इति विख्यातः प्रह्रादस्यानुजस्तु यः
006c	स शल्य इति विख्यातो जज्ञे बाह्लीकपुङ्गवः
007a	अनुह्रादस्तु तेजस्वी योऽभूत्ख्यातो जघन्यजः
007c	धृष्टकेतुरिति ख्यातः स आसीन्मनुजेश्वरः
008a	यस्तु राजञ्शिबिर्नाम दैतेयः परिकीर्तितः
008c	द्रुम इत्यभिविख्यातः स आसीद्भुवि पार्थिवः
009a	बाष्कलो नाम यस्तेषामासीदसुरसत्तमः
009c	भगदत्त इति ख्यातः स आसीन्मनुजेश्वरः
010a	अयःशिरा अश्वशिरा अयःशङ्कुश्च वीर्यवान्
010c	तथा गगनमूर्धा च वेगवांश्चात्र पञ्चमः
011a	पञ्चैते जज्ञिरे राजन्वीर्यवन्तो महासुराः
011c	केकयेषु महात्मानः पार्थिवर्षभसत्तमाः
012a	केतुमानिति विख्यातो यस्ततोऽन्यः प्रतापवान्
012c	अमितौजा इति ख्यातः पृथिव्यां सोऽभवन्नृपः
013a	स्वर्भानुरिति विख्यातः श्रीमान्यस्तु महासुरः
013c	उग्रसेन इति ख्यात उग्रकर्मा नराधिपः
014a	यस्त्वश्व इति विख्यातः श्रीमानासीन्महासुरः
014c	अशोको नाम राजासीन्महावीर्यपराक्रमः
015a	तस्मादवरजो यस्तु राजन्नश्वपतिः स्मृतः
015c	दैतेयः सोऽभवद्राजा हार्दिक्यो मनुजर्षभः
016a	वृषपर्वेति विख्यातः श्रीमान्यस्तु महासुरः
016c	दीर्घप्रज्ञ इति ख्यातः पृथिव्यां सोऽभवन्नृपः
017a	अजकस्त्वनुजो राजन्य आसीद्वृषपर्वणः
017c	स मल्ल इति विख्यातः पृथिव्यामभवन्नृपः
018a	अश्वग्रीव इति ख्यातः सत्त्ववान्यो महासुरः
018c	रोचमान इति ख्यातः पृथिव्यां सोऽभवन्नृपः
019a	सूक्ष्मस्तु मतिमान्राजन्कीर्तिमान्यः प्रकीर्तितः
019c	बृहन्त इति विख्यातः क्षितावासीत्स पार्थिवः
020a	तुहुण्ड इति विख्यातो य आसीदसुरोत्तमः
020c	सेनाबिन्दुरिति ख्यातः स बभूव नराधिपः
021a	इसृपा नाम यस्तेषामसुराणां बलाधिकः
021c	पापजिन्नाम राजासीद्भुवि विख्यातविक्रमः
022a	एकचक्र इति ख्यात आसीद्यस्तु महासुरः
022c	प्रतिविन्ध्य इति ख्यातो बभूव प्रथितः क्षितौ
023a	विरूपाक्षस्तु दैतेयश्चित्रयोधी महासुरः
023c	चित्रवर्मेति विख्यातः क्षितावासीत्स पार्थिवः
024a	हरस्त्वरिहरो वीर आसीद्यो दानवोत्तमः
024c	सुवास्तुरिति विख्यातः स जज्ञे मनुजर्षभः
025a	अहरस्तु महातेजाः शत्रुपक्षक्षयङ्करः
025c	बाह्लीको नाम राजा स बभूव प्रथितः क्षितौ
026a	निचन्द्रश्चन्द्रवक्त्रश्च य आसीदसुरोत्तमः
026c	मुञ्जकेश इति ख्यातः श्रीमानासीत्स पार्थिवः
027a	निकुम्भस्त्वजितः सङ्ख्ये महामतिरजायत
027c	भूमौ भूमिपतिः श्रेष्ठो देवाधिप इति स्मृतः
028a	शरभो नाम यस्तेषां दैतेयानां महासुरः
028c	पौरवो नाम राजर्षिः स बभूव नरेष्विह
029a	द्वितीयः शलभस्तेषामसुराणां बभूव यः
029c	प्रह्रादो नाम बाह्लीकः स बभूव नराधिपः
030a	चन्द्रस्तु दितिजश्रेष्ठो लोके ताराधिपोपमः
030c	ऋषिको नाम राजर्षिर्बभूव नृपसत्तमः
031a	मृतपा इति विख्यातो य आसीदसुरोत्तमः
031c	पश्चिमानूपकं विद्धि तं नृपं नृपसत्तम
032a	गविष्ठस्तु महातेजा यः प्रख्यातो महासुरः
032c	द्रुमसेन इति ख्यातः पृथिव्यां सोऽभवन्नृपः
033a	मयूर इति विख्यातः श्रीमान्यस्तु महासुरः
033c	स विश्व इति विख्यातो बभूव पृथिवीपतिः
034a	सुपर्ण इति विख्यातस्तस्मादवरजस्तु यः
034c	कालकीर्तिरिति ख्यातः पृथिव्यां सोऽभवन्नृपः
035a	चन्द्रहन्तेति यस्तेषां कीर्तितः प्रवरोऽसुरः
035c	शुनको नाम राजर्षिः स बभूव नराधिपः
036a	विनाशनस्तु चन्द्रस्य य आख्यातो महासुरः
036c	जानकिर्नाम राजर्षिः स बभूव नराधिपः
037a	दीर्घजिह्वस्तु कौरव्य य उक्तो दानवर्षभः
037c	काशिराज इति ख्यातः पृथिव्यां पृथिवीपतिः
038a	ग्रहं तु सुषुवे यं तं सिंही चन्द्रार्कमर्दनम्
038c	क्राथ इत्यभिविख्यातः सोऽभवन्मनुजाधिपः
039a	अनायुषस्तु पुत्राणां चतुर्णां प्रवरोऽसुरः
039c	विक्षरो नाम तेजस्वी वसुमित्रोऽभवन्नृपः
040a	द्वितीयो विक्षराद्यस्तु नराधिप महासुरः
040c	पांसुराष्ट्राधिप इति विश्रुतः सोऽभवन्नृपः
041a	बलवीर इति ख्यातो यस्त्वासीदसुरोत्तमः
041c	पौण्ड्रमत्स्यक इत्येव स बभूव नराधिपः
042a	वृत्र इत्यभिविख्यातो यस्तु राजन्महासुरः
042c	मणिमान्नाम राजर्षिः स बभूव नराधिपः
043a	क्रोधहन्तेति यस्तस्य बभूवावरजोऽसुरः
043c	दण्ड इत्यभिविख्यातः स आसीन्नृपतिः क्षितौ
044a	क्रोधवर्धन इत्येव यस्त्वन्यः परिकीर्तितः
044c	दण्डधार इति ख्यातः सोऽभवन्मनुजेश्वरः
045a	कालकायास्तु ये पुत्रास्तेषामष्टौ नराधिपाः
045c	जज्ञिरे राजशार्दूल शार्दूलसमविक्रमाः
046a	मगधेषु जयत्सेनः श्रीमानासीत्स पार्थिवः
046c	अष्टानां प्रवरस्तेषां कालेयानां महासुरः
047a	द्वितीयस्तु ततस्तेषां श्रीमान्हरिहयोपमः
047c	अपराजित इत्येव स बभूव नराधिपः
048a	तृतीयस्तु महाराज महाबाहुर्महासुरः
048c	निषादाधिपतिर्जज्ञे भुवि भीमपराक्रमः
049a	तेषामन्यतमो यस्तु चतुर्थः परिकीर्तितः
049c	श्रेणिमानिति विख्यातः क्षितौ राजर्षिसत्तमः
050a	पञ्चमस्तु बभूवैषां प्रवरो यो महासुरः
050c	महौजा इति विख्यातो बभूवेह परन्तपः
051a	षष्ठस्तु मतिमान्यो वै तेषामासीन्महासुरः
051c	अभीरुरिति विख्यातः क्षितौ राजर्षिसत्तमः
052a	समुद्रसेनश्च नृपस्तेषामेवाभवद्गणात्
052c	विश्रुतः सागरान्तायां क्षितौ धर्मार्थतत्त्ववित्
053a	बृहन्नामाष्टमस्तेषां कालेयानां परन्तपः
053c	बभूव राजन्धर्मात्मा सर्वभूतहिते रतः
054a	गणः क्रोधवशो नाम यस्ते राजन्प्रकीर्तितः
054c	ततः सञ्जज्ञिरे वीराः क्षिताविह नराधिपाः
055a	नन्दिकः कर्णवेष्टश्च सिद्धार्थः कीटकस्तथा
055c	सुवीरश्च सुबाहुश्च महावीरोऽथ बाह्लिकः
056a	क्रोधो विचित्यः सुरसः श्रीमान्नीलश्च भूमिपः
056c	वीरधामा च कौरव्य भूमिपालश्च नामतः
057a	दन्तवक्त्रश्च नामासीद्दुर्जयश्चैव नामतः
057c	रुक्मी च नृपशार्दूलो राजा च जनमेजयः
058a	आषाढो वायुवेगश्च भूरितेजास्तथैव च
058c	एकलव्यः सुमित्रश्च वाटधानोऽथ गोमुखः
059a	कारूषकाश्च राजानः क्षेमधूर्तिस्तथैव च
059c	श्रुतायुरुद्धवश्चैव बृहत्सेनस्तथैव च
060a	क्षेमोग्रतीर्थः कुहरः कलिङ्गेषु नराधिपः
060c	मतिमांश्च मनुष्येन्द्र ईश्वरश्चेति विश्रुतः
061a	गणात्क्रोधवशादेवं राजपूगोऽभवत्क्षितौ
061c	जातः पुरा महाराज महाकीर्तिर्महाबलः
062a	यस्त्वासीद्देवको नाम देवराजसमद्युतिः
062c	स गन्धर्वपतिर्मुख्यः क्षितौ जज्ञे नराधिपः
063a	बृहस्पतेर्बृहत्कीर्तेर्देवर्षेर्विद्धि भारत
063c	अंशाद्द्रोणं समुत्पन्नं भारद्वाजमयोनिजम्
064a	धन्विनां नृपशार्दूल यः स सर्वास्त्रवित्तमः
064c	बृहत्कीर्तिर्महातेजाः सञ्जज्ञे मनुजेष्विह
065a	धनुर्वेदे च वेदे च यं तं वेदविदो विदुः
065c	वरिष्ठमिन्द्रकर्माणं द्रोणं स्वकुलवर्धनम्
066a	महादेवान्तकाभ्यां च कामात्क्रोधाच्च भारत
066c	एकत्वमुपपन्नानां जज्ञे शूरः परन्तपः
067a	अश्वत्थामा महावीर्यः शत्रुपक्षक्षयङ्करः
067c	वीरः कमलपत्राक्षः क्षितावासीन्नराधिप
068a	जज्ञिरे वसवस्त्वष्टौ गङ्गायां शन्तनोः सुताः
068c	वसिष्ठस्य च शापेन नियोगाद्वासवस्य च
069a	तेषामवरजो भीष्मः कुरूणामभयङ्करः
069c	मतिमान्वेदविद्वाग्मी शत्रुपक्षक्षयङ्करः
070a	जामदग्न्येन रामेण यः स सर्वविदां वरः
070c	अयुध्यत महातेजा भार्गवेण महात्मना
071a	यस्तु राजन्कृपो नाम ब्रह्मर्षिरभवत्क्षितौ
071c	रुद्राणां तं गणाद्विद्धि सम्भूतमतिपौरुषम्
072a	शकुनिर्नाम यस्त्वासीद्राजा लोके महारथः
072c	द्वापरं विद्धि तं राजन्सम्भूतमरिमर्दनम्
073a	सात्यकिः सत्यसन्धस्तु योऽसौ वृष्णिकुलोद्वहः
073c	पक्षात्स जज्ञे मरुतां देवानामरिमर्दनः
074a	द्रुपदश्चापि राजर्षिस्तत एवाभवद्गणात्
074c	मानुषे नृप लोकेऽस्मिन्सर्वशस्त्रभृतां वरः
075a	ततश्च कृतवर्माणं विद्धि राजञ्जनाधिपम्
075c	जातमप्रतिकर्माणं क्षत्रियर्षभसत्तमम्
076a	मरुतां तु गणाद्विद्धि सञ्जातमरिमर्दनम्
076c	विराटं नाम राजर्षिं परराष्ट्रप्रतापनम्
077a	अरिष्टायास्तु यः पुत्रो हंस इत्यभिविश्रुतः
077c	स गन्धर्वपतिर्जज्ञे कुरुवंशविवर्धनः
078a	धृतराष्ट्र इति ख्यातः कृष्णद्वैपायनादपि
078c	दीर्घबाहुर्महातेजाः प्रज्ञाचक्षुर्नराधिपः
078e 	मातुर्दोषादृषेः कोपादन्ध एव व्यजायत
079a	अत्रेस्तु सुमहाभागं पुत्रं पुत्रवतां वरम्
079c	विदुरं विद्धि लोकेऽस्मिञ्जातं बुद्धिमतां वरम्
080a	कलेरंशात्तु सञ्जज्ञे भुवि दुर्योधनो नृपः
080c	दुर्बुद्धिर्दुर्मतिश्चैव कुरूणामयशस्करः
081a	जगतो यः स सर्वस्य विद्विष्टः कलिपूरुषः
081c	यः सर्वां घातयामास पृथिवीं पुरुषाधमः
081e 	येन वैरं समुद्दीप्तं भूतान्तकरणं महत्
082a	पौलस्त्या भ्रातरः सर्वे जज्ञिरे मनुजेष्विह
082c	शतं दुःशासनादीनां सर्वेषां क्रूरकर्मणाम्
083a	दुर्मुखो दुःसहश्चैव ये चान्ये नानुशब्दिताः
083c	दुर्योधनसहायास्ते पौलस्त्या भरतर्षभ
084a	धर्मस्यांशं तु राजानं विद्धि राजन् युधिष्ठिरम्
084c	भीमसेनं तु वातस्य देवराजस्य चार्जुनम्
085a	अश्विनोस्तु तथैवांशौ रूपेणाप्रतिमौ भुवि
085c	नकुलः सहदेवश्च सर्वलोकमनोहरौ
086a	यः सुवर्चा इति ख्यातः सोमपुत्रः प्रतापवान्
086c	अभिमन्युर्बृहत्कीर्तिरर्जुनस्य सुतोऽभवत्
087a	अग्नेरंशं तु विद्धि त्वं धृष्टद्युम्नं महारथम्
087c	शिखण्डिनमथो राजन्स्त्रीपुंसं विद्धि राक्षसम्
088a	द्रौपदेयाश्च ये पञ्च बभूवुर्भरतर्षभ
088c	विश्वेदेवगणान्राजंस्तान्विद्धि भरतर्षभ
089a	आमुक्तकवचः कर्णो यस्तु जज्ञे महारथः
089c	दिवाकरस्य तं विद्धि देवस्यांशमनुत्तमम्
090a	यस्तु नारायणो नाम देवदेवः सनातनः
090c	तस्यांशो मानुषेष्वासीद्वासुदेवः प्रतापवान्
091a	शेषस्यांशस्तु नागस्य बलदेवो महाबलः
091c	सनत्कुमारं प्रद्युम्नं विद्धि राजन्महौजसम्
092a	एवमन्ये मनुष्येन्द्र बहवोंऽशा दिवौकसाम्
092c	जज्ञिरे वसुदेवस्य कुले कुलविवर्धनाः
093a	गणस्त्वप्सरसां यो वै मया राजन्प्रकीर्तितः
093c	तस्य भागः क्षितौ जज्ञे नियोगाद्वासवस्य च
094a	तानि षोडश देवीनां सहस्राणि नराधिप
094c	बभूवुर्मानुषे लोके नारायणपरिग्रहः
095a	श्रियस्तु भागः संजज्ञे रत्यर्थं पृथिवीतले
095c	द्रुपदस्य कुले कन्या वेदिमध्यादनिन्दिता
096a	नातिह्रस्वा न महती नीलोत्पलसुगन्धिनी
096c	पद्मायताक्षी सुश्रोणी असितायतमूर्धजा
097a	सर्वलक्षणसम्पन्ना वैडूर्यमणिसन्निभा
097c	पञ्चानां पुरुषेन्द्राणां चित्तप्रमथिनी रहः
098a	सिद्धिर्धृतिश्च ये देव्यौ पञ्चानां मातरौ तु ते
098c	कुन्ती माद्री च जज्ञाते मतिस्तु सुबलात्मजा
099a	इति देवासुराणां ते गन्धर्वाप्सरसां तथा
099c	अंशावतरणं राजन्राक्षसानां च कीर्तितम्
100a	ये पृथिव्यां समुद्भूता राजानो युद्धदुर्मदाः
100c	महात्मानो यदूनां च ये जाता विपुले कुले
101a	धन्यं यशस्यं पुत्रीयमायुष्यं विजयावहम्
101c	इदमंशावतरणं श्रोतव्यमनसूयता
102a	अंशावतरणं श्रुत्वा देवगन्धर्वरक्षसाम्
102c	प्रभवाप्ययवित्प्राज्ञो न कृच्छ्रेष्ववसीदति
