BR0109141001	वैशम्पायन उवाच
BR0109141001a	भीमसेनस्तु तं दृष्ट्वा राक्षसं प्रहसन्निव
BR0109141001c	भगिनीं प्रति सङ्क्रुद्धमिदं वचनमब्रवीत्
BR0109141002a	किं ते हिडिम्ब एतैर्वा सुखसुप्तैः प्रबोधितैः
BR0109141002c	मामासादय दुर्बुद्धे तरसा त्वं नराशन
BR0109141003a	मय्येव प्रहरैहि त्वं न स्त्रियं हन्तुमर्हसि
BR0109141003c	विशेषतोऽनपकृते परेणापकृते सति
BR0109141004a	न हीयं स्ववशा बाला कामयत्यद्य मामिह
BR0109141004c	चोदितैषा ह्यनङ्गेन शरीरान्तरचारिणा
BR0109141004e	भगिनी तव दुर्बुद्धे राक्षसानां यशोहर
BR0109141005a	त्वन्नियोगेन चैवेयं रूपं मम समीक्ष्य च
BR0109141005c	कामयत्यद्य मां भीरुर्नैषा दूषयते कुलम्
BR0109141006a	अनङ्गेन कृते दोषे नेमां त्वमिह राक्षस
BR0109141006c	मयि तिष्ठति दुष्टात्मन्न स्त्रियं हन्तुमर्हसि
BR0109141007a	समागच्छ मया सार्धमेकेनैको नराशन
BR0109141007c	अहमेव नयिष्यामि त्वामद्य यमसादनम्
BR0109141008a	अद्य ते तलनिष्पिष्टं शिरो राक्षस दीर्यताम्
BR0109141008c	कुञ्जरस्येव पादेन विनिष्पिष्टं बलीयसः
BR0109141009a	अद्य गात्राणि क्रव्यादाः श्येना गोमायवश्च ते
BR0109141009c	कर्षन्तु भुवि संहृष्टा निहतस्य मया मृधे
BR0109141010a	क्षणेनाद्य करिष्येऽहमिदं वनमकण्टकम्
BR0109141010c	पुरस्ताद्दूषितं नित्यं त्वया भक्षयता नरान्
BR0109141011a	अद्य त्वां भगिनी पाप कृष्यमाणं मया भुवि
BR0109141011c	द्रक्षत्यद्रिप्रतीकाशं सिंहेनेव महाद्विपम्
BR0109141012a	निराबाधास्त्वयि हते मया राक्षसपान्सन
BR0109141012c	वनमेतच्चरिष्यन्ति पुरुषा वनचारिणः
BR0109141013	हिडिम्ब उवाच
BR0109141013a	गर्जितेन वृथा किं ते कत्थितेन च मानुष
BR0109141013c	कृत्वैतत्कर्मणा सर्वं कत्थेथा मा चिरं कृथाः
BR0109141014a	बलिनं मन्यसे यच्च आत्मानमपराक्रमम्
BR0109141014c	ज्ञास्यस्यद्य समागम्य मयात्मानं बलाधिकम्
BR0109141015a	न तावदेतान्हिंसिष्ये स्वपन्त्वेते यथासुखम्
BR0109141015c	एष त्वामेव दुर्बुद्धे निहन्म्यद्याप्रियंवदम्
BR0109141016a	पीत्वा तवासृग्गात्रेभ्यस्ततः पश्चादिमानपि
BR0109141016c	हनिष्यामि ततः पश्चादिमां विप्रियकारिणीम्
BR0109141017	वैशम्पायन उवाच
BR0109141017a	एवमुक्त्वा ततो बाहुं प्रगृह्य पुरुषादकः
BR0109141017c	अभ्यधावत सङ्क्रुद्धो भीमसेनमरिन्दमम्
BR0109141018a	तस्याभिपततस्तूर्णं भीमो भीमपराक्रमः
BR0109141018c	वेगेन प्रहृतं बाहुं निजग्राह हसन्निव
BR0109141019a	निगृह्य तं बलाद्भीमो विस्फुरन्तं चकर्ष ह
BR0109141019c	तस्माद्देशाद्धनूंष्यष्टौ सिंहः क्षुद्रमृगं यथा
BR0109141020a	ततः स राक्षसः क्रुद्धः पाण्डवेन बलाद्धृतः
BR0109141020c	भीमसेनं समालिङ्ग्य व्यनदद्भैरवं रवम्
BR0109141021a	पुनर्भीमो बलादेनं विचकर्ष महाबलः
BR0109141021c	मा शब्दः सुखसुप्तानां भ्रातॄणां मे भवेदिति
BR0109141022a	अन्योन्यं तौ समासाद्य विचकर्षतुरोजसा
BR0109141022c	राक्षसो भीमसेनश्च विक्रमं चक्रतुः परम्
BR0109141023a	बभञ्जतुर्महावृक्षाँल्लताश्चाकर्षतुस्ततः
BR0109141023c	मत्ताविव सुसंरब्धौ वारणौ षष्टिहायनौ
BR0109141024a	तयोः शब्देन महता विबुद्धास्ते नरर्षभाः
BR0109141024c	सह मात्रा तु ददृशुर्हिडिम्बामग्रतः स्थिताम्
