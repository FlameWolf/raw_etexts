001	वैशम्पायन उवाच
001a	भीमसेनस्तु तं दृष्ट्वा राक्षसं प्रहसन्निव
001c	भगिनीं प्रति सङ्क्रुद्धमिदं वचनमब्रवीत्
002a	किं ते हिडिम्ब एतैर्वा सुखसुप्तैः प्रबोधितैः
002c	मामासादय दुर्बुद्धे तरसा त्वं नराशन
003a	मय्येव प्रहरैहि त्वं न स्त्रियं हन्तुमर्हसि
003c	विशेषतोऽनपकृते परेणापकृते सति
004a	न हीयं स्ववशा बाला कामयत्यद्य मामिह
004c	चोदितैषा ह्यनङ्गेन शरीरान्तरचारिणा
004e	भगिनी तव दुर्बुद्धे राक्षसानां यशोहर
005a	त्वन्नियोगेन चैवेयं रूपं मम समीक्ष्य च
005c	कामयत्यद्य मां भीरुर्नैषा दूषयते कुलम्
006a	अनङ्गेन कृते दोषे नेमां त्वमिह राक्षस
006c	मयि तिष्ठति दुष्टात्मन्न स्त्रियं हन्तुमर्हसि
007a	समागच्छ मया सार्धमेकेनैको नराशन
007c	अहमेव नयिष्यामि त्वामद्य यमसादनम्
008a	अद्य ते तलनिष्पिष्टं शिरो राक्षस दीर्यताम्
008c	कुञ्जरस्येव पादेन विनिष्पिष्टं बलीयसः
009a	अद्य गात्राणि क्रव्यादाः श्येना गोमायवश्च ते
009c	कर्षन्तु भुवि संहृष्टा निहतस्य मया मृधे
010a	क्षणेनाद्य करिष्येऽहमिदं वनमकण्टकम्
010c	पुरस्ताद्दूषितं नित्यं त्वया भक्षयता नरान्
011a	अद्य त्वां भगिनी पाप कृष्यमाणं मया भुवि
011c	द्रक्षत्यद्रिप्रतीकाशं सिंहेनेव महाद्विपम्
012a	निराबाधास्त्वयि हते मया राक्षसपान्सन
012c	वनमेतच्चरिष्यन्ति पुरुषा वनचारिणः
013	हिडिम्ब उवाच
013a	गर्जितेन वृथा किं ते कत्थितेन च मानुष
013c	कृत्वैतत्कर्मणा सर्वं कत्थेथा मा चिरं कृथाः
014a	बलिनं मन्यसे यच्च आत्मानमपराक्रमम्
014c	ज्ञास्यस्यद्य समागम्य मयात्मानं बलाधिकम्
015a	न तावदेतान्हिंसिष्ये स्वपन्त्वेते यथासुखम्
015c	एष त्वामेव दुर्बुद्धे निहन्म्यद्याप्रियंवदम्
016a	पीत्वा तवासृग्गात्रेभ्यस्ततः पश्चादिमानपि
016c	हनिष्यामि ततः पश्चादिमां विप्रियकारिणीम्
017	वैशम्पायन उवाच
017a	एवमुक्त्वा ततो बाहुं प्रगृह्य पुरुषादकः
017c	अभ्यधावत सङ्क्रुद्धो भीमसेनमरिन्दमम्
018a	तस्याभिपततस्तूर्णं भीमो भीमपराक्रमः
018c	वेगेन प्रहृतं बाहुं निजग्राह हसन्निव
019a	निगृह्य तं बलाद्भीमो विस्फुरन्तं चकर्ष ह
019c	तस्माद्देशाद्धनूंष्यष्टौ सिंहः क्षुद्रमृगं यथा
020a	ततः स राक्षसः क्रुद्धः पाण्डवेन बलाद्धृतः
020c	भीमसेनं समालिङ्ग्य व्यनदद्भैरवं रवम्
021a	पुनर्भीमो बलादेनं विचकर्ष महाबलः
021c	मा शब्दः सुखसुप्तानां भ्रातॄणां मे भवेदिति
022a	अन्योन्यं तौ समासाद्य विचकर्षतुरोजसा
022c	राक्षसो भीमसेनश्च विक्रमं चक्रतुः परम्
023a	बभञ्जतुर्महावृक्षाँल्लताश्चाकर्षतुस्ततः
023c	मत्ताविव सुसंरब्धौ वारणौ षष्टिहायनौ
024a	तयोः शब्देन महता विबुद्धास्ते नरर्षभाः
024c	सह मात्रा तु ददृशुर्हिडिम्बामग्रतः स्थिताम्
