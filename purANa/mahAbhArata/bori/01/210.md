001	वैशम्पायन उवाच
001a	सोऽपरान्तेषु तीर्थानि पुण्यान्यायतनानि च
001c	सर्वाण्येवानुपूर्व्येण जगामामितविक्रमः
002a	समुद्रे पश्चिमे यानि तीर्थान्यायतनानि च
002c	तानि सर्वाणि गत्वा स प्रभासमुपजग्मिवान्
003a	प्रभासदेशं सम्प्राप्तं बीभत्सुमपराजितम्
003c	तीर्थान्यनुचरन्तं च शुश्राव मधुसूदनः
004a	ततोऽभ्यगच्छत्कौन्तेयमज्ञातो नाम माधवः
004c	ददृशाते तदान्योन्यं प्रभासे कृष्णपाण्डवौ
005a	तावन्योन्यं समाश्लिष्य पृष्ट्वा च कुशलं वने
005c	आस्तां प्रियसखायौ तौ नरनारायणावृषी
006a	ततोऽर्जुनं वासुदेवस्तां चर्यां पर्यपृच्छत
006c	किमर्थं पाण्डवेमानि तीर्थान्यनुचरस्युत
007a	ततोऽर्जुनो यथावृत्तं सर्वमाख्यातवांस्तदा
007c	श्रुत्वोवाच च वार्ष्णेय एवमेतदिति प्रभुः
008a	तौ विहृत्य यथाकामं प्रभासे कृष्णपाण्डवौ
008c	महीधरं रैवतकं वासायैवाभिजग्मतुः
009a	पूर्वमेव तु कृष्णस्य वचनात्तं महीधरम्
009c	पुरुषाः समलञ्चक्रुरुपजह्रुश्च भोजनम्
010a	प्रतिगृह्यार्जुनः सर्वमुपभुज्य च पाण्डवः
010c	सहैव वासुदेवेन दृष्टवान्नटनर्तकान्
011a	अभ्यनुज्ञाप्य तान्सर्वानर्चयित्वा च पाण्डवः
011c	सत्कृतं शयनं दिव्यमभ्यगच्छन्महाद्युतिः
012a	तीर्थानां दर्शनं चैव पर्वतानां च भारत
012c	आपगानां वनानां च कथयामास सात्वते
013a	स कथाः कथयन्नेव निद्रया जनमेजय
013c	कौन्तेयोऽपहृतस्तस्मिञ्शयने स्वर्गसम्मिते
014a	मधुरेण स गीतेन वीणाशब्देन चानघ
014c	प्रबोध्यमानो बुबुधे स्तुतिभिर्मङ्गलैस्तथा
015a	स कृत्वावश्यकार्याणि वार्ष्णेयेनाभिनन्दितः
015c	रथेन काञ्चनाङ्गेन द्वारकामभिजग्मिवान्
016a	अलङ्कृता द्वारका तु बभूव जनमेजय
016c	कुन्तीसुतस्य पूजार्थमपि निष्कुटकेष्वपि
017a	दिदृक्षवश्च कौन्तेयं द्वारकावासिनो जनाः
017c	नरेन्द्रमार्गमाजग्मुस्तूर्णं शतसहस्रशः
018a	अवलोकेषु नारीणां सहस्राणि शतानि च
018c	भोजवृष्ण्यन्धकानां च समवायो महानभूत्
019a	स तथा सत्कृतः सर्वैर्भोजवृष्ण्यन्धकात्मजैः
019c	अभिवाद्याभिवाद्यांश्च सर्वैश्च प्रतिनन्दितः
020a	कुमारैः सर्वशो वीरः सत्कारेणाभिवादितः
020c	समानवयसः सर्वानाश्लिष्य स पुनः पुनः
021a	कृष्णस्य भवने रम्ये रत्नभोज्यसमावृते
021c	उवास सह कृष्णेन बहुलास्तत्र शर्वरीः
