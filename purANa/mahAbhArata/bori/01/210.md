BR0116210001	वैशम्पायन उवाच
BR0116210001a	सोऽपरान्तेषु तीर्थानि पुण्यान्यायतनानि च
BR0116210001c	सर्वाण्येवानुपूर्व्येण जगामामितविक्रमः
BR0116210002a	समुद्रे पश्चिमे यानि तीर्थान्यायतनानि च
BR0116210002c	तानि सर्वाणि गत्वा स प्रभासमुपजग्मिवान्
BR0116210003a	प्रभासदेशं सम्प्राप्तं बीभत्सुमपराजितम्
BR0116210003c	तीर्थान्यनुचरन्तं च शुश्राव मधुसूदनः
BR0116210004a	ततोऽभ्यगच्छत्कौन्तेयमज्ञातो नाम माधवः
BR0116210004c	ददृशाते तदान्योन्यं प्रभासे कृष्णपाण्डवौ
BR0116210005a	तावन्योन्यं समाश्लिष्य पृष्ट्वा च कुशलं वने
BR0116210005c	आस्तां प्रियसखायौ तौ नरनारायणावृषी
BR0116210006a	ततोऽर्जुनं वासुदेवस्तां चर्यां पर्यपृच्छत
BR0116210006c	किमर्थं पाण्डवेमानि तीर्थान्यनुचरस्युत
BR0116210007a	ततोऽर्जुनो यथावृत्तं सर्वमाख्यातवांस्तदा
BR0116210007c	श्रुत्वोवाच च वार्ष्णेय एवमेतदिति प्रभुः
BR0116210008a	तौ विहृत्य यथाकामं प्रभासे कृष्णपाण्डवौ
BR0116210008c	महीधरं रैवतकं वासायैवाभिजग्मतुः
BR0116210009a	पूर्वमेव तु कृष्णस्य वचनात्तं महीधरम्
BR0116210009c	पुरुषाः समलञ्चक्रुरुपजह्रुश्च भोजनम्
BR0116210010a	प्रतिगृह्यार्जुनः सर्वमुपभुज्य च पाण्डवः
BR0116210010c	सहैव वासुदेवेन दृष्टवान्नटनर्तकान्
BR0116210011a	अभ्यनुज्ञाप्य तान्सर्वानर्चयित्वा च पाण्डवः
BR0116210011c	सत्कृतं शयनं दिव्यमभ्यगच्छन्महाद्युतिः
BR0116210012a	तीर्थानां दर्शनं चैव पर्वतानां च भारत
BR0116210012c	आपगानां वनानां च कथयामास सात्वते
BR0116210013a	स कथाः कथयन्नेव निद्रया जनमेजय
BR0116210013c	कौन्तेयोऽपहृतस्तस्मिञ्शयने स्वर्गसम्मिते
BR0116210014a	मधुरेण स गीतेन वीणाशब्देन चानघ
BR0116210014c	प्रबोध्यमानो बुबुधे स्तुतिभिर्मङ्गलैस्तथा
BR0116210015a	स कृत्वावश्यकार्याणि वार्ष्णेयेनाभिनन्दितः
BR0116210015c	रथेन काञ्चनाङ्गेन द्वारकामभिजग्मिवान्
BR0116210016a	अलङ्कृता द्वारका तु बभूव जनमेजय
BR0116210016c	कुन्तीसुतस्य पूजार्थमपि निष्कुटकेष्वपि
BR0116210017a	दिदृक्षवश्च कौन्तेयं द्वारकावासिनो जनाः
BR0116210017c	नरेन्द्रमार्गमाजग्मुस्तूर्णं शतसहस्रशः
BR0116210018a	अवलोकेषु नारीणां सहस्राणि शतानि च
BR0116210018c	भोजवृष्ण्यन्धकानां च समवायो महानभूत्
BR0116210019a	स तथा सत्कृतः सर्वैर्भोजवृष्ण्यन्धकात्मजैः
BR0116210019c	अभिवाद्याभिवाद्यांश्च सर्वैश्च प्रतिनन्दितः
BR0116210020a	कुमारैः सर्वशो वीरः सत्कारेणाभिवादितः
BR0116210020c	समानवयसः सर्वानाश्लिष्य स पुनः पुनः
BR0116210021a	कृष्णस्य भवने रम्ये रत्नभोज्यसमावृते
BR0116210021c	उवास सह कृष्णेन बहुलास्तत्र शर्वरीः
