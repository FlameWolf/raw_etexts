001	वैशम्पायन उवाच
001a	ते वनेन वनं वीरा घ्नन्तो मृगगणान्बहून्
001c	अपक्रम्य ययू राजंस्त्वरमाणा महारथाः
002a	मत्स्यांस्त्रिगर्तान्पाञ्चालान्कीचकानन्तरेण च
002c	रमणीयान्वनोद्देशान्प्रेक्षमाणाः सरांसि च
003a	जटाः कृत्वात्मनः सर्वे वल्कलाजिनवाससः
003c	सह कुन्त्या महात्मानो बिभ्रतस्तापसं वपुः
004a	क्वचिद्वहन्तो जननीं त्वरमाणा महारथाः
004c	क्वचिच्छन्देन गच्छन्तस्ते जग्मुः प्रसभं पुनः
005a	ब्राह्मं वेदमधीयाना वेदाङ्गानि च सर्वशः
005c	नीतिशास्त्रं च धर्मज्ञा ददृशुस्ते पितामहम्
006a	तेऽभिवाद्य महात्मानं कृष्णद्वैपायनं तदा
006c	तस्थुः प्राञ्जलयः सर्वे सह मात्रा परन्तपाः
007	व्यास उवाच
007a	मयेदं मनसा पूर्वं विदितं भरतर्षभाः
007c	यथा स्थितैरधर्मेण धार्तराष्ट्रैर्विवासिताः
008a	तद्विदित्वास्मि संप्राप्तश्चिकीर्षुः परमं हितम्
008c	न विषादोऽत्र कर्तव्यः सर्वमेतत्सुखाय वः
009a	समास्ते चैव मे सर्वे यूयं चैव न संशयः
009c	दीनतो बालतश्चैव स्नेहं कुर्वन्ति बान्धवाः
010a	तस्मादभ्यधिकः स्नेहो युष्मासु मम साम्प्रतम्
010c	स्नेहपूर्वं चिकीर्षामि हितं वस्तन्निबोधत
011a	इदं नगरमभ्याशे रमणीयं निरामयम्
011c	वसतेह प्रतिच्छन्ना ममागमनकाङ्क्षिणः
012	वैशम्पायन उवाच
012a	एवं स तान्समाश्वास्य व्यासः पार्थानरिन्दमान्
012c	एकचक्रामभिगतः कुन्तीमाश्वासयत्प्रभुः
013a	जीवपुत्रि सुतस्तेऽयं धर्मपुत्रो युधिष्ठिरः
013c	पृथिव्यां पार्थिवान्सर्वान्प्रशासिष्यति धर्मराट्
014a	धर्मेण जित्वा पृथिवीमखिलां धर्मविद्वशी
014c	भीमसेनार्जुनबलाद्भोक्ष्यत्ययमसंशयः
015a	पुत्रास्तव च माद्र्याश्च सर्व एव महारथाः
015c	स्वराष्ट्रे विहरिष्यन्ति सुखं सुमनसस्तदा
016a	यक्ष्यन्ति च नरव्याघ्रा विजित्य पृथिवीमिमाम्
016c	राजसूयाश्वमेधाद्यैः क्रतुभिर्भूरिदक्षिणैः
017a	अनुगृह्य सुहृद्वर्गं धनेन च सुखेन च
017c	पितृपैतामहं राज्यमिह भोक्ष्यन्ति ते सुताः
018a	एवमुक्त्वा निवेश्यैनान्ब्राह्मणस्य निवेशने
018c	अब्रवीत्पार्थिवश्रेष्ठमृषिर्द्वैपायनस्तदा
019a	इह मां सम्प्रतीक्षध्वमागमिष्याम्यहं पुनः
019c	देशकालौ विदित्वैव वेत्स्यध्वं परमां मुदम्
020a	स तैः प्राञ्जलिभिः सर्वैस्तथेत्युक्तो नराधिप
020c	जगाम भगवान्व्यासो यथाकाममृषिः प्रभुः
