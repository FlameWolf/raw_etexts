BR0110144001	वैशम्पायन उवाच
BR0110144001a	ते वनेन वनं वीरा घ्नन्तो मृगगणान्बहून्
BR0110144001c	अपक्रम्य ययू राजंस्त्वरमाणा महारथाः
BR0110144002a	मत्स्यांस्त्रिगर्तान्पाञ्चालान्कीचकानन्तरेण च
BR0110144002c	रमणीयान्वनोद्देशान्प्रेक्षमाणाः सरांसि च
BR0110144003a	जटाः कृत्वात्मनः सर्वे वल्कलाजिनवाससः
BR0110144003c	सह कुन्त्या महात्मानो बिभ्रतस्तापसं वपुः
BR0110144004a	क्वचिद्वहन्तो जननीं त्वरमाणा महारथाः
BR0110144004c	क्वचिच्छन्देन गच्छन्तस्ते जग्मुः प्रसभं पुनः
BR0110144005a	ब्राह्मं वेदमधीयाना वेदाङ्गानि च सर्वशः
BR0110144005c	नीतिशास्त्रं च धर्मज्ञा ददृशुस्ते पितामहम्
BR0110144006a	तेऽभिवाद्य महात्मानं कृष्णद्वैपायनं तदा
BR0110144006c	तस्थुः प्राञ्जलयः सर्वे सह मात्रा परन्तपाः
BR0110144007	व्यास उवाच
BR0110144007a	मयेदं मनसा पूर्वं विदितं भरतर्षभाः
BR0110144007c	यथा स्थितैरधर्मेण धार्तराष्ट्रैर्विवासिताः
BR0110144008a	तद्विदित्वास्मि संप्राप्तश्चिकीर्षुः परमं हितम्
BR0110144008c	न विषादोऽत्र कर्तव्यः सर्वमेतत्सुखाय वः
BR0110144009a	समास्ते चैव मे सर्वे यूयं चैव न संशयः
BR0110144009c	दीनतो बालतश्चैव स्नेहं कुर्वन्ति बान्धवाः
BR0110144010a	तस्मादभ्यधिकः स्नेहो युष्मासु मम साम्प्रतम्
BR0110144010c	स्नेहपूर्वं चिकीर्षामि हितं वस्तन्निबोधत
BR0110144011a	इदं नगरमभ्याशे रमणीयं निरामयम्
BR0110144011c	वसतेह प्रतिच्छन्ना ममागमनकाङ्क्षिणः
BR0110144012	वैशम्पायन उवाच
BR0110144012a	एवं स तान्समाश्वास्य व्यासः पार्थानरिन्दमान्
BR0110144012c	एकचक्रामभिगतः कुन्तीमाश्वासयत्प्रभुः
BR0110144013a	जीवपुत्रि सुतस्तेऽयं धर्मपुत्रो युधिष्ठिरः
BR0110144013c	पृथिव्यां पार्थिवान्सर्वान्प्रशासिष्यति धर्मराट्
BR0110144014a	धर्मेण जित्वा पृथिवीमखिलां धर्मविद्वशी
BR0110144014c	भीमसेनार्जुनबलाद्भोक्ष्यत्ययमसंशयः
BR0110144015a	पुत्रास्तव च माद्र्याश्च सर्व एव महारथाः
BR0110144015c	स्वराष्ट्रे विहरिष्यन्ति सुखं सुमनसस्तदा
BR0110144016a	यक्ष्यन्ति च नरव्याघ्रा विजित्य पृथिवीमिमाम्
BR0110144016c	राजसूयाश्वमेधाद्यैः क्रतुभिर्भूरिदक्षिणैः
BR0110144017a	अनुगृह्य सुहृद्वर्गं धनेन च सुखेन च
BR0110144017c	पितृपैतामहं राज्यमिह भोक्ष्यन्ति ते सुताः
BR0110144018a	एवमुक्त्वा निवेश्यैनान्ब्राह्मणस्य निवेशने
BR0110144018c	अब्रवीत्पार्थिवश्रेष्ठमृषिर्द्वैपायनस्तदा
BR0110144019a	इह मां सम्प्रतीक्षध्वमागमिष्याम्यहं पुनः
BR0110144019c	देशकालौ विदित्वैव वेत्स्यध्वं परमां मुदम्
BR0110144020a	स तैः प्राञ्जलिभिः सर्वैस्तथेत्युक्तो नराधिप
BR0110144020c	जगाम भगवान्व्यासो यथाकाममृषिः प्रभुः
