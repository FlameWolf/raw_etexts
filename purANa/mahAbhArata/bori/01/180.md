BR0112180001  	वैशम्पायन उवाच
BR0112180001a	तस्मै दित्सति कन्यां तु ब्राह्मणाय महात्मने
BR0112180001c	कोप आसीन्महीपानामालोक्यान्योन्यमन्तिकात्
BR0112180002a	अस्मानयमतिक्रम्य तृणीकृत्य च सङ्गतान्
BR0112180002c	दातुमिच्छति विप्राय द्रौपदीं योषितां वराम्
BR0112180003a	निहन्मैनं दुरात्मानं योऽयमस्मान्न मन्यते
BR0112180003c	न ह्यर्हत्येष सत्कारं नापि वृद्धक्रमं गुणैः
BR0112180004a	हन्मैनं सह पुत्रेण दुराचारं नृपद्विषम्
BR0112180004c	अयं हि सर्वानाहूय सत्कृत्य च नराधिपान्
BR0112180004e	गुणवद्भोजयित्वा च ततः पश्चाद्विनिन्दति
BR0112180005a	अस्मिन्राजसमावाये देवानामिव सन्नये
BR0112180005c	किमयं सदृशं कञ्चिन्नृपतिं नैव दृष्टवान्
BR0112180006a	न च विप्रेष्वधीकारो विद्यते वरणं प्रति
BR0112180006c	स्वयंवरः क्षत्रियाणामितीयं प्रथिता श्रुतिः
BR0112180007a	अथ वा यदि कन्येयं नेह कञ्चिद्बुभूषति
BR0112180007c	अग्नावेनां परिक्षिप्य याम राष्ट्राणि पार्थिवाः
BR0112180008a	ब्राह्मणो यदि वा बाल्याल्लोभाद्वा कृतवानिदम्
BR0112180008c	विप्रियं पार्थिवेन्द्राणां नैष वध्यः कथञ्चन
BR0112180009a	ब्राह्मणार्थं हि नो राज्यं जीवितं च वसूनि च
BR0112180009c	पुत्रपौत्रं च यच्चान्यदस्माकं विद्यते धनम्
BR0112180010a	अवमानभयादेतत्स्वधर्मस्य च रक्षणात्
BR0112180010c	स्वयंवराणां चान्येषां मा भूदेवंविधा गतिः
BR0112180011a	इत्युक्त्वा राजशार्दूला हृष्टाः परिघबाहवः
BR0112180011c	द्रुपदं सञ्जिघृक्षन्तः सायुधाः समुपाद्रवन्
BR0112180012a	तान्गृहीतशरावापान्क्रुद्धानापततो नृपान्
BR0112180012c	द्रुपदो वीक्ष्य सन्त्रासाद्ब्राह्मणाञ्शरणं गतः
BR0112180013a	वेगेनापततस्तांस्तु प्रभिन्नानिव वारणान्
BR0112180013c	पाण्डुपुत्रौ महावीर्यौ प्रतीयतुररिन्दमौ
BR0112180014a	ततः समुत्पेतुरुदायुधास्ते महीक्षितो बद्धतलाङ्गुलित्राः
BR0112180014c	जिघांसमानाः कुरुराजपुत्रावमर्षयन्तोऽर्जुनभीमसेनौ
BR0112180015a	ततस्तु भीमोऽद्भुतवीर्यकर्मा महाबलो वज्रसमानवीर्यः
BR0112180015c	उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः
BR0112180016a	तं वृक्षमादाय रिपुप्रमाथी दण्डीव दण्डं पितृराज उग्रम्
BR0112180016c	तस्थौ समीपे पुरुषर्षभस्य पार्थस्य पार्थः पृथुदीर्घबाहुः
BR0112180017a	तत्प्रेक्ष्य कर्मातिमनुष्यबुद्धेर्जिष्णोः सहभ्रातुरचिन्त्यकर्मा
BR0112180017c	दामोदरो भ्रातरमुग्रवीर्यं हलायुधं वाक्यमिदं बभाषे
BR0112180018a	य एष मत्तर्षभतुल्यगामी महद्धनुः कर्षति तालमात्रम्
BR0112180018c	एषोऽर्जुनो नात्र विचार्यमस्ति यद्यस्मि सङ्कर्षण वासुदेवः
BR0112180019a	य एष वृक्षं तरसावरुज्य राज्ञां विकारे सहसा निवृत्तः
BR0112180019c	वृकोदरो नान्य इहैतदद्य कर्तुं समर्थो भुवि मर्त्यधर्मा
BR0112180020a	योऽसौ पुरस्तात्कमलायताक्षस्तनुर्महासिंहगतिर्विनीतः
BR0112180020c	गौरः प्रलम्बोज्ज्वलचारुघोणो विनिःसृतः सोऽच्युत धर्मराजः
BR0112180021a	यौ तौ कुमाराविव कार्त्तिकेयौ द्वावश्विनेयाविति मे प्रतर्कः
BR0112180021c	मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च
BR0112180022a	तमब्रवीन्निर्मलतोयदाभो हलायुधोऽनन्तरजं प्रतीतः
BR0112180022c	प्रीतोऽस्मि दिष्ट्या हि पितृष्वसा नः पृथा विमुक्ता सह कौरवाग्र्यैः
