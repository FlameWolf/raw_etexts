001  	वैशम्पायन उवाच
001a	तस्मै दित्सति कन्यां तु ब्राह्मणाय महात्मने
001c	कोप आसीन्महीपानामालोक्यान्योन्यमन्तिकात्
002a	अस्मानयमतिक्रम्य तृणीकृत्य च सङ्गतान्
002c	दातुमिच्छति विप्राय द्रौपदीं योषितां वराम्
003a	निहन्मैनं दुरात्मानं योऽयमस्मान्न मन्यते
003c	न ह्यर्हत्येष सत्कारं नापि वृद्धक्रमं गुणैः
004a	हन्मैनं सह पुत्रेण दुराचारं नृपद्विषम्
004c	अयं हि सर्वानाहूय सत्कृत्य च नराधिपान्
004e	गुणवद्भोजयित्वा च ततः पश्चाद्विनिन्दति
005a	अस्मिन्राजसमावाये देवानामिव सन्नये
005c	किमयं सदृशं कञ्चिन्नृपतिं नैव दृष्टवान्
006a	न च विप्रेष्वधीकारो विद्यते वरणं प्रति
006c	स्वयंवरः क्षत्रियाणामितीयं प्रथिता श्रुतिः
007a	अथ वा यदि कन्येयं नेह कञ्चिद्बुभूषति
007c	अग्नावेनां परिक्षिप्य याम राष्ट्राणि पार्थिवाः
008a	ब्राह्मणो यदि वा बाल्याल्लोभाद्वा कृतवानिदम्
008c	विप्रियं पार्थिवेन्द्राणां नैष वध्यः कथञ्चन
009a	ब्राह्मणार्थं हि नो राज्यं जीवितं च वसूनि च
009c	पुत्रपौत्रं च यच्चान्यदस्माकं विद्यते धनम्
010a	अवमानभयादेतत्स्वधर्मस्य च रक्षणात्
010c	स्वयंवराणां चान्येषां मा भूदेवंविधा गतिः
011a	इत्युक्त्वा राजशार्दूला हृष्टाः परिघबाहवः
011c	द्रुपदं सञ्जिघृक्षन्तः सायुधाः समुपाद्रवन्
012a	तान्गृहीतशरावापान्क्रुद्धानापततो नृपान्
012c	द्रुपदो वीक्ष्य सन्त्रासाद्ब्राह्मणाञ्शरणं गतः
013a	वेगेनापततस्तांस्तु प्रभिन्नानिव वारणान्
013c	पाण्डुपुत्रौ महावीर्यौ प्रतीयतुररिन्दमौ
014a	ततः समुत्पेतुरुदायुधास्ते महीक्षितो बद्धतलाङ्गुलित्राः
014c	जिघांसमानाः कुरुराजपुत्रावमर्षयन्तोऽर्जुनभीमसेनौ
015a	ततस्तु भीमोऽद्भुतवीर्यकर्मा महाबलो वज्रसमानवीर्यः
015c	उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः
016a	तं वृक्षमादाय रिपुप्रमाथी दण्डीव दण्डं पितृराज उग्रम्
016c	तस्थौ समीपे पुरुषर्षभस्य पार्थस्य पार्थः पृथुदीर्घबाहुः
017a	तत्प्रेक्ष्य कर्मातिमनुष्यबुद्धेर्जिष्णोः सहभ्रातुरचिन्त्यकर्मा
017c	दामोदरो भ्रातरमुग्रवीर्यं हलायुधं वाक्यमिदं बभाषे
018a	य एष मत्तर्षभतुल्यगामी महद्धनुः कर्षति तालमात्रम्
018c	एषोऽर्जुनो नात्र विचार्यमस्ति यद्यस्मि सङ्कर्षण वासुदेवः
019a	य एष वृक्षं तरसावरुज्य राज्ञां विकारे सहसा निवृत्तः
019c	वृकोदरो नान्य इहैतदद्य कर्तुं समर्थो भुवि मर्त्यधर्मा
020a	योऽसौ पुरस्तात्कमलायताक्षस्तनुर्महासिंहगतिर्विनीतः
020c	गौरः प्रलम्बोज्ज्वलचारुघोणो विनिःसृतः सोऽच्युत धर्मराजः
021a	यौ तौ कुमाराविव कार्त्तिकेयौ द्वावश्विनेयाविति मे प्रतर्कः
021c	मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च
022a	तमब्रवीन्निर्मलतोयदाभो हलायुधोऽनन्तरजं प्रतीतः
022c	प्रीतोऽस्मि दिष्ट्या हि पितृष्वसा नः पृथा विमुक्ता सह कौरवाग्र्यैः
