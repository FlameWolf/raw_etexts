001 	जनमेजय उवाच
001a	कथितं वै समासेन त्वया सर्वं द्विजोत्तम
001c	महाभारतमाख्यानं कुरूणां चरितं महत्
002a	कथां त्वनघ चित्रार्थामिमां कथयति त्वयि
002c	विस्तरश्रवणे जातं कौतूहलमतीव मे
003a	स भवान्विस्तरेणेमां पुनराख्यातुमर्हति
003c	न हि तृप्यामि पूर्वेषां शृण्वानश्चरितं महत्
004a	न तत्कारणमल्पं हि धर्मज्ञा यत्र पाण्डवाः
004c	अवध्यान्सर्वशो जघ्नुः प्रशस्यन्ते च मानवैः
005a	किमर्थं ते नरव्याघ्राः शक्ताः सन्तो ह्यनागसः
005c	प्रयुज्यमानान्सङ्क्लेशान्क्षान्तवन्तो दुरात्मनाम्
006a	कथं नागायुतप्राणो बाहुशाली वृकोदरः
006c	परिक्लिश्यन्नपि क्रोधं धृतवान्वै द्विजोत्तम
007a	कथं सा द्रौपदी कृष्णा क्लिश्यमाना दुरात्मभिः
007c	शक्ता सती धार्तराष्ट्रान्नादहद्घोरचक्षुषा
008a	कथं व्यतिक्रमन्द्यूते पार्थौ माद्रीसुतौ तथा
008c	अनुव्रजन्नरव्याघ्रं वञ्च्यमानं दुरात्मभिः
009a	कथं धर्मभृतां श्रेष्ठः सुतो धर्मस्य धर्मवित्
009c	अनर्हः परमं क्लेशं सोढवान्स युधिष्ठिरः
010a	कथं च बहुलाः सेनाः पाण्डवः कृष्णसारथिः
010c	अस्यन्नेकोऽनयत्सर्वाः पितृलोकं धनञ्जयः
011a	एतदाचक्ष्व मे सर्वं यथावृत्तं तपोधन
011c	यद्यच्च कृतवन्तस्ते तत्र तत्र महारथाः
012 	वैशम्पायन उवाच
012a	महर्षेः सर्वलोकेषु पूजितस्य महात्मनः
012c	प्रवक्ष्यामि मतं कृत्स्नं व्यासस्यामिततेजसः
013a	इदं शतसहस्रं हि श्लोकानां पुण्यकर्मणाम्
013c	सत्यवत्यात्मजेनेह व्याख्यातममितौजसा
014a	य इदं श्रावयेद्विद्वान्यश्चेदं शृणुयान्नरः
014c	ते ब्रह्मणः स्थानमेत्य प्राप्नुयुर्देवतुल्यताम्
015a	इदं हि वेदैः समितं पवित्रमपि चोत्तमम्
015c	श्राव्याणामुत्तमं चेदं पुराणमृषिसंस्तुतम्
016a	अस्मिन्नर्थश्च धर्मश्च निखिलेनोपदिश्यते
016c	इतिहासे महापुण्ये बुद्धिश्च परिनैष्ठिकी
017a	अक्षुद्रान्दानशीलांश्च सत्यशीलाननास्तिकान्
017c	कार्ष्णं वेदमिमं विद्वाञ्श्रावयित्वार्थमश्नुते
018a	भ्रूणहत्याकृतं चापि पापं जह्यादसंशयम्
018c	इतिहासमिमं श्रुत्वा पुरुषोऽपि सुदारुणः
019a	जयो नामेतिहासोऽयं श्रोतव्यो विजिगीषुणा
019c	महीं विजयते सर्वां शत्रूंश्चापि पराजयेत्
020a	इदं पुंसवनं श्रेष्ठमिदं स्वस्त्ययनं महत्
020c	महिषीयुवराजाभ्यां श्रोतव्यं बहुशस्तथा
021a	अर्थशास्त्रमिदं पुण्यं धर्मशास्त्रमिदं परम्
021c	मोक्षशास्त्रमिदं प्रोक्तं व्यासेनामितबुद्धिना
022a	सम्प्रत्याचक्षते चैव आख्यास्यन्ति तथापरे
022c	पुत्राः शुश्रूषवः सन्ति प्रेष्याश्च प्रियकारिणः
023a	शरीरेण कृतं पापं वाचा च मनसैव च
023c	सर्वं तत्त्यजति क्षिप्रमिदं शृण्वन्नरः सदा
024a	भारतानां महज्जन्म शृण्वतामनसूयताम्
024c	नास्ति व्याधिभयं तेषां परलोकभयं कुतः
025a	धन्यं यशस्यमायुष्यं स्वर्ग्यं पुण्यं तथैव च
025c	कृष्णद्वैपायनेनेदं कृतं पुण्यचिकीर्षुणा
026a	कीर्तिं प्रथयता लोके पाण्डवानां महात्मनाम्
026c	अन्येषां क्षत्रियाणां च भूरिद्रविणतेजसाम्
027a	यथा समुद्रो भगवान्यथा च हिमवान्गिरिः
027c	ख्यातावुभौ रत्ननिधी तथा भारतमुच्यते
028a	य इदं श्रावयेद्विद्वान्ब्राह्मणानिह पर्वसु
028c	धूतपाप्मा जितस्वर्गो ब्रह्मभूयं स गच्छति
029a	यश्चेदं श्रावयेच्छ्राद्धे ब्राह्मणान्पादमन्ततः
029c	अक्षय्यं तस्य तच्छ्राद्धमुपतिष्ठेत्पितॄनपि
030a	अह्ना यदेनश्चाज्ञानात्प्रकरोति नरश्चरन्
030c	तन्महाभारताख्यानं श्रुत्वैव प्रविलीयते
031a	भारतानां महज्जन्म महाभारतमुच्यते
031c	निरुक्तमस्य यो वेद सर्वपापैः प्रमुच्यते
032a	त्रिभिर्वर्षैः सदोत्थायी कृष्णद्वैपायनो मुनिः
032c	महाभारतमाख्यानं कृतवानिदमुत्तमम्
033a	धर्मे चार्थे च कामे च मोक्षे च भरतर्षभ
033c	यदिहास्ति तदन्यत्र यन्नेहास्ति न तत्क्वचित्
