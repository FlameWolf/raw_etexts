BR0106055001 	जनमेजय उवाच
BR0106055001a	कथितं वै समासेन त्वया सर्वं द्विजोत्तम
BR0106055001c	महाभारतमाख्यानं कुरूणां चरितं महत्
BR0106055002a	कथां त्वनघ चित्रार्थामिमां कथयति त्वयि
BR0106055002c	विस्तरश्रवणे जातं कौतूहलमतीव मे
BR0106055003a	स भवान्विस्तरेणेमां पुनराख्यातुमर्हति
BR0106055003c	न हि तृप्यामि पूर्वेषां शृण्वानश्चरितं महत्
BR0106055004a	न तत्कारणमल्पं हि धर्मज्ञा यत्र पाण्डवाः
BR0106055004c	अवध्यान्सर्वशो जघ्नुः प्रशस्यन्ते च मानवैः
BR0106055005a	किमर्थं ते नरव्याघ्राः शक्ताः सन्तो ह्यनागसः
BR0106055005c	प्रयुज्यमानान्सङ्क्लेशान्क्षान्तवन्तो दुरात्मनाम्
BR0106055006a	कथं नागायुतप्राणो बाहुशाली वृकोदरः
BR0106055006c	परिक्लिश्यन्नपि क्रोधं धृतवान्वै द्विजोत्तम
BR0106055007a	कथं सा द्रौपदी कृष्णा क्लिश्यमाना दुरात्मभिः
BR0106055007c	शक्ता सती धार्तराष्ट्रान्नादहद्घोरचक्षुषा
BR0106055008a	कथं व्यतिक्रमन्द्यूते पार्थौ माद्रीसुतौ तथा
BR0106055008c	अनुव्रजन्नरव्याघ्रं वञ्च्यमानं दुरात्मभिः
BR0106055009a	कथं धर्मभृतां श्रेष्ठः सुतो धर्मस्य धर्मवित्
BR0106055009c	अनर्हः परमं क्लेशं सोढवान्स युधिष्ठिरः
BR0106055010a	कथं च बहुलाः सेनाः पाण्डवः कृष्णसारथिः
BR0106055010c	अस्यन्नेकोऽनयत्सर्वाः पितृलोकं धनञ्जयः
BR0106055011a	एतदाचक्ष्व मे सर्वं यथावृत्तं तपोधन
BR0106055011c	यद्यच्च कृतवन्तस्ते तत्र तत्र महारथाः
BR0106055012 	वैशम्पायन उवाच
BR0106055012a	महर्षेः सर्वलोकेषु पूजितस्य महात्मनः
BR0106055012c	प्रवक्ष्यामि मतं कृत्स्नं व्यासस्यामिततेजसः
BR0106055013a	इदं शतसहस्रं हि श्लोकानां पुण्यकर्मणाम्
BR0106055013c	सत्यवत्यात्मजेनेह व्याख्यातममितौजसा
BR0106055014a	य इदं श्रावयेद्विद्वान्यश्चेदं शृणुयान्नरः
BR0106055014c	ते ब्रह्मणः स्थानमेत्य प्राप्नुयुर्देवतुल्यताम्
BR0106055015a	इदं हि वेदैः समितं पवित्रमपि चोत्तमम्
BR0106055015c	श्राव्याणामुत्तमं चेदं पुराणमृषिसंस्तुतम्
BR0106055016a	अस्मिन्नर्थश्च धर्मश्च निखिलेनोपदिश्यते
BR0106055016c	इतिहासे महापुण्ये बुद्धिश्च परिनैष्ठिकी
BR0106055017a	अक्षुद्रान्दानशीलांश्च सत्यशीलाननास्तिकान्
BR0106055017c	कार्ष्णं वेदमिमं विद्वाञ्श्रावयित्वार्थमश्नुते
BR0106055018a	भ्रूणहत्याकृतं चापि पापं जह्यादसंशयम्
BR0106055018c	इतिहासमिमं श्रुत्वा पुरुषोऽपि सुदारुणः
BR0106055019a	जयो नामेतिहासोऽयं श्रोतव्यो विजिगीषुणा
BR0106055019c	महीं विजयते सर्वां शत्रूंश्चापि पराजयेत्
BR0106055020a	इदं पुंसवनं श्रेष्ठमिदं स्वस्त्ययनं महत्
BR0106055020c	महिषीयुवराजाभ्यां श्रोतव्यं बहुशस्तथा
BR0106055021a	अर्थशास्त्रमिदं पुण्यं धर्मशास्त्रमिदं परम्
BR0106055021c	मोक्षशास्त्रमिदं प्रोक्तं व्यासेनामितबुद्धिना
BR0106055022a	सम्प्रत्याचक्षते चैव आख्यास्यन्ति तथापरे
BR0106055022c	पुत्राः शुश्रूषवः सन्ति प्रेष्याश्च प्रियकारिणः
BR0106055023a	शरीरेण कृतं पापं वाचा च मनसैव च
BR0106055023c	सर्वं तत्त्यजति क्षिप्रमिदं शृण्वन्नरः सदा
BR0106055024a	भारतानां महज्जन्म शृण्वतामनसूयताम्
BR0106055024c	नास्ति व्याधिभयं तेषां परलोकभयं कुतः
BR0106055025a	धन्यं यशस्यमायुष्यं स्वर्ग्यं पुण्यं तथैव च
BR0106055025c	कृष्णद्वैपायनेनेदं कृतं पुण्यचिकीर्षुणा
BR0106055026a	कीर्तिं प्रथयता लोके पाण्डवानां महात्मनाम्
BR0106055026c	अन्येषां क्षत्रियाणां च भूरिद्रविणतेजसाम्
BR0106055027a	यथा समुद्रो भगवान्यथा च हिमवान्गिरिः
BR0106055027c	ख्यातावुभौ रत्ननिधी तथा भारतमुच्यते
BR0106055028a	य इदं श्रावयेद्विद्वान्ब्राह्मणानिह पर्वसु
BR0106055028c	धूतपाप्मा जितस्वर्गो ब्रह्मभूयं स गच्छति
BR0106055029a	यश्चेदं श्रावयेच्छ्राद्धे ब्राह्मणान्पादमन्ततः
BR0106055029c	अक्षय्यं तस्य तच्छ्राद्धमुपतिष्ठेत्पितॄनपि
BR0106055030a	अह्ना यदेनश्चाज्ञानात्प्रकरोति नरश्चरन्
BR0106055030c	तन्महाभारताख्यानं श्रुत्वैव प्रविलीयते
BR0106055031a	भारतानां महज्जन्म महाभारतमुच्यते
BR0106055031c	निरुक्तमस्य यो वेद सर्वपापैः प्रमुच्यते
BR0106055032a	त्रिभिर्वर्षैः सदोत्थायी कृष्णद्वैपायनो मुनिः
BR0106055032c	महाभारतमाख्यानं कृतवानिदमुत्तमम्
BR0106055033a	धर्मे चार्थे च कामे च मोक्षे च भरतर्षभ
BR0106055033c	यदिहास्ति तदन्यत्र यन्नेहास्ति न तत्क्वचित्
