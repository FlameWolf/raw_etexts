BR0116203001	नारद उवाच
BR0116203001a	ततो देवर्षयः सर्वे सिद्धाश्च परमर्षयः
BR0116203001c	जग्मुस्तदा परामार्तिं दृष्ट्वा तत्कदनं महत्
BR0116203002a	तेऽभिजग्मुर्जितक्रोधा जितात्मानो जितेन्द्रियाः
BR0116203002c	पितामहस्य भवनं जगतः कृपया तदा
BR0116203003a	ततो ददृशुरासीनं सह देवैः पितामहम्
BR0116203003c	सिद्धैर्ब्रह्मर्षिभिश्चैव समन्तात्परिवारितम्
BR0116203004a	तत्र देवो महादेवस्तत्राग्निर्वायुना सह
BR0116203004c	चन्द्रादित्यौ च धर्मश्च परमेष्ठी तथा बुधः
BR0116203005a	वैखानसा वालखिल्या वानप्रस्था मरीचिपाः
BR0116203005c	अजाश्चैवाविमूढाश्च तेजोगर्भास्तपस्विनः
BR0116203005e	ऋषयः सर्व एवैते पितामहमुपासते
BR0116203006a	ततोऽभिगम्य सहिताः सर्व एव महर्षयः
BR0116203006c	सुन्दोपसुन्दयोः कर्म सर्वमेव शशंसिरे
BR0116203007a	यथाकृतं यथा चैव कृतं येन क्रमेण च
BR0116203007c	न्यवेदयंस्ततः सर्वमखिलेन पितामहे
BR0116203008a	ततो देवगणाः सर्वे ते चैव परमर्षयः
BR0116203008c	तमेवार्थं पुरस्कृत्य पितामहमचोदयन्
BR0116203009a	ततः पितामहः श्रुत्वा सर्वेषां तद्वचस्तदा
BR0116203009c	मुहूर्तमिव सञ्चिन्त्य कर्तव्यस्य विनिश्चयम्
BR0116203010a	तयोर्वधं समुद्दिश्य विश्वकर्माणमाह्वयत्
BR0116203010c	दृष्ट्वा च विश्वकर्माणं व्यादिदेश पितामहः
BR0116203010e	सृज्यतां प्रार्थनीयेह प्रमदेति महातपाः
BR0116203011a	पितामहं नमस्कृत्य तद्वाक्यमभिनन्द्य च
BR0116203011c	निर्ममे योषितं दिव्यां चिन्तयित्वा प्रयत्नतः
BR0116203012a	त्रिषु लोकेषु यत्किञ्चिद्भूतं स्थावरजङ्गमम्
BR0116203012c	समानयद्दर्शनीयं तत्तद्यत्नात्ततस्ततः
BR0116203013a	कोटिशश्चापि रत्नानि तस्या गात्रे न्यवेशयत्
BR0116203013c	तां रत्नसङ्घातमयीमसृजद्देवरूपिणीम्
BR0116203014a	सा प्रयत्नेन महता निर्मिता विश्वकर्मणा
BR0116203014c	त्रिषु लोकेषु नारीणां रूपेणाप्रतिमाभवत्
BR0116203015a	न तस्याः सूक्ष्ममप्यस्ति यद्गात्रे रूपसम्पदा
BR0116203015c	न युक्तं यत्र वा दृष्टिर्न सज्जति निरीक्षताम्
BR0116203016a	सा विग्रहवतीव श्रीः कान्तरूपा वपुष्मती
BR0116203016c	जहार सर्वभूतानां चक्षूंषि च मनांसि च
BR0116203017a	तिलं तिलं समानीय रत्नानां यद्विनिर्मिता
BR0116203017c	तिलोत्तमेत्यतस्तस्या नाम चक्रे पितामहः
BR0116203018	पितामह उवाच
BR0116203018a	गच्छ सुन्दोपसुन्दाभ्यामसुराभ्यां तिलोत्तमे
BR0116203018c	प्रार्थनीयेन रूपेण कुरु भद्रे प्रलोभनम्
BR0116203019a	त्वत्कृते दर्शनादेव रूपसम्पत्कृतेन वै
BR0116203019c	विरोधः स्याद्यथा ताभ्यामन्योन्येन तथा कुरु
BR0116203020	नारद उवाच
BR0116203020a	सा तथेति प्रतिज्ञाय नमस्कृत्य पितामहम्
BR0116203020c	चकार मण्डलं तत्र विबुधानां प्रदक्षिणम्
BR0116203021a	प्राङ्मुखो भगवानास्ते दक्षिणेन महेश्वरः
BR0116203021c	देवाश्चैवोत्तरेणासन्सर्वतस्त्वृषयोऽभवन्
BR0116203022a	कुर्वन्त्या तु तया तत्र मण्डलं तत्प्रदक्षिणम्
BR0116203022c	इन्द्रः स्थाणुश्च भगवान्धैर्येण प्रत्यवस्थितौ
BR0116203023a	द्रष्टुकामस्य चात्यर्थं गतायाः पार्श्वतस्तदा
BR0116203023c	अन्यदञ्चितपक्ष्मान्तं दक्षिणं निःसृतं मुखम्
BR0116203024a	पृष्ठतः परिवर्तन्त्याः पश्चिमं निःसृतं मुखम्
BR0116203024c	गतायाश्चोत्तरं पार्श्वमुत्तरं निःसृतं मुखम्
BR0116203025a	महेन्द्रस्यापि नेत्राणां पार्श्वतः पृष्ठतोऽग्रतः
BR0116203025c	रक्तान्तानां विशालानां सहस्रं सर्वतोऽभवत्
BR0116203026a	एवं चतुर्मुखः स्थाणुर्महादेवोऽभवत्पुरा
BR0116203026c	तथा सहस्रनेत्रश्च बभूव बलसूदनः
BR0116203027a	तथा देवनिकायानामृषीणां चैव सर्वशः
BR0116203027c	मुखान्यभिप्रवर्तन्ते येन याति तिलोत्तमा
BR0116203028a	तस्या गात्रे निपतिता तेषां दृष्टिर्महात्मनाम्
BR0116203028c	सर्वेषामेव भूयिष्ठमृते देवं पितामहम्
BR0116203029a	गच्छन्त्यास्तु तदा देवाः सर्वे च परमर्षयः
BR0116203029c	कृतमित्येव तत्कार्यं मेनिरे रूपसंपदा
BR0116203030a	तिलोत्तमायां तु तदा गतायां लोकभावनः
BR0116203030c	सर्वान्विसर्जयामास देवानृषिगणांश्च तान्
