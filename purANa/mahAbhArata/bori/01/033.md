001 	सूत उवाच
001a	मातुः सकाशात्तं शापं श्रुत्वा पन्नगसत्तमः
001c	वासुकिश्चिन्तयामास शापोऽयं न भवेत्कथम्
002a	ततः स मन्त्रयामास भ्रातृभिः सह सर्वशः
002c	ऐरावतप्रभृतिभिर्ये स्म धर्मपरायणाः
003 	वासुकिरुवाच
003a	अयं शापो यथोद्दिष्टो विदितं वस्तथानघाः
003c	तस्य शापस्य मोक्षार्थं मन्त्रयित्वा यतामहे
004a	सर्वेषामेव शापानां प्रतिघातो हि विद्यते
004c	न तु मात्राभिशप्तानां मोक्षो विद्येत पन्नगाः
005a	अव्ययस्याप्रमेयस्य सत्यस्य च तथाग्रतः
005c	शप्ता इत्येव मे श्रुत्वा जायते हृदि वेपथुः
006a	नूनं सर्वविनाशोऽयमस्माकं समुदाहृतः
006c	न ह्येनां सोऽव्ययो देवः शपन्तीं प्रत्यषेधयत्
007a	तस्मात्सम्मन्त्रयामोऽत्र भुजगानामनामयम्
007c	यथा भवेत सर्वेषां मा नः कालोऽत्यगादयम्
008a	अपि मन्त्रयमाणा हि हेतुं पश्याम मोक्षणे
008c	यथा नष्टं पुरा देवा गूढमग्निं गुहागतम्
009a	यथा स यज्ञो न भवेद्यथा वापि पराभवेत्
009c	जनमेजयस्य सर्पाणां विनाशकरणाय हि
010 	सूत उवाच
010a	तथेत्युक्त्वा तु ते सर्वे काद्रवेयाः समागताः
010c	समयं चक्रिरे तत्र मन्त्रबुद्धिविशारदाः
011a	एके तत्राब्रुवन्नागा वयं भूत्वा द्विजर्षभाः
011c	जनमेजयं तं भिक्षामो यज्ञस्ते न भवेदिति
012a	अपरे त्वब्रुवन्नागास्तत्र पण्डितमानिनः
012c	मन्त्रिणोऽस्य वयं सर्वे भविष्यामः सुसम्मताः
013a	स नः प्रक्ष्यति सर्वेषु कार्येष्वर्थविनिश्चयम्
013c	तत्र बुद्धिं प्रवक्ष्यामो यथा यज्ञो निवर्तते
014a	स नो बहुमतान्राजा बुद्ध्वा बुद्धिमतां वरः
014c	यज्ञार्थं प्रक्ष्यति व्यक्तं नेति वक्ष्यामहे वयम्
015a	दर्शयन्तो बहून्दोषान्प्रेत्य चेह च दारुणान्
015c	हेतुभिः कारणैश्चैव यथा यज्ञो भवेन्न सः
016a	अथवा य उपाध्यायः क्रतौ तस्मिन्भविष्यति
016c	सर्पसत्रविधानज्ञो राजकार्यहिते रतः
017a	तं गत्वा दशतां कश्चिद्भुजगः स मरिष्यति
017c	तस्मिन्हते यज्ञकरे क्रतुः स न भविष्यति
018a	ये चान्ये सर्पसत्रज्ञा भविष्यन्त्यस्य ऋत्विजः
018c	तांश्च सर्वान्दशिष्यामः कृतमेवं भविष्यति
019a	तत्रापरेऽमन्त्रयन्त धर्मात्मानो भुजङ्गमाः
019c	अबुद्धिरेषा युष्माकं ब्रह्महत्या न शोभना
020a	सम्यक्सद्धर्ममूला हि व्यसने शान्तिरुत्तमा
020c	अधर्मोत्तरता नाम कृत्स्नं व्यापादयेज्जगत्
021a	अपरे त्वब्रुवन्नागाः समिद्धं जातवेदसम्
021c	वर्षैर्निर्वापयिष्यामो मेघा भूत्वा सविद्युतः
022a	स्रुग्भाण्डं निशि गत्वा वा अपरे भुजगोत्तमाः
022c	प्रमत्तानां हरन्त्वाशु विघ्न एवं भविष्यति
023a	यज्ञे वा भुजगास्तस्मिञ्शतशोऽथ सहस्रशः
023c	जनं दशन्तु वै सर्वमेवं त्रासो भविष्यति
024a	अथवा संस्कृतं भोज्यं दूषयन्तु भुजङ्गमाः
024c	स्वेन मूत्रपुरीषेण सर्वभोज्यविनाशिना
025a	अपरे त्वब्रुवंस्तत्र ऋत्विजोऽस्य भवामहे
025c	यज्ञविघ्नं करिष्यामो दीयतां दक्षिणा इति
025e	वश्यतां च गतोऽसौ नः करिष्यति यथेप्षितम्
026a	अपरे त्वब्रुवंस्तत्र जले प्रक्रीडितं नृपम्
026c	गृहमानीय बध्नीमः क्रतुरेवं भवेन्न सः
027a	अपरे त्वब्रुवंस्तत्र नागाः सुकृतकारिणः
027c	दशामैनं प्रगृह्याशु कृतमेवं भविष्यति
027e	छिन्नं मूलमनर्थानां मृते तस्मिन्भविष्यति
028a	एषा वै नैष्ठिकी बुद्धिः सर्वेषामेव सम्मता
028c	यथा वा मन्यसे राजंस्तत्क्षिप्रं संविधीयताम्
029a	इत्युक्त्वा समुदैक्षन्त वासुकिं पन्नगेश्वरम्
029c	वासुकिश्चापि सञ्चिन्त्य तानुवाच भुजङ्गमान्
030a	नैषा वो नैष्ठिकी बुद्धिर्मता कर्तुं भुजङ्गमाः
030c	सर्वेषामेव मे बुद्धिः पन्नगानां न रोचते
031a	किं त्वत्र संविधातव्यं भवतां यद्भवेद्धितम्
031c	अनेनाहं भृशं तप्ये गुणदोषौ मदाश्रयौ
