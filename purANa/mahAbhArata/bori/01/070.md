001	वैशम्पायन उवाच
001a	प्रजापतेस्तु दक्षस्य मनोर्वैवस्वतस्य च
001c	भरतस्य कुरोः पूरोरजमीढस्य चान्वये
002a	यादवानामिमं वंशं पौरवाणां च सर्वशः
002c	तथैव भारतानां च पुण्यं स्वस्त्ययनं महत्
002e	धन्यं यशस्यमायुष्यं कीर्तयिष्यामि तेऽनघ
003a	तेजोभिरुदिताः सर्वे महर्षिसमतेजसः
003c	दश प्रचेतसः पुत्राः सन्तः पूर्वजनाः स्मृताः
003e	मेघजेनाग्निना ये ते पूर्वं दग्धा महौजसः
004a	तेभ्यः प्राचेतसो जज्ञे दक्षो दक्षादिमाः प्रजाः
004c	सम्भूताः पुरुषव्याघ्र स हि लोकपितामहः
005a	वीरिण्या सह सङ्गम्य दक्षः प्राचेतसो मुनिः
005c	आत्मतुल्यानजनयत्सहस्रं संशितव्रतान्
006a	सहस्रसङ्ख्यान्समितान्सुतान्दक्षस्य नारदः
006c	मोक्षमध्यापयामास साङ्ख्यज्ञानमनुत्तमम्
007a	ततः पञ्चाशतं कन्याः पुत्रिका अभिसन्दधे
007c	प्रजापतिः प्रजा दक्षः सिसृक्षुर्जनमेजय
008a	ददौ स दश धर्माय कश्यपाय त्रयोदश
008c	कालस्य नयने युक्ताः सप्तविंशतिमिन्दवे
009a	त्रयोदशानां पत्नीनां या तु दाक्षायणी वरा
009c	मारीचः कश्यपस्तस्यामादित्यान्समजीजनत्
009e	इन्द्रादीन्वीर्यसम्पन्नान्विवस्वन्तमथापि च
010a	विवस्वतः सुतो जज्ञे यमो वैवस्वतः प्रभुः
010c	मार्तण्डश्च यमस्यापि पुत्रो राजन्नजायत
011a	मार्तण्डस्य मनुर्धीमानजायत सुतः प्रभुः
011c	मनोर्वंशो मानवानां ततोऽयं प्रथितोऽभवत्
011e	ब्रह्मक्षत्रादयस्तस्मान्मनोर्जातास्तु मानवाः
012a	तत्राभवत्तदा राजन्ब्रह्म क्षत्रेण सङ्गतम्
012c	ब्राह्मणा मानवास्तेषां साङ्गं वेदमदीधरन्
013a	वेनं धृष्णुं नरिष्यन्तं नाभागेक्ष्वाकुमेव च
013c	करूषमथ शर्यातिं तथैवात्राष्टमीमिलाम्
014a	पृषध्रनवमानाहुः क्षत्रधर्मपरायणान्
014c	नाभागारिष्टदशमान्मनोः पुत्रान्महाबलान्
015a	पञ्चाशतं मनोः पुत्रास्तथैवान्येऽभवन्क्षितौ
015c	अन्योन्यभेदात्ते सर्वे विनेशुरिति नः श्रुतम्
016a	पुरूरवास्ततो विद्वानिलायां समपद्यत
016c	सा वै तस्याभवन्माता पिता चेति हि नः श्रुतम्
017a	त्रयोदश समुद्रस्य द्वीपानश्नन्पुरूरवाः
017c	अमानुषैर्वृतः सत्त्वैर्मानुषः सन्महायशाः
018a	विप्रैः स विग्रहं चक्रे वीर्योन्मत्तः पुरूरवाः
018c	जहार च स विप्राणां रत्नान्युत्क्रोशतामपि
019a	सनत्कुमारस्तं राजन्ब्रह्मलोकादुपेत्य ह
019c	अनुदर्शयां ततश्चक्रे प्रत्यगृह्णान्न चाप्यसौ
020a	ततो महर्षिभिः क्रुद्धैः शप्तः सद्यो व्यनश्यत
020c	लोभान्वितो मदबलान्नष्टसञ्ज्ञो नराधिपः
021a	स हि गन्धर्वलोकस्थ उर्वश्या सहितो विराट्
021c	आनिनाय क्रियार्थेऽग्नीन्यथावद्विहितांस्त्रिधा
022a	षट्पुत्रा जज्ञिरेऽथैलादायुर्धीमानमावसुः
022c	दृढायुश्च वनायुश्च श्रुतायुश्चोर्वशीसुताः
023a	नहुषं वृद्धशर्माणं रजिं रम्भमनेनसम्
023c	स्वर्भानवीसुतानेतानायोः पुत्रान्प्रचक्षते
024a	आयुषो नहुषः पुत्रो धीमान्सत्यपराक्रमः
024c	राज्यं शशास सुमहद्धर्मेण पृथिवीपतिः
025a	पितॄन्देवानृषीन्विप्रान्गन्धर्वोरगराक्षसान्
025c	नहुषः पालयामास ब्रह्मक्षत्रमथो विशः
026a	स हत्वा दस्युसङ्घातानृषीन्करमदापयत्
026c	पशुवच्चैव तान्पृष्ठे वाहयामास वीर्यवान्
027a	कारयामास चेन्द्रत्वमभिभूय दिवौकसः
027c	तेजसा तपसा चैव विक्रमेणौजसा तथा
028a	यतिं ययातिं संयातिमायातिं पाञ्चमुद्धवम्
028c	नहुषो जनयामास षट्पुत्रान्प्रियवाससि
029a	ययातिर्नाहुषः सम्राडासीत्सत्यपराक्रमः
029c	स पालयामास महीमीजे च विविधैः सवैः
030a	अतिशक्त्या पितॄनर्चन्देवांश्च प्रयतः सदा
030c	अन्वगृह्णात्प्रजाः सर्वा ययातिरपराजितः
031a	तस्य पुत्रा महेष्वासाः सर्वैः समुदिता गुणैः
031c	देवयान्यां महाराज शर्मिष्ठायां च जज्ञिरे
032a	देवयान्यामजायेतां यदुस्तुर्वसुरेव च
032c	द्रुह्युश्चानुश्च पूरुश्च शर्मिष्ठायां प्रजज्ञिरे
033a	स शाश्वतीः समा राजन्प्रजा धर्मेण पालयन्
033c	जरामार्छन्महाघोरां नाहुषो रूपनाशिनीम्
034a	जराभिभूतः पुत्रान्स राजा वचनमब्रवीत्
034c	यदुं पूरुं तुर्वसुं च द्रुह्युं चानुं च भारत
035a	यौवनेन चरन्कामान्युवा युवतिभिः सह
035c	विहर्तुमहमिच्छामि साह्यं कुरुत पुत्रकाः
036a	तं पुत्रो देवयानेयः पूर्वजो यदुरब्रवीत्
036c	किं कार्यं भवतः कार्यमस्माभिर्यौवनेन च
037a	ययातिरब्रवीत्तं वै जरा मे प्रतिगृह्यताम्
037c	यौवनेन त्वदीयेन चरेयं विषयानहम्
038a	यजतो दीर्घसत्रैर्मे शापाच्चोशनसो मुनेः
038c	कामार्थः परिहीणो मे तप्येऽहं तेन पुत्रकाः
039a	मामकेन शरीरेण राज्यमेकः प्रशास्तु वः
039c	अहं तन्वाभिनवया युवा कामानवाप्नुयाम्
040a	न ते तस्य प्रत्यगृह्णन्यदुप्रभृतयो जराम्
040c	तमब्रवीत्ततः पूरुः कनीयान्सत्यविक्रमः
041a	राजंश्चराभिनवया तन्वा यौवनगोचरः
041c	अहं जरां समास्थाय राज्ये स्थास्यामि तेऽऽज्ञया
042a	एवमुक्तः स राजर्षिस्तपोवीर्यसमाश्रयात्
042c	सञ्चारयामास जरां तदा पुत्रे महात्मनि
043a	पौरवेणाथ वयसा राजा यौवनमास्थितः
043c	यायातेनापि वयसा राज्यं पूरुरकारयत्
044a	ततो वर्षसहस्रान्ते ययातिरपराजितः
044c	अतृप्त एव कामानां पूरुं पुत्रमुवाच ह
045a	त्वया दायादवानस्मि त्वं मे वंशकरः सुतः
045c	पौरवो वंश इति ते ख्यातिं लोके गमिष्यति
046a	ततः स नृपशार्दूलः पूरुं राज्येऽभिषिच्य च
046c	कालेन महता पश्चात्कालधर्ममुपेयिवान्
