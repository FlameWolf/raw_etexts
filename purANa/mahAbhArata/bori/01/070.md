BR0107070001	वैशम्पायन उवाच
BR0107070001a	प्रजापतेस्तु दक्षस्य मनोर्वैवस्वतस्य च
BR0107070001c	भरतस्य कुरोः पूरोरजमीढस्य चान्वये
BR0107070002a	यादवानामिमं वंशं पौरवाणां च सर्वशः
BR0107070002c	तथैव भारतानां च पुण्यं स्वस्त्ययनं महत्
BR0107070002e	धन्यं यशस्यमायुष्यं कीर्तयिष्यामि तेऽनघ
BR0107070003a	तेजोभिरुदिताः सर्वे महर्षिसमतेजसः
BR0107070003c	दश प्रचेतसः पुत्राः सन्तः पूर्वजनाः स्मृताः
BR0107070003e	मेघजेनाग्निना ये ते पूर्वं दग्धा महौजसः
BR0107070004a	तेभ्यः प्राचेतसो जज्ञे दक्षो दक्षादिमाः प्रजाः
BR0107070004c	सम्भूताः पुरुषव्याघ्र स हि लोकपितामहः
BR0107070005a	वीरिण्या सह सङ्गम्य दक्षः प्राचेतसो मुनिः
BR0107070005c	आत्मतुल्यानजनयत्सहस्रं संशितव्रतान्
BR0107070006a	सहस्रसङ्ख्यान्समितान्सुतान्दक्षस्य नारदः
BR0107070006c	मोक्षमध्यापयामास साङ्ख्यज्ञानमनुत्तमम्
BR0107070007a	ततः पञ्चाशतं कन्याः पुत्रिका अभिसन्दधे
BR0107070007c	प्रजापतिः प्रजा दक्षः सिसृक्षुर्जनमेजय
BR0107070008a	ददौ स दश धर्माय कश्यपाय त्रयोदश
BR0107070008c	कालस्य नयने युक्ताः सप्तविंशतिमिन्दवे
BR0107070009a	त्रयोदशानां पत्नीनां या तु दाक्षायणी वरा
BR0107070009c	मारीचः कश्यपस्तस्यामादित्यान्समजीजनत्
BR0107070009e	इन्द्रादीन्वीर्यसम्पन्नान्विवस्वन्तमथापि च
BR0107070010a	विवस्वतः सुतो जज्ञे यमो वैवस्वतः प्रभुः
BR0107070010c	मार्तण्डश्च यमस्यापि पुत्रो राजन्नजायत
BR0107070011a	मार्तण्डस्य मनुर्धीमानजायत सुतः प्रभुः
BR0107070011c	मनोर्वंशो मानवानां ततोऽयं प्रथितोऽभवत्
BR0107070011e	ब्रह्मक्षत्रादयस्तस्मान्मनोर्जातास्तु मानवाः
BR0107070012a	तत्राभवत्तदा राजन्ब्रह्म क्षत्रेण सङ्गतम्
BR0107070012c	ब्राह्मणा मानवास्तेषां साङ्गं वेदमदीधरन्
BR0107070013a	वेनं धृष्णुं नरिष्यन्तं नाभागेक्ष्वाकुमेव च
BR0107070013c	करूषमथ शर्यातिं तथैवात्राष्टमीमिलाम्
BR0107070014a	पृषध्रनवमानाहुः क्षत्रधर्मपरायणान्
BR0107070014c	नाभागारिष्टदशमान्मनोः पुत्रान्महाबलान्
BR0107070015a	पञ्चाशतं मनोः पुत्रास्तथैवान्येऽभवन्क्षितौ
BR0107070015c	अन्योन्यभेदात्ते सर्वे विनेशुरिति नः श्रुतम्
BR0107070016a	पुरूरवास्ततो विद्वानिलायां समपद्यत
BR0107070016c	सा वै तस्याभवन्माता पिता चेति हि नः श्रुतम्
BR0107070017a	त्रयोदश समुद्रस्य द्वीपानश्नन्पुरूरवाः
BR0107070017c	अमानुषैर्वृतः सत्त्वैर्मानुषः सन्महायशाः
BR0107070018a	विप्रैः स विग्रहं चक्रे वीर्योन्मत्तः पुरूरवाः
BR0107070018c	जहार च स विप्राणां रत्नान्युत्क्रोशतामपि
BR0107070019a	सनत्कुमारस्तं राजन्ब्रह्मलोकादुपेत्य ह
BR0107070019c	अनुदर्शयां ततश्चक्रे प्रत्यगृह्णान्न चाप्यसौ
BR0107070020a	ततो महर्षिभिः क्रुद्धैः शप्तः सद्यो व्यनश्यत
BR0107070020c	लोभान्वितो मदबलान्नष्टसञ्ज्ञो नराधिपः
BR0107070021a	स हि गन्धर्वलोकस्थ उर्वश्या सहितो विराट्
BR0107070021c	आनिनाय क्रियार्थेऽग्नीन्यथावद्विहितांस्त्रिधा
BR0107070022a	षट्पुत्रा जज्ञिरेऽथैलादायुर्धीमानमावसुः
BR0107070022c	दृढायुश्च वनायुश्च श्रुतायुश्चोर्वशीसुताः
BR0107070023a	नहुषं वृद्धशर्माणं रजिं रम्भमनेनसम्
BR0107070023c	स्वर्भानवीसुतानेतानायोः पुत्रान्प्रचक्षते
BR0107070024a	आयुषो नहुषः पुत्रो धीमान्सत्यपराक्रमः
BR0107070024c	राज्यं शशास सुमहद्धर्मेण पृथिवीपतिः
BR0107070025a	पितॄन्देवानृषीन्विप्रान्गन्धर्वोरगराक्षसान्
BR0107070025c	नहुषः पालयामास ब्रह्मक्षत्रमथो विशः
BR0107070026a	स हत्वा दस्युसङ्घातानृषीन्करमदापयत्
BR0107070026c	पशुवच्चैव तान्पृष्ठे वाहयामास वीर्यवान्
BR0107070027a	कारयामास चेन्द्रत्वमभिभूय दिवौकसः
BR0107070027c	तेजसा तपसा चैव विक्रमेणौजसा तथा
BR0107070028a	यतिं ययातिं संयातिमायातिं पाञ्चमुद्धवम्
BR0107070028c	नहुषो जनयामास षट्पुत्रान्प्रियवाससि
BR0107070029a	ययातिर्नाहुषः सम्राडासीत्सत्यपराक्रमः
BR0107070029c	स पालयामास महीमीजे च विविधैः सवैः
BR0107070030a	अतिशक्त्या पितॄनर्चन्देवांश्च प्रयतः सदा
BR0107070030c	अन्वगृह्णात्प्रजाः सर्वा ययातिरपराजितः
BR0107070031a	तस्य पुत्रा महेष्वासाः सर्वैः समुदिता गुणैः
BR0107070031c	देवयान्यां महाराज शर्मिष्ठायां च जज्ञिरे
BR0107070032a	देवयान्यामजायेतां यदुस्तुर्वसुरेव च
BR0107070032c	द्रुह्युश्चानुश्च पूरुश्च शर्मिष्ठायां प्रजज्ञिरे
BR0107070033a	स शाश्वतीः समा राजन्प्रजा धर्मेण पालयन्
BR0107070033c	जरामार्छन्महाघोरां नाहुषो रूपनाशिनीम्
BR0107070034a	जराभिभूतः पुत्रान्स राजा वचनमब्रवीत्
BR0107070034c	यदुं पूरुं तुर्वसुं च द्रुह्युं चानुं च भारत
BR0107070035a	यौवनेन चरन्कामान्युवा युवतिभिः सह
BR0107070035c	विहर्तुमहमिच्छामि साह्यं कुरुत पुत्रकाः
BR0107070036a	तं पुत्रो देवयानेयः पूर्वजो यदुरब्रवीत्
BR0107070036c	किं कार्यं भवतः कार्यमस्माभिर्यौवनेन च
BR0107070037a	ययातिरब्रवीत्तं वै जरा मे प्रतिगृह्यताम्
BR0107070037c	यौवनेन त्वदीयेन चरेयं विषयानहम्
BR0107070038a	यजतो दीर्घसत्रैर्मे शापाच्चोशनसो मुनेः
BR0107070038c	कामार्थः परिहीणो मे तप्येऽहं तेन पुत्रकाः
BR0107070039a	मामकेन शरीरेण राज्यमेकः प्रशास्तु वः
BR0107070039c	अहं तन्वाभिनवया युवा कामानवाप्नुयाम्
BR0107070040a	न ते तस्य प्रत्यगृह्णन्यदुप्रभृतयो जराम्
BR0107070040c	तमब्रवीत्ततः पूरुः कनीयान्सत्यविक्रमः
BR0107070041a	राजंश्चराभिनवया तन्वा यौवनगोचरः
BR0107070041c	अहं जरां समास्थाय राज्ये स्थास्यामि तेऽऽज्ञया
BR0107070042a	एवमुक्तः स राजर्षिस्तपोवीर्यसमाश्रयात्
BR0107070042c	सञ्चारयामास जरां तदा पुत्रे महात्मनि
BR0107070043a	पौरवेणाथ वयसा राजा यौवनमास्थितः
BR0107070043c	यायातेनापि वयसा राज्यं पूरुरकारयत्
BR0107070044a	ततो वर्षसहस्रान्ते ययातिरपराजितः
BR0107070044c	अतृप्त एव कामानां पूरुं पुत्रमुवाच ह
BR0107070045a	त्वया दायादवानस्मि त्वं मे वंशकरः सुतः
BR0107070045c	पौरवो वंश इति ते ख्यातिं लोके गमिष्यति
BR0107070046a	ततः स नृपशार्दूलः पूरुं राज्येऽभिषिच्य च
BR0107070046c	कालेन महता पश्चात्कालधर्ममुपेयिवान्
