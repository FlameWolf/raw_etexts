001	वैशम्पायन उवाच
001a	तेन शब्देन वित्रस्तो जनस्तस्याथ रक्षसः
001c	निष्पपात गृहाद्राजन्सहैव परिचारिभिः
002a	तान्भीतान्विगतज्ञानान्भीमः प्रहरतां वरः
002c	सान्त्वयामास बलवान्समये च न्यवेशयत्
003a	न हिंस्या मानुषा भूयो युष्माभिरिह कर्हिचित्
003c	हिंसतां हि वधः शीघ्रमेवमेव भवेदिति
004a	तस्य तद्वचनं श्रुत्वा तानि रक्षांसि भारत
004c	एवमस्त्विति तं प्राहुर्जगृहुः समयं च तम्
005a	ततः प्रभृति रक्षांसि तत्र सौम्यानि भारत
005c	नगरे प्रत्यदृश्यन्त नरैर्नगरवासिभिः
006a	ततो भिमस्तमादाय गतासुं पुरुषादकम्
006c	द्वारदेशे विनिक्षिप्य जगामानुपलक्षितः
007a	ततः स भीमस्तं हत्वा गत्वा ब्राह्मणवेश्म तत्
007c	आचचक्षे यथावृत्तं राज्ञः सर्वमशेषतः
008a	ततो नरा विनिष्क्रान्ता नगरात्काल्यमेव तु
008c	ददृशुर्निहतं भूमौ राक्षसं रुधिरोक्षितम्
009a	तमद्रिकूटसदृशं विनिकीर्णं भयावहम्
009c	एकचक्रां ततो गत्वा प्रवृत्तिं प्रददुः परे
010a	ततः सहस्रशो राजन्नरा नगरवासिनः
010c	तत्राजग्मुर्बकं द्रष्टुं सस्त्रीवृद्धकुमारकाः
011a	ततस्ते विस्मिताः सर्वे कर्म दृष्ट्वातिमानुषम्
011c	दैवतान्यर्चयाञ्चक्रुः सर्व एव विशां पते
012a	ततः प्रगणयामासुः कस्य वारोऽद्य भोजने
012c	ज्ञात्वा चागम्य तं विप्रं पप्रच्छुः सर्व एव तत्
013a	एवं पृष्टस्तु बहुशो रक्षमाणश्च पाण्डवान्
013c	उवाच नागरान्सर्वानिदं विप्रर्षभस्तदा
014a	आज्ञापितं मामशने रुदन्तं सह बन्धुभिः
014c	ददर्श ब्राह्मणः कश्चिन्मन्त्रसिद्धो महाबलः
015a	परिपृच्छ्य स मां पूर्वं परिक्लेशं पुरस्य च
015c	अब्रवीद्ब्राह्मणश्रेष्ठ आश्वास्य प्रहसन्निव
016a	प्रापयिष्याम्यहं तस्मै इदमन्नं दुरात्मने
016c	मन्निमित्तं भयं चापि न कार्यमिति वीर्यवान्
017a	स तदन्नमुपादाय गतो बकवनं प्रति
017c	तेन नूनं भवेदेतत्कर्म लोकहितं कृतम्
018a	ततस्ते ब्राह्मणाः सर्वे क्षत्रियाश्च सुविस्मिताः
018c	वैश्याः शूद्राश्च मुदिताश्चक्रुर्ब्रह्ममहं तदा
019a	ततो जानपदाः सर्वे आजग्मुर्नगरं प्रति
019c	तदद्भुततमं द्रष्टुं पार्थास्तत्रैव चावसन्
