BR0105032001	शौनक उवाच
BR0105032001a	जाता वै भुजगास्तात वीर्यवन्तो दुरासदाः
BR0105032001c	शापं तं त्वथ विज्ञाय कृतवन्तो नु किं परम्
BR0105032002	सूत उवाच
BR0105032002a	तेषां तु भगवाञ्शेषस्त्यक्त्वा कद्रूं महायशाः
BR0105032002c	तपो विपुलमातस्थे वायुभक्षो यतव्रतः
BR0105032003a	गन्धमादनमासाद्य बदर्यां च तपोरतः
BR0105032003c	गोकर्णे पुष्करारण्ये तथा हिमवतस्तटे
BR0105032004a	तेषु तेषु च पुण्येषु तीर्थेष्वायतनेषु च
BR0105032004c	एकान्तशीली नियतः सततं विजितेन्द्रियः
BR0105032005a	तप्यमानं तपो घोरं तं ददर्श पितामहः
BR0105032005c	परिशुष्कमांसत्वक्स्नायुं जटाचीरधरं प्रभुम्
BR0105032006a	तमब्रवीत्सत्यधृतिं तप्यमानं पितामहः
BR0105032006c	किमिदं कुरुषे शेष प्रजानां स्वस्ति वै कुरु
BR0105032007a	त्वं हि तीव्रेण तपसा प्रजास्तापयसेऽनघ
BR0105032007c	ब्रूहि कामं च मे शेष यत्ते हृदि चिरं स्थितम्
BR0105032008	शेष उवाच
BR0105032008a	सोदर्या मम सर्वे हि भ्रातरो मन्दचेतसः
BR0105032008c	सह तैर्नोत्सहे वस्तुं तद्भवाननुमन्यताम्
BR0105032009a	अभ्यसूयन्ति सततं परस्परममित्रवत्
BR0105032009c	ततोऽहं तप आतिष्ठे नैतान्पश्येयमित्युत
BR0105032010a	न मर्षयन्ति सततं विनतां ससुतां च ते
BR0105032010c	अस्माकं चापरो भ्राता वैनतेयः पितामह
BR0105032011a	तं च द्विषन्ति तेऽत्यर्थं स चापि सुमहाबलः
BR0105032011c	वरप्रदानात्स पितुः कश्यपस्य महात्मनः
BR0105032012a	सोऽहं तपः समास्थाय मोक्ष्यामीदं कलेवरम्
BR0105032012c	कथं मे प्रेत्यभावेऽपि न तैः स्यात्सह सङ्गमः
BR0105032013	ब्रह्मोवाच
BR0105032013a	जानामि शेष सर्वेषां भ्रातॄणां ते विचेष्टितम्
BR0105032013c	मातुश्चाप्यपराधाद्वै भ्रातॄणां ते महद्भयम्
BR0105032014a	कृतोऽत्र परिहारश्च पूर्वमेव भुजङ्गम
BR0105032014c	भ्रातॄणां तव सर्वेषां न शोकं कर्तुमर्हसि
BR0105032015a	वृणीष्व च वरं मत्तः शेष यत्तेऽभिकाङ्क्षितम्
BR0105032015c	दित्सामि हि वरं तेऽद्य प्रीतिर्मे परमा त्वयि
BR0105032016a	दिष्ट्या च बुद्धिर्धर्मे ते निविष्टा पन्नगोत्तम
BR0105032016c	अतो भूयश्च ते बुद्धिर्धर्मे भवतु सुस्थिरा
BR0105032017	शेष उवाच
BR0105032017a	एष एव वरो मेऽद्य काङ्क्षितः प्रपितामह
BR0105032017c	धर्मे मे रमतां बुद्धिः शमे तपसि चेश्वर
BR0105032018	ब्रह्मोवाच
BR0105032018a	प्रीतोऽस्म्यनेन ते शेष दमेन प्रशमेन च
BR0105032018c	त्वया त्विदं वचः कार्यं मन्नियोगात्प्रजाहितम्
BR0105032019a	इमां महीं शैलवनोपपन्नां; ससागरां साकरपत्तनां च
BR0105032019c	त्वं शेष सम्यक्चलितां यथावत्सङ्गृह्य तिष्ठस्व यथाचला स्यात्
BR0105032020	शेष उवाच
BR0105032020a	यथाह देवो वरदः प्रजापतिर्महीपतिर्भूतपतिर्जगत्पतिः
BR0105032020c	तथा महीं धारयितास्मि निश्चलां; प्रयच्छ तां मे शिरसि प्रजापते
BR0105032021	ब्रह्मोवाच
BR0105032021a	अधो महीं गच्छ भुजङ्गमोत्तम; स्वयं तवैषा विवरं प्रदास्यति
BR0105032021c	इमां धरां धारयता त्वया हि मे; महत्प्रियं शेष कृतं भविष्यति
BR0105032022	सूत उवाच
BR0105032022a	तथेति कृत्वा विवरं प्रविश्य स; प्रभुर्भुवो भुजगवराग्रजः स्थितः
BR0105032022c	बिभर्ति देवीं शिरसा महीमिमां; समुद्रनेमिं परिगृह्य सर्वतः
BR0105032023	ब्रह्मोवाच
BR0105032023a	शेषोऽसि नागोत्तम धर्मदेवो; महीमिमां धारयसे यदेकः
BR0105032023c	अनन्तभोगः परिगृह्य सर्वां; यथाहमेवं बलभिद्यथा वा
BR0105032024	सूत उवाच
BR0105032024a	अधो भूमेर्वसत्येवं नागोऽनन्तः प्रतापवान्
BR0105032024c	धारयन्वसुधामेकः शासनाद्ब्रह्मणो विभुः
BR0105032025a	सुपर्णं च सखायं वै भगवानमरोत्तमः
BR0105032025c	प्रादादनन्ताय तदा वैनतेयं पितामहः
