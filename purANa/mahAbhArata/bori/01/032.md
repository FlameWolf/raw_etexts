001	शौनक उवाच
001a	जाता वै भुजगास्तात वीर्यवन्तो दुरासदाः
001c	शापं तं त्वथ विज्ञाय कृतवन्तो नु किं परम्
002	सूत उवाच
002a	तेषां तु भगवाञ्शेषस्त्यक्त्वा कद्रूं महायशाः
002c	तपो विपुलमातस्थे वायुभक्षो यतव्रतः
003a	गन्धमादनमासाद्य बदर्यां च तपोरतः
003c	गोकर्णे पुष्करारण्ये तथा हिमवतस्तटे
004a	तेषु तेषु च पुण्येषु तीर्थेष्वायतनेषु च
004c	एकान्तशीली नियतः सततं विजितेन्द्रियः
005a	तप्यमानं तपो घोरं तं ददर्श पितामहः
005c	परिशुष्कमांसत्वक्स्नायुं जटाचीरधरं प्रभुम्
006a	तमब्रवीत्सत्यधृतिं तप्यमानं पितामहः
006c	किमिदं कुरुषे शेष प्रजानां स्वस्ति वै कुरु
007a	त्वं हि तीव्रेण तपसा प्रजास्तापयसेऽनघ
007c	ब्रूहि कामं च मे शेष यत्ते हृदि चिरं स्थितम्
008	शेष उवाच
008a	सोदर्या मम सर्वे हि भ्रातरो मन्दचेतसः
008c	सह तैर्नोत्सहे वस्तुं तद्भवाननुमन्यताम्
009a	अभ्यसूयन्ति सततं परस्परममित्रवत्
009c	ततोऽहं तप आतिष्ठे नैतान्पश्येयमित्युत
010a	न मर्षयन्ति सततं विनतां ससुतां च ते
010c	अस्माकं चापरो भ्राता वैनतेयः पितामह
011a	तं च द्विषन्ति तेऽत्यर्थं स चापि सुमहाबलः
011c	वरप्रदानात्स पितुः कश्यपस्य महात्मनः
012a	सोऽहं तपः समास्थाय मोक्ष्यामीदं कलेवरम्
012c	कथं मे प्रेत्यभावेऽपि न तैः स्यात्सह सङ्गमः
013	ब्रह्मोवाच
013a	जानामि शेष सर्वेषां भ्रातॄणां ते विचेष्टितम्
013c	मातुश्चाप्यपराधाद्वै भ्रातॄणां ते महद्भयम्
014a	कृतोऽत्र परिहारश्च पूर्वमेव भुजङ्गम
014c	भ्रातॄणां तव सर्वेषां न शोकं कर्तुमर्हसि
015a	वृणीष्व च वरं मत्तः शेष यत्तेऽभिकाङ्क्षितम्
015c	दित्सामि हि वरं तेऽद्य प्रीतिर्मे परमा त्वयि
016a	दिष्ट्या च बुद्धिर्धर्मे ते निविष्टा पन्नगोत्तम
016c	अतो भूयश्च ते बुद्धिर्धर्मे भवतु सुस्थिरा
017	शेष उवाच
017a	एष एव वरो मेऽद्य काङ्क्षितः प्रपितामह
017c	धर्मे मे रमतां बुद्धिः शमे तपसि चेश्वर
018	ब्रह्मोवाच
018a	प्रीतोऽस्म्यनेन ते शेष दमेन प्रशमेन च
018c	त्वया त्विदं वचः कार्यं मन्नियोगात्प्रजाहितम्
019a	इमां महीं शैलवनोपपन्नां; ससागरां साकरपत्तनां च
019c	त्वं शेष सम्यक्चलितां यथावत्सङ्गृह्य तिष्ठस्व यथाचला स्यात्
020	शेष उवाच
020a	यथाह देवो वरदः प्रजापतिर्महीपतिर्भूतपतिर्जगत्पतिः
020c	तथा महीं धारयितास्मि निश्चलां; प्रयच्छ तां मे शिरसि प्रजापते
021	ब्रह्मोवाच
021a	अधो महीं गच्छ भुजङ्गमोत्तम; स्वयं तवैषा विवरं प्रदास्यति
021c	इमां धरां धारयता त्वया हि मे; महत्प्रियं शेष कृतं भविष्यति
022	सूत उवाच
022a	तथेति कृत्वा विवरं प्रविश्य स; प्रभुर्भुवो भुजगवराग्रजः स्थितः
022c	बिभर्ति देवीं शिरसा महीमिमां; समुद्रनेमिं परिगृह्य सर्वतः
023	ब्रह्मोवाच
023a	शेषोऽसि नागोत्तम धर्मदेवो; महीमिमां धारयसे यदेकः
023c	अनन्तभोगः परिगृह्य सर्वां; यथाहमेवं बलभिद्यथा वा
024	सूत उवाच
024a	अधो भूमेर्वसत्येवं नागोऽनन्तः प्रतापवान्
024c	धारयन्वसुधामेकः शासनाद्ब्रह्मणो विभुः
025a	सुपर्णं च सखायं वै भगवानमरोत्तमः
025c	प्रादादनन्ताय तदा वैनतेयं पितामहः
