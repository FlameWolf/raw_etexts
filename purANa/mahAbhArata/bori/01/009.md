001 	सूत उवाच
001a	तेषु तत्रोपविष्टेषु ब्राह्मणेषु समन्ततः
001c	रुरुश्चुक्रोश गहनं वनं गत्वा सुदुःखितः
002a	शोकेनाभिहतः सोऽथ विलपन्करुणं बहु
002c	अब्रवीद्वचनं शोचन्प्रियां चिन्त्य प्रमद्वराम्
003a	शेते सा भुवि तन्वङ्गी मम शोकविवर्धिनी
003c	बान्धवानां च सर्वेषां किं नु दुःखमतः परम्
004a	यदि दत्तं तपस्तप्तं गुरवो वा मया यदि
004c	सम्यगाराधितास्तेन सञ्जीवतु मम प्रिया
005a	यथा जन्मप्रभृति वै यतात्माहं धृतव्रतः
005c	प्रमद्वरा तथाद्यैव समुत्तिष्ठतु भामिनी
006 	देवदूत उवाच
006a	अभिधत्से ह यद्वाचा रुरो दुःखेन तन्मृषा
006c	न तु मर्त्यस्य धर्मात्मन्नायुरस्ति गतायुषः
007a	गतायुरेषा कृपणा गन्धर्वाप्सरसोः सुता
007c	तस्माच्छोके मनस्तात मा कृथास्त्वं कथञ्चन
008a	उपायश्चात्र विहितः पूर्वं देवैर्महात्मभिः
008c	तं यदीच्छसि कर्तुं त्वं प्राप्स्यसीमां प्रमद्वराम्
009 	रुरुरुवाच
009a	क उपायः कृतो देवैर्ब्रूहि तत्त्वेन खेचर
009c	करिष्ये तं तथा श्रुत्वा त्रातुमर्हति मां भवान्
010 	देवदूत उवाच
010a	आयुषोऽर्धं प्रयच्छस्व कन्यायै भृगुनन्दन
010c	एवमुत्थास्यति रुरो तव भार्या प्रमद्वरा
011	रुरुरुवाच
011a	आयुषोऽर्धं प्रयच्छामि कन्यायै खेचरोत्तम
011c	शृङ्गाररूपाभरणा उत्तिष्ठतु मम प्रिया
012	सूत उवाच
012a	ततो गन्धर्वराजश्च देवदूतश्च सत्तमौ
012c	धर्मराजमुपेत्येदं वचनं प्रत्यभाषताम्
013a	धर्मराजायुषोऽर्धेन रुरोर्भार्या प्रमद्वरा
013c	समुत्तिष्ठतु कल्याणी मृतैव यदि मन्यसे
014	धर्मराज उवाच
014a	प्रमद्वरा रुरोर्भार्या देवदूत यदीच्छसि
014c	उत्तिष्ठत्वायुषोऽर्धेन रुरोरेव समन्विता
015	सूत उवाच
015a	एवमुक्ते ततः कन्या सोदतिष्ठत्प्रमद्वरा
015c	रुरोस्तस्यायुषोऽर्धेन सुप्तेव वरवर्णिनी
016a	एतद्दृष्टं भविष्ये हि रुरोरुत्तमतेजसः
016c	आयुषोऽतिप्रवृद्धस्य भार्यार्थेऽर्धं ह्रसत्विति
017a	तत इष्टेऽहनि तयोः पितरौ चक्रतुर्मुदा
017c	विवाहं तौ च रेमाते परस्परहितैषिणौ
018a	स लब्ध्वा दुर्लभां भार्यां पद्मकिञ्जल्कसप्रभाम्
018c	व्रतं चक्रे विनाशाय जिह्मगानां धृतव्रतः
019a	स दृष्ट्वा जिह्मगान्सर्वांस्तीव्रकोपसमन्वितः
019c	अभिहन्ति यथासन्नं गृह्य प्रहरणं सदा
020a	स कदाचिद्वनं विप्रो रुरुरभ्यागमन्महत्
020c	शयानं तत्र चापश्यड्डुण्डुभं वयसान्वितम्
021a	तत उद्यम्य दण्डं स कालदण्डोपमं तदा
021c	अभ्यघ्नद्रुषितो विप्रस्तमुवाचाथ डुण्डुभः
022a	नापराध्यामि ते किञ्चिदहमद्य तपोधन
022c	संरम्भात्तत्किमर्थं मामभिहंसि रुषान्वितः
