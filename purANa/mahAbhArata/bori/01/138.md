001	वैशम्पायन उवाच
001a	तेन विक्रमता तूर्णमूरुवेगसमीरितम्
001c	प्रववावनिलो राजञ्शुचिशुक्रागमे यथा
002a	स मृद्नन्पुष्पितांश्चैव फलितांश्च वनस्पतीन्
002c	आरुजन्दारुगुल्मांश्च पथस्तस्य समीपजान्
003a	तथा वृक्षान्भञ्जमानो जगामामितविक्रमः
003c	तस्य वेगेन पाण्डूनां मूर्च्छेव समजायत
004a	असकृच्चापि सन्तीर्य दूरपारं भुजप्लवैः
004c	पथि प्रच्छन्नमासेदुर्धार्तराष्ट्रभयात्तदा
005a	कृच्छ्रेण मातरं त्वेकां सुकुमारीं यशस्विनीम्
005c	अवहत्तत्र पृष्ठेन रोधःसु विषमेषु च
006a	आगमंस्ते वनोद्देशमल्पमूलफलोदकम्
006c	क्रूरपक्षिमृगं घोरं सायाह्ने भरतर्षभाः
007a	घोरा समभवत्सन्ध्या दारुणा मृगपक्षिणः
007c	अप्रकाशा दिशः सर्वा वातैरासन्ननार्तवैः
008a	ते श्रमेण च कौरव्यास्तृष्णया च प्रपीडिताः
008c	नाशक्नुवंस्तदा गन्तुं निद्रया च प्रवृद्धया
009a	ततो भीमो वनं घोरं प्रविश्य विजनं महत्
009c	न्यग्रोधं विपुलच्छायं रमणीयमुपाद्रवत्
010a	तत्र निक्षिप्य तान्सर्वानुवाच भरतर्षभः
010c	पानीयं मृगयामीह विश्रमध्वमिति प्रभो
011a	एते रुवन्ति मधुरं सारसा जलचारिणः
011c	ध्रुवमत्र जलस्थायो महानिति मतिर्मम
012a	अनुज्ञातः स गच्छेति भ्रात्रा ज्येष्ठेन भारत
012c	जगाम तत्र यत्र स्म रुवन्ति जलचारिणः
013a	स तत्र पीत्वा पानीयं स्नात्वा च भरतर्षभ
013c	उत्तरीयेण पानीयमाजहार तदा नृप
014a	गव्यूतिमात्रादागत्य त्वरितो मातरं प्रति
014c	स सुप्तां मातरं दृष्ट्वा भ्रातॄंश्च वसुधातले
014e	भृशं दुःखपरीतात्मा विललाप वृकोदरः
015a	शयनेषु परार्ध्येषु ये पुरा वारणावते
015c	नाधिजग्मुस्तदा निद्रां तेऽद्य सुप्ता महीतले
016a	स्वसारं वसुदेवस्य शत्रुसङ्घावमर्दिनः
016c	कुन्तिभोजसुतां कुन्तीं सर्वलक्षणपूजिताम्
017a	स्नुषां विचित्रवीर्यस्य भार्यां पाण्डोर्महात्मनः
017c	प्रासादशयनां नित्यं पुण्डरीकान्तरप्रभाम्
018a	सुकुमारतरां स्त्रीणां महार्हशयनोचिताम्
018c	शयानां पश्यताद्येह पृथिव्यामतथोचिताम्
019a	धर्मादिन्द्राच्च वायोश्च सुषुवे या सुतानिमान्
019c	सेयं भूमौ परिश्रान्ता शेते ह्यद्यातथोचिता
020a	किं नु दुःखतरं शक्यं मया द्रष्टुमतः परम्
020c	योऽहमद्य नरव्याघ्रान्सुप्तान्पश्यामि भूतले
021a	त्रिषु लोकेषु यद्राज्यं धर्मविद्योऽर्हते नृपः
021c	सोऽयं भूमौ परिश्रान्तः शेते प्राकृतवत्कथम्
022a	अयं नीलाम्बुदश्यामो नरेष्वप्रतिमो भुवि
022c	शेते प्राकृतवद्भूमावतो दुःखतरं नु किम्
023a	अश्विनाविव देवानां याविमौ रूपसम्पदा
023c	तौ प्राकृतवदद्येमौ प्रसुप्तौ धरणीतले
024a	ज्ञातयो यस्य नैव स्युर्विषमाः कुलपांसनाः
024c	स जीवेत्सुसुखं लोके ग्रामे द्रुम इवैकजः
025a	एको वृक्षो हि यो ग्रामे भवेत्पर्णफलान्वितः
025c	चैत्यो भवति निर्ज्ञातिरर्चनीयः सुपूजितः
026a	येषां च बहवः शूरा ज्ञातयो धर्मसंश्रिताः
026c	ते जीवन्ति सुखं लोके भवन्ति च निरामयाः
027a	बलवन्तः समृद्धार्था मित्रबान्धवनन्दनाः
027c	जीवन्त्यन्योन्यमाश्रित्य द्रुमाः काननजा इव
028a	वयं तु धृतराष्ट्रेण सपुत्रेण दुरात्मना
028c	विवासिता न दग्धाश्च कथञ्चित्तस्य शासनात्
029a	तस्मान्मुक्ता वयं दाहादिमं वृक्षमुपाश्रिताः
029c	कां दिशं प्रतिपत्स्यामः प्राप्ताः क्लेशमनुत्तमम्
030a	नातिदूरे च नगरं वनादस्माद्धि लक्षये
030c	जागर्तव्ये स्वपन्तीमे हन्त जागर्म्यहं स्वयम्
031a	पास्यन्तीमे जलं पश्चात्प्रतिबुद्धा जितक्लमाः
031c	इति भीमो व्यवस्यैव जजागार स्वयं तदा
