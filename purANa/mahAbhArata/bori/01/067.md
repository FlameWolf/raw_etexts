001	दुःषन्त उवाच
001a	सुव्यक्तं राजपुत्री त्वं यथा कल्याणि भाषसे
001c	भार्या मे भव सुश्रोणि ब्रूहि किं करवाणि ते
002a	सुवर्णमाला वासांसि कुण्डले परिहाटके
002c	नानापत्तनजे शुभ्रे मणिरत्ने च शोभने
003a	आहरामि तवाद्याहं निष्कादीन्यजिनानि च
003c	सर्वं राज्यं तवाद्यास्तु भार्या मे भव शोभने
004a	गान्धर्वेण च मां भीरु विवाहेनैहि सुन्दरि
004c	विवाहानां हि रम्भोरु गान्धर्वः श्रेष्ठ उच्यते
005	शकुन्तलोवाच
005a	फलाहारो गतो राजन्पिता मे इत आश्रमात्
005c	तं मुहूर्तं प्रतीक्षस्व स मां तुभ्यं प्रदास्यति
006	दुःषन्त उवाच
006a	इच्छामि त्वां वरारोहे भजमानामनिन्दिते
006c	त्वदर्थं मां स्थितं विद्धि त्वद्गतं हि मनो मम
007a	आत्मनो बन्धुरात्मैव गतिरात्मैव चात्मनः
007c	आत्मनैवात्मनो दानं कर्तुमर्हसि धर्मतः
008a	अष्टावेव समासेन विवाहा धर्मतः स्मृताः
008c	ब्राह्मो दैवस्तथैवार्षः प्राजापत्यस्तथासुरः
009a	गान्धर्वो राक्षसश्चैव पैशाचश्चाष्टमः स्मृतः
009c	तेषां धर्मान्यथापूर्वं मनुः स्वायम्भुवोऽब्रवीत्
010a	प्रशस्तांश्चतुरः पूर्वान्ब्राह्मणस्योपधारय
010c	षडानुपूर्व्या क्षत्रस्य विद्धि धर्म्याननिन्दिते
011a	राज्ञां तु राक्षसोऽप्युक्तो विट्शूद्रेष्वासुरः स्मृतः
011c	पञ्चानां तु त्रयो धर्म्या द्वावधर्म्यौ स्मृताविह
012a	पैशाचश्चासुरश्चैव न कर्तव्यौ कथञ्चन
012c	अनेन विधिना कार्यो धर्मस्यैषा गतिः स्मृता
013a	गान्धर्वराक्षसौ क्षत्रे धर्म्यौ तौ मा विशङ्किथाः
013c	पृथग्वा यदि वा मिश्रौ कर्तव्यौ नात्र संशयः
014a	सा त्वं मम सकामस्य सकामा वरवर्णिनि
014c	गान्धर्वेण विवाहेन भार्या भवितुमर्हसि
015	शकुन्तलोवाच
015a	यदि धर्मपथस्त्वेष यदि चात्मा प्रभुर्मम
015c	प्रदाने पौरवश्रेष्ठ शृणु मे समयं प्रभो
016a	सत्यं मे प्रतिजानीहि यत्त्वां वक्ष्याम्यहं रहः
016c	मम जायेत यः पुत्रः स भवेत्त्वदनन्तरम्
017a	युवराजो महाराज सत्यमेतद्ब्रवीहि मे
017c	यद्येतदेवं दुःषन्त अस्तु मे सङ्गमस्त्वया
018	वैशम्पायन उवाच
018a	एवमस्त्विति तां राजा प्रत्युवाचाविचारयन्
018c	अपि च त्वां नयिष्यामि नगरं स्वं शुचिस्मिते
018e	यथा त्वमर्हा सुश्रोणि सत्यमेतद्ब्रवीमि ते
019a	एवमुक्त्वा स राजर्षिस्तामनिन्दितगामिनीम्
019c	जग्राह विधिवत्पाणावुवास च तया सह
020a	विश्वास्य चैनां स प्रायादब्रवीच्च पुनः पुनः
020c	प्रेषयिष्ये तवार्थाय वाहिनीं चतुरङ्गिणीम्
020e	तया त्वामानयिष्यामि निवासं स्वं शुचिस्मिते
021a	इति तस्याः प्रतिश्रुत्य स नृपो जनमेजय
021c	मनसा चिन्तयन्प्रायात्काश्यपं प्रति पार्थिवः
022a	भगवांस्तपसा युक्तः श्रुत्वा किं नु करिष्यति
022c	एवं सञ्चिन्तयन्नेव प्रविवेश स्वकं पुरम्
023a	मुहूर्तयाते तस्मिंस्तु कण्वोऽप्याश्रममागमत्
023c	शकुन्तला च पितरं ह्रिया नोपजगाम तम्
024a	विज्ञायाथ च तां कण्वो दिव्यज्ञानो महातपाः
024c	उवाच भगवान्प्रीतः पश्यन्दिव्येन चक्षुषा
025a	त्वयाद्य राजान्वयया मामनादृत्य यत्कृतः
025c	पुंसा सह समायोगो न स धर्मोपघातकः
026a	क्षत्रियस्य हि गान्धर्वो विवाहः श्रेष्ठ उच्यते
026c	सकामायाः सकामेन निर्मन्त्रो रहसि स्मृतः
027a	धर्मात्मा च महात्मा च दुःषन्तः पुरुषोत्तमः
027c	अभ्यगच्छः पतिं यं त्वं भजमानं शकुन्तले
028a	महात्मा जनिता लोके पुत्रस्तव महाबलः
028c	य इमां सागरापाङ्गां कृत्स्नां भोक्ष्यति मेदिनीम्
029a	परं चाभिप्रयातस्य चक्रं तस्य महात्मनः
029c	भविष्यत्यप्रतिहतं सततं चक्रवर्तिनः
030a	ततः प्रक्षाल्य पादौ सा विश्रान्तं मुनिमब्रवीत्
030c	विनिधाय ततो भारं सन्निधाय फलानि च
031a	मया पतिर्वृतो योऽसौ दुःषन्तः पुरुषोत्तमः
031c	तस्मै ससचिवाय त्वं प्रसादं कर्तुमर्हसि
032 	कण्व उवाच
032a	प्रसन्न एव तस्याहं त्वत्कृते वरवर्णिनि
032c	गृहाण च वरं मत्तस्तत्कृते यदभीप्सितम्
033	वैशम्पायन उवाच
033a	ततो धर्मिष्ठतां वव्रे राज्याच्चास्खलनं तथा
033c	शकुन्तला पौरवाणां दुःषन्तहितकाम्यया
