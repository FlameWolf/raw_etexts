BR0107067001	दुःषन्त उवाच
BR0107067001a	सुव्यक्तं राजपुत्री त्वं यथा कल्याणि भाषसे
BR0107067001c	भार्या मे भव सुश्रोणि ब्रूहि किं करवाणि ते
BR0107067002a	सुवर्णमाला वासांसि कुण्डले परिहाटके
BR0107067002c	नानापत्तनजे शुभ्रे मणिरत्ने च शोभने
BR0107067003a	आहरामि तवाद्याहं निष्कादीन्यजिनानि च
BR0107067003c	सर्वं राज्यं तवाद्यास्तु भार्या मे भव शोभने
BR0107067004a	गान्धर्वेण च मां भीरु विवाहेनैहि सुन्दरि
BR0107067004c	विवाहानां हि रम्भोरु गान्धर्वः श्रेष्ठ उच्यते
BR0107067005	शकुन्तलोवाच
BR0107067005a	फलाहारो गतो राजन्पिता मे इत आश्रमात्
BR0107067005c	तं मुहूर्तं प्रतीक्षस्व स मां तुभ्यं प्रदास्यति
BR0107067006	दुःषन्त उवाच
BR0107067006a	इच्छामि त्वां वरारोहे भजमानामनिन्दिते
BR0107067006c	त्वदर्थं मां स्थितं विद्धि त्वद्गतं हि मनो मम
BR0107067007a	आत्मनो बन्धुरात्मैव गतिरात्मैव चात्मनः
BR0107067007c	आत्मनैवात्मनो दानं कर्तुमर्हसि धर्मतः
BR0107067008a	अष्टावेव समासेन विवाहा धर्मतः स्मृताः
BR0107067008c	ब्राह्मो दैवस्तथैवार्षः प्राजापत्यस्तथासुरः
BR0107067009a	गान्धर्वो राक्षसश्चैव पैशाचश्चाष्टमः स्मृतः
BR0107067009c	तेषां धर्मान्यथापूर्वं मनुः स्वायम्भुवोऽब्रवीत्
BR0107067010a	प्रशस्तांश्चतुरः पूर्वान्ब्राह्मणस्योपधारय
BR0107067010c	षडानुपूर्व्या क्षत्रस्य विद्धि धर्म्याननिन्दिते
BR0107067011a	राज्ञां तु राक्षसोऽप्युक्तो विट्शूद्रेष्वासुरः स्मृतः
BR0107067011c	पञ्चानां तु त्रयो धर्म्या द्वावधर्म्यौ स्मृताविह
BR0107067012a	पैशाचश्चासुरश्चैव न कर्तव्यौ कथञ्चन
BR0107067012c	अनेन विधिना कार्यो धर्मस्यैषा गतिः स्मृता
BR0107067013a	गान्धर्वराक्षसौ क्षत्रे धर्म्यौ तौ मा विशङ्किथाः
BR0107067013c	पृथग्वा यदि वा मिश्रौ कर्तव्यौ नात्र संशयः
BR0107067014a	सा त्वं मम सकामस्य सकामा वरवर्णिनि
BR0107067014c	गान्धर्वेण विवाहेन भार्या भवितुमर्हसि
BR0107067015	शकुन्तलोवाच
BR0107067015a	यदि धर्मपथस्त्वेष यदि चात्मा प्रभुर्मम
BR0107067015c	प्रदाने पौरवश्रेष्ठ शृणु मे समयं प्रभो
BR0107067016a	सत्यं मे प्रतिजानीहि यत्त्वां वक्ष्याम्यहं रहः
BR0107067016c	मम जायेत यः पुत्रः स भवेत्त्वदनन्तरम्
BR0107067017a	युवराजो महाराज सत्यमेतद्ब्रवीहि मे
BR0107067017c	यद्येतदेवं दुःषन्त अस्तु मे सङ्गमस्त्वया
BR0107067018	वैशम्पायन उवाच
BR0107067018a	एवमस्त्विति तां राजा प्रत्युवाचाविचारयन्
BR0107067018c	अपि च त्वां नयिष्यामि नगरं स्वं शुचिस्मिते
BR0107067018e	यथा त्वमर्हा सुश्रोणि सत्यमेतद्ब्रवीमि ते
BR0107067019a	एवमुक्त्वा स राजर्षिस्तामनिन्दितगामिनीम्
BR0107067019c	जग्राह विधिवत्पाणावुवास च तया सह
BR0107067020a	विश्वास्य चैनां स प्रायादब्रवीच्च पुनः पुनः
BR0107067020c	प्रेषयिष्ये तवार्थाय वाहिनीं चतुरङ्गिणीम्
BR0107067020e	तया त्वामानयिष्यामि निवासं स्वं शुचिस्मिते
BR0107067021a	इति तस्याः प्रतिश्रुत्य स नृपो जनमेजय
BR0107067021c	मनसा चिन्तयन्प्रायात्काश्यपं प्रति पार्थिवः
BR0107067022a	भगवांस्तपसा युक्तः श्रुत्वा किं नु करिष्यति
BR0107067022c	एवं सञ्चिन्तयन्नेव प्रविवेश स्वकं पुरम्
BR0107067023a	मुहूर्तयाते तस्मिंस्तु कण्वोऽप्याश्रममागमत्
BR0107067023c	शकुन्तला च पितरं ह्रिया नोपजगाम तम्
BR0107067024a	विज्ञायाथ च तां कण्वो दिव्यज्ञानो महातपाः
BR0107067024c	उवाच भगवान्प्रीतः पश्यन्दिव्येन चक्षुषा
BR0107067025a	त्वयाद्य राजान्वयया मामनादृत्य यत्कृतः
BR0107067025c	पुंसा सह समायोगो न स धर्मोपघातकः
BR0107067026a	क्षत्रियस्य हि गान्धर्वो विवाहः श्रेष्ठ उच्यते
BR0107067026c	सकामायाः सकामेन निर्मन्त्रो रहसि स्मृतः
BR0107067027a	धर्मात्मा च महात्मा च दुःषन्तः पुरुषोत्तमः
BR0107067027c	अभ्यगच्छः पतिं यं त्वं भजमानं शकुन्तले
BR0107067028a	महात्मा जनिता लोके पुत्रस्तव महाबलः
BR0107067028c	य इमां सागरापाङ्गां कृत्स्नां भोक्ष्यति मेदिनीम्
BR0107067029a	परं चाभिप्रयातस्य चक्रं तस्य महात्मनः
BR0107067029c	भविष्यत्यप्रतिहतं सततं चक्रवर्तिनः
BR0107067030a	ततः प्रक्षाल्य पादौ सा विश्रान्तं मुनिमब्रवीत्
BR0107067030c	विनिधाय ततो भारं सन्निधाय फलानि च
BR0107067031a	मया पतिर्वृतो योऽसौ दुःषन्तः पुरुषोत्तमः
BR0107067031c	तस्मै ससचिवाय त्वं प्रसादं कर्तुमर्हसि
BR0107067032 	कण्व उवाच
BR0107067032a	प्रसन्न एव तस्याहं त्वत्कृते वरवर्णिनि
BR0107067032c	गृहाण च वरं मत्तस्तत्कृते यदभीप्सितम्
BR0107067033	वैशम्पायन उवाच
BR0107067033a	ततो धर्मिष्ठतां वव्रे राज्याच्चास्खलनं तथा
BR0107067033c	शकुन्तला पौरवाणां दुःषन्तहितकाम्यया
