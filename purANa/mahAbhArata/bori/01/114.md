001    वैशम्पायन उवाच
001a	संवत्सराहिते गर्भे गान्धार्या जनमेजय
001c	आह्वयामास वै कुन्ती गर्भार्थं धर्ममच्युतम्
002a	सा बलिं त्वरिता देवी धर्मायोपजहार ह
002c	जजाप जप्यं विधिवद्दत्तं दुर्वाससा पुरा
003a	सङ्गम्य सा तु धर्मेण योगमूर्तिधरेण वै
003c	लेभे पुत्रं वरारोहा सर्वप्राणभृतां वरम्
004a	ऐन्द्रे चन्द्रसमायुक्ते मुहूर्तेऽभिजितेऽष्टमे
004c	दिवा मध्यगते सूर्ये तिथौ पुण्येऽभिपूजिते
005a	समृद्धयशसं कुन्ती सुषाव समये सुतम्
005c	जातमात्रे सुते तस्मिन्वागुवाचाशरीरिणी
006a	एष धर्मभृतां श्रेष्ठो भविष्यति न संशयः
006c	युधिष्ठिर इति ख्यातः पाण्डोः प्रथमजः सुतः
007a	भविता प्रथितो राजा त्रिषु लोकेषु विश्रुतः
007c	यशसा तेजसा चैव वृत्तेन च समन्वितः
008a	धार्मिकं तं सुतं लब्ध्वा पाण्डुस्तां पुनरब्रवीत्
008c	प्राहुः क्षत्रं बलज्येष्ठं बलज्येष्ठं सुतं वृणु
009a	ततस्तथोक्ता पत्या तु वायुमेवाजुहाव सा
009c	तस्माज्जज्ञे महाबाहुर्भीमो भीमपराक्रमः
010a	तमप्यतिबलं जातं वागभ्यवददच्युतम्
010c	सर्वेषां बलिनां श्रेष्ठो जातोऽयमिति भारत
011a	इदमत्यद्भुतं चासीज्जातमात्रे वृकोदरे
011c	यदङ्कात्पतितो मातुः शिलां गात्रैरचूर्णयत्
012a	कुन्ती व्याघ्रभयोद्विग्ना सहसोत्पतिता किल
012c	नान्वबुध्यत संसुप्तमुत्सङ्गे स्वे वृकोदरम्
013a	ततः स वज्रसङ्घातः कुमारोऽभ्यपतद्गिरौ
013c	पतता तेन शतधा शिला गात्रैर्विचूर्णिता
013e	तां शिलां चूर्णितां दृष्ट्वा पाण्डुर्विस्मयमागमत्
014a	यस्मिन्नहनि भीमस्तु जज्ञे भरतसत्तम
014c	दुर्योधनोऽपि तत्रैव प्रजज्ञे वसुधाधिप
015a	जाते वृकोदरे पाण्डुरिदं भूयोऽन्वचिन्तयत्
015c	कथं नु मे वरः पुत्रो लोकश्रेष्ठो भवेदिति
016a	दैवे पुरुषकारे च लोकोऽयं हि प्रतिष्ठितः
016c	तत्र दैवं तु विधिना कालयुक्तेन लभ्यते
017a	इन्द्रो हि राजा देवानां प्रधान इति नः श्रुतम्
017c	अप्रमेयबलोत्साहो वीर्यवानमितद्युतिः
018a	तं तोषयित्वा तपसा पुत्रं लप्स्ये महाबलम्
018c	यं दास्यति स मे पुत्रं स वरीयान्भविष्यति
018e	कर्मणा मनसा वाचा तस्मात्तप्स्ये महत्तपः
019a	ततः पाण्डुर्महातेजा मन्त्रयित्वा महर्षिभिः
019c	दिदेश कुन्त्याः कौरव्यो व्रतं सांवत्सरं शुभम्
020a	आत्मना च महाबाहुरेकपादस्थितोऽभवत्
020c	उग्रं स तप आतस्थे परमेण समाधिना
021a	आरिराधयिषुर्देवं त्रिदशानां तमीश्वरम्
021c	सूर्येण सह धर्मात्मा पर्यवर्तत भारत
022a	तं तु कालेन महता वासवः प्रत्यभाषत
022c	पुत्रं तव प्रदास्यामि त्रिषु लोकेषु विश्रुतम्
023a	देवानां ब्राह्मणानां च सुहृदां चार्थसाधकम्
023c	सुतं तेऽग्र्यं प्रदास्यामि सर्वामित्रविनाशनम्
024a	इत्युक्तः कौरवो राजा वासवेन महात्मना
024c	उवाच कुन्तीं धर्मात्मा देवराजवचः स्मरन्
025a	नीतिमन्तं महात्मानमादित्यसमतेजसम्
025c	दुराधर्षं क्रियावन्तमतीवाद्भुतदर्शनम्
026a	पुत्रं जनय सुश्रोणि धाम क्षत्रियतेजसाम्
026c	लब्धः प्रसादो देवेन्द्रात्तमाह्वय शुचिस्मिते
027a	एवमुक्ता ततः शक्रमाजुहाव यशस्विनी
027c	अथाजगाम देवेन्द्रो जनयामास चार्जुनम्
028a	जातमात्रे कुमारे तु वागुवाचाशरीरिणी
028c	महागम्भीरनिर्घोषा नभो नादयती तदा
029a	कार्तवीर्यसमः कुन्ति शिबितुल्यपराक्रमः
029c	एष शक्र इवाजेयो यशस्ते प्रथयिष्यति
030a	अदित्या विष्णुना प्रीतिर्यथाभूदभिवर्धिता
030c	तथा विष्णुसमः प्रीतिं वर्धयिष्यति तेऽर्जुनः
031a	एष मद्रान्वशे कृत्वा कुरूंश्च सह केकयैः
031c	चेदिकाशिकरूषांश्च कुरुलक्ष्म सुधास्यति
032a	एतस्य भुजवीर्येण खाण्डवे हव्यवाहनः
032c	मेदसा सर्वभूतानां तृप्तिं यास्यति वै पराम्
033a	ग्रामणीश्च महीपालानेष जित्वा महाबलः
033c	भ्रातृभिः सहितो वीरस्त्रीन्मेधानाहरिष्यति
034a	जामदग्न्यसमः कुन्ति विष्णुतुल्यपराक्रमः
034c	एष वीर्यवतां श्रेष्ठो भविष्यत्यपराजितः
035a	तथा दिव्यानि चास्त्राणि निखिलान्याहरिष्यति
035c	विप्रनष्टां श्रियं चायमाहर्ता पुरुषर्षभः
036a	एतामत्यद्भुतां वाचं कुन्तीपुत्रस्य सूतके
036c	उक्तवान्वायुराकाशे कुन्ती शुश्राव चास्य ताम्
037a	वाचमुच्चारितामुच्चैस्तां निशम्य तपस्विनाम्
037c	बभूव परमो हर्षः शतशृङ्गनिवासिनाम्
038a	तथा देवऋषीणां च सेन्द्राणां च दिवौकसाम्
038c	आकाशे दुन्दुभीनां च बभूव तुमुलः स्वनः
039a	उदतिष्ठन्महाघोषः पुष्पवृष्टिभिरावृतः
039c	समवेत्य च देवानां गणाः पार्थमपूजयन्
040a	काद्रवेया वैनतेया गन्धर्वाप्सरसस्तथा
040c	प्रजानां पतयः सर्वे सप्त चैव महर्षयः
041a	भरद्वाजः कश्यपो गौतमश्च; विश्वामित्रो जमदग्निर्वसिष्ठः
041c	यश्चोदितो भास्करेऽभूत्प्रनष्टे; सोऽप्यत्रात्रिर्भगवानाजगाम
042a	मरीचिरङ्गिराश्चैव पुलस्त्यः पुलहः क्रतुः
042c	दक्षः प्रजापतिश्चैव गन्धर्वाप्सरसस्तथा
043a	दिव्यमाल्याम्बरधराः सर्वालङ्कारभूषिताः
043c	उपगायन्ति बीभत्सुमुपनृत्यन्ति चाप्सराः
043e	गन्धर्वैः सहितः श्रीमान्प्रागायत च तुम्बुरुः
044a	भीमसेनोग्रसेनौ च ऊर्णायुरनघस्तथा
044c	गोपतिर्धृतराष्ट्रश्च सूर्यवर्चाश्च सप्तमः
045a	युगपस्तृणपः कार्ष्णिर्नन्दिश्चित्ररथस्तथा
045c	त्रयोदशः शालिशिराः पर्जन्यश्च चतुर्दशः
046a	कलिः पञ्चदशश्चात्र नारदश्चैव षोडशः
046c	सद्वा बृहद्वा बृहकः करालश्च महायशाः
047a	ब्रह्मचारी बहुगुणः सुपर्णश्चेति विश्रुतः
047c	विश्वावसुर्भुमन्युश्च सुचन्द्रो दशमस्तथा
048a	गीतमाधुर्यसम्पन्नौ विख्यातौ च हहाहुहू
048c	इत्येते देवगन्धर्वा जगुस्तत्र नरर्षभम्
049a	तथैवाप्सरसो हृष्टाः सर्वालङ्कारभूषिताः
049c	ननृतुर्वै महाभागा जगुश्चायतलोचनाः
050a	अनूना चानवद्या च प्रियमुख्या गुणावरा
050c	अद्रिका च तथा साची मिश्रकेशी अलम्बुसा
051a	मरीचिः शिचुका चैव विद्युत्पर्णा तिलोत्तमा
051c	अग्निका लक्षणा क्षेमा देवी रम्भा मनोरमा
052a	असिता च सुबाहुश्च सुप्रिया सुवपुस्तथा
052c	पुण्डरीका सुगन्धा च सुरथा च प्रमाथिनी
053a	काम्या शारद्वती चैव ननृतुस्तत्र सङ्घशः
053c	मेनका सहजन्या च पर्णिका पुञ्जिकस्थला
054a	क्रतुस्थला घृताची च विश्वाची पूर्वचित्त्यपि
054c	उम्लोचेत्यभिविख्याता प्रम्लोचेति च ता दश
054e	उर्वश्येकादशीत्येता जगुरायतलोचनाः
055a	धातार्यमा च मित्रश्च वरुणोंऽशो भगस्तथा
055c	इन्द्रो विवस्वान्पूषा च त्वष्टा च सविता तथा
056a	पर्जन्यश्चैव विष्णुश्च आदित्याः पावकार्चिषः
056c	महिमानं पाण्डवस्य वर्धयन्तोऽम्बरे स्थिताः
057a	मृगव्याधश्च शर्वश्च निर्ऋतिश्च महायशाः
057c	अजैकपादहिर्बुध्न्यः पिनाकी च परन्तपः
058a	दहनोऽथेश्वरश्चैव कपाली च विशां पते
058c	स्थाणुर्भवश्च भगवान्रुद्रास्तत्रावतस्थिरे
059a	अश्विनौ वसवश्चाष्टौ मरुतश्च महाबलाः
059c	विश्वेदेवास्तथा साध्यास्तत्रासन्परिसंस्थिताः
060a	कर्कोटकोऽथ शेषश्च वासुकिश्च भुजङ्गमः
060c	कच्छपश्चापकुण्डश्च तक्षकश्च महोरगः
061a	आययुस्तेजसा युक्ता महाक्रोधा महाबलाः
061c	एते चान्ये च बहवस्तत्र नागा व्यवस्थिताः
062a	तार्क्ष्यश्चारिष्टनेमिश्च गरुडश्चासितध्वजः
062c	अरुणश्चारुणिश्चैव वैनतेया व्यवस्थिताः
063a	तद्दृष्ट्वा महदाश्चर्यं विस्मिता मुनिसत्तमाः
063c	अधिकां स्म ततो वृत्तिमवर्तन्पाण्डवान्प्रति
064a	पाण्डुस्तु पुनरेवैनां पुत्रलोभान्महायशाः
064c	प्राहिणोद्दर्शनीयाङ्गीं कुन्ती त्वेनमथाब्रवीत्
065a	नातश्चतुर्थं प्रसवमापत्स्वपि वदन्त्युत
065c	अतः परं चारिणी स्यात्पञ्चमे बन्धकी भवेत्
066a	स त्वं विद्वन्धर्ममिमं बुद्धिगम्यं कथं नु माम्
066c	अपत्यार्थं समुत्क्रम्य प्रमादादिव भाषसे
