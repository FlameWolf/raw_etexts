BR0107114001    वैशम्पायन उवाच
BR0107114001a	संवत्सराहिते गर्भे गान्धार्या जनमेजय
BR0107114001c	आह्वयामास वै कुन्ती गर्भार्थं धर्ममच्युतम्
BR0107114002a	सा बलिं त्वरिता देवी धर्मायोपजहार ह
BR0107114002c	जजाप जप्यं विधिवद्दत्तं दुर्वाससा पुरा
BR0107114003a	सङ्गम्य सा तु धर्मेण योगमूर्तिधरेण वै
BR0107114003c	लेभे पुत्रं वरारोहा सर्वप्राणभृतां वरम्
BR0107114004a	ऐन्द्रे चन्द्रसमायुक्ते मुहूर्तेऽभिजितेऽष्टमे
BR0107114004c	दिवा मध्यगते सूर्ये तिथौ पुण्येऽभिपूजिते
BR0107114005a	समृद्धयशसं कुन्ती सुषाव समये सुतम्
BR0107114005c	जातमात्रे सुते तस्मिन्वागुवाचाशरीरिणी
BR0107114006a	एष धर्मभृतां श्रेष्ठो भविष्यति न संशयः
BR0107114006c	युधिष्ठिर इति ख्यातः पाण्डोः प्रथमजः सुतः
BR0107114007a	भविता प्रथितो राजा त्रिषु लोकेषु विश्रुतः
BR0107114007c	यशसा तेजसा चैव वृत्तेन च समन्वितः
BR0107114008a	धार्मिकं तं सुतं लब्ध्वा पाण्डुस्तां पुनरब्रवीत्
BR0107114008c	प्राहुः क्षत्रं बलज्येष्ठं बलज्येष्ठं सुतं वृणु
BR0107114009a	ततस्तथोक्ता पत्या तु वायुमेवाजुहाव सा
BR0107114009c	तस्माज्जज्ञे महाबाहुर्भीमो भीमपराक्रमः
BR0107114010a	तमप्यतिबलं जातं वागभ्यवददच्युतम्
BR0107114010c	सर्वेषां बलिनां श्रेष्ठो जातोऽयमिति भारत
BR0107114011a	इदमत्यद्भुतं चासीज्जातमात्रे वृकोदरे
BR0107114011c	यदङ्कात्पतितो मातुः शिलां गात्रैरचूर्णयत्
BR0107114012a	कुन्ती व्याघ्रभयोद्विग्ना सहसोत्पतिता किल
BR0107114012c	नान्वबुध्यत संसुप्तमुत्सङ्गे स्वे वृकोदरम्
BR0107114013a	ततः स वज्रसङ्घातः कुमारोऽभ्यपतद्गिरौ
BR0107114013c	पतता तेन शतधा शिला गात्रैर्विचूर्णिता
BR0107114013e	तां शिलां चूर्णितां दृष्ट्वा पाण्डुर्विस्मयमागमत्
BR0107114014a	यस्मिन्नहनि भीमस्तु जज्ञे भरतसत्तम
BR0107114014c	दुर्योधनोऽपि तत्रैव प्रजज्ञे वसुधाधिप
BR0107114015a	जाते वृकोदरे पाण्डुरिदं भूयोऽन्वचिन्तयत्
BR0107114015c	कथं नु मे वरः पुत्रो लोकश्रेष्ठो भवेदिति
BR0107114016a	दैवे पुरुषकारे च लोकोऽयं हि प्रतिष्ठितः
BR0107114016c	तत्र दैवं तु विधिना कालयुक्तेन लभ्यते
BR0107114017a	इन्द्रो हि राजा देवानां प्रधान इति नः श्रुतम्
BR0107114017c	अप्रमेयबलोत्साहो वीर्यवानमितद्युतिः
BR0107114018a	तं तोषयित्वा तपसा पुत्रं लप्स्ये महाबलम्
BR0107114018c	यं दास्यति स मे पुत्रं स वरीयान्भविष्यति
BR0107114018e	कर्मणा मनसा वाचा तस्मात्तप्स्ये महत्तपः
BR0107114019a	ततः पाण्डुर्महातेजा मन्त्रयित्वा महर्षिभिः
BR0107114019c	दिदेश कुन्त्याः कौरव्यो व्रतं सांवत्सरं शुभम्
BR0107114020a	आत्मना च महाबाहुरेकपादस्थितोऽभवत्
BR0107114020c	उग्रं स तप आतस्थे परमेण समाधिना
BR0107114021a	आरिराधयिषुर्देवं त्रिदशानां तमीश्वरम्
BR0107114021c	सूर्येण सह धर्मात्मा पर्यवर्तत भारत
BR0107114022a	तं तु कालेन महता वासवः प्रत्यभाषत
BR0107114022c	पुत्रं तव प्रदास्यामि त्रिषु लोकेषु विश्रुतम्
BR0107114023a	देवानां ब्राह्मणानां च सुहृदां चार्थसाधकम्
BR0107114023c	सुतं तेऽग्र्यं प्रदास्यामि सर्वामित्रविनाशनम्
BR0107114024a	इत्युक्तः कौरवो राजा वासवेन महात्मना
BR0107114024c	उवाच कुन्तीं धर्मात्मा देवराजवचः स्मरन्
BR0107114025a	नीतिमन्तं महात्मानमादित्यसमतेजसम्
BR0107114025c	दुराधर्षं क्रियावन्तमतीवाद्भुतदर्शनम्
BR0107114026a	पुत्रं जनय सुश्रोणि धाम क्षत्रियतेजसाम्
BR0107114026c	लब्धः प्रसादो देवेन्द्रात्तमाह्वय शुचिस्मिते
BR0107114027a	एवमुक्ता ततः शक्रमाजुहाव यशस्विनी
BR0107114027c	अथाजगाम देवेन्द्रो जनयामास चार्जुनम्
BR0107114028a	जातमात्रे कुमारे तु वागुवाचाशरीरिणी
BR0107114028c	महागम्भीरनिर्घोषा नभो नादयती तदा
BR0107114029a	कार्तवीर्यसमः कुन्ति शिबितुल्यपराक्रमः
BR0107114029c	एष शक्र इवाजेयो यशस्ते प्रथयिष्यति
BR0107114030a	अदित्या विष्णुना प्रीतिर्यथाभूदभिवर्धिता
BR0107114030c	तथा विष्णुसमः प्रीतिं वर्धयिष्यति तेऽर्जुनः
BR0107114031a	एष मद्रान्वशे कृत्वा कुरूंश्च सह केकयैः
BR0107114031c	चेदिकाशिकरूषांश्च कुरुलक्ष्म सुधास्यति
BR0107114032a	एतस्य भुजवीर्येण खाण्डवे हव्यवाहनः
BR0107114032c	मेदसा सर्वभूतानां तृप्तिं यास्यति वै पराम्
BR0107114033a	ग्रामणीश्च महीपालानेष जित्वा महाबलः
BR0107114033c	भ्रातृभिः सहितो वीरस्त्रीन्मेधानाहरिष्यति
BR0107114034a	जामदग्न्यसमः कुन्ति विष्णुतुल्यपराक्रमः
BR0107114034c	एष वीर्यवतां श्रेष्ठो भविष्यत्यपराजितः
BR0107114035a	तथा दिव्यानि चास्त्राणि निखिलान्याहरिष्यति
BR0107114035c	विप्रनष्टां श्रियं चायमाहर्ता पुरुषर्षभः
BR0107114036a	एतामत्यद्भुतां वाचं कुन्तीपुत्रस्य सूतके
BR0107114036c	उक्तवान्वायुराकाशे कुन्ती शुश्राव चास्य ताम्
BR0107114037a	वाचमुच्चारितामुच्चैस्तां निशम्य तपस्विनाम्
BR0107114037c	बभूव परमो हर्षः शतशृङ्गनिवासिनाम्
BR0107114038a	तथा देवऋषीणां च सेन्द्राणां च दिवौकसाम्
BR0107114038c	आकाशे दुन्दुभीनां च बभूव तुमुलः स्वनः
BR0107114039a	उदतिष्ठन्महाघोषः पुष्पवृष्टिभिरावृतः
BR0107114039c	समवेत्य च देवानां गणाः पार्थमपूजयन्
BR0107114040a	काद्रवेया वैनतेया गन्धर्वाप्सरसस्तथा
BR0107114040c	प्रजानां पतयः सर्वे सप्त चैव महर्षयः
BR0107114041a	भरद्वाजः कश्यपो गौतमश्च; विश्वामित्रो जमदग्निर्वसिष्ठः
BR0107114041c	यश्चोदितो भास्करेऽभूत्प्रनष्टे; सोऽप्यत्रात्रिर्भगवानाजगाम
BR0107114042a	मरीचिरङ्गिराश्चैव पुलस्त्यः पुलहः क्रतुः
BR0107114042c	दक्षः प्रजापतिश्चैव गन्धर्वाप्सरसस्तथा
BR0107114043a	दिव्यमाल्याम्बरधराः सर्वालङ्कारभूषिताः
BR0107114043c	उपगायन्ति बीभत्सुमुपनृत्यन्ति चाप्सराः
BR0107114043e	गन्धर्वैः सहितः श्रीमान्प्रागायत च तुम्बुरुः
BR0107114044a	भीमसेनोग्रसेनौ च ऊर्णायुरनघस्तथा
BR0107114044c	गोपतिर्धृतराष्ट्रश्च सूर्यवर्चाश्च सप्तमः
BR0107114045a	युगपस्तृणपः कार्ष्णिर्नन्दिश्चित्ररथस्तथा
BR0107114045c	त्रयोदशः शालिशिराः पर्जन्यश्च चतुर्दशः
BR0107114046a	कलिः पञ्चदशश्चात्र नारदश्चैव षोडशः
BR0107114046c	सद्वा बृहद्वा बृहकः करालश्च महायशाः
BR0107114047a	ब्रह्मचारी बहुगुणः सुपर्णश्चेति विश्रुतः
BR0107114047c	विश्वावसुर्भुमन्युश्च सुचन्द्रो दशमस्तथा
BR0107114048a	गीतमाधुर्यसम्पन्नौ विख्यातौ च हहाहुहू
BR0107114048c	इत्येते देवगन्धर्वा जगुस्तत्र नरर्षभम्
BR0107114049a	तथैवाप्सरसो हृष्टाः सर्वालङ्कारभूषिताः
BR0107114049c	ननृतुर्वै महाभागा जगुश्चायतलोचनाः
BR0107114050a	अनूना चानवद्या च प्रियमुख्या गुणावरा
BR0107114050c	अद्रिका च तथा साची मिश्रकेशी अलम्बुसा
BR0107114051a	मरीचिः शिचुका चैव विद्युत्पर्णा तिलोत्तमा
BR0107114051c	अग्निका लक्षणा क्षेमा देवी रम्भा मनोरमा
BR0107114052a	असिता च सुबाहुश्च सुप्रिया सुवपुस्तथा
BR0107114052c	पुण्डरीका सुगन्धा च सुरथा च प्रमाथिनी
BR0107114053a	काम्या शारद्वती चैव ननृतुस्तत्र सङ्घशः
BR0107114053c	मेनका सहजन्या च पर्णिका पुञ्जिकस्थला
BR0107114054a	क्रतुस्थला घृताची च विश्वाची पूर्वचित्त्यपि
BR0107114054c	उम्लोचेत्यभिविख्याता प्रम्लोचेति च ता दश
BR0107114054e	उर्वश्येकादशीत्येता जगुरायतलोचनाः
BR0107114055a	धातार्यमा च मित्रश्च वरुणोंऽशो भगस्तथा
BR0107114055c	इन्द्रो विवस्वान्पूषा च त्वष्टा च सविता तथा
BR0107114056a	पर्जन्यश्चैव विष्णुश्च आदित्याः पावकार्चिषः
BR0107114056c	महिमानं पाण्डवस्य वर्धयन्तोऽम्बरे स्थिताः
BR0107114057a	मृगव्याधश्च शर्वश्च निर्ऋतिश्च महायशाः
BR0107114057c	अजैकपादहिर्बुध्न्यः पिनाकी च परन्तपः
BR0107114058a	दहनोऽथेश्वरश्चैव कपाली च विशां पते
BR0107114058c	स्थाणुर्भवश्च भगवान्रुद्रास्तत्रावतस्थिरे
BR0107114059a	अश्विनौ वसवश्चाष्टौ मरुतश्च महाबलाः
BR0107114059c	विश्वेदेवास्तथा साध्यास्तत्रासन्परिसंस्थिताः
BR0107114060a	कर्कोटकोऽथ शेषश्च वासुकिश्च भुजङ्गमः
BR0107114060c	कच्छपश्चापकुण्डश्च तक्षकश्च महोरगः
BR0107114061a	आययुस्तेजसा युक्ता महाक्रोधा महाबलाः
BR0107114061c	एते चान्ये च बहवस्तत्र नागा व्यवस्थिताः
BR0107114062a	तार्क्ष्यश्चारिष्टनेमिश्च गरुडश्चासितध्वजः
BR0107114062c	अरुणश्चारुणिश्चैव वैनतेया व्यवस्थिताः
BR0107114063a	तद्दृष्ट्वा महदाश्चर्यं विस्मिता मुनिसत्तमाः
BR0107114063c	अधिकां स्म ततो वृत्तिमवर्तन्पाण्डवान्प्रति
BR0107114064a	पाण्डुस्तु पुनरेवैनां पुत्रलोभान्महायशाः
BR0107114064c	प्राहिणोद्दर्शनीयाङ्गीं कुन्ती त्वेनमथाब्रवीत्
BR0107114065a	नातश्चतुर्थं प्रसवमापत्स्वपि वदन्त्युत
BR0107114065c	अतः परं चारिणी स्यात्पञ्चमे बन्धकी भवेत्
BR0107114066a	स त्वं विद्वन्धर्ममिमं बुद्धिगम्यं कथं नु माम्
BR0107114066c	अपत्यार्थं समुत्क्रम्य प्रमादादिव भाषसे
