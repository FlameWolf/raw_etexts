001	वैशम्पायन उवाच
001a	ययातिः स्वपुरं प्राप्य महेन्द्रपुरसन्निभम्
001c	प्रविश्यान्तःपुरं तत्र देवयानीं न्यवेशयत्
002a	देवयान्याश्चानुमते तां सुतां वृषपर्वणः
002c	अशोकवनिकाभ्याशे गृहं कृत्वा न्यवेशयत्
003a	वृतां दासीसहस्रेण शर्मिष्ठामासुरायणीम्
003c	वासोभिरन्नपानैश्च संविभज्य सुसत्कृताम्
004a	देवयान्या तु सहितः स नृपो नहुषात्मजः
004c	विजहार बहूनब्दान्देववन्मुदितो भृशम्
005a	ऋतुकाले तु सम्प्राप्ते देवयानी वराङ्गना
005c	लेभे गर्भं प्रथमतः कुमारं च व्यजायत
006a	गते वर्षसहस्रे तु शर्मिष्ठा वार्षपर्वणी
006c	ददर्श यौवनं प्राप्ता ऋतुं सा चान्वचिन्तयत्
007a	ऋतुकालश्च सम्प्राप्तो न च मेऽस्ति पतिर्वृतः
007c	किं प्राप्तं किं नु कर्तव्यं किं वा कृत्वा कृतं भवेत्
008a	देवयानी प्रजातासौ वृथाहं प्राप्तयौवना
008c	यथा तया वृतो भर्ता तथैवाहं वृणोमि तम्
009a	राज्ञा पुत्रफलं देयमिति मे निश्चिता मतिः
009c	अपीदानीं स धर्मात्मा इयान्मे दर्शनं रहः
010a	अथ निष्क्रम्य राजासौ तस्मिन्काले यदृच्छया
010c	अशोकवनिकाभ्याशे शर्मिष्ठां प्राप्य विष्ठितः
011a	तमेकं रहिते दृष्ट्वा शर्मिष्ठा चारुहासिनी
011c	प्रत्युद्गम्याञ्जलिं कृत्वा राजानं वाक्यमब्रवीत्
012a	सोमस्येन्द्रस्य विष्णोर्वा यमस्य वरुणस्य वा
012c	तव वा नाहुष कुले कः स्त्रियं स्प्रष्टुमर्हति
013a	रूपाभिजनशीलैर्हि त्वं राजन्वेत्थ मां सदा
013c	सा त्वां याचे प्रसाद्याहमृतुं देहि नराधिप
014	ययातिरुवाच
014a	वेद्मि त्वां शीलसम्पन्नां दैत्यकन्यामनिन्दिताम्
014c	रूपे च ते न पश्यामि सूच्यग्रमपि निन्दितम्
015a	अब्रवीदुशना काव्यो देवयानीं यदावहम्
015c	नेयमाह्वयितव्या ते शयने वार्षपर्वणी
016	शर्मिष्ठोवाच
016a	न नर्मयुक्तं वचनं हिनस्ति; न स्त्रीषु राजन्न विवाहकाले
016c	प्राणात्यये सर्वधनापहारे; पञ्चानृतान्याहुरपातकानि
017a	पृष्टं तु साक्ष्ये प्रवदन्तमन्यथा; वदन्ति मिथ्योपहितं नरेन्द्र
017c	एकार्थतायां तु समाहितायां; मिथ्या वदन्तमनृतं हिनस्ति
018	ययातिरुवाच
018a	राजा प्रमाणं भूतानां स नश्येत मृषा वदन्
018c	अर्थकृच्छ्रमपि प्राप्य न मिथ्या कर्तुमुत्सहे
019	शर्मिष्ठोवाच
019a	समावेतौ मतौ राजन्पतिः सख्याश्च यः पतिः
019c	समं विवाहमित्याहुः सख्या मेऽसि पतिर्वृतः
020	ययातिरुवाच
020a	दातव्यं याचमानेभ्य इति मे व्रतमाहितम्
020c	त्वं च याचसि मां कामं ब्रूहि किं करवाणि ते
021	शर्मिष्ठोवाच
021a	अधर्मात्त्राहि मां राजन्धर्मं च प्रतिपादय
021c	त्वत्तोऽपत्यवती लोके चरेयं धर्ममुत्तमम्
022a	त्रय एवाधना राजन्भार्या दासस्तथा सुतः
022c	यत्ते समधिगच्छन्ति यस्य ते तस्य तद्धनम्
023a	देवयान्या भुजिष्यास्मि वश्या च तव भार्गवी
023c	सा चाहं च त्वया राजन्भरणीये भजस्व माम्
024	वैशम्पायन उवाच
024a	एवमुक्तस्तु राजा स तथ्यमित्येव जज्ञिवान्
024c	पूजयामास शर्मिष्ठां धर्मं च प्रत्यपादयत्
025a	समागम्य च शर्मिष्ठां यथाकाममवाप्य च
025c	अन्योन्यमभिसम्पूज्य जग्मतुस्तौ यथागतम्
026a	तस्मिन्समागमे सुभ्रूः शर्मिष्ठा चारुहासिनी
026c	लेभे गर्भं प्रथमतस्तस्मान्नृपतिसत्तमात्
027a	प्रजज्ञे च ततः काले राजन्राजीवलोचना
027c	कुमारं देवगर्भाभं राजीवनिभलोचनम्
