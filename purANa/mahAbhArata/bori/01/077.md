BR0107077001	वैशम्पायन उवाच
BR0107077001a	ययातिः स्वपुरं प्राप्य महेन्द्रपुरसन्निभम्
BR0107077001c	प्रविश्यान्तःपुरं तत्र देवयानीं न्यवेशयत्
BR0107077002a	देवयान्याश्चानुमते तां सुतां वृषपर्वणः
BR0107077002c	अशोकवनिकाभ्याशे गृहं कृत्वा न्यवेशयत्
BR0107077003a	वृतां दासीसहस्रेण शर्मिष्ठामासुरायणीम्
BR0107077003c	वासोभिरन्नपानैश्च संविभज्य सुसत्कृताम्
BR0107077004a	देवयान्या तु सहितः स नृपो नहुषात्मजः
BR0107077004c	विजहार बहूनब्दान्देववन्मुदितो भृशम्
BR0107077005a	ऋतुकाले तु सम्प्राप्ते देवयानी वराङ्गना
BR0107077005c	लेभे गर्भं प्रथमतः कुमारं च व्यजायत
BR0107077006a	गते वर्षसहस्रे तु शर्मिष्ठा वार्षपर्वणी
BR0107077006c	ददर्श यौवनं प्राप्ता ऋतुं सा चान्वचिन्तयत्
BR0107077007a	ऋतुकालश्च सम्प्राप्तो न च मेऽस्ति पतिर्वृतः
BR0107077007c	किं प्राप्तं किं नु कर्तव्यं किं वा कृत्वा कृतं भवेत्
BR0107077008a	देवयानी प्रजातासौ वृथाहं प्राप्तयौवना
BR0107077008c	यथा तया वृतो भर्ता तथैवाहं वृणोमि तम्
BR0107077009a	राज्ञा पुत्रफलं देयमिति मे निश्चिता मतिः
BR0107077009c	अपीदानीं स धर्मात्मा इयान्मे दर्शनं रहः
BR0107077010a	अथ निष्क्रम्य राजासौ तस्मिन्काले यदृच्छया
BR0107077010c	अशोकवनिकाभ्याशे शर्मिष्ठां प्राप्य विष्ठितः
BR0107077011a	तमेकं रहिते दृष्ट्वा शर्मिष्ठा चारुहासिनी
BR0107077011c	प्रत्युद्गम्याञ्जलिं कृत्वा राजानं वाक्यमब्रवीत्
BR0107077012a	सोमस्येन्द्रस्य विष्णोर्वा यमस्य वरुणस्य वा
BR0107077012c	तव वा नाहुष कुले कः स्त्रियं स्प्रष्टुमर्हति
BR0107077013a	रूपाभिजनशीलैर्हि त्वं राजन्वेत्थ मां सदा
BR0107077013c	सा त्वां याचे प्रसाद्याहमृतुं देहि नराधिप
BR0107077014	ययातिरुवाच
BR0107077014a	वेद्मि त्वां शीलसम्पन्नां दैत्यकन्यामनिन्दिताम्
BR0107077014c	रूपे च ते न पश्यामि सूच्यग्रमपि निन्दितम्
BR0107077015a	अब्रवीदुशना काव्यो देवयानीं यदावहम्
BR0107077015c	नेयमाह्वयितव्या ते शयने वार्षपर्वणी
BR0107077016	शर्मिष्ठोवाच
BR0107077016a	न नर्मयुक्तं वचनं हिनस्ति; न स्त्रीषु राजन्न विवाहकाले
BR0107077016c	प्राणात्यये सर्वधनापहारे; पञ्चानृतान्याहुरपातकानि
BR0107077017a	पृष्टं तु साक्ष्ये प्रवदन्तमन्यथा; वदन्ति मिथ्योपहितं नरेन्द्र
BR0107077017c	एकार्थतायां तु समाहितायां; मिथ्या वदन्तमनृतं हिनस्ति
BR0107077018	ययातिरुवाच
BR0107077018a	राजा प्रमाणं भूतानां स नश्येत मृषा वदन्
BR0107077018c	अर्थकृच्छ्रमपि प्राप्य न मिथ्या कर्तुमुत्सहे
BR0107077019	शर्मिष्ठोवाच
BR0107077019a	समावेतौ मतौ राजन्पतिः सख्याश्च यः पतिः
BR0107077019c	समं विवाहमित्याहुः सख्या मेऽसि पतिर्वृतः
BR0107077020	ययातिरुवाच
BR0107077020a	दातव्यं याचमानेभ्य इति मे व्रतमाहितम्
BR0107077020c	त्वं च याचसि मां कामं ब्रूहि किं करवाणि ते
BR0107077021	शर्मिष्ठोवाच
BR0107077021a	अधर्मात्त्राहि मां राजन्धर्मं च प्रतिपादय
BR0107077021c	त्वत्तोऽपत्यवती लोके चरेयं धर्ममुत्तमम्
BR0107077022a	त्रय एवाधना राजन्भार्या दासस्तथा सुतः
BR0107077022c	यत्ते समधिगच्छन्ति यस्य ते तस्य तद्धनम्
BR0107077023a	देवयान्या भुजिष्यास्मि वश्या च तव भार्गवी
BR0107077023c	सा चाहं च त्वया राजन्भरणीये भजस्व माम्
BR0107077024	वैशम्पायन उवाच
BR0107077024a	एवमुक्तस्तु राजा स तथ्यमित्येव जज्ञिवान्
BR0107077024c	पूजयामास शर्मिष्ठां धर्मं च प्रत्यपादयत्
BR0107077025a	समागम्य च शर्मिष्ठां यथाकाममवाप्य च
BR0107077025c	अन्योन्यमभिसम्पूज्य जग्मतुस्तौ यथागतम्
BR0107077026a	तस्मिन्समागमे सुभ्रूः शर्मिष्ठा चारुहासिनी
BR0107077026c	लेभे गर्भं प्रथमतस्तस्मान्नृपतिसत्तमात्
BR0107077027a	प्रजज्ञे च ततः काले राजन्राजीवलोचना
BR0107077027c	कुमारं देवगर्भाभं राजीवनिभलोचनम्
