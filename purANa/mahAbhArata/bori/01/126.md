001	वैशम्पायन उवाच
001a	दत्तेऽवकाशे पुरुषैर्विस्मयोत्फुल्ललोचनैः
001c	विवेश रङ्गं विस्तीर्णं कर्णः परपुरञ्जयः
002a	सहजं कवचं बिभ्रत्कुण्डलोद्द्योतिताननः
002c	सधनुर्बद्धनिस्त्रिंशः पादचारीव पर्वतः
003a	कन्यागर्भः पृथुयशाः पृथायाः पृथुलोचनः
003c	तीक्ष्णांशोर्भास्करस्यांशः कर्णोऽरिगणसूदनः
004a	सिंहर्षभगजेन्द्राणां तुल्यवीर्यपराक्रमः
004c	दीप्तिकान्तिद्युतिगुणैः सूर्येन्दुज्वलनोपमः
005a	प्रांशुः कनकतालाभः सिंहसंहननो युवा
005c	असङ्ख्येयगुणः श्रीमान्भास्करस्यात्मसम्भवः
006a	स निरीक्ष्य महाबाहुः सर्वतो रङ्गमण्डलम्
006c	प्रणामं द्रोणकृपयोर्नात्यादृतमिवाकरोत्
007a	स सामाजजनः सर्वो निश्चलः स्थिरलोचनः
007c	कोऽयमित्यागतक्षोभः कौतूहलपरोऽभवत्
008a	सोऽब्रवीन्मेघधीरेण स्वरेण वदतां वरः
008c	भ्राता भ्रातरमज्ञातं सावित्रः पाकशासनिम्
009a	पार्थ यत्ते कृतं कर्म विशेषवदहं ततः
009c	करिष्ये पश्यतां नॄणां मात्मना विस्मयं गमः
010a	असमाप्ते ततस्तस्य वचने वदतां वर
010c	यन्त्रोत्क्षिप्त इव क्षिप्रमुत्तस्थौ सर्वतो जनः
011a	प्रीतिश्च पुरुषव्याघ्र दुर्योधनमथास्पृशत्
011c	ह्रीश्च क्रोधश्च बीभत्सुं क्षणेनान्वविशच्च ह
012a	ततो द्रोणाभ्यनुज्ञातः कर्णः प्रियरणः सदा
012c	यत्कृतं तत्र पार्थेन तच्चकार महाबलः
013a	अथ दुर्योधनस्तत्र भ्रातृभिः सह भारत
013c	कर्णं परिष्वज्य मुदा ततो वचनमब्रवीत्
014a	स्वागतं ते महाबाहो दिष्ट्या प्राप्तोऽसि मानद
014c	अहं च कुरुराज्यं च यथेष्टमुपभुज्यताम्
015	कर्ण उवाच
015a	कृतं सर्वेण मेऽन्येन सखित्वं च त्वया वृणे
015c	द्वन्द्वयुद्धं च पार्थेन कर्तुमिच्छामि भारत
016	दुर्योधन उवाच
016a	भुङ्क्ष्व भोगान्मया सार्धं बन्धूनां प्रियकृद्भव
016c	दुर्हृदां कुरु सर्वेषां मूर्ध्नि पादमरिन्दम
017	वैशम्पायन उवाच
017a	ततः क्षिप्तमिवात्मानं मत्वा पार्थोऽभ्यभाषत
017c	कर्णं भ्रातृसमूहस्य मध्येऽचलमिव स्थितम्
018a	अनाहूतोपसृप्तानामनाहूतोपजल्पिनाम्
018c	ये लोकास्तान्हतः कर्ण मया त्वं प्रतिपत्स्यसे
019	कर्ण उवाच
019a	रङ्गोऽयं सर्वसामान्यः किमत्र तव फल्गुन
019c	वीर्यश्रेष्ठाश्च राजन्या बलं धर्मोऽनुवर्तते
020a	किं क्षेपैर्दुर्बलाश्वासैः शरैः कथय भारत
020c	गुरोः समक्षं यावत्ते हराम्यद्य शिरः शरैः
021	वैशम्पायन उवाच
021a	ततो द्रोणाभ्यनुज्ञातः पार्थः परपुरञ्जयः
021c	भ्रातृभिस्त्वरयाश्लिष्टो रणायोपजगाम तम्
022a	ततो दुर्योधनेनापि सभ्रात्रा समरोद्यतः
022c	परिष्वक्तः स्थितः कर्णः प्रगृह्य सशरं धनुः
023a	ततः सविद्युत्स्तनितैः सेन्द्रायुधपुरोजवैः
023c	आवृतं गगनं मेघैर्बलाकापङ्क्तिहासिभिः
024a	ततः स्नेहाद्धरिहयं दृष्ट्वा रङ्गावलोकिनम्
024c	भास्करोऽप्यनयन्नाशं समीपोपगतान्घनान्
025a	मेघच्छायोपगूढस्तु ततोऽदृश्यत पाण्डवः
025c	सूर्यातपपरिक्षिप्तः कर्णोऽपि समदृश्यत
026a	धार्तराष्ट्रा यतः कर्णस्तस्मिन्देशे व्यवस्थिताः
026c	भारद्वाजः कृपो भीष्मो यतः पार्थस्ततोऽभवन्
027a	द्विधा रङ्गः समभवत्स्त्रीणां द्वैधमजायत
027c	कुन्तिभोजसुता मोहं विज्ञातार्था जगाम ह
028a	तां तथा मोहसम्पन्नां विदुरः सर्वधर्मवित्
028c	कुन्तीमाश्वासयामास प्रोक्ष्याद्भिश्चन्दनोक्षितैः
029a	ततः प्रत्यागतप्राणा तावुभावपि दंशितौ
029c	पुत्रौ दृष्ट्वा सुसन्तप्ता नान्वपद्यत किञ्चन
030a	तावुद्यतमहाचापौ कृपः शारद्वतोऽब्रवीत्
030c	द्वन्द्वयुद्धसमाचारे कुशलः सर्वधर्मवित्
031a	अयं पृथायास्तनयः कनीयान्पाण्डुनन्दनः
031c	कौरवो भवता सार्धं द्वन्द्वयुद्धं करिष्यति
032a	त्वमप्येवं महाबाहो मातरं पितरं कुलम्
032c	कथयस्व नरेन्द्राणां येषां त्वं कुलवर्धनः
032e	ततो विदित्वा पार्थस्त्वां प्रतियोत्स्यति वा न वा
033a	एवमुक्तस्य कर्णस्य व्रीडावनतमाननम्
033c	बभौ वर्षाम्बुभिः क्लिन्नं पद्ममागलितं यथा
034	दुर्योधन उवाच
034a	आचार्य त्रिविधा योनी राज्ञां शास्त्रविनिश्चये
034c	तत्कुलीनश्च शूरश्च सेनां यश्च प्रकर्षति
035a	यद्ययं फल्गुनो युद्धे नाराज्ञा योद्धुमिच्छति
035c	तस्मादेषोऽङ्गविषये मया राज्येऽभिषिच्यते
036	वैशम्पायन उवाच
036a	ततस्तस्मिन्क्षणे कर्णः सलाजकुसुमैर्घटैः
036c	काञ्चनैः काञ्चने पीठे मन्त्रविद्भिर्महारथः
036e	अभिषिक्तोऽङ्गराज्ये स श्रिया युक्तो महाबलः
037a	सच्छत्रवालव्यजनो जयशब्दान्तरेण च
037c	उवाच कौरवं राजा राजानं तं वृषस्तदा
038a	अस्य राज्यप्रदानस्य सदृशं किं ददानि ते
038c	प्रब्रूहि राजशार्दूल कर्ता ह्यस्मि तथा नृप
038e	अत्यन्तं सख्यमिच्छामीत्याह तं स सुयोधनः
039a	एवमुक्तस्ततः कर्णस्तथेति प्रत्यभाषत
039c	हर्षाच्चोभौ समाश्लिष्य परां मुदमवापतुः
