001	सूत उवाच
001a	एलापत्रस्य तु वचः श्रुत्वा नागा द्विजोत्तम
001c	सर्वे प्रहृष्टमनसः साधु साध्वित्यपूजयन्
002a	ततः प्रभृति तां कन्यां वासुकिः पर्यरक्षत
002c	जरत्कारुं स्वसारं वै परं हर्षमवाप च
003a	ततो नातिमहान्कालः समतीत इवाभवत्
003c	अथ देवासुराः सर्वे ममन्थुर्वरुणालयम्
004a	तत्र नेत्रमभून्नागो वासुकिर्बलिनां वरः
004c	समाप्यैव च तत्कर्म पितामहमुपागमन्
005a	देवा वासुकिना सार्धं पितामहमथाब्रुवन्
005c	भगवञ्शापभीतोऽयं वासुकिस्तप्यते भृशम्
006a	तस्येदं मानसं शल्यं समुद्धर्तुं त्वमर्हसि
006c	जनन्याः शापजं देव ज्ञातीनां हितकाङ्क्षिणः
007a	हितो ह्ययं सदास्माकं प्रियकारी च नागराट्
007c	कुरु प्रसादं देवेश शमयास्य मनोज्वरम्
008	ब्रह्मोवाच
008a	मयैवैतद्वितीर्णं वै वचनं मनसामराः
008c	एलापत्रेण नागेन यदस्याभिहितं पुरा
009a	तत्करोत्वेष नागेन्द्रः प्राप्तकालं वचस्तथा
009c	विनशिष्यन्ति ये पापा न तु ये धर्मचारिणः
010a	उत्पन्नः स जरत्कारुस्तपस्युग्रे रतो द्विजः
010c	तस्यैष भगिनीं काले जरत्कारुं प्रयच्छतु
011a	यदेलापत्रेण वचस्तदोक्तं भुजगेन ह
011c	पन्नगानां हितं देवास्तत्तथा न तदन्यथा
012	सूत उवाच
012a	एतच्छ्रुत्वा स नागेन्द्रः पितामहवचस्तदा
012c	सर्पान्बहूञ्जरत्कारौ नित्ययुक्तान्समादधत्
013a	जरत्कारुर्यदा भार्यामिच्छेद्वरयितुं प्रभुः
013c	शीघ्रमेत्य ममाख्येयं तन्नः श्रेयो भविष्यति
