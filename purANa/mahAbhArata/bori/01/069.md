BR0107069001	शकुन्तलोवाच
BR0107069001a	राजन्सर्षपमात्राणि परच्छिद्राणि पश्यसि
BR0107069001c	आत्मनो बिल्वमात्राणि पश्यन्नपि न पश्यसि
BR0107069002a	मेनका त्रिदशेष्वेव त्रिदशाश्चानु मेनकाम्
BR0107069002c	ममैवोद्रिच्यते जन्म दुःषन्त तव जन्मतः
BR0107069003a	क्षितावटसि राजंस्त्वमन्तरिक्षे चराम्यहम्
BR0107069003c	आवयोरन्तरं पश्य मेरुसर्षपयोरिव
BR0107069004a	महेन्द्रस्य कुबेरस्य यमस्य वरुणस्य च
BR0107069004c	भवनान्यनुसंयामि प्रभावं पश्य मे नृप
BR0107069005a	सत्यश्चापि प्रवादोऽयं यं प्रवक्ष्यामि तेऽनघ
BR0107069005c	निदर्शनार्थं न द्वेषात्तच्छ्रुत्वा क्षन्तुमर्हसि
BR0107069006a	विरूपो यावदादर्शे नात्मनः पश्यते मुखम्
BR0107069006c	मन्यते तावदात्मानमन्येभ्यो रूपवत्तरम्
BR0107069007a	यदा तु मुखमादर्शे विकृतं सोऽभिवीक्षते
BR0107069007c	तदेतरं विजानाति आत्मानं नेतरं जनम्
BR0107069008a	अतीव रूपसम्पन्नो न किञ्चिदवमन्यते
BR0107069008c	अतीव जल्पन्दुर्वाचो भवतीह विहेठकः
BR0107069009a	मूर्खो हि जल्पतां पुंसां श्रुत्वा वाचः शुभाशुभाः
BR0107069009c	अशुभं वाक्यमादत्ते पुरीषमिव सूकरः
BR0107069010a	प्राज्ञस्तु जल्पतां पुंसां श्रुत्वा वाचः शुभाशुभाः
BR0107069010c	गुणवद्वाक्यमादत्ते हंसः क्षीरमिवाम्भसः
BR0107069011a	अन्यान्परिवदन्साधुर्यथा हि परितप्यते
BR0107069011c	तथा परिवदन्नन्यांस्तुष्टो भवति दुर्जनः
BR0107069012a	अभिवाद्य यथा वृद्धान्सन्तो गच्छन्ति निर्वृतिम्
BR0107069012c	एवं सज्जनमाक्रुश्य मूर्खो भवति निर्वृतः
BR0107069013a	सुखं जीवन्त्यदोषज्ञा मूर्खा दोषानुदर्शिनः
BR0107069013c	यत्र वाच्याः परैः सन्तः परानाहुस्तथाविधान्
BR0107069014a	अतो हास्यतरं लोके किञ्चिदन्यन्न विद्यते
BR0107069014c	यत्र दुर्जन इत्याह दुर्जनः सज्जनं स्वयम्
BR0107069015a	सत्यधर्मच्युतात्पुंसः क्रुद्धादाशीविषादिव
BR0107069015c	अनास्तिकोऽप्युद्विजते जनः किं पुनरास्तिकः
BR0107069016a	स्वयमुत्पाद्य वै पुत्रं सदृशं योऽवमन्यते
BR0107069016c	तस्य देवाः श्रियं घ्नन्ति न च लोकानुपाश्नुते
BR0107069017a	कुलवंशप्रतिष्ठां हि पितरः पुत्रमब्रुवन्
BR0107069017c	उत्तमं सर्वधर्माणां तस्मात्पुत्रं न सन्त्यजेत्
BR0107069018a	स्वपत्नीप्रभवान्पञ्च लब्धान्क्रीतान्विवर्धितान्
BR0107069018c	कृतानन्यासु चोत्पन्नान्पुत्रान्वै मनुरब्रवीत्
BR0107069019a	धर्मकीर्त्यावहा नॄणां मनसः प्रीतिवर्धनाः
BR0107069019c	त्रायन्ते नरकाज्जाताः पुत्रा धर्मप्लवाः पितॄन्
BR0107069020a	स त्वं नृपतिशार्दूल न पुत्रं त्यक्तुमर्हसि
BR0107069020c	आत्मानं सत्यधर्मौ च पालयानो महीपते
BR0107069020e	नरेन्द्रसिंह कपटं न वोढुं त्वमिहार्हसि
BR0107069021a	वरं कूपशताद्वापी वरं वापीशतात्क्रतुः
BR0107069021c	वरं क्रतुशतात्पुत्रः सत्यं पुत्रशताद्वरम्
BR0107069022a	अश्वमेधसहस्रं च सत्यं च तुलया धृतम्
BR0107069022c	अश्वमेधसहस्राद्धि सत्यमेव विशिष्यते
BR0107069023a	सर्ववेदाधिगमनं सर्वतीर्थावगाहनम्
BR0107069023c	सत्यं च वदतो राजन्समं वा स्यान्न वा समम्
BR0107069024a	नास्ति सत्यात्परो धर्मो न सत्याद्विद्यते परम्
BR0107069024c	न हि तीव्रतरं किञ्चिदनृतादिह विद्यते
BR0107069025a	राजन्सत्यं परं ब्रह्म सत्यं च समयः परः
BR0107069025c	मा त्याक्षीः समयं राजन्सत्यं सङ्गतमस्तु ते
BR0107069026a	अनृते चेत्प्रसङ्गस्ते श्रद्दधासि न चेत्स्वयम्
BR0107069026c	आत्मनो हन्त गच्छामि त्वादृशे नास्ति सङ्गतम्
BR0107069027a	ऋतेऽपि त्वयि दुःषन्त शैलराजावतंसकाम्
BR0107069027c	चतुरन्तामिमामुर्वीं पुत्रो मे पालयिष्यति
BR0107069028	वैशम्पायन उवाच
BR0107069028a	एतावदुक्त्वा वचनं प्रातिष्ठत शकुन्तला
BR0107069028c	अथान्तरिक्षे दुःषन्तं वागुवाचाशरीरिणी
BR0107069028e	ऋत्विक्पुरोहिताचार्यैर्मन्त्रिभिश्चावृतं तदा
BR0107069029a	भस्त्रा माता पितुः पुत्रो येन जातः स एव सः
BR0107069029c	भरस्व पुत्रं दुःषन्त मावमंस्थाः शकुन्तलाम्
BR0107069030a	रेतोधाः पुत्र उन्नयति नरदेव यमक्षयात्
BR0107069030c	त्वं चास्य धाता गर्भस्य सत्यमाह शकुन्तला
BR0107069031a	जाया जनयते पुत्रमात्मनोऽङ्गं द्विधा कृतम्
BR0107069031c	तस्माद्भरस्व दुःषन्त पुत्रं शाकुन्तलं नृप
BR0107069032a	अभूतिरेषा कस्त्यज्याज्जीवञ्जीवन्तमात्मजम्
BR0107069032c	शाकुन्तलं महात्मानं दौःषन्तिं भर पौरव
BR0107069033a	भर्तव्योऽयं त्वया यस्मादस्माकं वचनादपि
BR0107069033c	तस्माद्भवत्वयं नाम्ना भरतो नाम ते सुतः
BR0107069034a	तच्छ्रुत्वा पौरवो राजा व्याहृतं वै दिवौकसाम्
BR0107069034c	पुरोहितममात्यांश्च सम्प्रहृष्टोऽब्रवीदिदम्
BR0107069035a	शृण्वन्त्वेतद्भवन्तोऽस्य देवदूतस्य भाषितम्
BR0107069035c	अहमप्येवमेवैनं जानामि स्वयमात्मजम्
BR0107069036a	यद्यहं वचनादेव गृह्णीयामिममात्मजम्
BR0107069036c	भवेद्धि शङ्का लोकस्य नैवं शुद्धो भवेदयम्
BR0107069037a	तं विशोध्य तदा राजा देवदूतेन भारत
BR0107069037c	हृष्टः प्रमुदितश्चापि प्रतिजग्राह तं सुतम्
BR0107069038a	मूर्ध्नि चैनमुपाघ्राय सस्नेहं परिषस्वजे
BR0107069038c	सभाज्यमानो विप्रैश्च स्तूयमानश्च बन्दिभिः
BR0107069038e   स मुदं परमां लेभे पुत्रसंस्पर्शजां नृपः
BR0107069039a	तां चैव भार्यां धर्मज्ञः पूजयामास धर्मतः
BR0107069039c	अब्रवीच्चैव तां राजा सान्त्वपूर्वमिदं वचः
BR0107069040a	कृतो लोकपरोक्षोऽयं सम्बन्धो वै त्वया सह
BR0107069040c	तस्मादेतन्मया देवि त्वच्छुद्ध्यर्थं विचारितम्
BR0107069041a	मन्यते चैव लोकस्ते स्त्रीभावान्मयि सङ्गतम्
BR0107069041c	पुत्रश्चायं वृतो राज्ये मया तस्माद्विचारितम्
BR0107069042a	यच्च कोपितयात्यर्थं त्वयोक्तोऽस्म्यप्रियं प्रिये
BR0107069042c	प्रणयिन्या विशालाक्षि तत्क्षान्तं ते मया शुभे
BR0107069043a	तामेवमुक्त्वा राजर्षिर्दुःषन्तो महिषीं प्रियाम्
BR0107069043c	वासोभिरन्नपानैश्च पूजयामास भारत
BR0107069044a	दुःषन्तश्च ततो राजा पुत्रं शाकुन्तलं तदा
BR0107069044c	भरतं नामतः कृत्वा यौवराज्येऽभ्यषेचयत्
BR0107069045a	तस्य तत्प्रथितं चक्रं प्रावर्तत महात्मनः
BR0107069045c	भास्वरं दिव्यमजितं लोकसन्नादनं महत्
BR0107069046a	स विजित्य महीपालांश्चकार वशवर्तिनः
BR0107069046c	चचार च सतां धर्मं प्राप चानुत्तमं यशः
BR0107069047a	स राजा चक्रवर्त्यासीत्सार्वभौमः प्रतापवान्
BR0107069047c	ईजे च बहुभिर्यज्ञैर्यथा शक्रो मरुत्पतिः
BR0107069048a	याजयामास तं कण्वो दक्षवद्भूरिदक्षिणम्
BR0107069048c	श्रीमान्गोविततं नाम वाजिमेधमवाप सः
BR0107069048e   यस्मिन्सहस्रं पद्मानां कण्वाय भरतो ददौ
BR0107069049a	भरताद्भारती कीर्तिर्येनेदं भारतं कुलम्
BR0107069049c	अपरे ये च पूर्वे च भारता इति विश्रुताः
BR0107069050a	भरतस्यान्ववाये हि देवकल्पा महौजसः
BR0107069050c	बभूवुर्ब्रह्मकल्पाश्च बहवो राजसत्तमाः
BR0107069051a	येषामपरिमेयानि नामधेयानि सर्वशः
BR0107069051c	तेषां तु ते यथामुख्यं कीर्तयिष्यामि भारत
BR0107069051e   महाभागान्देवकल्पान्सत्यार्जवपरायणान्स
