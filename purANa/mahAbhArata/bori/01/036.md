001 	शौनक उवाच
001a	जरत्कारुरिति प्रोक्तं यत्त्वया सूतनन्दन
001c	इच्छाम्येतदहं तस्य ऋषेः श्रोतुं महात्मनः
002a	किं कारणं जरत्कारोर्नामैतत्प्रथितं भुवि
002c	जरत्कारुनिरुक्तं त्वं यथावद्वक्तुमर्हसि
003 	सूत उवाच
003a	जरेति क्षयमाहुर्वै दारुणं कारुसञ्ज्ञितम्
003c	शरीरं कारु तस्यासीत्तत्स धीमाञ्शनैः शनैः
004a	क्षपयामास तीव्रेण तपसेत्यत उच्यते
004c	जरत्कारुरिति ब्रह्मन्वासुकेर्भगिनी तथा
005a	एवमुक्तस्तु धर्मात्मा शौनकः प्राहसत्तदा
005c	उग्रश्रवसमामन्त्र्य उपपन्नमिति ब्रुवन्
006 	सूत उवाच
006a	अथ कालस्य महतः स मुनिः संशितव्रतः
006c	तपस्यभिरतो धीमान्न दारानभ्यकाङ्क्षत
007a	स ऊर्ध्वरेतास्तपसि प्रसक्तः; स्वाध्यायवान्वीतभयक्लमः सन्
007c	चचार सर्वां पृथिवीं महात्मा; न चापि दारान्मनसाप्यकाङ्क्षत्
008a	ततोऽपरस्मिन्सम्प्राप्ते काले कस्मिंश्चिदेव तु
008c	परिक्षिदिति विख्यातो राजा कौरववंशभृत्
009a	यथा पाण्डुर्महाबाहुर्धनुर्धरवरो भुवि
009c	बभूव मृगयाशीलः पुरास्य प्रपितामहः
010a	मृगान्विध्यन्वराहांश्च तरक्षून्महिषांस्तथा
010c	अन्यांश्च विविधान्वन्यांश्चचार पृथिवीपतिः
011a	स कदाचिन्मृगं विद्ध्वा बाणेन नतपर्वणा
011c	पृष्ठतो धनुरादाय ससार गहने वने
012a	यथा हि भगवान्रुद्रो विद्ध्वा यज्ञमृगं दिवि
012c	अन्वगच्छद्धनुष्पाणिः पर्यन्वेषंस्ततस्ततः
013a	न हि तेन मृगो विद्धो जीवन्गच्छति वै वनम्
013c	पूर्वरूपं तु तन्नूनमासीत्स्वर्गगतिं प्रति
013e	परिक्षितस्तस्य राज्ञो विद्धो यन्नष्टवान्मृगः
014a	दूरं चापहृतस्तेन मृगेण स महीपतिः
014c	परिश्रान्तः पिपासार्त आससाद मुनिं वने
015a	गवां प्रचारेष्वासीनं वत्सानां मुखनिःसृतम्
015c	भूयिष्ठमुपयुञ्जानं फेनमापिबतां पयः
016a	तमभिद्रुत्य वेगेन स राजा संशितव्रतम्
016c	अपृच्छद्धनुरुद्यम्य तं मुनिं क्षुच्छ्रमान्वितः
017a	भो भो ब्रह्मन्नहं राजा परिक्षिदभिमन्युजः
017c	मया विद्धो मृगो नष्टः कच्चित्त्वं दृष्टवानसि
018a	स मुनिस्तस्य नोवाच किञ्चिन्मौनव्रते स्थितः
018c	तस्य स्कन्धे मृतं सर्पं क्रुद्धो राजा समासजत्
019a	धनुष्कोट्या समुत्क्षिप्य स चैनं समुदैक्षत
019c	न च किञ्चिदुवाचैनं शुभं वा यदि वाशुभम्
020a	स राजा क्रोधमुत्सृज्य व्यथितस्तं तथागतम्
020c	दृष्ट्वा जगाम नगरमृषिस्त्वास्ते तथैव सः
021a	तरुणस्तस्य पुत्रोऽभूत्तिग्मतेजा महातपाः
021c	शृङ्गी नाम महाक्रोधो दुष्प्रसादो महाव्रतः
022a	स देवं परमीशानं सर्वभूतहिते रतम्
022c	ब्रह्माणमुपतस्थे वै काले काले सुसंयतः
022e	स तेन समनुज्ञातो ब्रह्मणा गृहमेयिवान्
023a	सख्योक्तः क्रीडमानेन स तत्र हसता किल
023c	संरम्भी कोपनोऽतीव विषकल्प ऋषेः सुतः
023e	ऋषिपुत्रेण नर्मार्थं कृशेन द्विजसत्तम
024a	तेजस्विनस्तव पिता तथैव च तपस्विनः
024c	शवं स्कन्धेन वहति मा शृङ्गिन्गर्वितो भव
025a	व्याहरत्स्वृषिपुत्रेषु मा स्म किञ्चिद्वचो वदीः
025c	अस्मद्विधेषु सिद्धेषु ब्रह्मवित्सु तपस्विषु
026a	क्व ते पुरुषमानित्वं क्व ते वाचस्तथाविधाः
026c	दर्पजाः पितरं यस्त्वं द्रष्टा शवधरं तथास
