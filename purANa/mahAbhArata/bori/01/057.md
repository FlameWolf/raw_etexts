BR0106057001 	वैशम्पायन उवाच
BR0106057001a	राजोपरिचरो नाम धर्मनित्यो महीपतिः
BR0106057001c	बभूव मृगयां गन्तुं स कदाचिद्धृतव्रतः
BR0106057002a	स चेदिविषयं रम्यं वसुः पौरवनन्दनः
BR0106057002c	इन्द्रोपदेशाज्जग्राह ग्रहणीयं महीपतिः
BR0106057003a	तमाश्रमे न्यस्तशस्त्रं निवसन्तं तपोरतिम्
BR0106057003c	देवः साक्षात्स्वयं वज्री समुपायान्महीपतिम्
BR0106057004a	इन्द्रत्वमर्हो राजायं तपसेत्यनुचिन्त्य वै
BR0106057004c	तं सान्त्वेन नृपं साक्षात्तपसः सन्न्यवर्तयत्
BR0106057005 	इन्द्र उवाच
BR0106057005a	न सङ्कीर्येत धर्मोऽयं पृथिव्यां पृथिवीपते
BR0106057005c	तं पाहि धर्मो हि धृतः कृत्स्नं धारयते जगत्
BR0106057006a	लोक्यं धर्मं पालय त्वं नित्ययुक्तः समाहितः
BR0106057006c	धर्मयुक्तस्ततो लोकान्पुण्यानाप्स्यसि शाश्वतान्
BR0106057007a	दिविष्ठस्य भुविष्ठस्त्वं सखा भूत्वा मम प्रियः
BR0106057007c	ऊधः पृथिव्या यो देशस्तमावस नराधिप
BR0106057008a	पशव्यश्चैव पुण्यश्च सुस्थिरो धनधान्यवान्
BR0106057008c	स्वारक्ष्यश्चैव सौम्यश्च भोग्यैर्भूमिगुणैर्युतः
BR0106057009a	अत्यन्यानेष देशो हि धनरत्नादिभिर्युतः
BR0106057009c	वसुपूर्णा च वसुधा वस चेदिषु चेदिप
BR0106057010a	धर्मशीला जनपदाः सुसन्तोषाश्च साधवः
BR0106057010c	न च मिथ्याप्रलापोऽत्र स्वैरेष्वपि कुतोऽन्यथा
BR0106057011a	न च पित्रा विभज्यन्ते नरा गुरुहिते रताः
BR0106057011c	युञ्जते धुरि नो गाश्च कृशाः सन्धुक्षयन्ति च
BR0106057012a	सर्वे वर्णाः स्वधर्मस्थाः सदा चेदिषु मानद
BR0106057012c	न तेऽस्त्यविदितं किञ्चित्त्रिषु लोकेषु यद्भवेत्
BR0106057013a	देवोपभोग्यं दिव्यं च आकाशे स्फाटिकं महत्
BR0106057013c	आकाशगं त्वां मद्दत्तं विमानमुपपत्स्यते
BR0106057014a	त्वमेकः सर्वमर्त्येषु विमानवरमास्थितः
BR0106057014c	चरिष्यस्युपरिस्थो वै देवो विग्रहवानिव
BR0106057015a	ददामि ते वैजयन्तीं मालामम्लानपङ्कजाम्
BR0106057015c	धारयिष्यति सङ्ग्रामे या त्वां शस्त्रैरविक्षतम्
BR0106057016a	लक्षणं चैतदेवेह भविता ते नराधिप
BR0106057016c	इन्द्रमालेति विख्यातं धन्यमप्रतिमं महत्
BR0106057017    वैशम्पायन उवाच
BR0106057017a	यष्टिं च वैणवीं तस्मै ददौ वृत्रनिषूदनः
BR0106057017c	इष्टप्रदानमुद्दिश्य शिष्टानां परिपालिनीम्
BR0106057018a	तस्याः शक्रस्य पूजार्थं भूमौ भूमिपतिस्तदा
BR0106057018c	प्रवेशं कारयामास गते संवत्सरे तदा
BR0106057019a	ततः प्रभृति चाद्यापि यष्ट्याः क्षितिपसत्तमैः
BR0106057019c	प्रवेशः क्रियते राजन्यथा तेन प्रवर्तितः
BR0106057020a	अपरेद्युस्तथा चास्याः क्रियते उच्छ्रयो नृपैः
BR0106057020c	अलङ्कृतायाः पिटकैर्गन्धैर्माल्यैश्च भूषणैः
BR0106057020e	माल्यदामपरिक्षिप्ता विधिवत्क्रियतेऽपि च
BR0106057021a	भगवान्पूज्यते चात्र हास्यरूपेण शङ्करः
BR0106057021c	स्वयमेव गृहीतेन वसोः प्रीत्या महात्मनः
BR0106057022a	एतां पूजां महेन्द्रस्तु दृष्ट्वा देव कृतां शुभाम्
BR0106057022c	वसुना राजमुख्येन प्रीतिमानब्रवीद्विभुः
BR0106057023a	ये पूजयिष्यन्ति नरा राजानश्च महं मम
BR0106057023c	कारयिष्यन्ति च मुदा यथा चेदिपतिर्नृपः
BR0106057024a	तेषां श्रीर्विजयश्चैव सराष्ट्राणां भविष्यति
BR0106057024c	तथा स्फीतो जनपदो मुदितश्च भविष्यति
BR0106057025a	एवं महात्मना तेन महेन्द्रेण नराधिप
BR0106057025c	वसुः प्रीत्या मघवता महाराजोऽभिसत्कृतः
BR0106057026a	उत्सवं कारयिष्यन्ति सदा शक्रस्य ये नराः
BR0106057026c	भूमिदानादिभिर्दानैर्यथा पूता भवन्ति वै
BR0106057026e	वरदानमहायज्ञैस्तथा शक्रोत्सवेन ते
BR0106057027a	सम्पूजितो मघवता वसुश्चेदिपतिस्तदा
BR0106057027c	पालयामास धर्मेण चेदिस्थः पृथिवीमिमाम्
BR0106057027e	इन्द्रप्रीत्या भूमिपतिश्चकारेन्द्रमहं वसुः
BR0106057028a	पुत्राश्चास्य महावीर्याः पञ्चासन्नमितौजसः
BR0106057028c	नानाराज्येषु च सुतान्स सम्राडभ्यषेचयत्
BR0106057029a	महारथो मगधराड्विश्रुतो यो बृहद्रथः
BR0106057029c	प्रत्यग्रहः कुशाम्बश्च यमाहुर्मणिवाहनम्
BR0106057029e	मच्छिल्लश्च यदुश्चैव राजन्यश्चापराजितः
BR0106057030a	एते तस्य सुता राजन्राजर्षेर्भूरितेजसः
BR0106057030c	न्यवेशयन्नामभिः स्वैस्ते देशांश्च पुराणि च
BR0106057030e	वासवाः पञ्च राजानः पृथग्वंशाश्च शाश्वताः
BR0106057031a	वसन्तमिन्द्रप्रासादे आकाशे स्फाटिके च तम्
BR0106057031c	उपतस्थुर्महात्मानं गन्धर्वाप्सरसो नृपम्
BR0106057031e	राजोपरिचरेत्येवं नाम तस्याथ विश्रुतम्
BR0106057032a	पुरोपवाहिनीं तस्य नदीं शुक्तिमतीं गिरिः
BR0106057032c	अरौत्सीच्चेतनायुक्तः कामात्कोलाहलः किल
BR0106057033a	गिरिं कोलाहलं तं तु पदा वसुरताडयत्
BR0106057033c	निश्चक्राम नदी तेन प्रहारविवरेण सा
BR0106057034a	तस्यां नद्यामजनयन्मिथुनं पर्वतः स्वयम्
BR0106057034c	तस्माद्विमोक्षणात्प्रीता नदी राज्ञे न्यवेदयत्
BR0106057035a	यः पुमानभवत्तत्र तं स राजर्षिसत्तमः
BR0106057035c	वसुर्वसुप्रदश्चक्रे सेनापतिमरिन्दमम्
BR0106057035e	चकार पत्नीं कन्यां तु दयितां गिरिकां नृपः
BR0106057036a	वसोः पत्नी तु गिरिका कामात्काले न्यवेदयत्
BR0106057036c	ऋतुकालमनुप्राप्तं स्नाता पुंसवने शुचिः
BR0106057037a	तदहः पितरश्चैनमूचुर्जहि मृगानिति
BR0106057037c	तं राजसत्तमं प्रीतास्तदा मतिमतां वरम्
BR0106057038a	स पितॄणां नियोगं तमव्यतिक्रम्य पार्थिवः
BR0106057038c	चचार मृगयां कामी गिरिकामेव संस्मरन्
BR0106057038e	अतीव रूपसम्पन्नां साक्षाच्छ्रियमिवापराम्
BR0106057039a	तस्य रेतः प्रचस्कन्द चरतो रुचिरे वने
BR0106057039c	स्कन्नमात्रं च तद्रेतो वृक्षपत्रेण भूमिपः
BR0106057040a	प्रतिजग्राह मिथ्या मे न स्कन्देद्रेत इत्युत
BR0106057040c	ऋतुश्च तस्याः पत्न्या मे न मोघः स्यादिति प्रभुः
BR0106057041a	सञ्चिन्त्यैवं तदा राजा विचार्य च पुनः पुनः
BR0106057041c	अमोघत्वं च विज्ञाय रेतसो राजसत्तमः
BR0106057042a	शुक्रप्रस्थापने कालं महिष्याः प्रसमीक्ष्य सः
BR0106057042c	अभिमन्त्र्याथ तच्छुक्रमारात्तिष्ठन्तमाशुगम्
BR0106057042e	सूक्ष्मधर्मार्थतत्त्वज्ञो ज्ञात्वा श्येनं ततोऽब्रवीत्
BR0106057043a	मत्प्रियार्थमिदं सौम्य शुक्रं मम गृहं नय
BR0106057043c	गिरिकायाः प्रयच्छाशु तस्या ह्यार्तवमद्य वै
BR0106057044a	गृहीत्वा तत्तदा श्येनस्तूर्णमुत्पत्य वेगवान्
BR0106057044c	जवं परममास्थाय प्रदुद्राव विहङ्गमः
BR0106057045a	तमपश्यदथायान्तं श्येनं श्येनस्तथापरः
BR0106057045c	अभ्यद्रवच्च तं सद्यो दृष्ट्वैवामिषशङ्कया
BR0106057046a	तुण्डयुद्धमथाकाशे तावुभौ सम्प्रचक्रतुः
BR0106057046c	युध्यतोरपतद्रेतस्तच्चापि यमुनाम्भसि
BR0106057047a	तत्राद्रिकेति विख्याता ब्रह्मशापाद्वराप्सराः
BR0106057047c	मीनभावमनुप्राप्ता बभूव यमुनाचरी
BR0106057048a	श्येनपादपरिभ्रष्टं तद्वीर्यमथ वासवम्
BR0106057048c	जग्राह तरसोपेत्य साद्रिका मत्स्यरूपिणी
BR0106057049a	कदाचिदथ मत्सीं तां बबन्धुर्मत्स्यजीविनः
BR0106057049c	मासे च दशमे प्राप्ते तदा भरतसत्तम
BR0106057049e	उज्जह्रुरुदरात्तस्याः स्त्रीपुमांसं च मानुषम्
BR0106057050a	आश्चर्यभूतं मत्वा तद्राज्ञस्ते प्रत्यवेदयन्
BR0106057050c	काये मत्स्या इमौ राजन्सम्भूतौ मानुषाविति
BR0106057051a	तयोः पुमांसं जग्राह राजोपरिचरस्तदा
BR0106057051c	स मत्स्यो नाम राजासीद्धार्मिकः सत्यसङ्गरः
BR0106057052a	साप्सरा मुक्तशापा च क्षणेन समपद्यत
BR0106057052c	पुरोक्ता या भगवता तिर्यग्योनिगता शुभे
BR0106057052e	मानुषौ जनयित्वा त्वं शापमोक्षमवाप्स्यसि
BR0106057053a	ततः सा जनयित्वा तौ विशस्ता मत्स्यघातिना
BR0106057053c	सन्त्यज्य मत्स्यरूपं सा दिव्यं रूपमवाप्य च
BR0106057053e	सिद्धर्षिचारणपथं जगामाथ वराप्सराः
BR0106057054a	या कन्या दुहिता तस्या मत्स्या मत्स्यसगन्धिनी
BR0106057054c	राज्ञा दत्ताथ दाशाय इयं तव भवत्विति
BR0106057054e	रूपसत्त्वसमायुक्ता सर्वैः समुदिता गुणैः
BR0106057055a	सा तु सत्यवती नाम मत्स्यघात्यभिसंश्रयात्
BR0106057055c	आसीन्मत्स्यसगन्धैव कञ्चित्कालं शुचिस्मिता
BR0106057056a	शुश्रूषार्थं पितुर्नावं तां तु वाहयतीं जले
BR0106057056c	तीर्थयात्रां परिक्रामन्नपश्यद्वै पराशरः
BR0106057057a	अतीव रूपसम्पन्नां सिद्धानामपि काङ्क्षिताम्
BR0106057057c	दृष्ट्वैव च स तां धीमांश्चकमे चारुदर्शनाम्
BR0106057057e	विद्वांस्तां वासवीं कन्यां कार्यवान्मुनिपुङ्गवः
BR0106057058a	साब्रवीत्पश्य भगवन्पारावारे ऋषीन्स्थितान्
BR0106057058c	आवयोर्दृश्यतोरेभिः कथं नु स्यात्समागमः
BR0106057059a	एवं तयोक्तो भगवान्नीहारमसृजत्प्रभुः
BR0106057059c	येन देशः स सर्वस्तु तमोभूत इवाभवत्
BR0106057060a	दृष्ट्वा सृष्टं तु नीहारं ततस्तं परमर्षिणा
BR0106057060c	विस्मिता चाब्रवीत्कन्या व्रीडिता च मनस्विनी
BR0106057061a	विद्धि मां भगवन्कन्यां सदा पितृवशानुगाम्
BR0106057061c	त्वत्संयोगाच्च दुष्येत कन्याभावो ममानघ
BR0106057062a	कन्यात्वे दूषिते चापि कथं शक्ष्ये द्विजोत्तम
BR0106057062c	गन्तुं गृहं गृहे चाहं धीमन्न स्थातुमुत्सहे
BR0106057062e	एतत्सञ्चिन्त्य भगवन्विधत्स्व यदनन्तरम्
BR0106057063a	एवमुक्तवतीं तां तु प्रीतिमानृषिसत्तमः
BR0106057063c	उवाच मत्प्रियं कृत्वा कन्यैव त्वं भविष्यसि
BR0106057064a	वृणीष्व च वरं भीरु यं त्वमिच्छसि भामिनि
BR0106057064c	वृथा हि न प्रसादो मे भूतपूर्वः शुचिस्मिते
BR0106057065a	एवमुक्ता वरं वव्रे गात्रसौगन्ध्यमुत्तमम्
BR0106057065c	स चास्यै भगवान्प्रादान्मनसः काङ्क्षितं प्रभुः
BR0106057066a	ततो लब्धवरा प्रीता स्त्रीभावगुणभूषिता
BR0106057066c	जगाम सह संसर्गमृषिणाद्भुतकर्मणा
BR0106057067a	तेन गन्धवतीत्येव नामास्याः प्रथितं भुवि
BR0106057067c	तस्यास्तु योजनाद्गन्धमाजिघ्रन्ति नरा भुवि
BR0106057068a	ततो योजनगन्धेति तस्या नाम परिश्रुतम्
BR0106057068c	पराशरोऽपि भगवाञ्जगाम स्वं निवेशनम्
BR0106057069a	इति सत्यवती हृष्टा लब्ध्वा वरमनुत्तमम्
BR0106057069c	पराशरेण संयुक्ता सद्यो गर्भं सुषाव सा
BR0106057069e	जज्ञे च यमुनाद्वीपे पाराशर्यः स वीर्यवान्
BR0106057070a	स मातरमुपस्थाय तपस्येव मनो दधे
BR0106057070c	स्मृतोऽहं दर्शयिष्यामि कृत्येष्विति च सोऽब्रवीत्
BR0106057071a	एवं द्वैपायनो जज्ञे सत्यवत्यां पराशरात्
BR0106057071c	द्वीपे न्यस्तः स यद्बालस्तस्माद्द्वैपायनोऽभवत्
BR0106057072a	पादापसारिणं धर्मं विद्वान्स तु युगे युगे
BR0106057072c	आयुः शक्तिं च मर्त्यानां युगानुगमवेक्ष्य च
BR0106057073a	ब्रह्मणो ब्राह्मणानां च तथानुग्रहकाम्यया
BR0106057073c	विव्यास वेदान्यस्माच्च तस्माद्व्यास इति स्मृतः
BR0106057074a	वेदानध्यापयामास महाभारतपञ्चमान्
BR0106057074c	सुमन्तुं जैमिनिं पैलं शुकं चैव स्वमात्मजम्
BR0106057075a	प्रभुर्वरिष्ठो वरदो वैशम्पायनमेव च
BR0106057075c	संहितास्तैः पृथक्त्वेन भारतस्य प्रकाशिताः
BR0106057076a	तथा भीष्मः शान्तनवो गङ्गायाममितद्युतिः
BR0106057076c	वसुवीर्यात्समभवन्महावीर्यो महायशाः
BR0106057077a	शूले प्रोतः पुराणर्षिरचोरश्चोरशङ्कया
BR0106057077c	अणीमाण्डव्य इति वै विख्यातः सुमहायशाः
BR0106057078a	स धर्ममाहूय पुरा महर्षिरिदमुक्तवान्
BR0106057078c	इषीकया मया बाल्यादेका विद्धा शकुन्तिका
BR0106057079a	तत्किल्बिषं स्मरे धर्म नान्यत्पापमहं स्मरे
BR0106057079c	तन्मे सहस्रसमितं कस्मान्नेहाजयत्तपः
BR0106057080a	गरीयान्ब्राह्मणवधः सर्वभूतवधाद्यतः
BR0106057080c	तस्मात्त्वं किल्बिषादस्माच्छूद्रयोनौ जनिष्यसि
BR0106057081a	तेन शापेन धर्मोऽपि शूद्रयोनावजायत
BR0106057081c	विद्वान्विदुररूपेण धार्मी तनुरकिल्बिषी
BR0106057082a	सञ्जयो मुनिकल्पस्तु जज्ञे सूतो गवल्गणात्
BR0106057082c	सूर्याच्च कुन्तिकन्यायां जज्ञे कर्णो महारथः
BR0106057082e	सहजं कवचं बिभ्रत्कुण्डलोद्द्योतिताननः
BR0106057083a	अनुग्रहार्थं लोकानां विष्णुर्लोकनमस्कृतः
BR0106057083c	वसुदेवात्तु देवक्यां प्रादुर्भूतो महायशाः
BR0106057084a	अनादिनिधनो देवः स कर्ता जगतः प्रभुः
BR0106057084c	अव्यक्तमक्षरं ब्रह्म प्रधानं निर्गुणात्मकम्
BR0106057085a	आत्मानमव्ययं चैव प्रकृतिं प्रभवं परम्
BR0106057085c	पुरुषं विश्वकर्माणं सत्त्वयोगं ध्रुवाक्षरम्
BR0106057086a	अनन्तमचलं देवं हंसं नारायणं प्रभुम्
BR0106057086c	धातारमजरं नित्यं तमाहुः परमव्ययम्
BR0106057087a	पुरुषः स विभुः कर्ता सर्वभूतपितामहः
BR0106057087c	धर्मसंवर्धनार्थाय प्रजज्ञेऽन्धकवृष्णिषु
BR0106057088a	अस्त्रज्ञौ तु महावीर्यौ सर्वशस्त्रविशारदौ
BR0106057088c	सात्यकिः कृतवर्मा च नारायणमनुव्रतौ
BR0106057088e	सत्यकाद्धृदिकाच्चैव जज्ञातेऽस्त्रविशारदौ
BR0106057089a	भरद्वाजस्य च स्कन्नं द्रोण्यां शुक्रमवर्धत
BR0106057089c	महर्षेरुग्रतपसस्तस्माद्द्रोणो व्यजायत
BR0106057090a	गौतमान्मिथुनं जज्ञे शरस्तम्बाच्छरद्वतः
BR0106057090c	अश्वत्थाम्नश्च जननी कृपश्चैव महाबलः
BR0106057090e	अश्वत्थामा ततो जज्ञे द्रोणादस्त्रभृतां वरः
BR0106057091a	तथैव धृष्टद्युम्नोऽपि साक्षादग्निसमद्युतिः
BR0106057091c	वैताने कर्मणि तते पावकात्समजायत
BR0106057091e	वीरो द्रोणविनाशाय धनुषा सह वीर्यवान्
BR0106057092a	तथैव वेद्यां कृष्णापि जज्ञे तेजस्विनी शुभा
BR0106057092c	विभ्राजमाना वपुषा बिभ्रती रूपमुत्तमम्
BR0106057093a	प्रह्रादशिष्यो नग्नजित्सुबलश्चाभवत्ततः
BR0106057093c	तस्य प्रजा धर्महन्त्री जज्ञे देवप्रकोपनात्
BR0106057094a	गान्धारराजपुत्रोऽभूच्छकुनिः सौबलस्तथा
BR0106057094c	दुर्योधनस्य माता च जज्ञातेऽर्थविदावुभौ
BR0106057095a	कृष्णद्वैपायनाज्जज्ञे धृतराष्ट्रो जनेश्वरः
BR0106057095c	क्षेत्रे विचित्रवीर्यस्य पाण्डुश्चैव महाबलः
BR0106057096a	पाण्डोस्तु जज्ञिरे पञ्च पुत्रा देवसमाः पृथक्
BR0106057096c	द्वयोः स्त्रियोर्गुणज्येष्ठस्तेषामासीद्युधिष्ठिरः
BR0106057097a	धर्माद्युधिष्ठिरो जज्ञे मारुतात्तु वृकोदरः
BR0106057097c	इन्द्राद्धनञ्जयः श्रीमान्सर्वशस्त्रभृतां वरः
BR0106057098a	जज्ञाते रूपसम्पन्नावश्विभ्यां तु यमावुभौ
BR0106057098c	नकुलः सहदेवश्च गुरुशुश्रूषणे रतौ
BR0106057099a	तथा पुत्रशतं जज्ञे धृतराष्ट्रस्य धीमतः
BR0106057099c	दुर्योधनप्रभृतयो युयुत्सुः करणस्तथा
BR0106057100a	अभिमन्युः सुभद्रायामर्जुनादभ्यजायत
BR0106057100c	स्वस्रीयो वासुदेवस्य पौत्रः पाण्डोर्महात्मनः
BR0106057101a	पाण्डवेभ्योऽपि पञ्चभ्यः कृष्णायां पञ्च जज्ञिरे
BR0106057101c	कुमारा रूपसम्पन्नाः सर्वशस्त्रविशारदाः
BR0106057102a	प्रतिविन्ध्यो युधिष्ठिरात्सुतसोमो वृकोदरात्
BR0106057102c	अर्जुनाच्छ्रुतकीर्तिस्तु शतानीकस्तु नाकुलिः
BR0106057103a	तथैव सहदेवाच्च श्रुतसेनः प्रतापवान्
BR0106057103c	हिडिम्बायां च भीमेन वने जज्ञे घटोत्कचः
BR0106057104a	शिखण्डी द्रुपदाज्जज्ञे कन्या पुत्रत्वमागता
BR0106057104c	यां यक्षः पुरुषं चक्रे स्थूणः प्रियचिकीर्षया
BR0106057105a	कुरूणां विग्रहे तस्मिन्समागच्छन्बहून्यथ
BR0106057105c	राज्ञां शतसहस्राणि योत्स्यमानानि संयुगे
BR0106057106a	तेषामपरिमेयानि नामधेयानि सर्वशः
BR0106057106c	न शक्यं परिसङ्ख्यातुं वर्षाणामयुतैरपि
BR0106057106e	एते तु कीर्तिता मुख्या यैराख्यानमिदं ततम् 
