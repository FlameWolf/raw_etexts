001 	वैशम्पायन उवाच
001a	राजोपरिचरो नाम धर्मनित्यो महीपतिः
001c	बभूव मृगयां गन्तुं स कदाचिद्धृतव्रतः
002a	स चेदिविषयं रम्यं वसुः पौरवनन्दनः
002c	इन्द्रोपदेशाज्जग्राह ग्रहणीयं महीपतिः
003a	तमाश्रमे न्यस्तशस्त्रं निवसन्तं तपोरतिम्
003c	देवः साक्षात्स्वयं वज्री समुपायान्महीपतिम्
004a	इन्द्रत्वमर्हो राजायं तपसेत्यनुचिन्त्य वै
004c	तं सान्त्वेन नृपं साक्षात्तपसः सन्न्यवर्तयत्
005 	इन्द्र उवाच
005a	न सङ्कीर्येत धर्मोऽयं पृथिव्यां पृथिवीपते
005c	तं पाहि धर्मो हि धृतः कृत्स्नं धारयते जगत्
006a	लोक्यं धर्मं पालय त्वं नित्ययुक्तः समाहितः
006c	धर्मयुक्तस्ततो लोकान्पुण्यानाप्स्यसि शाश्वतान्
007a	दिविष्ठस्य भुविष्ठस्त्वं सखा भूत्वा मम प्रियः
007c	ऊधः पृथिव्या यो देशस्तमावस नराधिप
008a	पशव्यश्चैव पुण्यश्च सुस्थिरो धनधान्यवान्
008c	स्वारक्ष्यश्चैव सौम्यश्च भोग्यैर्भूमिगुणैर्युतः
009a	अत्यन्यानेष देशो हि धनरत्नादिभिर्युतः
009c	वसुपूर्णा च वसुधा वस चेदिषु चेदिप
010a	धर्मशीला जनपदाः सुसन्तोषाश्च साधवः
010c	न च मिथ्याप्रलापोऽत्र स्वैरेष्वपि कुतोऽन्यथा
011a	न च पित्रा विभज्यन्ते नरा गुरुहिते रताः
011c	युञ्जते धुरि नो गाश्च कृशाः सन्धुक्षयन्ति च
012a	सर्वे वर्णाः स्वधर्मस्थाः सदा चेदिषु मानद
012c	न तेऽस्त्यविदितं किञ्चित्त्रिषु लोकेषु यद्भवेत्
013a	देवोपभोग्यं दिव्यं च आकाशे स्फाटिकं महत्
013c	आकाशगं त्वां मद्दत्तं विमानमुपपत्स्यते
014a	त्वमेकः सर्वमर्त्येषु विमानवरमास्थितः
014c	चरिष्यस्युपरिस्थो वै देवो विग्रहवानिव
015a	ददामि ते वैजयन्तीं मालामम्लानपङ्कजाम्
015c	धारयिष्यति सङ्ग्रामे या त्वां शस्त्रैरविक्षतम्
016a	लक्षणं चैतदेवेह भविता ते नराधिप
016c	इन्द्रमालेति विख्यातं धन्यमप्रतिमं महत्
017    वैशम्पायन उवाच
017a	यष्टिं च वैणवीं तस्मै ददौ वृत्रनिषूदनः
017c	इष्टप्रदानमुद्दिश्य शिष्टानां परिपालिनीम्
018a	तस्याः शक्रस्य पूजार्थं भूमौ भूमिपतिस्तदा
018c	प्रवेशं कारयामास गते संवत्सरे तदा
019a	ततः प्रभृति चाद्यापि यष्ट्याः क्षितिपसत्तमैः
019c	प्रवेशः क्रियते राजन्यथा तेन प्रवर्तितः
020a	अपरेद्युस्तथा चास्याः क्रियते उच्छ्रयो नृपैः
020c	अलङ्कृतायाः पिटकैर्गन्धैर्माल्यैश्च भूषणैः
020e	माल्यदामपरिक्षिप्ता विधिवत्क्रियतेऽपि च
021a	भगवान्पूज्यते चात्र हास्यरूपेण शङ्करः
021c	स्वयमेव गृहीतेन वसोः प्रीत्या महात्मनः
022a	एतां पूजां महेन्द्रस्तु दृष्ट्वा देव कृतां शुभाम्
022c	वसुना राजमुख्येन प्रीतिमानब्रवीद्विभुः
023a	ये पूजयिष्यन्ति नरा राजानश्च महं मम
023c	कारयिष्यन्ति च मुदा यथा चेदिपतिर्नृपः
024a	तेषां श्रीर्विजयश्चैव सराष्ट्राणां भविष्यति
024c	तथा स्फीतो जनपदो मुदितश्च भविष्यति
025a	एवं महात्मना तेन महेन्द्रेण नराधिप
025c	वसुः प्रीत्या मघवता महाराजोऽभिसत्कृतः
026a	उत्सवं कारयिष्यन्ति सदा शक्रस्य ये नराः
026c	भूमिदानादिभिर्दानैर्यथा पूता भवन्ति वै
026e	वरदानमहायज्ञैस्तथा शक्रोत्सवेन ते
027a	सम्पूजितो मघवता वसुश्चेदिपतिस्तदा
027c	पालयामास धर्मेण चेदिस्थः पृथिवीमिमाम्
027e	इन्द्रप्रीत्या भूमिपतिश्चकारेन्द्रमहं वसुः
028a	पुत्राश्चास्य महावीर्याः पञ्चासन्नमितौजसः
028c	नानाराज्येषु च सुतान्स सम्राडभ्यषेचयत्
029a	महारथो मगधराड्विश्रुतो यो बृहद्रथः
029c	प्रत्यग्रहः कुशाम्बश्च यमाहुर्मणिवाहनम्
029e	मच्छिल्लश्च यदुश्चैव राजन्यश्चापराजितः
030a	एते तस्य सुता राजन्राजर्षेर्भूरितेजसः
030c	न्यवेशयन्नामभिः स्वैस्ते देशांश्च पुराणि च
030e	वासवाः पञ्च राजानः पृथग्वंशाश्च शाश्वताः
031a	वसन्तमिन्द्रप्रासादे आकाशे स्फाटिके च तम्
031c	उपतस्थुर्महात्मानं गन्धर्वाप्सरसो नृपम्
031e	राजोपरिचरेत्येवं नाम तस्याथ विश्रुतम्
032a	पुरोपवाहिनीं तस्य नदीं शुक्तिमतीं गिरिः
032c	अरौत्सीच्चेतनायुक्तः कामात्कोलाहलः किल
033a	गिरिं कोलाहलं तं तु पदा वसुरताडयत्
033c	निश्चक्राम नदी तेन प्रहारविवरेण सा
034a	तस्यां नद्यामजनयन्मिथुनं पर्वतः स्वयम्
034c	तस्माद्विमोक्षणात्प्रीता नदी राज्ञे न्यवेदयत्
035a	यः पुमानभवत्तत्र तं स राजर्षिसत्तमः
035c	वसुर्वसुप्रदश्चक्रे सेनापतिमरिन्दमम्
035e	चकार पत्नीं कन्यां तु दयितां गिरिकां नृपः
036a	वसोः पत्नी तु गिरिका कामात्काले न्यवेदयत्
036c	ऋतुकालमनुप्राप्तं स्नाता पुंसवने शुचिः
037a	तदहः पितरश्चैनमूचुर्जहि मृगानिति
037c	तं राजसत्तमं प्रीतास्तदा मतिमतां वरम्
038a	स पितॄणां नियोगं तमव्यतिक्रम्य पार्थिवः
038c	चचार मृगयां कामी गिरिकामेव संस्मरन्
038e	अतीव रूपसम्पन्नां साक्षाच्छ्रियमिवापराम्
039a	तस्य रेतः प्रचस्कन्द चरतो रुचिरे वने
039c	स्कन्नमात्रं च तद्रेतो वृक्षपत्रेण भूमिपः
040a	प्रतिजग्राह मिथ्या मे न स्कन्देद्रेत इत्युत
040c	ऋतुश्च तस्याः पत्न्या मे न मोघः स्यादिति प्रभुः
041a	सञ्चिन्त्यैवं तदा राजा विचार्य च पुनः पुनः
041c	अमोघत्वं च विज्ञाय रेतसो राजसत्तमः
042a	शुक्रप्रस्थापने कालं महिष्याः प्रसमीक्ष्य सः
042c	अभिमन्त्र्याथ तच्छुक्रमारात्तिष्ठन्तमाशुगम्
042e	सूक्ष्मधर्मार्थतत्त्वज्ञो ज्ञात्वा श्येनं ततोऽब्रवीत्
043a	मत्प्रियार्थमिदं सौम्य शुक्रं मम गृहं नय
043c	गिरिकायाः प्रयच्छाशु तस्या ह्यार्तवमद्य वै
044a	गृहीत्वा तत्तदा श्येनस्तूर्णमुत्पत्य वेगवान्
044c	जवं परममास्थाय प्रदुद्राव विहङ्गमः
045a	तमपश्यदथायान्तं श्येनं श्येनस्तथापरः
045c	अभ्यद्रवच्च तं सद्यो दृष्ट्वैवामिषशङ्कया
046a	तुण्डयुद्धमथाकाशे तावुभौ सम्प्रचक्रतुः
046c	युध्यतोरपतद्रेतस्तच्चापि यमुनाम्भसि
047a	तत्राद्रिकेति विख्याता ब्रह्मशापाद्वराप्सराः
047c	मीनभावमनुप्राप्ता बभूव यमुनाचरी
048a	श्येनपादपरिभ्रष्टं तद्वीर्यमथ वासवम्
048c	जग्राह तरसोपेत्य साद्रिका मत्स्यरूपिणी
049a	कदाचिदथ मत्सीं तां बबन्धुर्मत्स्यजीविनः
049c	मासे च दशमे प्राप्ते तदा भरतसत्तम
049e	उज्जह्रुरुदरात्तस्याः स्त्रीपुमांसं च मानुषम्
050a	आश्चर्यभूतं मत्वा तद्राज्ञस्ते प्रत्यवेदयन्
050c	काये मत्स्या इमौ राजन्सम्भूतौ मानुषाविति
051a	तयोः पुमांसं जग्राह राजोपरिचरस्तदा
051c	स मत्स्यो नाम राजासीद्धार्मिकः सत्यसङ्गरः
052a	साप्सरा मुक्तशापा च क्षणेन समपद्यत
052c	पुरोक्ता या भगवता तिर्यग्योनिगता शुभे
052e	मानुषौ जनयित्वा त्वं शापमोक्षमवाप्स्यसि
053a	ततः सा जनयित्वा तौ विशस्ता मत्स्यघातिना
053c	सन्त्यज्य मत्स्यरूपं सा दिव्यं रूपमवाप्य च
053e	सिद्धर्षिचारणपथं जगामाथ वराप्सराः
054a	या कन्या दुहिता तस्या मत्स्या मत्स्यसगन्धिनी
054c	राज्ञा दत्ताथ दाशाय इयं तव भवत्विति
054e	रूपसत्त्वसमायुक्ता सर्वैः समुदिता गुणैः
055a	सा तु सत्यवती नाम मत्स्यघात्यभिसंश्रयात्
055c	आसीन्मत्स्यसगन्धैव कञ्चित्कालं शुचिस्मिता
056a	शुश्रूषार्थं पितुर्नावं तां तु वाहयतीं जले
056c	तीर्थयात्रां परिक्रामन्नपश्यद्वै पराशरः
057a	अतीव रूपसम्पन्नां सिद्धानामपि काङ्क्षिताम्
057c	दृष्ट्वैव च स तां धीमांश्चकमे चारुदर्शनाम्
057e	विद्वांस्तां वासवीं कन्यां कार्यवान्मुनिपुङ्गवः
058a	साब्रवीत्पश्य भगवन्पारावारे ऋषीन्स्थितान्
058c	आवयोर्दृश्यतोरेभिः कथं नु स्यात्समागमः
059a	एवं तयोक्तो भगवान्नीहारमसृजत्प्रभुः
059c	येन देशः स सर्वस्तु तमोभूत इवाभवत्
060a	दृष्ट्वा सृष्टं तु नीहारं ततस्तं परमर्षिणा
060c	विस्मिता चाब्रवीत्कन्या व्रीडिता च मनस्विनी
061a	विद्धि मां भगवन्कन्यां सदा पितृवशानुगाम्
061c	त्वत्संयोगाच्च दुष्येत कन्याभावो ममानघ
062a	कन्यात्वे दूषिते चापि कथं शक्ष्ये द्विजोत्तम
062c	गन्तुं गृहं गृहे चाहं धीमन्न स्थातुमुत्सहे
062e	एतत्सञ्चिन्त्य भगवन्विधत्स्व यदनन्तरम्
063a	एवमुक्तवतीं तां तु प्रीतिमानृषिसत्तमः
063c	उवाच मत्प्रियं कृत्वा कन्यैव त्वं भविष्यसि
064a	वृणीष्व च वरं भीरु यं त्वमिच्छसि भामिनि
064c	वृथा हि न प्रसादो मे भूतपूर्वः शुचिस्मिते
065a	एवमुक्ता वरं वव्रे गात्रसौगन्ध्यमुत्तमम्
065c	स चास्यै भगवान्प्रादान्मनसः काङ्क्षितं प्रभुः
066a	ततो लब्धवरा प्रीता स्त्रीभावगुणभूषिता
066c	जगाम सह संसर्गमृषिणाद्भुतकर्मणा
067a	तेन गन्धवतीत्येव नामास्याः प्रथितं भुवि
067c	तस्यास्तु योजनाद्गन्धमाजिघ्रन्ति नरा भुवि
068a	ततो योजनगन्धेति तस्या नाम परिश्रुतम्
068c	पराशरोऽपि भगवाञ्जगाम स्वं निवेशनम्
069a	इति सत्यवती हृष्टा लब्ध्वा वरमनुत्तमम्
069c	पराशरेण संयुक्ता सद्यो गर्भं सुषाव सा
069e	जज्ञे च यमुनाद्वीपे पाराशर्यः स वीर्यवान्
070a	स मातरमुपस्थाय तपस्येव मनो दधे
070c	स्मृतोऽहं दर्शयिष्यामि कृत्येष्विति च सोऽब्रवीत्
071a	एवं द्वैपायनो जज्ञे सत्यवत्यां पराशरात्
071c	द्वीपे न्यस्तः स यद्बालस्तस्माद्द्वैपायनोऽभवत्
072a	पादापसारिणं धर्मं विद्वान्स तु युगे युगे
072c	आयुः शक्तिं च मर्त्यानां युगानुगमवेक्ष्य च
073a	ब्रह्मणो ब्राह्मणानां च तथानुग्रहकाम्यया
073c	विव्यास वेदान्यस्माच्च तस्माद्व्यास इति स्मृतः
074a	वेदानध्यापयामास महाभारतपञ्चमान्
074c	सुमन्तुं जैमिनिं पैलं शुकं चैव स्वमात्मजम्
075a	प्रभुर्वरिष्ठो वरदो वैशम्पायनमेव च
075c	संहितास्तैः पृथक्त्वेन भारतस्य प्रकाशिताः
076a	तथा भीष्मः शान्तनवो गङ्गायाममितद्युतिः
076c	वसुवीर्यात्समभवन्महावीर्यो महायशाः
077a	शूले प्रोतः पुराणर्षिरचोरश्चोरशङ्कया
077c	अणीमाण्डव्य इति वै विख्यातः सुमहायशाः
078a	स धर्ममाहूय पुरा महर्षिरिदमुक्तवान्
078c	इषीकया मया बाल्यादेका विद्धा शकुन्तिका
079a	तत्किल्बिषं स्मरे धर्म नान्यत्पापमहं स्मरे
079c	तन्मे सहस्रसमितं कस्मान्नेहाजयत्तपः
080a	गरीयान्ब्राह्मणवधः सर्वभूतवधाद्यतः
080c	तस्मात्त्वं किल्बिषादस्माच्छूद्रयोनौ जनिष्यसि
081a	तेन शापेन धर्मोऽपि शूद्रयोनावजायत
081c	विद्वान्विदुररूपेण धार्मी तनुरकिल्बिषी
082a	सञ्जयो मुनिकल्पस्तु जज्ञे सूतो गवल्गणात्
082c	सूर्याच्च कुन्तिकन्यायां जज्ञे कर्णो महारथः
082e	सहजं कवचं बिभ्रत्कुण्डलोद्द्योतिताननः
083a	अनुग्रहार्थं लोकानां विष्णुर्लोकनमस्कृतः
083c	वसुदेवात्तु देवक्यां प्रादुर्भूतो महायशाः
084a	अनादिनिधनो देवः स कर्ता जगतः प्रभुः
084c	अव्यक्तमक्षरं ब्रह्म प्रधानं निर्गुणात्मकम्
085a	आत्मानमव्ययं चैव प्रकृतिं प्रभवं परम्
085c	पुरुषं विश्वकर्माणं सत्त्वयोगं ध्रुवाक्षरम्
086a	अनन्तमचलं देवं हंसं नारायणं प्रभुम्
086c	धातारमजरं नित्यं तमाहुः परमव्ययम्
087a	पुरुषः स विभुः कर्ता सर्वभूतपितामहः
087c	धर्मसंवर्धनार्थाय प्रजज्ञेऽन्धकवृष्णिषु
088a	अस्त्रज्ञौ तु महावीर्यौ सर्वशस्त्रविशारदौ
088c	सात्यकिः कृतवर्मा च नारायणमनुव्रतौ
088e	सत्यकाद्धृदिकाच्चैव जज्ञातेऽस्त्रविशारदौ
089a	भरद्वाजस्य च स्कन्नं द्रोण्यां शुक्रमवर्धत
089c	महर्षेरुग्रतपसस्तस्माद्द्रोणो व्यजायत
090a	गौतमान्मिथुनं जज्ञे शरस्तम्बाच्छरद्वतः
090c	अश्वत्थाम्नश्च जननी कृपश्चैव महाबलः
090e	अश्वत्थामा ततो जज्ञे द्रोणादस्त्रभृतां वरः
091a	तथैव धृष्टद्युम्नोऽपि साक्षादग्निसमद्युतिः
091c	वैताने कर्मणि तते पावकात्समजायत
091e	वीरो द्रोणविनाशाय धनुषा सह वीर्यवान्
092a	तथैव वेद्यां कृष्णापि जज्ञे तेजस्विनी शुभा
092c	विभ्राजमाना वपुषा बिभ्रती रूपमुत्तमम्
093a	प्रह्रादशिष्यो नग्नजित्सुबलश्चाभवत्ततः
093c	तस्य प्रजा धर्महन्त्री जज्ञे देवप्रकोपनात्
094a	गान्धारराजपुत्रोऽभूच्छकुनिः सौबलस्तथा
094c	दुर्योधनस्य माता च जज्ञातेऽर्थविदावुभौ
095a	कृष्णद्वैपायनाज्जज्ञे धृतराष्ट्रो जनेश्वरः
095c	क्षेत्रे विचित्रवीर्यस्य पाण्डुश्चैव महाबलः
096a	पाण्डोस्तु जज्ञिरे पञ्च पुत्रा देवसमाः पृथक्
096c	द्वयोः स्त्रियोर्गुणज्येष्ठस्तेषामासीद्युधिष्ठिरः
097a	धर्माद्युधिष्ठिरो जज्ञे मारुतात्तु वृकोदरः
097c	इन्द्राद्धनञ्जयः श्रीमान्सर्वशस्त्रभृतां वरः
098a	जज्ञाते रूपसम्पन्नावश्विभ्यां तु यमावुभौ
098c	नकुलः सहदेवश्च गुरुशुश्रूषणे रतौ
099a	तथा पुत्रशतं जज्ञे धृतराष्ट्रस्य धीमतः
099c	दुर्योधनप्रभृतयो युयुत्सुः करणस्तथा
100a	अभिमन्युः सुभद्रायामर्जुनादभ्यजायत
100c	स्वस्रीयो वासुदेवस्य पौत्रः पाण्डोर्महात्मनः
101a	पाण्डवेभ्योऽपि पञ्चभ्यः कृष्णायां पञ्च जज्ञिरे
101c	कुमारा रूपसम्पन्नाः सर्वशस्त्रविशारदाः
102a	प्रतिविन्ध्यो युधिष्ठिरात्सुतसोमो वृकोदरात्
102c	अर्जुनाच्छ्रुतकीर्तिस्तु शतानीकस्तु नाकुलिः
103a	तथैव सहदेवाच्च श्रुतसेनः प्रतापवान्
103c	हिडिम्बायां च भीमेन वने जज्ञे घटोत्कचः
104a	शिखण्डी द्रुपदाज्जज्ञे कन्या पुत्रत्वमागता
104c	यां यक्षः पुरुषं चक्रे स्थूणः प्रियचिकीर्षया
105a	कुरूणां विग्रहे तस्मिन्समागच्छन्बहून्यथ
105c	राज्ञां शतसहस्राणि योत्स्यमानानि संयुगे
106a	तेषामपरिमेयानि नामधेयानि सर्वशः
106c	न शक्यं परिसङ्ख्यातुं वर्षाणामयुतैरपि
106e	एते तु कीर्तिता मुख्या यैराख्यानमिदं ततम् 
