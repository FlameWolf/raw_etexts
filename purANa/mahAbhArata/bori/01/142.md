BR0109142001	वैशम्पायन उवाच
BR0109142001a	प्रबुद्धास्ते हिडिम्बाया रूपं दृष्ट्वातिमानुषम्
BR0109142001c	विस्मिताः पुरुषव्याघ्रा बभूवुः पृथया सह
BR0109142002a	ततः कुन्ती समीक्ष्यैनां विस्मिता रूपसम्पदा
BR0109142002c	उवाच मधुरं वाक्यं सान्त्वपूर्वमिदं शनैः
BR0109142003a	कस्य त्वं सुरगर्भाभे का चासि वरवर्णिनि
BR0109142003c	केन कार्येण सुश्रोणि कुतश्चागमनं तव
BR0109142004a	यदि वास्य वनस्यासि देवता यदि वाप्सराः
BR0109142004c	आचक्ष्व मम तत्सर्वं किमर्थं चेह तिष्ठसि
BR0109142005	हिडिम्बोवाच
BR0109142005a	यदेतत्पश्यसि वनं नीलमेघनिभं महत्
BR0109142005c	निवासो राक्षसस्यैतद्धिडिम्बस्य ममैव च
BR0109142006a	तस्य मां राक्षसेन्द्रस्य भगिनीं विद्धि भामिनि
BR0109142006c	भ्रात्रा सम्प्रेषितामार्ये त्वां सपुत्रां जिघांसता
BR0109142007a	क्रूरबुद्धेरहं तस्य वचनादागता इह
BR0109142007c	अद्राक्षं हेमवर्णाभं तव पुत्रं महौजसम्
BR0109142008a	ततोऽहं सर्वभूतानां भावे विचरता शुभे
BR0109142008c	चोदिता तव पुत्रस्य मन्मथेन वशानुगा
BR0109142009a	ततो वृतो मया भर्ता तव पुत्रो महाबलः
BR0109142009c	अपनेतुं च यतितो न चैव शकितो मया
BR0109142010a	चिरायमाणां मां ज्ञात्वा ततः स पुरुषादकः
BR0109142010c	स्वयमेवागतो हन्तुमिमान्सर्वांस्तवात्मजान्
BR0109142011a	स तेन मम कान्तेन तव पुत्रेण धीमता
BR0109142011c	बलादितो विनिष्पिष्य व्यपकृष्टो महात्मना
BR0109142012a	विकर्षन्तौ महावेगौ गर्जमानौ परस्परम्
BR0109142012c	पश्यध्वं युधि विक्रान्तावेतौ तौ नरराक्षसौ
BR0109142013	वैशम्पायन उवाच
BR0109142013a	तस्याः श्रुत्वैव वचनमुत्पपात युधिष्ठिरः
BR0109142013c	अर्जुनो नकुलश्चैव सहदेवश्च वीर्यवान्
BR0109142014a	तौ ते ददृशुरासक्तौ विकर्षन्तौ परस्परम्
BR0109142014c	काङ्क्षमाणौ जयं चैव सिंहाविव रणोत्कटौ
BR0109142015a	तावन्योन्यं समाश्लिष्य विकर्षन्तौ परस्परम्
BR0109142015c	दावाग्निधूमसदृशं चक्रतुः पार्थिवं रजः
BR0109142016a	वसुधारेणुसंवीतौ वसुधाधरसन्निभौ
BR0109142016c	विभ्राजेतां यथा शैलौ नीहारेणाभिसंवृतौ
BR0109142017a	राक्षसेन तथा भीमं क्लिश्यमानं निरीक्ष्य तु
BR0109142017c	उवाचेदं वचः पार्थः प्रहसञ्शनकैरिव
BR0109142018a	भीम मा भैर्महाबाहो न त्वां बुध्यामहे वयम्
BR0109142018c	समेतं भीमरूपेण प्रसुप्ताः श्रमकर्शिताः
BR0109142019a	साहाय्येऽस्मि स्थितः पार्थ योधयिष्यामि राक्षसम्
BR0109142019c	नकुलः सहदेवश्च मातरं गोपयिष्यतः
BR0109142020	भीम उवाच
BR0109142020a	उदासीनो निरीक्षस्व न कार्यः सम्भ्रमस्त्वया
BR0109142020c	न जात्वयं पुनर्जीवेन्मद्बाह्वन्तरमागतः
BR0109142021	अर्जुन उवाच
BR0109142021a	किमनेन चिरं भीम जीवता पापरक्षसा
BR0109142021c	गन्तव्यं न चिरं स्थातुमिह शक्यमरिन्दम
BR0109142022a	पुरा संरज्यते प्राची पुरा सन्ध्या प्रवर्तते
BR0109142022c	रौद्रे मुहूर्ते रक्षांसि प्रबलानि भवन्ति च
BR0109142023a	त्वरस्व भीम मा क्रीड जहि रक्षो विभीषणम्
BR0109142023c	पुरा विकुरुते मायां भुजयोः सारमर्पय
BR0109142024	वैशम्पायन उवाच
BR0109142024a	अर्जुनेनैवमुक्तस्तु भीमो भीमस्य रक्षसः
BR0109142024c	उत्क्षिप्याभ्रामयद्देहं तूर्णं गुणशताधिकम्
BR0109142025	भीम उवाच
BR0109142025a	वृथामांसैर्वृथा पुष्टो वृथा वृद्धो वृथामतिः
BR0109142025c	वृथामरणमर्हस्त्वं वृथाद्य न भविष्यसि
BR0109142026	अर्जुन उवाच
BR0109142026a	अथ वा मन्यसे भारं त्वमिमं राक्षसं युधि
BR0109142026c	करोमि तव साहाय्यं शीघ्रमेव निहन्यताम्
BR0109142027a	अथ वाप्यहमेवैनं हनिष्यामि वृकोदर
BR0109142027c	कृतकर्मा परिश्रान्तः साधु तावदुपारम
BR0109142028	वैशम्पायन उवाच
BR0109142028a	तस्य तद्वचनं श्रुत्वा भीमसेनोऽत्यमर्षणः
BR0109142028c	निष्पिष्यैनं बलाद्भूमौ पशुमारममारयत्
BR0109142029a	स मार्यमाणो भीमेन ननाद विपुलं स्वनम्
BR0109142029c	पूरयंस्तद्वनं सर्वं जलार्द्र इव दुन्दुभिः
BR0109142030a	भुजाभ्यां योक्त्रयित्वा तं बलवान्पाण्डुनन्दनः
BR0109142030c	मध्ये भङ्क्त्वा स बलवान्हर्षयामास पाण्डवान्
BR0109142031a	हिडिम्बं निहतं दृष्ट्वा संहृष्टास्ते तरस्विनः
BR0109142031c	अपूजयन्नरव्याघ्रं भीमसेनमरिन्दमम्
BR0109142032a	अभिपूज्य महात्मानं भीमं भीमपराक्रमम्
BR0109142032c	पुनरेवार्जुनो वाक्यमुवाचेदं वृकोदरम्
BR0109142033a	नदूरे नगरं मन्ये वनादस्मादहं प्रभो
BR0109142033c	शीघ्रं गच्छाम भद्रं ते न नो विद्यात्सुयोधनः
BR0109142034a	ततः सर्वे तथेत्युक्त्वा सह मात्रा परन्तपाः
BR0109142034c	प्रययुः पुरुषव्याघ्रा हिडिम्बा चैव राक्षसी
