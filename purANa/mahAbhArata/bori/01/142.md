001	वैशम्पायन उवाच
001a	प्रबुद्धास्ते हिडिम्बाया रूपं दृष्ट्वातिमानुषम्
001c	विस्मिताः पुरुषव्याघ्रा बभूवुः पृथया सह
002a	ततः कुन्ती समीक्ष्यैनां विस्मिता रूपसम्पदा
002c	उवाच मधुरं वाक्यं सान्त्वपूर्वमिदं शनैः
003a	कस्य त्वं सुरगर्भाभे का चासि वरवर्णिनि
003c	केन कार्येण सुश्रोणि कुतश्चागमनं तव
004a	यदि वास्य वनस्यासि देवता यदि वाप्सराः
004c	आचक्ष्व मम तत्सर्वं किमर्थं चेह तिष्ठसि
005	हिडिम्बोवाच
005a	यदेतत्पश्यसि वनं नीलमेघनिभं महत्
005c	निवासो राक्षसस्यैतद्धिडिम्बस्य ममैव च
006a	तस्य मां राक्षसेन्द्रस्य भगिनीं विद्धि भामिनि
006c	भ्रात्रा सम्प्रेषितामार्ये त्वां सपुत्रां जिघांसता
007a	क्रूरबुद्धेरहं तस्य वचनादागता इह
007c	अद्राक्षं हेमवर्णाभं तव पुत्रं महौजसम्
008a	ततोऽहं सर्वभूतानां भावे विचरता शुभे
008c	चोदिता तव पुत्रस्य मन्मथेन वशानुगा
009a	ततो वृतो मया भर्ता तव पुत्रो महाबलः
009c	अपनेतुं च यतितो न चैव शकितो मया
010a	चिरायमाणां मां ज्ञात्वा ततः स पुरुषादकः
010c	स्वयमेवागतो हन्तुमिमान्सर्वांस्तवात्मजान्
011a	स तेन मम कान्तेन तव पुत्रेण धीमता
011c	बलादितो विनिष्पिष्य व्यपकृष्टो महात्मना
012a	विकर्षन्तौ महावेगौ गर्जमानौ परस्परम्
012c	पश्यध्वं युधि विक्रान्तावेतौ तौ नरराक्षसौ
013	वैशम्पायन उवाच
013a	तस्याः श्रुत्वैव वचनमुत्पपात युधिष्ठिरः
013c	अर्जुनो नकुलश्चैव सहदेवश्च वीर्यवान्
014a	तौ ते ददृशुरासक्तौ विकर्षन्तौ परस्परम्
014c	काङ्क्षमाणौ जयं चैव सिंहाविव रणोत्कटौ
015a	तावन्योन्यं समाश्लिष्य विकर्षन्तौ परस्परम्
015c	दावाग्निधूमसदृशं चक्रतुः पार्थिवं रजः
016a	वसुधारेणुसंवीतौ वसुधाधरसन्निभौ
016c	विभ्राजेतां यथा शैलौ नीहारेणाभिसंवृतौ
017a	राक्षसेन तथा भीमं क्लिश्यमानं निरीक्ष्य तु
017c	उवाचेदं वचः पार्थः प्रहसञ्शनकैरिव
018a	भीम मा भैर्महाबाहो न त्वां बुध्यामहे वयम्
018c	समेतं भीमरूपेण प्रसुप्ताः श्रमकर्शिताः
019a	साहाय्येऽस्मि स्थितः पार्थ योधयिष्यामि राक्षसम्
019c	नकुलः सहदेवश्च मातरं गोपयिष्यतः
020	भीम उवाच
020a	उदासीनो निरीक्षस्व न कार्यः सम्भ्रमस्त्वया
020c	न जात्वयं पुनर्जीवेन्मद्बाह्वन्तरमागतः
021	अर्जुन उवाच
021a	किमनेन चिरं भीम जीवता पापरक्षसा
021c	गन्तव्यं न चिरं स्थातुमिह शक्यमरिन्दम
022a	पुरा संरज्यते प्राची पुरा सन्ध्या प्रवर्तते
022c	रौद्रे मुहूर्ते रक्षांसि प्रबलानि भवन्ति च
023a	त्वरस्व भीम मा क्रीड जहि रक्षो विभीषणम्
023c	पुरा विकुरुते मायां भुजयोः सारमर्पय
024	वैशम्पायन उवाच
024a	अर्जुनेनैवमुक्तस्तु भीमो भीमस्य रक्षसः
024c	उत्क्षिप्याभ्रामयद्देहं तूर्णं गुणशताधिकम्
025	भीम उवाच
025a	वृथामांसैर्वृथा पुष्टो वृथा वृद्धो वृथामतिः
025c	वृथामरणमर्हस्त्वं वृथाद्य न भविष्यसि
026	अर्जुन उवाच
026a	अथ वा मन्यसे भारं त्वमिमं राक्षसं युधि
026c	करोमि तव साहाय्यं शीघ्रमेव निहन्यताम्
027a	अथ वाप्यहमेवैनं हनिष्यामि वृकोदर
027c	कृतकर्मा परिश्रान्तः साधु तावदुपारम
028	वैशम्पायन उवाच
028a	तस्य तद्वचनं श्रुत्वा भीमसेनोऽत्यमर्षणः
028c	निष्पिष्यैनं बलाद्भूमौ पशुमारममारयत्
029a	स मार्यमाणो भीमेन ननाद विपुलं स्वनम्
029c	पूरयंस्तद्वनं सर्वं जलार्द्र इव दुन्दुभिः
030a	भुजाभ्यां योक्त्रयित्वा तं बलवान्पाण्डुनन्दनः
030c	मध्ये भङ्क्त्वा स बलवान्हर्षयामास पाण्डवान्
031a	हिडिम्बं निहतं दृष्ट्वा संहृष्टास्ते तरस्विनः
031c	अपूजयन्नरव्याघ्रं भीमसेनमरिन्दमम्
032a	अभिपूज्य महात्मानं भीमं भीमपराक्रमम्
032c	पुनरेवार्जुनो वाक्यमुवाचेदं वृकोदरम्
033a	नदूरे नगरं मन्ये वनादस्मादहं प्रभो
033c	शीघ्रं गच्छाम भद्रं ते न नो विद्यात्सुयोधनः
034a	ततः सर्वे तथेत्युक्त्वा सह मात्रा परन्तपाः
034c	प्रययुः पुरुषव्याघ्रा हिडिम्बा चैव राक्षसी
