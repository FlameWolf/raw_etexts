BR0120220001	जनमेजय उवाच
BR0120220001a	किमर्थं शार्ङ्गकानग्निर्न ददाह तथागते
BR0120220001c	तस्मिन्वने दह्यमाने ब्रह्मन्नेतद्वदाशु मे
BR0120220002a	अदाहे ह्यश्वसेनस्य दानवस्य मयस्य च
BR0120220002c	कारणं कीर्तितं ब्रह्मञ्शार्ङ्गकानां न कीर्तितम्
BR0120220003a	तदेतदद्भुतं ब्रह्मञ्शार्ङ्गानामविनाशनम्
BR0120220003c	कीर्तयस्वाग्निसम्मर्दे कथं ते न विनाशिताः
BR0120220004	वैशम्पायन उवाच
BR0120220004a	यदर्थं शार्ङ्गकानग्निर्न ददाह तथागते
BR0120220004c	तत्ते सर्वं यथावृत्तं कथयिष्यामि भारत
BR0120220005a	धर्मज्ञानां मुख्यतमस्तपस्वी संशितव्रतः
BR0120220005c	आसीन्महर्षिः श्रुतवान्मन्दपाल इति श्रुतः
BR0120220006a	स मार्गमास्थितो राजन्नृषीणामूर्ध्वरेतसाम्
BR0120220006c	स्वाध्यायवान्धर्मरतस्तपस्वी विजितेन्द्रियः
BR0120220007a	स गत्वा तपसः पारं देहमुत्सृज्य भारत
BR0120220007c	जगाम पितृलोकाय न लेभे तत्र तत्फलम्
BR0120220008a	स लोकानफलान्दृष्ट्वा तपसा निर्जितानपि
BR0120220008c	पप्रच्छ धर्मराजस्य समीपस्थान्दिवौकसः
BR0120220009a	किमर्थमावृता लोका ममैते तपसार्जिताः
BR0120220009c	किं मया न कृतं तत्र यस्येदं कर्मणः फलम्
BR0120220010a	तत्राहं तत्करिष्यामि यदर्थमिदमावृतम्
BR0120220010c	फलमेतस्य तपसः कथयध्वं दिवौकसः
BR0120220011	देवा ऊचुः
BR0120220011a	ऋणिनो मानवा ब्रह्मञ्जायन्ते येन तच्छृणु
BR0120220011c	क्रियाभिर्ब्रह्मचर्येण प्रजया च न संशयः
BR0120220012a	तदपाक्रियते सर्वं यज्ञेन तपसा सुतैः
BR0120220012c	तपस्वी यज्ञकृच्चासि न तु ते विद्यते प्रजा
BR0120220013a	त इमे प्रसवस्यार्थे तव लोकाः समावृताः
BR0120220013c	प्रजायस्व ततो लोकानुपभोक्तासि शाश्वतान्
BR0120220014a	पुन्नाम्नो नरकात्पुत्रस्त्रातीति पितरं मुने
BR0120220014c	तस्मादपत्यसन्ताने यतस्व द्विजसत्तम
BR0120220015	वैशम्पायन उवाच
BR0120220015a	तच्छ्रुत्वा मन्दपालस्तु तेषां वाक्यं दिवौकसाम्
BR0120220015c	क्व नु शीघ्रमपत्यं स्याद्बहुलं चेत्यचिन्तयत्
BR0120220016a	स चिन्तयन्नभ्यगच्छद्बहुलप्रसवान्खगान्
BR0120220016c	शार्ङ्गिकां शार्ङ्गको भूत्वा जरितां समुपेयिवान्
BR0120220017a	तस्यां पुत्रानजनयच्चतुरो ब्रह्मवादिनः
BR0120220017c	तानपास्य स तत्रैव जगाम लपितां प्रति
BR0120220017e	बालान्सुतानण्डगतान्मात्रा सह मुनिर्वने
BR0120220018a	तस्मिन्गते महाभागे लपितां प्रति भारत
BR0120220018c	अपत्यस्नेहसंविग्ना जरिता बह्वचिन्तयत्
BR0120220019a	तेन त्यक्तानसन्त्याज्यानृषीनण्डगतान्वने
BR0120220019c	नाजहत्पुत्रकानार्ता जरिता खाण्डवे नृप
BR0120220019e	बभार चैतान्सञ्जातान्स्ववृत्त्या स्नेहविक्लवा
BR0120220020a	ततोऽग्निं खाण्डवं दग्धुमायान्तं दृष्टवानृषिः
BR0120220020c	मन्दपालश्चरंस्तस्मिन्वने लपितया सह
BR0120220021a	तं सङ्कल्पं विदित्वास्य ज्ञात्वा पुत्रांश्च बालकान्
BR0120220021c	सोऽभितुष्टाव विप्रर्षिर्ब्राह्मणो जातवेदसम्
BR0120220021e	पुत्रान्परिददद्भीतो लोकपालं महौजसम्
BR0120220022	मन्दपाल उवाच
BR0120220022a	त्वमग्ने सर्वदेवानां मुखं त्वमसि हव्यवाट्
BR0120220022c	त्वमन्तः सर्वभूतानां गूढश्चरसि पावक
BR0120220023a	त्वामेकमाहुः कवयस्त्वामाहुस्त्रिविधं पुनः
BR0120220023c	त्वामष्टधा कल्पयित्वा यज्ञवाहमकल्पयन्
BR0120220024a	त्वया सृष्टमिदं विश्वं वदन्ति परमर्षयः
BR0120220024c	त्वदृते हि जगत्कृत्स्नं सद्यो न स्याद्धुताशन
BR0120220025a	तुभ्यं कृत्वा नमो विप्राः स्वकर्मविजितां गतिम्
BR0120220025c	गच्छन्ति सह पत्नीभिः सुतैरपि च शाश्वतीम्
BR0120220026a	त्वामग्ने जलदानाहुः खे विषक्तान्सविद्युतः
BR0120220026c	दहन्ति सर्वभूतानि त्वत्तो निष्क्रम्य हायनाः
BR0120220027a	जातवेदस्तवैवेयं विश्वसृष्टिर्महाद्युते
BR0120220027c	तवैव कर्म विहितं भूतं सर्वं चराचरम्
BR0120220028a	त्वयापो विहिताः पूर्वं त्वयि सर्वमिदं जगत्
BR0120220028c	त्वयि हव्यं च कव्यं च यथावत्सम्प्रतिष्ठितम्
BR0120220029a	अग्ने त्वमेव ज्वलनस्त्वं धाता त्वं बृहस्पतिः
BR0120220029c	त्वमश्विनौ यमौ मित्रः सोमस्त्वमसि चानिलः
BR0120220030	वैशम्पायन उवाच
BR0120220030a	एवं स्तुतस्ततस्तेन मन्दपालेन पावकः
BR0120220030c	तुतोष तस्य नृपते मुनेरमिततेजसः
BR0120220030e	उवाच चैनं प्रीतात्मा किमिष्टं करवाणि ते
BR0120220031a	तमब्रवीन्मन्दपालः प्राञ्जलिर्हव्यवाहनम्
BR0120220031c	प्रदहन्खाण्डवं दावं मम पुत्रान्विसर्जय
BR0120220032a	तथेति तत्प्रतिश्रुत्य भगवान्हव्यवाहनः
BR0120220032c	खाण्डवे तेन कालेन प्रजज्वाल दिधक्षया
