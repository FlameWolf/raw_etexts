001	वैशम्पायन उवाच
001a	एवमुक्तेषु राज्ञा तु पाण्डवेषु महात्मसु
001c	दुर्योधनः परं हर्षमाजगाम दुरात्मवान्
002a	स पुरोचनमेकान्तमानीय भरतर्षभ
002c	गृहीत्वा दक्षिणे पाणौ सचिवं वाक्यमब्रवीत्
003a	ममेयं वसुसम्पूर्णा पुरोचन वसुन्धरा
003c	यथेयं मम तद्वत्ते स तां रक्षितुमर्हसि
004a	न हि मे कश्चिदन्योऽस्ति वैश्वासिकतरस्त्वया
004c	सहायो येन सन्धाय मन्त्रयेयं यथा त्वया
005a	संरक्ष तात मन्त्रं च सपत्नांश्च ममोद्धर
005c	निपुणेनाभ्युपायेन यद्ब्रवीमि तथा कुरु
006a	पाण्डवा धृतराष्ट्रेण प्रेषिता वारणावतम्
006c	उत्सवे विहरिष्यन्ति धृतराष्ट्रस्य शासनात्
007a	स त्वं रासभयुक्तेन स्यन्दनेनाशुगामिना
007c	वारणावतमद्यैव यथा यासि तथा कुरु
008a	तत्र गत्वा चतुःशालं गृहं परमसंवृतम्
008c	आयुधागारमाश्रित्य कारयेथा महाधनम्
009a	शणसर्जरसादीनि यानि द्रव्याणि कानिचित्
009c	आग्नेयान्युत सन्तीह तानि सर्वाणि दापय
010a	सर्पिषा च सतैलेन लाक्षया चाप्यनल्पया
010c	मृत्तिकां मिश्रयित्वा त्वं लेपं कुड्येषु दापयेः
011a	शणान्वंशं घृतं दारु यन्त्राणि विविधानि च
011c	तस्मिन्वेश्मनि सर्वाणि निक्षिपेथाः समन्ततः
012a	यथा च त्वां न शङ्केरन्परीक्षन्तोऽपि पाण्डवाः
012c	आग्नेयमिति तत्कार्यमिति चान्ये च मानवाः
013a	वेश्मन्येवं कृते तत्र कृत्वा तान्परमार्चितान्
013c	वासयेः पाण्डवेयांश्च कुन्तीं च ससुहृज्जनाम्
014a	तत्रासनानि मुख्यानि यानानि शयनानि च
014c	विधातव्यानि पाण्डूनां यथा तुष्येत मे पिता
015a	यथा रमेरन्विश्रब्धा नगरे वारणावते
015c	तथा सर्वं विधातव्यं यावत्कालस्य पर्ययः
016a	ज्ञात्वा तु तान्सुविश्वस्ताञ्शयानानकुतोभयान्
016c	अग्निस्ततस्त्वया देयो द्वारतस्तस्य वेश्मनः
017a	दग्धानेवं स्वके गेहे दग्धा इति ततो जनाः
017c	ज्ञातयो वा वदिष्यन्ति पाण्डवार्थाय कर्हिचित्
018a	तत्तथेति प्रतिज्ञाय कौरवाय पुरोचनः
018c	प्रायाद्रासभयुक्तेन नगरं वारणावतम्
019a	स गत्वा त्वरितो राजन्दुर्योधनमते स्थितः
019c	यथोक्तं राजपुत्रेण सर्वं चक्रे पुरोचनः
