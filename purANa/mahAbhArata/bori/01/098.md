001	भीष्म उवाच
001a	जामदग्न्येन रामेण पितुर्वधममृष्यता
001c	क्रुद्धेन च महाभागे हैहयाधिपतिर्हतः
001e	शतानि दश बाहूनां निकृत्तान्यर्जुनस्य वै
002a	पुनश्च धनुरादाय महास्त्राणि प्रमुञ्चता
002c	निर्दग्धं क्षत्रमसकृद्रथेन जयता महीम्
003a	एवमुच्चावचैरस्त्रैर्भार्गवेण महात्मना
003c	त्रिःसप्तकृत्वः पृथिवी कृता निःक्षत्रिया पुरा
004a	ततः सम्भूय सर्वाभिः क्षत्रियाभिः समन्ततः
004c	उत्पादितान्यपत्यानि ब्राह्मणैर्नियतात्मभिः
005a	पाणिग्राहस्य तनय इति वेदेषु निश्चितम्
005c	धर्मं मनसि संस्थाप्य ब्राह्मणांस्ताः समभ्ययुः
005e	लोकेऽप्याचरितो दृष्टः क्षत्रियाणां पुनर्भवः
006a	अथोतथ्य इति ख्यात आसीद्धीमानृषिः पुरा
006c	ममता नाम तस्यासीद्भार्या परमसम्मता
007a	उतथ्यस्य यवीयांस्तु पुरोधास्त्रिदिवौकसाम्
007c	बृहस्पतिर्बृहत्तेजा ममतां सोऽन्वपद्यत
008a	उवाच ममता तं तु देवरं वदतां वरम्
008c	अन्तर्वत्नी अहं भ्रात्रा ज्येष्ठेनारम्यतामिति
009a	अयं च मे महाभाग कुक्षावेव बृहस्पते
009c	औतथ्यो वेदमत्रैव षडङ्गं प्रत्यधीयत
010a	अमोघरेतास्त्वं चापि नूनं भवितुमर्हसि
010c	तस्मादेवङ्गतेऽद्य त्वमुपारमितुमर्हसि
011a	एवमुक्तस्तया सम्यग्बृहत्तेजा बृहस्पतिः
011c	कामात्मानं तदात्मानं न शशाक नियच्छितुम्
012a	सम्बभूव ततः कामी तया सार्धमकामया
012c	उत्सृजन्तं तु तं रेतः स गर्भस्थोऽभ्यभाषत
013a	भोस्तात कन्यस वदे द्वयोर्नास्त्यत्र सम्भवः
013c	अमोघशुक्रश्च भवान्पूर्वं चाहमिहागतः
014a	शशाप तं ततः क्रुद्ध एवमुक्तो बृहस्पतिः
014c	उतथ्यपुत्रं गर्भस्थं निर्भर्त्स्य भगवानृषिः
015a	यस्मात्त्वमीदृशे काले सर्वभूतेप्सिते सति
015c	एवमात्थ वचस्तस्मात्तमो दीर्घं प्रवेक्ष्यसि
016a	स वै दीर्घतमा नाम शापादृषिरजायत
016c	बृहस्पतेर्बृहत्कीर्तेर्बृहस्पतिरिवौजसा
017a	स पुत्राञ्जनयामास गौतमादीन्महायशाः
017c	ऋषेरुतथ्यस्य तदा सन्तानकुलवृद्धये
018a	लोभमोहाभिभूतास्ते पुत्रास्तं गौतमादयः
018c	काष्ठे समुद्गे प्रक्षिप्य गङ्गायां समवासृजन्
019a	न स्यादन्धश्च वृद्धश्च भर्तव्योऽयमिति स्म ते
019c	चिन्तयित्वा ततः क्रूराः प्रतिजग्मुरथो गृहान्
020a	सोऽनुस्रोतस्तदा राजन्प्लवमान ऋषिस्ततः
020c	जगाम सुबहून्देशानन्धस्तेनोडुपेन ह
021a	तं तु राजा बलिर्नाम सर्वधर्मविशारदः
021c	अपश्यन्मज्जनगतः स्रोतसाभ्याशमागतम्
022a	जग्राह चैनं धर्मात्मा बलिः सत्यपराक्रमः
022c	ज्ञात्वा चैनं स वव्रेऽथ पुत्रार्थं मनुजर्षभ
023a	सन्तानार्थं महाभाग भार्यासु मम मानद
023c	पुत्रान्धर्मार्थकुशलानुत्पादयितुमर्हसि
024a	एवमुक्तः स तेजस्वी तं तथेत्युक्तवानृषिः
024c	तस्मै स राजा स्वां भार्यां सुदेष्णां प्राहिणोत्तदा
025a	अन्धं वृद्धं च तं मत्वा न सा देवी जगाम ह
025c	स्वां तु धात्रेयिकां तस्मै वृद्धाय प्राहिणोत्तदा
026a	तस्यां काक्षीवदादीन्स शूद्रयोनावृषिर्वशी
026c	जनयामास धर्मात्मा पुत्रानेकादशैव तु
027a	काक्षीवदादीन्पुत्रांस्तान्दृष्ट्वा सर्वानधीयतः
027c	उवाच तमृषिं राजा ममैत इति वीर्यवान्
028a	नेत्युवाच महर्षिस्तं ममैवैत इति ब्रुवन्
028c	शूद्रयोनौ मया हीमे जाताः काक्षीवदादयः
029a	अन्धं वृद्धं च मां मत्वा सुदेष्णा महिषी तव
029c	अवमन्य ददौ मूढा शूद्रां धात्रेयिकां हि मे
030a	ततः प्रसादयामास पुनस्तमृषिसत्तमम्
030c	बलिः सुदेष्णां भार्यां च तस्मै तां प्राहिणोत्पुनः
031a	तां स दीर्घतमाङ्गेषु स्पृष्ट्वा देवीमथाब्रवीत्
031c	भविष्यति कुमारस्ते तेजस्वी सत्यवागिति
032a	तत्राङ्गो नाम राजर्षिः सुदेष्णायामजायत
032c	एवमन्ये महेष्वासा ब्राह्मणैः क्षत्रिया भुवि
033a	जाताः परमधर्मज्ञा वीर्यवन्तो महाबलाः
033c	एतच्छ्रुत्वा त्वमप्यत्र मातः कुरु यथेप्सितम्
