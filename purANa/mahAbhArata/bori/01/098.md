BR0107098001	भीष्म उवाच
BR0107098001a	जामदग्न्येन रामेण पितुर्वधममृष्यता
BR0107098001c	क्रुद्धेन च महाभागे हैहयाधिपतिर्हतः
BR0107098001e	शतानि दश बाहूनां निकृत्तान्यर्जुनस्य वै
BR0107098002a	पुनश्च धनुरादाय महास्त्राणि प्रमुञ्चता
BR0107098002c	निर्दग्धं क्षत्रमसकृद्रथेन जयता महीम्
BR0107098003a	एवमुच्चावचैरस्त्रैर्भार्गवेण महात्मना
BR0107098003c	त्रिःसप्तकृत्वः पृथिवी कृता निःक्षत्रिया पुरा
BR0107098004a	ततः सम्भूय सर्वाभिः क्षत्रियाभिः समन्ततः
BR0107098004c	उत्पादितान्यपत्यानि ब्राह्मणैर्नियतात्मभिः
BR0107098005a	पाणिग्राहस्य तनय इति वेदेषु निश्चितम्
BR0107098005c	धर्मं मनसि संस्थाप्य ब्राह्मणांस्ताः समभ्ययुः
BR0107098005e	लोकेऽप्याचरितो दृष्टः क्षत्रियाणां पुनर्भवः
BR0107098006a	अथोतथ्य इति ख्यात आसीद्धीमानृषिः पुरा
BR0107098006c	ममता नाम तस्यासीद्भार्या परमसम्मता
BR0107098007a	उतथ्यस्य यवीयांस्तु पुरोधास्त्रिदिवौकसाम्
BR0107098007c	बृहस्पतिर्बृहत्तेजा ममतां सोऽन्वपद्यत
BR0107098008a	उवाच ममता तं तु देवरं वदतां वरम्
BR0107098008c	अन्तर्वत्नी अहं भ्रात्रा ज्येष्ठेनारम्यतामिति
BR0107098009a	अयं च मे महाभाग कुक्षावेव बृहस्पते
BR0107098009c	औतथ्यो वेदमत्रैव षडङ्गं प्रत्यधीयत
BR0107098010a	अमोघरेतास्त्वं चापि नूनं भवितुमर्हसि
BR0107098010c	तस्मादेवङ्गतेऽद्य त्वमुपारमितुमर्हसि
BR0107098011a	एवमुक्तस्तया सम्यग्बृहत्तेजा बृहस्पतिः
BR0107098011c	कामात्मानं तदात्मानं न शशाक नियच्छितुम्
BR0107098012a	सम्बभूव ततः कामी तया सार्धमकामया
BR0107098012c	उत्सृजन्तं तु तं रेतः स गर्भस्थोऽभ्यभाषत
BR0107098013a	भोस्तात कन्यस वदे द्वयोर्नास्त्यत्र सम्भवः
BR0107098013c	अमोघशुक्रश्च भवान्पूर्वं चाहमिहागतः
BR0107098014a	शशाप तं ततः क्रुद्ध एवमुक्तो बृहस्पतिः
BR0107098014c	उतथ्यपुत्रं गर्भस्थं निर्भर्त्स्य भगवानृषिः
BR0107098015a	यस्मात्त्वमीदृशे काले सर्वभूतेप्सिते सति
BR0107098015c	एवमात्थ वचस्तस्मात्तमो दीर्घं प्रवेक्ष्यसि
BR0107098016a	स वै दीर्घतमा नाम शापादृषिरजायत
BR0107098016c	बृहस्पतेर्बृहत्कीर्तेर्बृहस्पतिरिवौजसा
BR0107098017a	स पुत्राञ्जनयामास गौतमादीन्महायशाः
BR0107098017c	ऋषेरुतथ्यस्य तदा सन्तानकुलवृद्धये
BR0107098018a	लोभमोहाभिभूतास्ते पुत्रास्तं गौतमादयः
BR0107098018c	काष्ठे समुद्गे प्रक्षिप्य गङ्गायां समवासृजन्
BR0107098019a	न स्यादन्धश्च वृद्धश्च भर्तव्योऽयमिति स्म ते
BR0107098019c	चिन्तयित्वा ततः क्रूराः प्रतिजग्मुरथो गृहान्
BR0107098020a	सोऽनुस्रोतस्तदा राजन्प्लवमान ऋषिस्ततः
BR0107098020c	जगाम सुबहून्देशानन्धस्तेनोडुपेन ह
BR0107098021a	तं तु राजा बलिर्नाम सर्वधर्मविशारदः
BR0107098021c	अपश्यन्मज्जनगतः स्रोतसाभ्याशमागतम्
BR0107098022a	जग्राह चैनं धर्मात्मा बलिः सत्यपराक्रमः
BR0107098022c	ज्ञात्वा चैनं स वव्रेऽथ पुत्रार्थं मनुजर्षभ
BR0107098023a	सन्तानार्थं महाभाग भार्यासु मम मानद
BR0107098023c	पुत्रान्धर्मार्थकुशलानुत्पादयितुमर्हसि
BR0107098024a	एवमुक्तः स तेजस्वी तं तथेत्युक्तवानृषिः
BR0107098024c	तस्मै स राजा स्वां भार्यां सुदेष्णां प्राहिणोत्तदा
BR0107098025a	अन्धं वृद्धं च तं मत्वा न सा देवी जगाम ह
BR0107098025c	स्वां तु धात्रेयिकां तस्मै वृद्धाय प्राहिणोत्तदा
BR0107098026a	तस्यां काक्षीवदादीन्स शूद्रयोनावृषिर्वशी
BR0107098026c	जनयामास धर्मात्मा पुत्रानेकादशैव तु
BR0107098027a	काक्षीवदादीन्पुत्रांस्तान्दृष्ट्वा सर्वानधीयतः
BR0107098027c	उवाच तमृषिं राजा ममैत इति वीर्यवान्
BR0107098028a	नेत्युवाच महर्षिस्तं ममैवैत इति ब्रुवन्
BR0107098028c	शूद्रयोनौ मया हीमे जाताः काक्षीवदादयः
BR0107098029a	अन्धं वृद्धं च मां मत्वा सुदेष्णा महिषी तव
BR0107098029c	अवमन्य ददौ मूढा शूद्रां धात्रेयिकां हि मे
BR0107098030a	ततः प्रसादयामास पुनस्तमृषिसत्तमम्
BR0107098030c	बलिः सुदेष्णां भार्यां च तस्मै तां प्राहिणोत्पुनः
BR0107098031a	तां स दीर्घतमाङ्गेषु स्पृष्ट्वा देवीमथाब्रवीत्
BR0107098031c	भविष्यति कुमारस्ते तेजस्वी सत्यवागिति
BR0107098032a	तत्राङ्गो नाम राजर्षिः सुदेष्णायामजायत
BR0107098032c	एवमन्ये महेष्वासा ब्राह्मणैः क्षत्रिया भुवि
BR0107098033a	जाताः परमधर्मज्ञा वीर्यवन्तो महाबलाः
BR0107098033c	एतच्छ्रुत्वा त्वमप्यत्र मातः कुरु यथेप्सितम्
