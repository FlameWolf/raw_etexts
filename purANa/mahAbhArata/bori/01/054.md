001	सूत उवाच
001a	श्रुत्वा तु सर्पसत्राय दीक्षितं जनमेजयम्
001c	अभ्यागच्छदृषिर्विद्वान्कृष्णद्वैपायनस्तदा
002a	जनयामास यं काली शक्तेः पुत्रात्पराशरात्
002c	कन्यैव यमुनाद्वीपे पाण्डवानां पितामहम्
003a	जातमात्रश्च यः सद्य इष्ट्या देहमवीवृधत्
003c	वेदांश्चाधिजगे साङ्गान्सेतिहासान्महायशाः
004a	यं नातितपसा कश्चिन्न वेदाध्ययनेन च
004c	न व्रतैर्नोपवासैश्च न प्रसूत्या न मन्युना
005a	विव्यासैकं चतुर्धा यो वेदं वेदविदां वरः
005c	परावरज्ञो ब्रह्मर्षिः कविः सत्यव्रतः शुचिः
006a	यः पाण्डुं धृतराष्ट्रं च विदुरं चाप्यजीजनत्
006c	शंतनोः सन्ततिं तन्वन्पुण्यकीर्तिर्महायशाः
007a	जनमेजयस्य राजर्षेः स तद्यज्ञसदस्तदा
007c	विवेश शिष्यैः सहितो वेदवेदाङ्गपारगैः
008a	तत्र राजानमासीनं ददर्श जनमेजयम्
008c	वृतं सदस्यैर्बहुभिर्देवैरिव पुरन्दरम्
009a	तथा मूर्धावसिक्तैश्च नानाजनपदेश्वरैः
009c	ऋत्विग्भिर्देवकल्पैश्च कुशलैर्यज्ञसंस्तरे
010a	जनमेजयस्तु राजर्षिर्दृष्ट्वा तमृषिमागतम्
010c	सगणोऽभ्युद्ययौ तूर्णं प्रीत्या भरतसत्तमः
011a	काञ्चनं विष्टरं तस्मै सदस्यानुमते प्रभुः
011c	आसनं कल्पयामास यथा शक्रो बृहस्पतेः
012a	तत्रोपविष्टं वरदं देवर्षिगणपूजितम्
012c	पूजयामास राजेन्द्रः शास्त्रदृष्टेन कर्मणा
013a	पाद्यमाचमनीयं च अर्घ्यं गां च विधानतः
013c	पितामहाय कृष्णाय तदर्हाय न्यवेदयत्
014a	प्रतिगृह्य च तां पूजां पाण्डवाज्जनमेजयात्
014c	गां चैव समनुज्ञाय व्यासः प्रीतोऽभवत्तदा
015a	तथा सम्पूजयित्वा तं यत्नेन प्रपितामहम्
015c	उपोपविश्य प्रीतात्मा पर्यपृच्छदनामयम्
016a	भगवानपि तं दृष्ट्वा कुशलं प्रतिवेद्य च
016c	सदस्यैः पूजितः सर्वैः सदस्यानभ्यपूजयत्
017a	ततस्तं सत्कृतं सर्वैः सदस्यैर्जनमेजयः
017c	इदं पश्चाद्द्विजश्रेष्ठं पर्यपृच्छत्कृताञ्जलिः
018a	कुरूणां पाण्डवानां च भवान्प्रत्यक्षदर्शिवान्
018c	तेषां चरितमिच्छामि कथ्यमानं त्वया द्विज
019a	कथं समभवद्भेदस्तेषामक्लिष्टकर्मणाम्
019c	तच्च युद्धं कथं वृत्तं भूतान्तकरणं महत्
020a	पितामहानां सर्वेषां दैवेनाविष्टचेतसाम्
020c	कार्त्स्न्येनैतत्समाचक्ष्व भगवन्कुशलो ह्यसि
021a	तस्य तद्वचनं श्रुत्वा कृष्णद्वैपायनस्तदा
021c	शशास शिष्यमासीनं वैशम्पायनमन्तिके
022a	कुरूणां पाण्डवानां च यथा भेदोऽभवत्पुरा
022c	तदस्मै सर्वमाचक्ष्व यन्मत्तः श्रुतवानसि
023a	गुरोर्वचनमाज्ञाय स तु विप्रर्षभस्तदा
023c	आचचक्षे ततः सर्वमितिहासं पुरातनम्
024a	तस्मै राज्ञे सदस्येभ्यः क्षत्रियेभ्यश्च सर्वशः
024c	भेदं राज्यविनाशं च कुरुपाण्डवयोस्तदा
