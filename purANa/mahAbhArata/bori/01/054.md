BR0106054001	सूत उवाच
BR0106054001a	श्रुत्वा तु सर्पसत्राय दीक्षितं जनमेजयम्
BR0106054001c	अभ्यागच्छदृषिर्विद्वान्कृष्णद्वैपायनस्तदा
BR0106054002a	जनयामास यं काली शक्तेः पुत्रात्पराशरात्
BR0106054002c	कन्यैव यमुनाद्वीपे पाण्डवानां पितामहम्
BR0106054003a	जातमात्रश्च यः सद्य इष्ट्या देहमवीवृधत्
BR0106054003c	वेदांश्चाधिजगे साङ्गान्सेतिहासान्महायशाः
BR0106054004a	यं नातितपसा कश्चिन्न वेदाध्ययनेन च
BR0106054004c	न व्रतैर्नोपवासैश्च न प्रसूत्या न मन्युना
BR0106054005a	विव्यासैकं चतुर्धा यो वेदं वेदविदां वरः
BR0106054005c	परावरज्ञो ब्रह्मर्षिः कविः सत्यव्रतः शुचिः
BR0106054006a	यः पाण्डुं धृतराष्ट्रं च विदुरं चाप्यजीजनत्
BR0106054006c	शंतनोः सन्ततिं तन्वन्पुण्यकीर्तिर्महायशाः
BR0106054007a	जनमेजयस्य राजर्षेः स तद्यज्ञसदस्तदा
BR0106054007c	विवेश शिष्यैः सहितो वेदवेदाङ्गपारगैः
BR0106054008a	तत्र राजानमासीनं ददर्श जनमेजयम्
BR0106054008c	वृतं सदस्यैर्बहुभिर्देवैरिव पुरन्दरम्
BR0106054009a	तथा मूर्धावसिक्तैश्च नानाजनपदेश्वरैः
BR0106054009c	ऋत्विग्भिर्देवकल्पैश्च कुशलैर्यज्ञसंस्तरे
BR0106054010a	जनमेजयस्तु राजर्षिर्दृष्ट्वा तमृषिमागतम्
BR0106054010c	सगणोऽभ्युद्ययौ तूर्णं प्रीत्या भरतसत्तमः
BR0106054011a	काञ्चनं विष्टरं तस्मै सदस्यानुमते प्रभुः
BR0106054011c	आसनं कल्पयामास यथा शक्रो बृहस्पतेः
BR0106054012a	तत्रोपविष्टं वरदं देवर्षिगणपूजितम्
BR0106054012c	पूजयामास राजेन्द्रः शास्त्रदृष्टेन कर्मणा
BR0106054013a	पाद्यमाचमनीयं च अर्घ्यं गां च विधानतः
BR0106054013c	पितामहाय कृष्णाय तदर्हाय न्यवेदयत्
BR0106054014a	प्रतिगृह्य च तां पूजां पाण्डवाज्जनमेजयात्
BR0106054014c	गां चैव समनुज्ञाय व्यासः प्रीतोऽभवत्तदा
BR0106054015a	तथा सम्पूजयित्वा तं यत्नेन प्रपितामहम्
BR0106054015c	उपोपविश्य प्रीतात्मा पर्यपृच्छदनामयम्
BR0106054016a	भगवानपि तं दृष्ट्वा कुशलं प्रतिवेद्य च
BR0106054016c	सदस्यैः पूजितः सर्वैः सदस्यानभ्यपूजयत्
BR0106054017a	ततस्तं सत्कृतं सर्वैः सदस्यैर्जनमेजयः
BR0106054017c	इदं पश्चाद्द्विजश्रेष्ठं पर्यपृच्छत्कृताञ्जलिः
BR0106054018a	कुरूणां पाण्डवानां च भवान्प्रत्यक्षदर्शिवान्
BR0106054018c	तेषां चरितमिच्छामि कथ्यमानं त्वया द्विज
BR0106054019a	कथं समभवद्भेदस्तेषामक्लिष्टकर्मणाम्
BR0106054019c	तच्च युद्धं कथं वृत्तं भूतान्तकरणं महत्
BR0106054020a	पितामहानां सर्वेषां दैवेनाविष्टचेतसाम्
BR0106054020c	कार्त्स्न्येनैतत्समाचक्ष्व भगवन्कुशलो ह्यसि
BR0106054021a	तस्य तद्वचनं श्रुत्वा कृष्णद्वैपायनस्तदा
BR0106054021c	शशास शिष्यमासीनं वैशम्पायनमन्तिके
BR0106054022a	कुरूणां पाण्डवानां च यथा भेदोऽभवत्पुरा
BR0106054022c	तदस्मै सर्वमाचक्ष्व यन्मत्तः श्रुतवानसि
BR0106054023a	गुरोर्वचनमाज्ञाय स तु विप्रर्षभस्तदा
BR0106054023c	आचचक्षे ततः सर्वमितिहासं पुरातनम्
BR0106054024a	तस्मै राज्ञे सदस्येभ्यः क्षत्रियेभ्यश्च सर्वशः
BR0106054024c	भेदं राज्यविनाशं च कुरुपाण्डवयोस्तदा
