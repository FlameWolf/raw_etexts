001    वैशम्पायन उवाच
001a	एवमुक्तस्तया राजा तां देवीं पुनरब्रवीत्
001c	धर्मविद्धर्मसम्युक्तमिदं वचनमुत्तमम्
002a	एवमेतत्पुरा कुन्ति व्युषिताश्वश्चकार ह
002c	यथा त्वयोक्तं कल्याणि स ह्यासीदमरोपमः
003a	अथ त्विमं प्रवक्ष्यामि धर्मं त्वेतं निबोध मे
003c	पुराणमृषिभिर्दृष्टं धर्मविद्भिर्महात्मभिः
004a	अनावृताः किल पुरा स्त्रिय आसन्वरानने
004c	कामचारविहारिण्यः स्वतन्त्राश्चारुलोचने
005a	तासां व्युच्चरमाणानां कौमारात्सुभगे पतीन्
005c	नाधर्मोऽभूद्वरारोहे स हि धर्मः पुराभवत्
006a	तं चैव धर्मं पौराणं तिर्यग्योनिगताः प्रजाः
006c	अद्याप्यनुविधीयन्ते कामद्वेषविवर्जिताः
006e	पुराणदृष्टो धर्मोऽयं पूज्यते च महर्षिभिः
007a	उत्तरेषु च रम्भोरु कुरुष्वद्यापि वर्तते
007c	स्त्रीणामनुग्रहकरः स हि धर्मः सनातनः
008a	अस्मिंस्तु लोके नचिरान्मर्यादेयं शुचिस्मिते
008c	स्थापिता येन यस्माच्च तन्मे विस्तरतः शृणु
009a	बभूवोद्दालको नाम महर्षिरिति नः श्रुतम्
009c	श्वेतकेतुरिति ख्यातः पुत्रस्तस्याभवन्मुनिः
010a	मर्यादेयं कृता तेन मानुषेष्विति नः श्रुतम्
010c	कोपात्कमलपत्राक्षि यदर्थं तन्निबोध मे
011a	श्वेतकेतोः किल पुरा समक्षं मातरं पितुः
011c	जग्राह ब्राह्मणः पाणौ गच्छाव इति चाब्रवीत्
012a	ऋषिपुत्रस्ततः कोपं चकारामर्षितस्तदा
012c	मातरं तां तथा दृष्ट्वा नीयमानां बलादिव
013a	क्रुद्धं तं तु पिता दृष्ट्वा श्वेतकेतुमुवाच ह
013c	मा तात कोपं कार्षीस्त्वमेष धर्मः सनातनः
014a	अनावृता हि सर्वेषां वर्णानामङ्गना भुवि
014c	यथा गावः स्थितास्तात स्वे स्वे वर्णे तथा प्रजाः
015a	ऋषिपुत्रोऽथ तं धर्मं श्वेतकेतुर्न चक्षमे
015c	चकार चैव मर्यादामिमां स्त्रीपुंसयोर्भुवि
016a	मानुषेषु महाभागे न त्वेवान्येषु जन्तुषु
016c	तदा प्रभृति मर्यादा स्थितेयमिति नः श्रुतम्
017a	व्युच्चरन्त्याः पतिं नार्या अद्य प्रभृति पातकम्
017c	भ्रूणहत्याकृतं पापं भविष्यत्यसुखावहम्
018a	भार्यां तथा व्युच्चरतः कौमारीं ब्रह्मचारिणीम्
018c	पतिव्रतामेतदेव भविता पातकं भुवि
019a	पत्या नियुक्ता या चैव पत्न्यपत्यार्थमेव च
019c	न करिष्यति तस्याश्च भविष्यत्येतदेव हि
020a	इति तेन पुरा भीरु मर्यादा स्थापिता बलात्
020c	उद्दालकस्य पुत्रेण धर्म्या वै श्वेतकेतुना
021a	सौदासेन च रम्भोरु नियुक्तापत्यजन्मनि
021c	मदयन्ती जगामर्षिं वसिष्ठमिति नः श्रुतम्
022a	तस्माल्लेभे च सा पुत्रमश्मकं नाम भामिनी
022c	भार्या कल्माषपादस्य भर्तुः प्रियचिकीर्षया
023a	अस्माकमपि ते जन्म विदितं कमलेक्षणे
023c	कृष्णद्वैपायनाद्भीरु कुरूणां वंशवृद्धये
024a	अत एतानि सर्वाणि कारणानि समीक्ष्य वै
024c	ममैतद्वचनं धर्म्यं कर्तुमर्हस्यनिन्दिते
025a	ऋतावृतौ राजपुत्रि स्त्रिया भर्ता यतव्रते
025c	नातिवर्तव्य इत्येवं धर्मं धर्मविदो विदुः
026a	शेषेष्वन्येषु कालेषु स्वातन्त्र्यं स्त्री किलार्हति
026c	धर्ममेतं जनाः सन्तः पुराणं परिचक्षते
027a	भर्ता भार्यां राजपुत्रि धर्म्यं वाधर्म्यमेव वा
027c	यद्ब्रूयात्तत्तथा कार्यमिति धर्मविदो विदुः
028a	विशेषतः पुत्रगृद्धी हीनः प्रजननात्स्वयम्
028c	यथाहमनवद्याङ्गि पुत्रदर्शनलालसः
029a	तथा रक्ताङ्गुलितलः पद्मपत्रनिभः शुभे
029c	प्रसादार्थं मया तेऽयं शिरस्यभ्युद्यतोऽञ्जलिः
030a	मन्नियोगात्सुकेशान्ते द्विजातेस्तपसाधिकात्
030c	पुत्रान्गुणसमायुक्तानुत्पादयितुमर्हसि
030e	त्वत्कृतेऽहं पृथुश्रोणि गच्छेयं पुत्रिणां गतिम्
031a	एवमुक्ता ततः कुन्ती पाण्डुं परपुरञ्जयम्
031c	प्रत्युवाच वरारोहा भर्तुः प्रियहिते रता
032a	पितृवेश्मन्यहं बाला नियुक्तातिथिपूजने
032c	उग्रं पर्यचरं तत्र ब्राह्मणं संशितव्रतम्
033a	निगूढनिश्चयं धर्मे यं तं दुर्वाससं विदुः
033c	तमहं संशितात्मानं सर्वयत्नैरतोषयम्
034a	स मेऽभिचारसम्युक्तमाचष्ट भगवान्वरम्
034c	मन्त्रग्रामं च मे प्रादादब्रवीच्चैव मामिदम्
035a	यं यं देवं त्वमेतेन मन्त्रेणावाहयिष्यसि
035c	अकामो वा सकामो वा स ते वशमुपैष्यति
036a	इत्युक्ताहं तदा तेन पितृवेश्मनि भारत
036c	ब्राह्मणेन वचस्तथ्यं तस्य कालोऽयमागतः
037a	अनुज्ञाता त्वया देवमाह्वयेयमहं नृप
037c	तेन मन्त्रेण राजर्षे यथा स्यान्नौ प्रजा विभो
038a	आवाहयामि कं देवं ब्रूहि तत्त्वविदां वर
038c	त्वत्तोऽनुज्ञाप्रतीक्षां मां विद्ध्यस्मिन्कर्मणि स्थिताम्
039    पाण्डुरुवाच
039a	अद्यैव त्वं वरारोहे प्रयतस्व यथाविधि
039c	धर्ममावाहय शुभे स हि देवेषु पुण्यभाक्
040a	अधर्मेण न नो धर्मः सम्युज्येत कथञ्चन
040c	लोकश्चायं वरारोहे धर्मोऽयमिति मंस्यते
041a	धार्मिकश्च कुरूणां स भविष्यति न संशयः
041c	दत्तस्यापि च धर्मेण नाधर्मे रंस्यते मनः
042a	तस्माद्धर्मं पुरस्कृत्य नियता त्वं शुचिस्मिते
042c	उपचाराभिचाराभ्यां धर्ममाराधयस्व वै
043    वैशम्पायन उवाच
043a	सा तथोक्ता तथेत्युक्त्वा तेन भर्त्रा वराङ्गना
043c	अभिवाद्याभ्यनुज्ञाता प्रदक्षिणमवर्तत
