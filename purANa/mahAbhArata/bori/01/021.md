001	सूत उवाच
001a	ततः कामगमः पक्षी महावीर्यो महाबलः
001c	मातुरन्तिकमागच्छत्परं तीरं महोदधेः
002a	यत्र सा विनता तस्मिन्पणितेन पराजिता
002c	अतीव दुःखसन्तप्ता दासीभावमुपागता
003a	ततः कदाचिद्विनतां प्रवणां पुत्रसन्निधौ
003c	काल आहूय वचनं कद्रूरिदमभाषत
004a	नागानामालयं भद्रे सुरम्यं रमणीयकम्
004c	समुद्रकुक्षावेकान्ते तत्र मां विनते वह
005a	ततः सुपर्णमाता तामवहत्सर्पमातरम्
005c	पन्नगान्गरुडश्चापि मातुर्वचनचोदितः
006a	स सूर्यस्याभितो याति वैनतेयो विहङ्गमः
006c	सूर्यरश्मिपरीताश्च मूर्च्छिताः पन्नगाभवन्
006e	तदवस्थान्सुतान्दृष्ट्वा कद्रूः शक्रमथास्तुवत्
007a	नमस्ते देवदेवेश नमस्ते बलसूदन
007c	नमुचिघ्न नमस्तेऽस्तु सहस्राक्ष शचीपते
008a	सर्पाणां सूर्यतप्तानां वारिणा त्वं प्लवो भव
008c	त्वमेव परमं त्राणमस्माकममरोत्तम
009a	ईशो ह्यसि पयः स्रष्टुं त्वमनल्पं पुरन्दर
009c	त्वमेव मेघस्त्वं वायुस्त्वमग्निर्वैद्युतोऽम्बरे
010a	त्वमभ्रघनविक्षेप्ता त्वामेवाहुः पुनर्घनम्
010c	त्वं वज्रमतुलं घोरं घोषवांस्त्वं बलाहकः
011a	स्रष्टा त्वमेव लोकानां संहर्ता चापराजितः
011c	त्वं ज्योतिः सर्वभूतानां त्वमादित्यो विभावसुः
012a	त्वं महद्भूतमाश्चर्यं त्वं राजा त्वं सुरोत्तमः
012c	त्वं विष्णुस्त्वं सहस्राक्षस्त्वं देवस्त्वं परायणम्
013a	त्वं सर्वममृतं देव त्वं सोमः परमार्चितः
013c	त्वं मुहूर्तस्तिथिश्च त्वं लवस्त्वं वै पुनः क्षणः
014a	शुक्लस्त्वं बहुलश्चैव कला काष्ठा त्रुटिस्तथा
014c	संवत्सरर्तवो मासा रजन्यश्च दिनानि च
015a	त्वमुत्तमा सगिरिवना वसुन्धरा; सभास्करं वितिमिरमम्बरं तथा
015c	महोदधिः सतिमितिमिङ्गिलस्तथा; महोर्मिमान्बहुमकरो झषालयः
016a	महद्यशस्त्वमिति सदाभिपूज्यसे; मनीषिभिर्मुदितमना महर्षिभिः
016c	अभिष्टुतः पिबसि च सोममध्वरे; वषट्कृतान्यपि च हवींषि भूतये
017a	त्वं विप्रैः सततमिहेज्यसे फलार्थं; वेदाङ्गेष्वतुलबलौघ गीयसे च
017c 	त्वद्धेतोर्यजनपरायणा द्विजेन्द्रा; वेदाङ्गान्यभिगमयन्ति सर्ववेदैः
