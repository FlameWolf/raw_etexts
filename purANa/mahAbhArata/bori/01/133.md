001	वैशम्पायन उवाच
001a	पाण्डवास्तु रथान्युक्त्वा सदश्वैरनिलोपमैः
001c	आरोहमाणा भीष्मस्य पादौ जगृहुरार्तवत्
002a	राज्ञश्च धृतराष्ट्रस्य द्रोणस्य च महात्मनः
002c	अन्येषां चैव वृद्धानां विदुरस्य कृपस्य च
003a	एवं सर्वान्कुरून्वृद्धानभिवाद्य यतव्रताः
003c	समालिङ्ग्य समानांश्च बालैश्चाप्यभिवादिताः
004a	सर्वा मातॄस्तथापृष्ट्वा कृत्वा चैव प्रदक्षिणम्
004c	सर्वाः प्रकृतयश्चैव प्रययुर्वारणावतम्
005a	विदुरश्च महाप्राज्ञस्तथान्ये कुरुपुङ्गवाः
005c	पौराश्च पुरुषव्याघ्रानन्वयुः शोककर्शिताः
006a	तत्र केच्चिद्ब्रुवन्ति स्म ब्राह्मणा निर्भयास्तदा
006c	शोचमानाः पाण्डुपुत्रानतीव भरतर्षभ
007a	विषमं पश्यते राजा सर्वथा तमसावृतः
007c	धृतराष्ट्रः सुदुर्बुद्धिर्न च धर्मं प्रपश्यति
008a	न हि पापमपापात्मा रोचयिष्यति पाण्डवः
008c	भीमो वा बलिनां श्रेष्ठः कौन्तेयो वा धनञ्जयः
008e	कुत एव महाप्राज्ञौ माद्रीपुत्रौ करिष्यतः
009a	तद्राज्यं पितृतः प्राप्तं धृतराष्ट्रो न मृष्यते
009c	अधर्ममखिलं किं नु भीष्मोऽयमनुमन्यते
009e	विवास्यमानानस्थाने कौन्तेयान्भरतर्षभान्
010a	पितेव हि नृपोऽस्माकमभूच्छान्तनवः पुरा
010c	विचित्रवीर्यो राजर्षिः पाण्डुश्च कुरुनन्दनः
011a	स तस्मिन्पुरुषव्याघ्रे दिष्टभावं गते सति
011c	राजपुत्रानिमान्बालान्धृतराष्ट्रो न मृष्यते
012a	वयमेतदमृष्यन्तः सर्व एव पुरोत्तमात्
012c	गृहान्विहाय गच्छामो यत्र याति युधिष्ठिरः
013a	तांस्तथावादिनः पौरान्दुःखितान्दुःखकर्शितः
013c	उवाच परमप्रीतो धर्मराजो युधिष्ठिरः
014a	पिता मान्यो गुरुः श्रेष्ठो यदाह पृथिवीपतिः
014c	अशङ्कमानैस्तत्कार्यमस्माभिरिति नो व्रतम्
015a	भवन्तः सुहृदोऽस्माकमस्मान्कृत्वा प्रदक्षिणम्
015c	आशीर्भिरभिनन्द्यास्मान्निवर्तध्वं यथागृहम्
016a	यदा तु कार्यमस्माकं भवद्भिरुपपत्स्यते
016c	तदा करिष्यथ मम प्रियाणि च हितानि च
017a	ते तथेति प्रतिज्ञाय कृत्वा चैतान्प्रदक्षिणम्
017c	आशीर्भिरभिनन्द्यैनाञ्जग्मुर्नगरमेव हि
018a	पौरेषु तु निवृत्तेषु विदुरः सर्वधर्मवित्
018c	बोधयन्पाण्डवश्रेष्ठमिदं वचनमब्रवीत्
018e	प्राज्ञः प्राज्ञं प्रलापज्ञः सम्यग्धर्मार्थदर्शिवान्
019a	विज्ञायेदं तथा कुर्यादापदं निस्तरेद्यथा
019c	अलोहं निशितं शस्त्रं शरीरपरिकर्तनम्
019e	यो वेत्ति न तमाघ्नन्ति प्रतिघातविदं द्विषः
020a	कक्षघ्नः शिशिरघ्नश्च महाकक्षे बिलौकसः
020c	न दहेदिति चात्मानं यो रक्षति स जीवति
021a	नाचक्षुर्वेत्ति पन्थानं नाचक्षुर्विन्दते दिशः
021c	नाधृतिर्भूतिमाप्नोति बुध्यस्वैवं प्रबोधितः
022a	अनाप्तैर्दत्तमादत्ते नरः शस्त्रमलोहजम्
022c	श्वाविच्छरणमासाद्य प्रमुच्येत हुताशनात्
023a	चरन्मार्गान्विजानाति नक्षत्रैर्विन्दते दिशः
023c	आत्मना चात्मनः पञ्च पीडयन्नानुपीड्यते
024a	अनुशिष्ट्वानुगत्वा च कृत्वा चैनान्प्रदक्षिणम्
024c	पाण्डवानभ्यनुज्ञाय विदुरः प्रययौ गृहान्
025a	निवृत्ते विदुरे चैव भीष्मे पौरजने तथा
025c	अजातशत्रुमामन्त्र्य कुन्ती वचनमब्रवीत्
026a	क्षत्ता यदब्रवीद्वाक्यं जनमध्येऽब्रुवन्निव
026c	त्वया च तत्तथेत्युक्तो जानीमो न च तद्वयम्
027a	यदि तच्छक्यमस्माभिः श्रोतुं न च सदोषवत्
027c	श्रोतुमिच्छामि तत्सर्वं संवादं तव तस्य च
028	युधिष्ठिर उवाच
028a	विषादग्नेश्च बोद्धव्यमिति मां विदुरोऽब्रवीत्
028c	पन्थाश्च वो नाविदितः कश्चित्स्यादिति चाब्रवीत्
029a	जितेन्द्रियश्च वसुधां प्राप्स्यसीति च माब्रवीत्
029c	विज्ञातमिति तत्सर्वमित्युक्तो विदुरो मया
030	वैशम्पायन उवाच
030a	अष्टमेऽहनि रोहिण्यां प्रयाताः फल्गुनस्य ते
030c	वारणावतमासाद्य ददृशुर्नागरं जनम्
