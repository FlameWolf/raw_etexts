BR0107116001    वैशम्पायन उवाच
BR0107116001a	दर्शनीयांस्ततः पुत्रान्पाण्डुः पञ्च महावने
BR0107116001c	तान्पश्यन्पर्वते रेमे स्वबाहुबलपालितान्
BR0107116002a	सुपुष्पितवने काले कदाचिन्मधुमाधवे
BR0107116002c	भूतसम्मोहने राजा सभार्यो व्यचरद्वनम्
BR0107116003a	पलाशैस्तिलकैश्चूतैश्चम्पकैः पारिभद्रकैः
BR0107116003c	अन्यैश्च बहुभिर्वृक्षैः फलपुष्पसमृद्धिभिः
BR0107116004a	जलस्थानैश्च विविधैः पद्मिनीभिश्च शोभितम्
BR0107116004c	पाण्डोर्वनं तु सम्प्रेक्ष्य प्रजज्ञे हृदि मन्मथः
BR0107116005a	प्रहृष्टमनसं तत्र विहरन्तं यथामरम्
BR0107116005c	तं माद्र्यनुजगामैका वसनं बिभ्रती शुभम्
BR0107116006a	समीक्षमाणः स तु तां वयःस्थां तनुवाससम्
BR0107116006c	तस्य कामः प्रववृधे गहनेऽग्निरिवोत्थितः
BR0107116007a	रहस्यात्मसमां दृष्ट्वा राजा राजीवलोचनाम्
BR0107116007c	न शशाक नियन्तुं तं कामं कामबलात्कृतः
BR0107116008a	तत एनां बलाद्राजा निजग्राह रहोगताम्
BR0107116008c	वार्यमाणस्तया देव्या विस्फुरन्त्या यथाबलम्
BR0107116009a	स तु कामपरीतात्मा तं शापं नान्वबुध्यत
BR0107116009c	माद्रीं मैथुनधर्मेण गच्छमानो बलादिव
BR0107116010a	जीवितान्ताय कौरव्यो मन्मथस्य वशं गतः
BR0107116010c	शापजं भयमुत्सृज्य जगामैव बलात्प्रियाम्
BR0107116011a	तस्य कामात्मनो बुद्धिः साक्षात्कालेन मोहिता
BR0107116011c	सम्प्रमथ्येन्द्रियग्रामं प्रनष्टा सह चेतसा
BR0107116012a	स तया सह सङ्गम्य भार्यया कुरुनन्दन
BR0107116012c	पाण्डुः परमधर्मात्मा युयुजे कालधर्मणा
BR0107116013a	ततो माद्री समालिङ्ग्य राजानं गतचेतसम्
BR0107116013c	मुमोच दुःखजं शब्दं पुनः पुनरतीव ह
BR0107116014a	सह पुत्रैस्ततः कुन्ती माद्रीपुत्रौ च पाण्डवौ
BR0107116014c	आजग्मुः सहितास्तत्र यत्र राजा तथागतः
BR0107116015a	ततो माद्र्यब्रवीद्राजन्नार्ता कुन्तीमिदं वचः
BR0107116015c	एकैव त्वमिहागच्छ तिष्ठन्त्वत्रैव दारकाः
BR0107116016a	तच्छ्रुत्वा वचनं तस्यास्तत्रैवावार्य दारकान्
BR0107116016c	हताहमिति विक्रुश्य सहसोपजगाम ह
BR0107116017a	दृष्ट्वा पाण्डुं च माद्रीं च शयानौ धरणीतले
BR0107116017c	कुन्ती शोकपरीताङ्गी विललाप सुदुःखिता
BR0107116018a	रक्ष्यमाणो मया नित्यं वीरः सततमात्मवान्
BR0107116018c	कथं त्वमभ्यतिक्रान्तः शापं जानन्वनौकसः
BR0107116019a	ननु नाम त्वया माद्रि रक्षितव्यो जनाधिपः
BR0107116019c	सा कथं लोभितवती विजने त्वं नराधिपम्
BR0107116020a	कथं दीनस्य सततं त्वामासाद्य रहोगताम्
BR0107116020c	तं विचिन्तयतः शापं प्रहर्षः समजायत
BR0107116021a	धन्या त्वमसि बाह्लीकि मत्तो भाग्यतरा तथा
BR0107116021c	दृष्टवत्यसि यद्वक्त्रं प्रहृष्टस्य महीपतेः
BR0107116022    माद्र्युवाच
BR0107116022a	विलोभ्यमानेन मया वार्यमाणेन चासकृत्
BR0107116022c	आत्मा न वारितोऽनेन सत्यं दिष्टं चिकीर्षुणा
BR0107116023    कुन्त्युवाच
BR0107116023a	अहं ज्येष्ठा धर्मपत्नी ज्येष्ठं धर्मफलं मम
BR0107116023c	अवश्यं भाविनो भावान्मा मां माद्रि निवर्तय
BR0107116024a	अन्वेष्यामीह भर्तारमहं प्रेतवशं गतम्
BR0107116024c	उत्तिष्ठ त्वं विसृज्यैनमिमान्रक्षस्व दारकान्
BR0107116025    माद्र्युवाच
BR0107116025a	अहमेवानुयास्यामि भर्तारमपलायिनम्
BR0107116025c	न हि तृप्तास्मि कामानां तज्ज्येष्ठा अनुमन्यताम्
BR0107116026a	मां चाभिगम्य क्षीणोऽयं कामाद्भरतसत्तमः
BR0107116026c	तमुच्छिन्द्यामस्य कामं कथं नु यमसादने
BR0107116027a	न चाप्यहं वर्तयन्ती निर्विशेषं सुतेषु ते
BR0107116027c	वृत्तिमार्ये चरिष्यामि स्पृशेदेनस्तथा हि माम्
BR0107116028a	तस्मान्मे सुतयोः कुन्ति वर्तितव्यं स्वपुत्रवत्
BR0107116028c	मां हि कामयमानोऽयं राजा प्रेतवशं गतः
BR0107116029a	राज्ञः शरीरेण सह ममापीदं कलेवरम्
BR0107116029c	दग्धव्यं सुप्रतिच्छन्नमेतदार्ये प्रियं कुरु
BR0107116030a	दारकेष्वप्रमत्ता च भवेथाश्च हिता मम
BR0107116030c	अतोऽन्यन्न प्रपश्यामि सन्देष्टव्यं हि किञ्चन
BR0107116031    वैशम्पायन उवाच   
BR0107116031a   इत्युक्त्वा तं चिताग्निस्थं धर्मपत्नी नरर्षभम्
BR0107116031c   मद्रराजात्मजा तूर्णमन्वारोहयद्यशस्विनी 
