001    वैशम्पायन उवाच
001a	दर्शनीयांस्ततः पुत्रान्पाण्डुः पञ्च महावने
001c	तान्पश्यन्पर्वते रेमे स्वबाहुबलपालितान्
002a	सुपुष्पितवने काले कदाचिन्मधुमाधवे
002c	भूतसम्मोहने राजा सभार्यो व्यचरद्वनम्
003a	पलाशैस्तिलकैश्चूतैश्चम्पकैः पारिभद्रकैः
003c	अन्यैश्च बहुभिर्वृक्षैः फलपुष्पसमृद्धिभिः
004a	जलस्थानैश्च विविधैः पद्मिनीभिश्च शोभितम्
004c	पाण्डोर्वनं तु सम्प्रेक्ष्य प्रजज्ञे हृदि मन्मथः
005a	प्रहृष्टमनसं तत्र विहरन्तं यथामरम्
005c	तं माद्र्यनुजगामैका वसनं बिभ्रती शुभम्
006a	समीक्षमाणः स तु तां वयःस्थां तनुवाससम्
006c	तस्य कामः प्रववृधे गहनेऽग्निरिवोत्थितः
007a	रहस्यात्मसमां दृष्ट्वा राजा राजीवलोचनाम्
007c	न शशाक नियन्तुं तं कामं कामबलात्कृतः
008a	तत एनां बलाद्राजा निजग्राह रहोगताम्
008c	वार्यमाणस्तया देव्या विस्फुरन्त्या यथाबलम्
009a	स तु कामपरीतात्मा तं शापं नान्वबुध्यत
009c	माद्रीं मैथुनधर्मेण गच्छमानो बलादिव
010a	जीवितान्ताय कौरव्यो मन्मथस्य वशं गतः
010c	शापजं भयमुत्सृज्य जगामैव बलात्प्रियाम्
011a	तस्य कामात्मनो बुद्धिः साक्षात्कालेन मोहिता
011c	सम्प्रमथ्येन्द्रियग्रामं प्रनष्टा सह चेतसा
012a	स तया सह सङ्गम्य भार्यया कुरुनन्दन
012c	पाण्डुः परमधर्मात्मा युयुजे कालधर्मणा
013a	ततो माद्री समालिङ्ग्य राजानं गतचेतसम्
013c	मुमोच दुःखजं शब्दं पुनः पुनरतीव ह
014a	सह पुत्रैस्ततः कुन्ती माद्रीपुत्रौ च पाण्डवौ
014c	आजग्मुः सहितास्तत्र यत्र राजा तथागतः
015a	ततो माद्र्यब्रवीद्राजन्नार्ता कुन्तीमिदं वचः
015c	एकैव त्वमिहागच्छ तिष्ठन्त्वत्रैव दारकाः
016a	तच्छ्रुत्वा वचनं तस्यास्तत्रैवावार्य दारकान्
016c	हताहमिति विक्रुश्य सहसोपजगाम ह
017a	दृष्ट्वा पाण्डुं च माद्रीं च शयानौ धरणीतले
017c	कुन्ती शोकपरीताङ्गी विललाप सुदुःखिता
018a	रक्ष्यमाणो मया नित्यं वीरः सततमात्मवान्
018c	कथं त्वमभ्यतिक्रान्तः शापं जानन्वनौकसः
019a	ननु नाम त्वया माद्रि रक्षितव्यो जनाधिपः
019c	सा कथं लोभितवती विजने त्वं नराधिपम्
020a	कथं दीनस्य सततं त्वामासाद्य रहोगताम्
020c	तं विचिन्तयतः शापं प्रहर्षः समजायत
021a	धन्या त्वमसि बाह्लीकि मत्तो भाग्यतरा तथा
021c	दृष्टवत्यसि यद्वक्त्रं प्रहृष्टस्य महीपतेः
022    माद्र्युवाच
022a	विलोभ्यमानेन मया वार्यमाणेन चासकृत्
022c	आत्मा न वारितोऽनेन सत्यं दिष्टं चिकीर्षुणा
023    कुन्त्युवाच
023a	अहं ज्येष्ठा धर्मपत्नी ज्येष्ठं धर्मफलं मम
023c	अवश्यं भाविनो भावान्मा मां माद्रि निवर्तय
024a	अन्वेष्यामीह भर्तारमहं प्रेतवशं गतम्
024c	उत्तिष्ठ त्वं विसृज्यैनमिमान्रक्षस्व दारकान्
025    माद्र्युवाच
025a	अहमेवानुयास्यामि भर्तारमपलायिनम्
025c	न हि तृप्तास्मि कामानां तज्ज्येष्ठा अनुमन्यताम्
026a	मां चाभिगम्य क्षीणोऽयं कामाद्भरतसत्तमः
026c	तमुच्छिन्द्यामस्य कामं कथं नु यमसादने
027a	न चाप्यहं वर्तयन्ती निर्विशेषं सुतेषु ते
027c	वृत्तिमार्ये चरिष्यामि स्पृशेदेनस्तथा हि माम्
028a	तस्मान्मे सुतयोः कुन्ति वर्तितव्यं स्वपुत्रवत्
028c	मां हि कामयमानोऽयं राजा प्रेतवशं गतः
029a	राज्ञः शरीरेण सह ममापीदं कलेवरम्
029c	दग्धव्यं सुप्रतिच्छन्नमेतदार्ये प्रियं कुरु
030a	दारकेष्वप्रमत्ता च भवेथाश्च हिता मम
030c	अतोऽन्यन्न प्रपश्यामि सन्देष्टव्यं हि किञ्चन
031    वैशम्पायन उवाच   
031a   इत्युक्त्वा तं चिताग्निस्थं धर्मपत्नी नरर्षभम्
031c   मद्रराजात्मजा तूर्णमन्वारोहयद्यशस्विनी 
