BR0105045001	 शौनक उवाच
BR0105045001a	 यदपृच्छत्तदा राजा मन्त्रिणो जनमेजयः
BR0105045001c	 पितुः स्वर्गगतिं तन्मे विस्तरेण पुनर्वद
BR0105045002	 सूत उवाच
BR0105045002a	 शृणु ब्रह्मन्यथा पृष्टा मन्त्रिणो नृपतेस्तदा
BR0105045002c	 आख्यातवन्तस्ते सर्वे निधनं तत्परिक्षितः
BR0105045003	 जनमेजय उवाच
BR0105045003a	 जानन्ति तु भवन्तस्तद्यथावृत्तः पिता मम
BR0105045003c	 आसीद्यथा च निधनं गतः काले महायशाः
BR0105045004a	 श्रुत्वा भवत्सकाशाद्धि पितुर्वृत्तमशेषतः
BR0105045004c	 कल्याणं प्रतिपत्स्यामि विपरीतं न जातु चित्
BR0105045005	 सूत उवाच
BR0105045005a	 मन्त्रिणोऽथाब्रुवन्वाक्यं पृष्टास्तेन महात्मना
BR0105045005c	 सर्वधर्मविदः प्राज्ञा राजानं जनमेजयम्
BR0105045006a	 धर्मात्मा च महात्मा च प्रजापालः पिता तव
BR0105045006c	 आसीदिह यथावृत्तः स महात्मा शृणुष्व तत्
BR0105045007a	 चातुर्वर्ण्यं स्वधर्मस्थं स कृत्वा पर्यरक्षत
BR0105045007c	 धर्मतो धर्मविद्राजा धर्मो विग्रहवानिव
BR0105045008a	 ररक्ष पृथिवीं देवीं श्रीमानतुलविक्रमः
BR0105045008c	 द्वेष्टारस्तस्य नैवासन्स च न द्वेष्टि कञ्चन
BR0105045008e	 समः सर्वेषु भूतेषु प्रजापतिरिवाभवत्
BR0105045009a	 ब्राह्मणाः क्षत्रिया वैश्याः शूद्राश्चैव स्वकर्मसु
BR0105045009c	 स्थिताः सुमनसो राजंस्तेन राज्ञा स्वनुष्ठिताः
BR0105045010a	 विधवानाथकृपणान्विकलांश्च बभार सः
BR0105045010c	 सुदर्शः सर्वभूतानामासीत्सोम इवापरः
BR0105045011a	 तुष्टपुष्टजनः श्रीमान्सत्यवाग्दृढविक्रमः
BR0105045011c	 धनुर्वेदे च शिष्योऽभून्नृपः शारद्वतस्य सः
BR0105045012a	 गोविन्दस्य प्रियश्चासीत्पिता ते जनमेजय
BR0105045012c	 लोकस्य चैव सर्वस्य प्रिय आसीन्महायशाः
BR0105045013a	 परिक्षीणेषु कुरुषु उत्तरायामजायत
BR0105045013c	 परिक्षिदभवत्तेन सौभद्रस्यात्मजो बली
BR0105045014a	 राजधर्मार्थकुशलो युक्तः सर्वगुणैर्नृपः
BR0105045014c	 जितेन्द्रियश्चात्मवांश्च मेधावी वृद्धसेवितः
BR0105045015a	 षड्वर्गविन्महाबुद्धिर्नीतिधर्मविदुत्तमः
BR0105045015c	 प्रजा इमास्तव पिता षष्टिं वर्षाण्यपालयत्
BR0105045015e	 ततो दिष्टान्तमापन्नः सर्पेणानतिवर्तितम्
BR0105045016a	 ततस्त्वं पुरुषश्रेष्ठ धर्मेण प्रतिपेदिवान्
BR0105045016c	 इदं वर्षसहस्राय राज्यं कुरुकुलागतम्
BR0105045016e	 बाल एवाभिजातोऽसि सर्वभूतानुपालकः
BR0105045017	 जनमेजय उवाच
BR0105045017a	 नास्मिन्कुले जातु बभूव राजा; यो न प्रजानां हितकृत्प्रियश्च
BR0105045017c	 विशेषतः प्रेक्ष्य पितामहानां; वृत्तं महद्वृत्तपरायणानाम्
BR0105045018a	 कथं निधनमापन्नः पिता मम तथाविधः
BR0105045018c	 आचक्षध्वं यथावन्मे श्रोतुमिच्छामि तत्त्वतः
BR0105045019	 सूत उवाच
BR0105045019a	 एवं सञ्चोदिता राज्ञा मन्त्रिणस्ते नराधिपम्
BR0105045019c	 ऊचुः सर्वे यथावृत्तं राज्ञः प्रियहिते रताः
BR0105045020a	 बभूव मृगयाशीलस्तव राजन्पिता सदा
BR0105045020c	 यथा पाण्डुर्महाभागो धनुर्धरवरो युधि
BR0105045020e	 अस्मास्वासज्य सर्वाणि राजकार्याण्यशेषतः
BR0105045021a	 स कदाचिद्वनचरो मृगं विव्याध पत्रिणा
BR0105045021c	 विद्ध्वा चान्वसरत्तूर्णं तं मृगं गहने वने
BR0105045022a	 पदातिर्बद्धनिस्त्रिंशस्ततायुधकलापवान्
BR0105045022c	 न चाससाद गहने मृगं नष्टं पिता तव
BR0105045023a	 परिश्रान्तो वयःस्थश्च षष्टिवर्षो जरान्वितः
BR0105045023c	 क्षुधितः स महारण्ये ददर्श मुनिमन्तिके
BR0105045024a	 स तं पप्रच्छ राजेन्द्रो मुनिं मौनव्रतान्वितम्
BR0105045024c	 न च किञ्चिदुवाचैनं स मुनिः पृच्छतोऽपि सन्
BR0105045025a	 ततो राजा क्षुच्छ्रमार्तस्तं मुनिं स्थाणुवत्स्थितम्
BR0105045025c	 मौनव्रतधरं शान्तं सद्यो मन्युवशं ययौ
BR0105045026a	 न बुबोध हि तं राजा मौनव्रतधरं मुनिम्
BR0105045026c	 स तं मन्युसमाविष्टो धर्षयामास ते पिता
BR0105045027a	 मृतं सर्पं धनुष्कोट्या समुत्क्षिप्य धरातलात्
BR0105045027c	 तस्य शुद्धात्मनः प्रादात्स्कन्धे भरतसत्तम
BR0105045028a	 न चोवाच स मेधावी तमथो साध्वसाधु वा
BR0105045028c	 तस्थौ तथैव चाक्रुध्यन्सर्पं स्कन्धेन धारयन्
