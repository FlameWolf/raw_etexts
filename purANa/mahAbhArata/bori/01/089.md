BR0107088001   जनमेजय उवाच
BR0107088001a  भगवञ्श्रोतुमिच्छामि पूरोर्वंशकरान्नृपान्
BR0107089001c  यद्वीर्या यादृशाश्चैव यावन्तो यत्पराक्रमाः
BR0107089002a  न ह्यस्मिञ्शीलहीनो वा निर्वीर्यो वा नराधिपः
BR0107089002c  प्रजाविरहितो वापि भूतपूर्वः कदाचन
BR0107089003a  तेषां प्रथितवृत्तानां राज्ञां विज्ञानशालिनाम्
BR0107089003c  चरितं श्रोतुमिच्छामि विस्तरेण तपोधन
BR0107089004   वैशम्पायन उवाच
BR0107089004a  हन्त ते कथयिष्यामि यन्मां त्वं परिपृच्छसि
BR0107089004c  पूरोर्वंशधरान्वीराञ्शक्रप्रतिमतेजसः
BR0107089005a  प्रवीरेश्वररौद्राश्वास्त्रयः पुत्रा महारथाः
BR0107089005c  पूरोः पौष्ट्यामजायन्त प्रवीरस्तत्र वंशकृत्
BR0107089006a  मनस्युरभवत्तस्माच्छूरः श्येनीसुतः प्रभुः
BR0107089006c  पृथिव्याश्चतुरन्ताया गोप्ता राजीवलोचनः
BR0107089007a  सुभ्रूः संहननो वाग्मी सौवीरीतनयास्त्रयः
BR0107089007c  मनस्योरभवन्पुत्राः शूराः सर्वे महारथाः
BR0107089008a  रौद्राश्वस्य महेष्वासा दशाप्सरसि सूनवः
BR0107089008c  यज्वानो जज्ञिरे शूराः प्रजावन्तो बहुश्रुताः
BR0107089008e  सर्वे सर्वास्त्रविद्वांसः सर्वे धर्मपरायणाः
BR0107089009a  ऋचेपुरथ कक्षेपुः कृकणेपुश्च वीर्यवान्
BR0107089009c  स्थण्डिलेपुर्वनेपुश्च स्थलेपुश्च महारथः
BR0107089010a  तेजेपुर्बलवान्धीमान्सत्येपुश्चेन्द्रविक्रमः
BR0107089010c  धर्मेपुः सन्नतेपुश्च दशमो देवविक्रमः
BR0107089010e  अनाधृष्टिसुतास्तात राजसूयाश्वमेधिनः
BR0107089011a  मतिनारस्ततो राजा विद्वांश्चर्चेपुतोऽभवत्
BR0107089011c  मतिनारसुता राजंश्चत्वारोऽमितविक्रमाः
BR0107089011e  तंसुर्महानतिरथो द्रुह्युश्चाप्रतिमद्युतिः
BR0107089012a  तेषां तंसुर्महावीर्यः पौरवं वंशमुद्वहन्
BR0107089012c  आजहार यशो दीप्तं जिगाय च वसुन्धराम्
BR0107089013a  इलिनं तु सुतं तंसुर्जनयामास वीर्यवान्
BR0107089013c  सोऽपि कृत्स्नामिमां भूमिं विजिग्ये जयतां वरः
BR0107089014a  रथन्तर्यां सुतान्पञ्च पञ्चभूतोपमांस्ततः
BR0107089014c  इलिनो जनयामास दुःषन्तप्रभृतीन्नृप
BR0107089015a  दुःषन्तं शूरभीमौ च प्रपूर्वं वसुमेव च
BR0107089015c  तेषां ज्येष्ठोऽभवद्राजा दुःषन्तो जनमेजय
BR0107089016a  दुःषन्ताद्भरतो जज्ञे विद्वाञ्शाकुन्तलो नृपः
BR0107089016c  तस्माद्भरतवंशस्य विप्रतस्थे महद्यशः
BR0107089017a  भरतस्तिसृषु स्त्रीषु नव पुत्रानजीजनत्
BR0107089017c  नाभ्यनन्दन्त तान्राजा नानुरूपा ममेत्युत
BR0107089018a  ततो महद्भिः क्रतुभिरीजानो भरतस्तदा
BR0107089018c  लेभे पुत्रं भरद्वाजाद्भुमन्युं नाम भारत
BR0107089019a  ततः पुत्रिणमात्मानं ज्ञात्वा पौरवनन्दनः
BR0107089019c  भुमन्युं भरतश्रेष्ठ यौवराज्येऽभ्यषेचयत्
BR0107089020a  ततस्तस्य महीन्द्रस्य वितथः पुत्रकोऽभवत्
BR0107089020c  ततः स वितथो नाम भुमन्योरभवत्सुतः
BR0107089021a  सुहोत्रश्च सुहोता च सुहविः सुयजुस्तथा
BR0107089021c  पुष्करिण्यामृचीकस्य भुमन्योरभवन्सुताः
BR0107089022a  तेषां ज्येष्ठः सुहोत्रस्तु राज्यमाप महीक्षिताम्
BR0107089022c  राजसूयाश्वमेधाद्यैः सोऽयजद्बहुभिः सवैः
BR0107089023a  सुहोत्रः पृथिवीं सर्वां बुभुजे सागराम्बराम्
BR0107089023c  पूर्णां हस्तिगवाश्वस्य बहुरत्नसमाकुलाम्
BR0107089024a  ममज्जेव मही तस्य भूरिभारावपीडिता
BR0107089024c  हस्त्यश्वरथसम्पूर्णा मनुष्यकलिला भृशम्
BR0107089025a  सुहोत्रे राजनि तदा धर्मतः शासति प्रजाः
BR0107089025c  चैत्ययूपाङ्किता चासीद्भूमिः शतसहस्रशः
BR0107089025e  प्रवृद्धजनसस्या च सहदेवा व्यरोचत
BR0107089026a  ऐक्ष्वाकी जनयामास सुहोत्रात्पृथिवीपतेः
BR0107089026c  अजमीढं सुमीढं च पुरुमीढं च भारत
BR0107089027a  अजमीढो वरस्तेषां तस्मिन्वंशः प्रतिष्ठितः
BR0107089027c  षट्पुत्रान्सोऽप्यजनयत्तिसृषु स्त्रीषु भारत
BR0107089028a  ऋक्षं धूमिन्यथो नीली दुःषन्तपरमेष्ठिनौ
BR0107089028c  केशिन्यजनयज्जह्नुमुभौ च जनरूपिणौ
BR0107089029a  तथेमे सर्वपाञ्चाला दुःषन्तपरमेष्ठिनोः
BR0107089029c  अन्वयाः कुशिका राजञ्जह्नोरमिततेजसः
BR0107089030a  जनरूपिणयोर्ज्येष्ठमृक्षमाहुर्जनाधिपम्
BR0107089030c  ऋक्षात्संवरणो जज्ञे राजन्वंशकरस्तव
BR0107089031a  आर्क्षे संवरणे राजन्प्रशासति वसुन्धराम्
BR0107089031c  सङ्क्षयः सुमहानासीत्प्रजानामिति शुश्रुमः
BR0107089032a  व्यशीर्यत ततो राष्ट्रं क्षयैर्नानाविधैस्तथा
BR0107089032c  क्षुन्मृत्युभ्यामनावृष्ट्या व्याधिभिश्च समाहतम्
BR0107089032e  अभ्यघ्नन्भारतांश्चैव सपत्नानां बलानि च
BR0107089033a  चालयन्वसुधां चैव बलेन चतुरङ्गिणा
BR0107089033c  अभ्ययात्तं च पाञ्चाल्यो विजित्य तरसा महीम्
BR0107089033e  अक्षौहिणीभिर्दशभिः स एनं समरेऽजयत्
BR0107089034a  ततः सदारः सामात्यः सपुत्रः ससुहृज्जनः
BR0107089034c  राजा संवरणस्तस्मात्पलायत महाभयात्
BR0107089035a  सिन्धोर्नदस्य महतो निकुञ्जे न्यवसत्तदा
BR0107089035c  नदीविषयपर्यन्ते पर्वतस्य समीपतः
BR0107089035e  तत्रावसन्बहून्कालान्भारता दुर्गमाश्रिताः
BR0107089036a  तेषां निवसतां तत्र सहस्रं परिवत्सरान्
BR0107089036c  अथाभ्यगच्छद्भरतान्वसिष्ठो भगवानृषिः
BR0107089037a  तमागतं प्रयत्नेन प्रत्युद्गम्याभिवाद्य च
BR0107089037c  अर्घ्यमभ्याहरंस्तस्मै ते सर्वे भारतास्तदा
BR0107089037e  निवेद्य सर्वमृषये सत्कारेण सुवर्चसे
BR0107089038a  तं समामष्टमीमुष्टं राजा वव्रे स्वयं तदा
BR0107089038c  पुरोहितो भवान्नोऽस्तु राज्याय प्रयतामहे
BR0107089038e  ओमित्येवं वसिष्ठोऽपि भारतान्प्रत्यपद्यत
BR0107089039a  अथाभ्यषिञ्चत्साम्राज्ये सर्वक्षत्रस्य पौरवम्
BR0107089039c  विषाणभूतं सर्वस्यां पृथिव्यामिति नः श्रुतम्
BR0107089040a  भरताध्युषितं पूर्वं सोऽध्यतिष्ठत्पुरोत्तमम्
BR0107089040c  पुनर्बलिभृतश्चैव चक्रे सर्वमहीक्षितः
BR0107089041a  ततः स पृथिवीं प्राप्य पुनरीजे महाबलः
BR0107089041c  आजमीढो महायज्ञैर्बहुभिर्भूरिदक्षिणैः
BR0107089042a  ततः संवरणात्सौरी सुषुवे तपती कुरुम्
BR0107089042c  राजत्वे तं प्रजाः सर्वा धर्मज्ञ इति वव्रिरे
BR0107089043a  तस्य नाम्नाभिविख्यातं पृथिव्यां कुरुजाङ्गलम्
BR0107089043c  कुरुक्षेत्रं स तपसा पुण्यं चक्रे महातपाः
BR0107089044a  अश्ववन्तमभिष्वन्तं तथा चित्ररथं मुनिम्
BR0107089044c  जनमेजयं च विख्यातं पुत्रांश्चास्यानुशुश्रुमः
BR0107089044e  पञ्चैतान्वाहिनी पुत्रान्व्यजायत मनस्विनी
BR0107089045a  अभिष्वतः परिक्षित्तु शबलाश्वश्च वीर्यवान्
BR0107089045c  अभिराजो विराजश्च शल्मलश्च महाबलः
BR0107089046a  उच्चैःश्रवा भद्रकारो जितारिश्चाष्टमः स्मृतः
BR0107089046c  एतेषामन्ववाये तु ख्यातास्ते कर्मजैर्गुणैः
BR0107089047a  जनमेजयादयः सप्त तथैवान्ये महाबलाः
BR0107089047c  परिक्षितोऽभवन्पुत्राः सर्वे धर्मार्थकोविदाः
BR0107089048a  कक्षसेनोग्रसेनौ च चित्रसेनश्च वीर्यवान्
BR0107089048c  इन्द्रसेनः सुषेणश्च भीमसेनश्च नामतः
BR0107089049a  जनमेजयस्य तनया भुवि ख्याता महाबलाः
BR0107089049c  धृतराष्ट्रः प्रथमजः पाण्डुर्बाह्लीक एव च
BR0107089050a  निषधश्च महातेजास्तथा जाम्बूनदो बली
BR0107089050c  कुण्डोदरः पदातिश्च वसातिश्चाष्टमः स्मृतः
BR0107089050e  सर्वे धर्मार्थकुशलाः सर्वे भूतहिते रताः
BR0107089051a  धृतराष्ट्रोऽथ राजासीत्तस्य पुत्रोऽथ कुण्डिकः
BR0107089051c  हस्ती वितर्कः क्राथश्च कुण्डलश्चापि पञ्चमः
BR0107089051e  हविःश्रवास्तथेन्द्राभः सुमन्युश्चापराजितः
BR0107089052a  प्रतीपस्य त्रयः पुत्रा जज्ञिरे भरतर्षभ
BR0107089052c  देवापिः शन्तनुश्चैव बाह्लीकश्च महारथः
BR0107089053a  देवापिस्तु प्रवव्राज तेषां धर्मपरीप्सया
BR0107089053c  शन्तनुश्च महीं लेभे बाह्लीकश्च महारथः
BR0107089054a  भरतस्यान्वये जाताः सत्त्ववन्तो महारथाः
BR0107089054c  देवर्षिकल्पा नृपते बहवो राजसत्तमाः
BR0107089055a  एवंविधाश्चाप्यपरे देवकल्पा महारथाः
BR0107089055c  जाता मनोरन्ववाये ऐलवंशविवर्धनाः
