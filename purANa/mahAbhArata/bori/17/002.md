001	वैशम्पायन उवाच
001a	ततस्ते नियतात्मान उदीचीं दिशमास्थिताः
001c	ददृशुर्योगयुक्ताश्च हिमवन्तं महागिरिम्
002a	तं चाप्यतिक्रमन्तस्ते ददृशुर्वालुकार्णवम्
002c	अवैक्षन्त महाशैलं मेरुं शिखरिणां वरम्
003a	तेषां तु गच्छतां शीघ्रं सर्वेषां योगधर्मिणाम्
003c	याज्ञसेनी भ्रष्टयोगा निपपात महीतले
004a	तां तु प्रपतितां दृष्ट्वा भीमसेनो महाबलः
004c	उवाच धर्मराजानं याज्ञसेनीमवेक्ष्य ह
005a	नाधर्मश्चरितः कश्चिद्राजपुत्र्या परन्तप
005c	कारणं किं नु तद्राजन्यत्कृष्णा पतिता भुवि
006	युधिष्ठिर उवाच
006a	पक्षपातो महानस्या विशेषेण धनञ्जये
006c	तस्यैतत्फलमद्यैषा भुङ्क्ते पुरुषसत्तम
007	वैशम्पायन उवाच
007a	एवमुक्त्वानवेक्ष्यैनां ययौ धर्मसुतो नृपः
007c	समाधाय मनो धीमान्धर्मात्मा पुरुषर्षभः
008a	सहदेवस्ततो धीमान्निपपात महीतले
008c	तं चापि पतितं दृष्ट्वा भीमो राजानमब्रवीत्
009a	योऽयमस्मासु सर्वेषु शुश्रूषुरनहङ्कृतः
009c	सोऽयं माद्रवतीपुत्रः कस्मान्निपतितो भुवि
010	युधिष्ठिर उवाच
010a	आत्मनः सदृशं प्राज्ञं नैषोऽमन्यत कञ्चन
010c	तेन दोषेण पतितस्तस्मादेष नृपात्मजः
011	वैशम्पायन उवाच
011a	इत्युक्त्वा तु समुत्सृज्य सहदेवं ययौ तदा
011c	भ्रातृभिः सह कौन्तेयः शुना चैव युधिष्ठिरः
012a	कृष्णां निपतितां दृष्ट्वा सहदेवं च पाण्डवम्
012c	आर्तो बन्धुप्रियः शूरो नकुलो निपपात ह
013a	तस्मिन्निपतिते वीरे नकुले चारुदर्शने
013c	पुनरेव तदा भीमो राजानमिदमब्रवीत्
014a	योऽयमक्षतधर्मात्मा भ्राता वचनकारकः
014c	रूपेणाप्रतिमो लोके नकुलः पतितो भुवि
015a	इत्युक्तो भीमसेनेन प्रत्युवाच युधिष्ठिरः
015c	नकुलं प्रति धर्मात्मा सर्वबुद्धिमतां वरः
016a	रूपेण मत्समो नास्ति कश्चिदित्यस्य दर्शनम्
016c	अधिकश्चाहमेवैक इत्यस्य मनसि स्थितम्
017a	नकुलः पतितस्तस्मादागच्छ त्वं वृकोदर
017c	यस्य यद्विहितं वीर सोऽवश्यं तदुपाश्नुते
018a	तांस्तु प्रपतितान्दृष्ट्वा पाण्डवः श्वेतवाहनः
018c	पपात शोकसन्तप्तस्ततोऽनु परवीरहा
019a	तस्मिंस्तु पुरुषव्याघ्रे पतिते शक्रतेजसि
019c	म्रियमाणे दुराधर्षे भीमो राजानमब्रवीत्
020a	अनृतं न स्मराम्यस्य स्वैरेष्वपि महात्मनः
020c	अथ कस्य विकारोऽयं येनायं पतितो भुवि
021	युधिष्ठिर उवाच
021a	एकाह्ना निर्दहेयं वै शत्रूनित्यर्जुनोऽब्रवीत्
021c	न च तत्कृतवानेष शूरमानी ततोऽपतत्
022a	अवमेने धनुर्ग्राहानेष सर्वांश्च फल्गुनः
022c	यथा चोक्तं तथा चैव कर्तव्यं भूतिमिच्छता
023	वैशम्पायन उवाच
023a	इत्युक्त्वा प्रस्थितो राजा भीमोऽथ निपपात ह
023c	पतितश्चाब्रवीद्भीमो धर्मराजं युधिष्ठिरम्
024a	भो भो राजन्नवेक्षस्व पतितोऽहं प्रियस्तव
024c	किंनिमित्तं च पतनं ब्रूहि मे यदि वेत्थ ह
025	युधिष्ठिर उवाच
025a	अतिभुक्तं च भवता प्राणेन च विकत्थसे
025c	अनवेक्ष्य परं पार्थ तेनासि पतितः क्षितौ
026	वैशम्पायन उवाच
026a	इत्युक्त्वा तं महाबाहुर्जगामानवलोकयन्
026c	श्वा त्वेकोऽनुययौ यस्ते बहुशः कीर्तितो मया
