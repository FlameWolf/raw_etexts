BR-17-01-001-001	जनमेजय उवाच
BR-17-01-001-001a	एवं वृष्ण्यन्धककुले श्रुत्वा मौसलमाहवम्
BR-17-01-001-001c	पाण्डवाः किमकुर्वन्त तथा कृष्णे दिवं गते
BR-17-01-001-002	वैशम्पायन उवाच
BR-17-01-001-002a	श्रुत्वैव कौरवो राजा वृष्णीनां कदनं महत्
BR-17-01-001-002c	प्रस्थाने मतिमाधाय वाक्यमर्जुनमब्रवीत्
BR-17-01-001-003a	कालः पचति भूतानि सर्वाण्येव महामते
BR-17-01-001-003c	कर्मन्यासमहं मन्ये त्वमपि द्रष्टुमर्हसि
BR-17-01-001-004a	इत्युक्तः स तु कौन्तेयः कालः काल इति ब्रुवन्
BR-17-01-001-004c	अन्वपद्यत तद्वाक्यं भ्रातुर्ज्येष्ठस्य वीर्यवान्
BR-17-01-001-005a	अर्जुनस्य मतं ज्ञात्वा भीमसेनो यमौ तथा
BR-17-01-001-005c	अन्वपद्यन्त तद्वाक्यं यदुक्तं सव्यसाचिना
BR-17-01-001-006a	ततो युयुत्सुमानाय्य प्रव्रजन्धर्मकाम्यया
BR-17-01-001-006c	राज्यं परिददौ सर्वं वैश्यापुत्रे युधिष्ठिरः
BR-17-01-001-007a	अभिषिच्य स्वराज्ये तु तं राजानं परिक्षितम्
BR-17-01-001-007c	दुःखार्तश्चाब्रवीद्राजा सुभद्रां पाण्डवाग्रजः
BR-17-01-001-008a	एष पुत्रस्य ते पुत्रः कुरुराजो भविष्यति
BR-17-01-001-008c	यदूनां परिशेषश्च वज्रो राजा कृतश्च ह
BR-17-01-001-009a	परिक्षिद्धास्तिनपुरे शक्रप्रस्थे तु यादवः
BR-17-01-001-009c	वज्रो राजा त्वया रक्ष्यो मा चाधर्मे मनः कृथाः
BR-17-01-001-010a	इत्युक्त्वा धर्मराजः स वासुदेवस्य धीमतः
BR-17-01-001-010c	मातुलस्य च वृद्धस्य रामादीनां तथैव च
BR-17-01-001-011a	भ्रातृभिः सह धर्मात्मा कृत्वोदकमतन्द्रितः
BR-17-01-001-011c	श्राद्धान्युद्दिश्य सर्वेषां चकार विधिवत्तदा
BR-17-01-001-012a	ददौ रत्नानि वासांसि ग्रामानश्वान्रथानपि
BR-17-01-001-012c	स्त्रियश्च द्विजमुख्येभ्यो गवां शतसहस्रशः
BR-17-01-001-013a	कृपमभ्यर्च्य च गुरुमर्थमानपुरस्कृतम्
BR-17-01-001-013c	शिष्यं परिक्षितं तस्मै ददौ भरतसत्तमः
BR-17-01-001-014a	ततस्तु प्रकृतीः सर्वाः समानाय्य युधिष्ठिरः
BR-17-01-001-014c	सर्वमाचष्ट राजर्षिश्चिकीर्षितमथात्मनः
BR-17-01-001-015a	ते श्रुत्वैव वचस्तस्य पौरजानपदा जनाः
BR-17-01-001-015c	भृशमुद्विग्नमनसो नाभ्यनन्दन्त तद्वचः
BR-17-01-001-016a	नैवं कर्तव्यमिति ते तदोचुस्ते नराधिपम्
BR-17-01-001-016c	न च राजा तथाकार्षीत्कालपर्यायधर्मवित्
BR-17-01-001-017a	ततोऽनुमान्य धर्मात्मा पौरजानपदं जनम्
BR-17-01-001-017c	गमनाय मतिं चक्रे भ्रातरश्चास्य ते तदा
BR-17-01-001-018a	ततः स राजा कौरव्यो धर्मपुत्रो युधिष्ठिरः
BR-17-01-001-018c	उत्सृज्याभरणान्यङ्गाज्जगृहे वल्कलान्युत
BR-17-01-001-019a	भीमार्जुनौ यमौ चैव द्रौपदी च यशस्विनी
BR-17-01-001-019c	तथैव सर्वे जगृहुर्वल्कलानि जनाधिप
BR-17-01-001-020a	विधिवत्कारयित्वेष्टिं नैष्ठिकीं भरतर्षभ
BR-17-01-001-020c	समुत्सृज्याप्सु सर्वेऽग्नीन्प्रतस्थुर्नरपुङ्गवाः
BR-17-01-001-021a	ततः प्ररुरुदुः सर्वाः स्त्रियो दृष्ट्वा नरर्षभान्
BR-17-01-001-021c	प्रस्थितान्द्रौपदीषष्ठान्पुरा द्यूतजितान्यथा
BR-17-01-001-022a	हर्षोऽभवच्च सर्वेषां भ्रातॄणां गमनं प्रति
BR-17-01-001-022c	युधिष्ठिरमतं ज्ञात्वा वृष्णिक्षयमवेक्ष्य च
BR-17-01-001-023a	भ्रातरः पञ्च कृष्णा च षष्ठी श्वा चैव सप्तमः
BR-17-01-001-023c	आत्मना सप्तमो राजा निर्ययौ गजसाह्वयात्
BR-17-01-001-023e	पौरैरनुगतो दूरं सर्वैरन्तःपुरैस्तथा
BR-17-01-001-024a	न चैनमशकत्कश्चिन्निवर्तस्वेति भाषितुम्
BR-17-01-001-024c	न्यवर्तन्त ततः सर्वे नरा नगरवासिनः
BR-17-01-001-025a	कृपप्रभृतयश्चैव युयुत्सुं पर्यवारयन्
BR-17-01-001-025c	विवेश गङ्गां कौरव्य उलूपी भुजगात्मजा
BR-17-01-001-026a	चित्राङ्गदा ययौ चापि मणिपूरपुरं प्रति
BR-17-01-001-026c	शिष्टाः परिक्षितं त्वन्या मातरः पर्यवारयन्
BR-17-01-001-027a	पाण्डवाश्च महात्मानो द्रौपदी च यशस्विनी
BR-17-01-001-027c	कृतोपवासाः कौरव्य प्रययुः प्राङ्मुखास्ततः
BR-17-01-001-028a	योगयुक्ता महात्मानस्त्यागधर्ममुपेयुषः
BR-17-01-001-028c	अभिजग्मुर्बहून्देशान्सरितः पर्वतांस्तथा
BR-17-01-001-029a	युधिष्ठिरो ययावग्रे भीमस्तु तदनन्तरम्
BR-17-01-001-029c	अर्जुनस्तस्य चान्वेव यमौ चैव यथाक्रमम्
BR-17-01-001-030a	पृष्ठतस्तु वरारोहा श्यामा पद्मदलेक्षणा
BR-17-01-001-030c	द्रौपदी योषितां श्रेष्ठा ययौ भरतसत्तम
BR-17-01-001-031a	श्वा चैवानुययावेकः पाण्डवान्प्रस्थितान्वने
BR-17-01-001-031c	क्रमेण ते ययुर्वीरा लौहित्यं सलिलार्णवम्
BR-17-01-001-032a	गाण्डीवं च धनुर्दिव्यं न मुमोच धनञ्जयः
BR-17-01-001-032c	रत्नलोभान्महाराज तौ चाक्षय्यौ महेषुधी
BR-17-01-001-033a	अग्निं ते ददृशुस्तत्र स्थितं शैलमिवाग्रतः
BR-17-01-001-033c	मार्गमावृत्य तिष्ठन्तं साक्षात्पुरुषविग्रहम्
BR-17-01-001-034a	ततो देवः स सप्तार्चिः पाण्डवानिदमब्रवीत्
BR-17-01-001-034c	भो भो पाण्डुसुता वीराः पावकं मां विबोधत
BR-17-01-001-035a	युधिष्ठिर महाबाहो भीमसेन परन्तप
BR-17-01-001-035c	अर्जुनाश्विसुतौ वीरौ निबोधत वचो मम
BR-17-01-001-036a	अहमग्निः कुरुश्रेष्ठा मया दग्धं च खाण्डवम्
BR-17-01-001-036c	अर्जुनस्य प्रभावेण तथा नारायणस्य च
BR-17-01-001-037a	अयं वः फल्गुनो भ्राता गाण्डीवं परमायुधम्
BR-17-01-001-037c	परित्यज्य वनं यातु नानेनार्थोऽस्ति कश्चन
BR-17-01-001-038a	चक्ररत्नं तु यत्कृष्णे स्थितमासीन्महात्मनि
BR-17-01-001-038c	गतं तच्च पुनर्हस्ते कालेनैष्यति तस्य ह
BR-17-01-001-039a	वरुणादाहृतं पूर्वं मयैतत्पार्थकारणात्
BR-17-01-001-039c	गाण्डीवं कार्मुकश्रेष्ठं वरुणायैव दीयताम्
BR-17-01-001-040a	ततस्ते भ्रातरः सर्वे धनञ्जयमचोदयन्
BR-17-01-001-040c	स जले प्राक्षिपत्तत्तु तथाक्षय्यौ महेषुधी
BR-17-01-001-041a	ततोऽग्निर्भरतश्रेष्ठ तत्रैवान्तरधीयत
BR-17-01-001-041c	ययुश्च पाण्डवा वीरास्ततस्ते दक्षिणामुखाः
BR-17-01-001-042a	ततस्ते तूत्तरेणैव तीरेण लवणाम्भसः
BR-17-01-001-042c	जग्मुर्भरतशार्दूल दिशं दक्षिणपश्चिमम्
BR-17-01-001-043a	ततः पुनः समावृत्ताः पश्चिमां दिशमेव ते
BR-17-01-001-043c	ददृशुर्द्वारकां चापि सागरेण परिप्लुताम्
BR-17-01-001-044a	उदीचीं पुनरावृत्त्य ययुर्भरतसत्तमाः
BR-17-01-001-044c	प्रादक्षिण्यं चिकीर्षन्तः पृथिव्या योगधर्मिणः
