001	धृतराष्ट्र उवाच
001a	द्वारदेशे ततो द्रौणिमवस्थितमवेक्ष्य तौ
001c	अकुर्वतां भोजकृपौ किं सञ्जय वदस्व मे
002	सञ्जय उवाच
002a	कृतवर्माणमामन्त्र्य कृपं च स महारथम्
002c	द्रौणिर्मन्युपरीतात्मा शिबिरद्वारमासदत्
003a	तत्र भूतं महाकायं चन्द्रार्कसदृशद्युतिम्
003c	सोऽपश्यद्द्वारमावृत्य तिष्ठन्तं लोमहर्षणम्
004a	वसानं चर्म वैयाघ्रं महारुधिरविस्रवम्
004c	कृष्णाजिनोत्तरासङ्गं नागयज्ञोपवीतिनम्
005a	बाहुभिः स्वायतैः पीनैर्नानाप्रहरणोद्यतैः
005c	बद्धाङ्गदमहासर्पं ज्वालामालाकुलाननम्
006a	दंष्ट्राकरालवदनं व्यादितास्यं भयावहम्
006c	नयनानां सहस्रैश्च विचित्रैरभिभूषितम्
007a	नैव तस्य वपुः शक्यं प्रवक्तुं वेष एव वा
007c	सर्वथा तु तदालक्ष्य स्फुटेयुरपि पर्वताः
008a	तस्यास्यान्नासिकाभ्यां च श्रवणाभ्यां च सर्वशः
008c	तेभ्यश्चाक्षिसहस्रेभ्यः प्रादुरासन्महार्चिषः
009a	तथा तेजोमरीचिभ्यः शङ्खचक्रगदाधराः
009c	प्रादुरासन्हृषीकेशाः शतशोऽथ सहस्रशः
010a	तदत्यद्भुतमालोक्य भूतं लोकभयङ्करम्
010c	द्रौणिरव्यथितो दिव्यैरस्त्रवर्षैरवाकिरत्
011a	द्रौणिमुक्ताञ्शरांस्तांस्तु तद्भूतं महदग्रसत्
011c	उदधेरिव वार्योघान्पावको वडवामुखः
012a	अश्वत्थामा तु सम्प्रेक्ष्य ताञ्शरौघान्निरर्थकान्
012c	रथशक्तिं मुमोचास्मै दीप्तामग्निशिखामिव
013a	सा तदाहत्य दीप्ताग्रा रथशक्तिरशीर्यत
013c	युगान्ते सूर्यमाहत्य महोल्केव दिवश्च्युता
014a	अथ हेमत्सरुं दिव्यं खड्गमाकाशवर्चसम्
014c	कोशात्समुद्बबर्हाशु बिलाद्दीप्तमिवोरगम्
015a	ततः खड्गवरं धीमान्भूताय प्राहिणोत्तदा
015c	स तदासाद्य भूतं वै विलयं तूलवद्ययौ
016a	ततः स कुपितो द्रौणिरिन्द्रकेतुनिभां गदाम्
016c	ज्वलन्तीं प्राहिणोत्तस्मै भूतं तामपि चाग्रसत्
017a	ततः सर्वायुधाभावे वीक्षमाणस्ततस्ततः
017c	अपश्यत्कृतमाकाशमनाकाशं जनार्दनैः
018a	तदद्भुततमं दृष्ट्वा द्रोणपुत्रो निरायुधः
018c	अब्रवीदभिसन्तप्तः कृपवाक्यमनुस्मरन्
019a	ब्रुवतामप्रियं पथ्यं सुहृदां न शृणोति यः
019c	स शोचत्यापदं प्राप्य यथाहमतिवर्त्य तौ
020a	शास्त्रदृष्टानवध्यान्यः समतीत्य जिघांसति
020c	स पथः प्रच्युतो धर्म्यात्कुपथं प्रतिपद्यते
021a	गोब्राह्मणनृपस्त्रीषु सख्युर्मातुर्गुरोस्तथा
021c	वृद्धबालजडान्धेषु सुप्तभीतोत्थितेषु च
022a	मत्तोन्मत्तप्रमत्तेषु न शस्त्राण्युपधारयेत्
022c	इत्येवं गुरुभिः पूर्वमुपदिष्टं नृणां सदा
023a	सोऽहमुत्क्रम्य पन्थानं शास्त्रदृष्टं सनातनम्
023c	अमार्गेणैवमारभ्य घोरामापदमागतः
024a	तां चापदं घोरतरां प्रवदन्ति मनीषिणः
024c	यदुद्यम्य महत्कृत्यं भयादपि निवर्तते
025a	अशक्यं चैव कः कर्तुं शक्तः शक्तिबलादिह
025c	न हि दैवाद्गरीयो वै मानुषं कर्म कथ्यते
026a	मानुषं कुर्वतः कर्म यदि दैवान्न सिध्यति
026c	स पथः प्रच्युतो धर्म्याद्विपदं प्रतिपद्यते
027a	प्रतिघातं ह्यविज्ञातं प्रवदन्ति मनीषिणः
027c	यदारभ्य क्रियां काञ्चिद्भयादिह निवर्तते
028a	तदिदं दुष्प्रणीतेन भयं मां समुपस्थितम्
028c	न हि द्रोणसुतः सङ्ख्ये निवर्तेत कथंचन
029a	इदं च सुमहद्भूतं दैवदण्डमिवोद्यतम्
029c	न चैतदभिजानामि चिन्तयन्नपि सर्वथा
030a	ध्रुवं येयमधर्मे मे प्रवृत्ता कलुषा मतिः
030c	तस्याः फलमिदं घोरं प्रतिघाताय दृश्यते
031a	तदिदं दैवविहितं मम सङ्ख्ये निवर्तनम्
031c	नान्यत्र दैवादुद्यन्तुमिह शक्यं कथञ्चन
032a	सोऽहमद्य महादेवं प्रपद्ये शरणं प्रभुम्
032c	दैवदण्डमिमं घोरं स हि मे नाशयिष्यति
033a	कपर्दिनं प्रपद्याथ देवदेवमुमापतिम्
033c	कपालमालिनं रुद्रं भगनेत्रहरं हरम्
034a	स हि देवोऽत्यगाद्देवांस्तपसा विक्रमेण च
034c	तस्माच्छरणमभ्येष्ये गिरिशं शूलपाणिनम्
