001	सञ्जय उवाच
001a	कृपस्य वचनं श्रुत्वा धर्मार्थसहितं शुभम्
001c	अश्वत्थामा महाराज दुःखशोकसमन्वितः
002a	दह्यमानस्तु शोकेन प्रदीप्तेनाग्निना यथा
002c	क्रूरं मनस्ततः कृत्वा तावुभौ प्रत्यभाषत
003a	पुरुषे पुरुषे बुद्धिः सा सा भवति शोभना
003c	तुष्यन्ति च पृथक्सर्वे प्रज्ञया ते स्वया स्वया
004a	सर्वो हि मन्यते लोक आत्मानं बुद्धिमत्तरम्
004c	सर्वस्यात्मा बहुमतः सर्वात्मानं प्रशंसति
005a	सर्वस्य हि स्वका प्रज्ञा साधुवादे प्रतिष्ठिता
005c	परबुद्धिं च निन्दन्ति स्वां प्रशंसन्ति चासकृत्
006a	कारणान्तरयोगेन योगे येषां समा मतिः
006c	तेऽन्योन्येन च तुष्यन्ति बहु मन्यन्ति चासकृत्
007a	तस्यैव तु मनुष्यस्य सा सा बुद्धिस्तदा तदा
007c	कालयोगविपर्यासं प्राप्यान्योन्यं विपद्यते
008a	अचिन्त्यत्वाद्धि चित्तानां मनुष्याणां विशेषतः
008c	चित्तवैकल्यमासाद्य सा सा बुद्धिः प्रजायते
009a	यथा हि वैद्यः कुशलो ज्ञात्वा व्याधिं यथाविधि
009c	भेषजं कुरुते योगात्प्रशमार्थमिहाभिभो
010a	एवं कार्यस्य योगार्थं बुद्धिं कुर्वन्ति मानवाः
010c	प्रज्ञया हि स्वया युक्तास्तां च निन्दन्ति मानवाः
011a	अन्यया यौवने मर्त्यो बुद्ध्या भवति मोहितः
011c	मध्येऽन्यया जरायां तु सोऽन्यां रोचयते मतिम्
012a	व्यसनं वा पुनर्घोरं समृद्धिं वापि तादृशीम्
012c	अवाप्य पुरुषो भोज कुरुते बुद्धिवैकृतम्
013a	एकस्मिन्नेव पुरुषे सा सा बुद्धिस्तदा तदा
013c	भवत्यनित्यप्रज्ञत्वात्सा तस्यैव न रोचते
014a	निश्चित्य तु यथाप्रज्ञं यां मतिं साधु पश्यति
014c	तस्यां प्रकुरुते भावं सा तस्योद्योगकारिका
015a	सर्वो हि पुरुषो भोज साध्वेतदिति निश्चितः
015c	कर्तुमारभते प्रीतो मरणादिषु कर्मसु
016a	सर्वे हि युक्तिं विज्ञाय प्रज्ञां चापि स्वकां नराः
016c	चेष्टन्ते विविधाश्चेष्टा हितमित्येव जानते
017a	उपजाता व्यसनजा येयमद्य मतिर्मम
017c	युवयोस्तां प्रवक्ष्यामि मम शोकविनाशिनीम्
018a	प्रजापतिः प्रजाः सृष्ट्वा कर्म तासु विधाय च
018c	वर्णे वर्णे समाधत्त एकैकं गुणवत्तरम्
019a	ब्राह्मणे दममव्यग्रं क्षत्रिये तेज उत्तमम्
019c	दाक्ष्यं वैश्ये च शूद्रे च सर्ववर्णानुकूलताम्
020a	अदान्तो ब्राह्मणोऽसाधुर्निस्तेजाः क्षत्रियोऽधमः
020c	अदक्षो निन्द्यते वैश्यः शूद्रश्च प्रतिकूलवान्
021a	सोऽस्मि जातः कुले श्रेष्ठे ब्राह्मणानां सुपूजिते
021c	मन्दभाग्यतयास्म्येतं क्षत्रधर्ममनुष्ठितः
022a	क्षत्रधर्मं विदित्वाहं यदि ब्राह्मण्यसंश्रितम्
022c	प्रकुर्यां सुमहत्कर्म न मे तत्साधु सम्मतम्
023a	धारयित्वा धनुर्दिव्यं दिव्यान्यस्त्राणि चाहवे
023c	पितरं निहतं दृष्ट्वा किं नु वक्ष्यामि संसदि
024a	सोऽहमद्य यथाकामं क्षत्रधर्ममुपास्य तम्
024c	गन्तास्मि पदवीं राज्ञः पितुश्चापि महाद्युतेः
025a	अद्य स्वप्स्यन्ति पाञ्चाला विश्वस्ता जितकाशिनः
025c	विमुक्तयुग्यकवचा हर्षेण च समन्विताः
025e	वयं जिता मताश्चैषां श्रान्ता व्यायमनेन च
026a	तेषां निशि प्रसुप्तानां स्वस्थानां शिबिरे स्वके
026c	अवस्कन्दं करिष्यामि शिबिरस्याद्य दुष्करम्
027a	तानवस्कन्द्य शिबिरे प्रेतभूतान्विचेतसः
027c	सूदयिष्यामि विक्रम्य मघवानिव दानवान्
028a	अद्य तान्सहितान्सर्वान्धृष्टद्युम्नपुरोगमान्
028c	सूदयिष्यामि विक्रम्य कक्षं दीप्त इवानलः
028e	निहत्य चैव पाञ्चालाञ्शान्तिं लब्धास्मि सत्तम
029a	पाञ्चालेषु चरिष्यामि सूदयन्नद्य संयुगे
029c	पिनाकपाणिः सङ्क्रुद्धः स्वयं रुद्रः पशुष्विव
030a	अद्याहं सर्वपाञ्चालान्निहत्य च निकृत्य च
030c	अर्दयिष्यामि सङ्क्रुद्धो रणे पाण्डुसुतांस्तथा
031a	अद्याहं सर्वपाञ्चालैः कृत्वा भूमिं शरीरिणीम्
031c	प्रहृत्यैकैकशस्तेभ्यो भविष्याम्यनृणः पितुः
032a	दुर्योधनस्य कर्णस्य भीष्मसैन्धवयोरपि
032c	गमयिष्यामि पाञ्चालान्पदवीमद्य दुर्गमाम्
033a	अद्य पाञ्चालराजस्य धृष्टद्युम्नस्य वै निशि
033c	विरात्रे प्रमथिष्यामि पशोरिव शिरो बलात्
034a	अद्य पाञ्चालपाण्डूनां शयितानात्मजान्निशि
034c	खड्गेन निशितेनाजौ प्रमथिष्यामि गौतम
035a	अद्य पाञ्चालसेनां तां निहत्य निशि सौप्तिके
035c	कृतकृत्यः सुखी चैव भविष्यामि महामते
