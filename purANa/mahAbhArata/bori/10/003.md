BR-10-01-003-001	सञ्जय उवाच
BR-10-01-003-001a	कृपस्य वचनं श्रुत्वा धर्मार्थसहितं शुभम्
BR-10-01-003-001c	अश्वत्थामा महाराज दुःखशोकसमन्वितः
BR-10-01-003-002a	दह्यमानस्तु शोकेन प्रदीप्तेनाग्निना यथा
BR-10-01-003-002c	क्रूरं मनस्ततः कृत्वा तावुभौ प्रत्यभाषत
BR-10-01-003-003a	पुरुषे पुरुषे बुद्धिः सा सा भवति शोभना
BR-10-01-003-003c	तुष्यन्ति च पृथक्सर्वे प्रज्ञया ते स्वया स्वया
BR-10-01-003-004a	सर्वो हि मन्यते लोक आत्मानं बुद्धिमत्तरम्
BR-10-01-003-004c	सर्वस्यात्मा बहुमतः सर्वात्मानं प्रशंसति
BR-10-01-003-005a	सर्वस्य हि स्वका प्रज्ञा साधुवादे प्रतिष्ठिता
BR-10-01-003-005c	परबुद्धिं च निन्दन्ति स्वां प्रशंसन्ति चासकृत्
BR-10-01-003-006a	कारणान्तरयोगेन योगे येषां समा मतिः
BR-10-01-003-006c	तेऽन्योन्येन च तुष्यन्ति बहु मन्यन्ति चासकृत्
BR-10-01-003-007a	तस्यैव तु मनुष्यस्य सा सा बुद्धिस्तदा तदा
BR-10-01-003-007c	कालयोगविपर्यासं प्राप्यान्योन्यं विपद्यते
BR-10-01-003-008a	अचिन्त्यत्वाद्धि चित्तानां मनुष्याणां विशेषतः
BR-10-01-003-008c	चित्तवैकल्यमासाद्य सा सा बुद्धिः प्रजायते
BR-10-01-003-009a	यथा हि वैद्यः कुशलो ज्ञात्वा व्याधिं यथाविधि
BR-10-01-003-009c	भेषजं कुरुते योगात्प्रशमार्थमिहाभिभो
BR-10-01-003-010a	एवं कार्यस्य योगार्थं बुद्धिं कुर्वन्ति मानवाः
BR-10-01-003-010c	प्रज्ञया हि स्वया युक्तास्तां च निन्दन्ति मानवाः
BR-10-01-003-011a	अन्यया यौवने मर्त्यो बुद्ध्या भवति मोहितः
BR-10-01-003-011c	मध्येऽन्यया जरायां तु सोऽन्यां रोचयते मतिम्
BR-10-01-003-012a	व्यसनं वा पुनर्घोरं समृद्धिं वापि तादृशीम्
BR-10-01-003-012c	अवाप्य पुरुषो भोज कुरुते बुद्धिवैकृतम्
BR-10-01-003-013a	एकस्मिन्नेव पुरुषे सा सा बुद्धिस्तदा तदा
BR-10-01-003-013c	भवत्यनित्यप्रज्ञत्वात्सा तस्यैव न रोचते
BR-10-01-003-014a	निश्चित्य तु यथाप्रज्ञं यां मतिं साधु पश्यति
BR-10-01-003-014c	तस्यां प्रकुरुते भावं सा तस्योद्योगकारिका
BR-10-01-003-015a	सर्वो हि पुरुषो भोज साध्वेतदिति निश्चितः
BR-10-01-003-015c	कर्तुमारभते प्रीतो मरणादिषु कर्मसु
BR-10-01-003-016a	सर्वे हि युक्तिं विज्ञाय प्रज्ञां चापि स्वकां नराः
BR-10-01-003-016c	चेष्टन्ते विविधाश्चेष्टा हितमित्येव जानते
BR-10-01-003-017a	उपजाता व्यसनजा येयमद्य मतिर्मम
BR-10-01-003-017c	युवयोस्तां प्रवक्ष्यामि मम शोकविनाशिनीम्
BR-10-01-003-018a	प्रजापतिः प्रजाः सृष्ट्वा कर्म तासु विधाय च
BR-10-01-003-018c	वर्णे वर्णे समाधत्त एकैकं गुणवत्तरम्
BR-10-01-003-019a	ब्राह्मणे दममव्यग्रं क्षत्रिये तेज उत्तमम्
BR-10-01-003-019c	दाक्ष्यं वैश्ये च शूद्रे च सर्ववर्णानुकूलताम्
BR-10-01-003-020a	अदान्तो ब्राह्मणोऽसाधुर्निस्तेजाः क्षत्रियोऽधमः
BR-10-01-003-020c	अदक्षो निन्द्यते वैश्यः शूद्रश्च प्रतिकूलवान्
BR-10-01-003-021a	सोऽस्मि जातः कुले श्रेष्ठे ब्राह्मणानां सुपूजिते
BR-10-01-003-021c	मन्दभाग्यतयास्म्येतं क्षत्रधर्ममनुष्ठितः
BR-10-01-003-022a	क्षत्रधर्मं विदित्वाहं यदि ब्राह्मण्यसंश्रितम्
BR-10-01-003-022c	प्रकुर्यां सुमहत्कर्म न मे तत्साधु सम्मतम्
BR-10-01-003-023a	धारयित्वा धनुर्दिव्यं दिव्यान्यस्त्राणि चाहवे
BR-10-01-003-023c	पितरं निहतं दृष्ट्वा किं नु वक्ष्यामि संसदि
BR-10-01-003-024a	सोऽहमद्य यथाकामं क्षत्रधर्ममुपास्य तम्
BR-10-01-003-024c	गन्तास्मि पदवीं राज्ञः पितुश्चापि महाद्युतेः
BR-10-01-003-025a	अद्य स्वप्स्यन्ति पाञ्चाला विश्वस्ता जितकाशिनः
BR-10-01-003-025c	विमुक्तयुग्यकवचा हर्षेण च समन्विताः
BR-10-01-003-025e	वयं जिता मताश्चैषां श्रान्ता व्यायमनेन च
BR-10-01-003-026a	तेषां निशि प्रसुप्तानां स्वस्थानां शिबिरे स्वके
BR-10-01-003-026c	अवस्कन्दं करिष्यामि शिबिरस्याद्य दुष्करम्
BR-10-01-003-027a	तानवस्कन्द्य शिबिरे प्रेतभूतान्विचेतसः
BR-10-01-003-027c	सूदयिष्यामि विक्रम्य मघवानिव दानवान्
BR-10-01-003-028a	अद्य तान्सहितान्सर्वान्धृष्टद्युम्नपुरोगमान्
BR-10-01-003-028c	सूदयिष्यामि विक्रम्य कक्षं दीप्त इवानलः
BR-10-01-003-028e	निहत्य चैव पाञ्चालाञ्शान्तिं लब्धास्मि सत्तम
BR-10-01-003-029a	पाञ्चालेषु चरिष्यामि सूदयन्नद्य संयुगे
BR-10-01-003-029c	पिनाकपाणिः सङ्क्रुद्धः स्वयं रुद्रः पशुष्विव
BR-10-01-003-030a	अद्याहं सर्वपाञ्चालान्निहत्य च निकृत्य च
BR-10-01-003-030c	अर्दयिष्यामि सङ्क्रुद्धो रणे पाण्डुसुतांस्तथा
BR-10-01-003-031a	अद्याहं सर्वपाञ्चालैः कृत्वा भूमिं शरीरिणीम्
BR-10-01-003-031c	प्रहृत्यैकैकशस्तेभ्यो भविष्याम्यनृणः पितुः
BR-10-01-003-032a	दुर्योधनस्य कर्णस्य भीष्मसैन्धवयोरपि
BR-10-01-003-032c	गमयिष्यामि पाञ्चालान्पदवीमद्य दुर्गमाम्
BR-10-01-003-033a	अद्य पाञ्चालराजस्य धृष्टद्युम्नस्य वै निशि
BR-10-01-003-033c	विरात्रे प्रमथिष्यामि पशोरिव शिरो बलात्
BR-10-01-003-034a	अद्य पाञ्चालपाण्डूनां शयितानात्मजान्निशि
BR-10-01-003-034c	खड्गेन निशितेनाजौ प्रमथिष्यामि गौतम
BR-10-01-003-035a	अद्य पाञ्चालसेनां तां निहत्य निशि सौप्तिके
BR-10-01-003-035c	कृतकृत्यः सुखी चैव भविष्यामि महामते
