001	कृप उवाच
001a	शुश्रूषुरपि दुर्मेधाः पुरुषोऽनियतेन्द्रियः
001c	नालं वेदयितुं कृत्स्नौ धर्मार्थाविति मे मतिः
002a	तथैव तावन्मेधावी विनयं यो न शिक्षति
002c	न च किञ्चन जानाति सोऽपि धर्मार्थनिश्चयम्
003a	शुश्रूषुस्त्वेव मेधावी पुरुषो नियतेन्द्रियः
003c	जानीयादागमान्सर्वान्ग्राह्यं च न विरोधयेत्
004a	अनेयस्त्ववमानी यो दुरात्मा पापपूरुषः
004c	दिष्टमुत्सृज्य कल्याणं करोति बहुपापकम्
005a	नाथवन्तं तु सुहृदः प्रतिषेधन्ति पातकात्
005c	निवर्तते तु लक्ष्मीवान्नालक्ष्मीवान्निवर्तते
006a	यथा ह्युच्चावचैर्वाक्यैः क्षिप्तचित्तो नियम्यते
006c	तथैव सुहृदा शक्यो नशक्यस्त्ववसीदति
007a	तथैव सुहृदं प्राज्ञं कुर्वाणं कर्म पापकम्
007c	प्राज्ञाः सम्प्रतिषेधन्ते यथाशक्ति पुनः पुनः
008a	स कल्याणे मतिं कृत्वा नियम्यात्मानमात्मना
008c	कुरु मे वचनं तात येन पश्चान्न तप्यसे
009a	न वधः पूज्यते लोके सुप्तानामिह धर्मतः
009c	तथैव न्यस्तशस्त्राणां विमुक्तरथवाजिनाम्
010a	ये च ब्रूयुस्तवास्मीति ये च स्युः शरणागताः
010c	विमुक्तमूर्धजा ये च ये चापि हतवाहनाः
011a	अद्य स्वप्स्यन्ति पाञ्चाला विमुक्तकवचा विभो
011c	विश्वस्ता रजनीं सर्वे प्रेता इव विचेतसः
012a	यस्तेषां तदवस्थानां द्रुह्येत पुरुषोऽनृजुः
012c	व्यक्तं स नरके मज्जेदगाधे विपुलेऽप्लवे
013a	सर्वास्त्रविदुषां लोके श्रेष्ठस्त्वमसि विश्रुतः
013c	न च ते जातु लोकेऽस्मिन्सुसूक्ष्ममपि किल्बिषम्
014a	त्वं पुनः सूर्यसङ्काशः श्वोभूत उदिते रवौ
014c	प्रकाशे सर्वभूतानां विजेता युधि शात्रवान्
015a	असम्भावितरूपं हि त्वयि कर्म विगर्हितम्
015c	शुक्ले रक्तमिव न्यस्तं भवेदिति मतिर्मम
016	अश्वत्थामोवाच
016a	एवमेतद्यथात्थ त्वमनुशास्मीह मातुल
016c	तैस्तु पूर्वमयं सेतुः शतधा विदलीकृतः
017a	प्रत्यक्षं भूमिपालानां भवतां चापि सन्निधौ
017c	न्यस्तशस्त्रो मम पिता धृष्टद्युम्नेन पातितः
018a	कर्णश्च पतिते चक्रे रथस्य रथिनां वरः
018c	उत्तमे व्यसने सन्नो हतो गाण्डीवधन्वना
019a	तथा शान्तनवो भीष्मो न्यस्तशस्त्रो निरायुधः
019c	शिखण्डिनं पुरस्कृत्य हतो गाण्डीवधन्वना
020a	भूरिश्रवा महेष्वासस्तथा प्रायगतो रणे
020c	क्रोशतां भूमिपालानां युयुधानेन पातितः
021a	दुर्योधनश्च भीमेन समेत्य गदया मृधे
021c	पश्यतां भूमिपालानामधर्मेण निपातितः
022a	एकाकी बहुभिस्तत्र परिवार्य महारथैः
022c	अधर्मेण नरव्याघ्रो भीमसेनेन पातितः
023a	विलापो भग्नसक्थस्य यो मे राज्ञः परिश्रुतः
023c	वार्त्तिकानां कथयतां स मे मर्माणि कृन्तति
024a	एवमधार्मिकाः पापाः पाञ्चाला भिन्नसेतवः
024c	तानेवं भिन्नमर्यादान्किं भवान्न विगर्हति
025a	पितृहन्तॄनहं हत्वा पाञ्चालान्निशि सौप्तिके
025c	कामं कीटः पतङ्गो वा जन्म प्राप्य भवामि वै
026a	त्वरे चाहमनेनाद्य यदिदं मे चिकीर्षितम्
026c	तस्य मे त्वरमाणस्य कुतो निद्रा कुतः सुखम्
027a	न स जातः पुमाँल्लोके कश्चिन्न च भविष्यति
027c	यो मे व्यावर्तयेदेतां वधे तेषां कृतां मतिम्
028	सञ्जय उवाच
028a	एवमुक्त्वा महाराज द्रोणपुत्रः प्रतापवान्
028c	एकान्ते योजयित्वाश्वान्प्रायादभिमुखः परान्
029a	तमब्रूतां महात्मानौ भोजशारद्वतावुभौ
029c	किमयं स्यन्दनो युक्तः किं च कार्यं चिकीर्षितम्
030a	एकसार्थं प्रयातौ स्वस्त्वया सह नरर्षभ
030c	समदुःखसुखौ चैव नावां शङ्कितुमर्हसि
031a	अश्वत्थामा तु सङ्क्रुद्धः पितुर्वधमनुस्मरन्
031c	ताभ्यां तथ्यं तदाचख्यौ यदस्यात्मचिकीर्षितम्
032a	हत्वा शतसहस्राणि योधानां निशितैः शरैः
032c	न्यस्तशस्त्रो मम पिता धृष्टद्युम्नेन पातितः
033a	तं तथैव हनिष्यामि न्यस्तवर्माणमद्य वै
033c	पुत्रं पाञ्चालराजस्य पापं पापेन कर्मणा
034a	कथं च निहतः पापः पाञ्चालः पशुवन्मया
034c	शस्त्राहवजितां लोकान्प्राप्नुयादिति मे मतिः
035a	क्षिप्रं सन्नद्धकवचौ सखड्गावात्तकार्मुकौ
035c	समास्थाय प्रतीक्षेतां रथवर्यौ परन्तपौ
036a	इत्युक्त्वा रथमास्थाय प्रायादभिमुखः परान्
036c	तमन्वगात्कृपो राजन्कृतवर्मा च सात्वतः
037a	ते प्रयाता व्यरोचन्त परानभिमुखास्त्रयः
037c	हूयमाना यथा यज्ञे समिद्धा हव्यवाहनाः
038a	ययुश्च शिबिरं तेषां सम्प्रसुप्तजनं विभो
038c	द्वारदेशं तु सम्प्राप्य द्रौणिस्तस्थौ रथोत्तमे
