001	वैशम्पायन उवाच
001a	दृष्ट्वैव नरशार्दूलस्तावग्निसमतेजसौ
001c	सञ्जहार शरं दिव्यं त्वरमाणो धनञ्जयः
002a	उवाच वदतां श्रेष्ठस्तावृषी प्राञ्जलिस्तदा
002c	प्रयुक्तमस्त्रमस्त्रेण शाम्यतामिति वै मया
003a	संहृते परमास्त्रेऽस्मिन्सर्वानस्मानशेषतः
003c	पापकर्मा ध्रुवं द्रौणिः प्रधक्ष्यत्यस्त्रतेजसा
004a	अत्र यद्धितमस्माकं लोकानां चैव सर्वथा
004c	भवन्तौ देवसङ्काशौ तथा संहर्तुमर्हतः
005a	इत्युक्त्वा सञ्जहारास्त्रं पुनरेव धनञ्जयः
005c	संहारो दुष्करस्तस्य देवैरपि हि संयुगे
006a	विसृष्टस्य रणे तस्य परमास्त्रस्य सङ्ग्रहे
006c	न शक्तः पाण्डवादन्यः साक्षादपि शतक्रतुः
007a	ब्रह्मतेजोभवं तद्धि विसृष्टमकृतात्मना
007c	न शक्यमावर्तयितुं ब्रह्मचारिव्रतादृते
008a	अचीर्णब्रह्मचर्यो यः सृष्ट्वावर्तयते पुनः
008c	तदस्त्रं सानुबन्धस्य मूर्धानं तस्य कृन्तति
009a	ब्रह्मचारी व्रती चापि दुरवापमवाप्य तत्
009c	परमव्यसनार्तोऽपि नार्जुनोऽस्त्रं व्यमुञ्चत
010a	सत्यव्रतधरः शूरो ब्रह्मचारी च पाण्डवः
010c	गुरुवर्ती च तेनास्त्रं सञ्जहारार्जुनः पुनः
011a	द्रौणिरप्यथ सम्प्रेक्ष्य तावृषी पुरतः स्थितौ
011c	न शशाक पुनर्घोरमस्त्रं संहर्तुमाहवे
012a	अशक्तः प्रतिसंहारे परमास्त्रस्य संयुगे
012c	द्रौणिर्दीनमना राजन्द्वैपायनमभाषत
013a	उत्तमव्यसनार्तेन प्राणत्राणमभीप्सुना
013c	मयैतदस्त्रमुत्सृष्टं भीमसेनभयान्मुने
014a	अधर्मश्च कृतोऽनेन धार्तराष्ट्रं जिघांसता
014c	मिथ्याचारेण भगवन्भीमसेनेन संयुगे
015a	अतः सृष्टमिदं ब्रह्मन्मयास्त्रमकृतात्मना
015c	तस्य भूयोऽद्य संहारं कर्तुं नाहमिहोत्सहे
016a	विसृष्टं हि मया दिव्यमेतदस्त्रं दुरासदम्
016c	अपाण्डवायेति मुने वह्नितेजोऽनुमन्त्र्य वै
017a	तदिदं पाण्डवेयानामन्तकायाभिसंहितम्
017c	अद्य पाण्डुसुतान्सर्वाञ्जीविताद्भ्रंशयिष्यति
018a	कृतं पापमिदं ब्रह्मन्रोषाविष्टेन चेतसा
018c	वधमाशास्य पार्थानां मयास्त्रं सृजता रणे
019	व्यास उवाच
019a	अस्त्रं ब्रह्मशिरस्तात विद्वान्पार्थो धनञ्जयः
019c	उत्सृष्टवान्न रोषेण न वधाय तवाहवे
020a	अस्त्रमस्त्रेण तु रणे तव संशमयिष्यता
020c	विसृष्टमर्जुनेनेदं पुनश्च प्रतिसंहृतम्
021a	ब्रह्मास्त्रमप्यवाप्यैतदुपदेशात्पितुस्तव
021c	क्षत्रधर्मान्महाबाहुर्नाकम्पत धनञ्जयः
022a	एवं धृतिमतः साधोः सर्वास्त्रविदुषः सतः
022c	सभ्रातृबन्धोः कस्मात्त्वं वधमस्य चिकीर्षसि
023a	अस्त्रं ब्रह्मशिरो यत्र परमास्त्रेण वध्यते
023c	समा द्वादश पर्जन्यस्तद्राष्ट्रं नाभिवर्षति
024a	एतदर्थं महाबाहुः शक्तिमानपि पाण्डवः
024c	न विहन्त्येतदस्त्रं ते प्रजाहितचिकीर्षया
025a	पाण्डवास्त्वं च राष्ट्रं च सदा संरक्ष्यमेव नः
025c	तस्मात्संहर दिव्यं त्वमस्त्रमेतन्महाभुज
026a	अरोषस्तव चैवास्तु पार्थाः सन्तु निरामयाः
026c	न ह्यधर्मेण राजर्षिः पाण्डवो जेतुमिच्छति
027a	मणिं चैतं प्रयच्छैभ्यो यस्ते शिरसि तिष्ठति
027c	एतदादाय ते प्राणान्प्रतिदास्यन्ति पाण्डवाः
028	द्रौणिरुवाच
028a	पाण्डवैर्यानि रत्नानि यच्चान्यत्कौरवैर्धनम्
028c	अवाप्तानीह तेभ्योऽयं मणिर्मम विशिष्यते
029a	यमाबध्य भयं नास्ति शस्त्रव्याधिक्षुधाश्रयम्
029c	देवेभ्यो दानवेभ्यो वा नागेभ्यो वा कथञ्चन
030a	न च रक्षोगणभयं न तस्करभयं तथा
030c	एवंवीर्यो मणिरयं न मे त्याज्यः कथञ्चन
031a	यत्तु मे भगवानाह तन्मे कार्यमनन्तरम्
031c	अयं मणिरयं चाहमिषीका निपतिष्यति
031e	गर्भेषु पाण्डवेयानाममोघं चैतदुद्यतम्
032	व्यास उवाच
032a	एवं कुरु न चान्या ते बुद्धिः कार्या कदाचन
032c	गर्भेषु पाण्डवेयानां विसृज्यैतदुपारम
033	वैशम्पायन उवाच
033a	ततः परममस्त्रं तदश्वत्थामा भृशातुरः
033c	द्वैपायनवचः श्रुत्वा गर्भेषु प्रमुमोच ह
