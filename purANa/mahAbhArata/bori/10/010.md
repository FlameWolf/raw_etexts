BR-10-02-010-001	वैशम्पायन उवाच
BR-10-02-010-001a	तस्यां रात्र्यां व्यतीतायां धृष्टद्युम्नस्य सारथिः
BR-10-02-010-001c	शशंस धर्मराजाय सौप्तिके कदनं कृतम्
BR-10-02-010-002a	द्रौपदेया महाराज द्रुपदस्यात्मजैः सह
BR-10-02-010-002c	प्रमत्ता निशि विश्वस्ताः स्वपन्तः शिबिरे स्वके
BR-10-02-010-003a	कृतवर्मणा नृशंसेन गौतमेन कृपेण च
BR-10-02-010-003c	अश्वत्थाम्ना च पापेन हतं वः शिबिरं निशि
BR-10-02-010-004a	एतैर्नरगजाश्वानां प्रासशक्तिपरश्वधैः
BR-10-02-010-004c	सहस्राणि निकृन्तद्भिर्निःशेषं ते बलं कृतम्
BR-10-02-010-005a	छिद्यमानस्य महतो वनस्येव परश्वधैः
BR-10-02-010-005c	शुश्रुवे सुमहाञ्शब्दो बलस्य तव भारत
BR-10-02-010-006a	अहमेकोऽवशिष्टस्तु तस्मात्सैन्यान्महीपते
BR-10-02-010-006c	मुक्तः कथञ्चिद्धर्मात्मन्व्यग्रस्य कृतवर्मणः
BR-10-02-010-007a	तच्छ्रुत्वा वाक्यमशिवं कुन्तीपुत्रो युधिष्ठिरः
BR-10-02-010-007c	पपात मह्यां दुर्धर्षः पुत्रशोकसमन्वितः
BR-10-02-010-008a	तं पतन्तमभिक्रम्य परिजग्राह सात्यकिः
BR-10-02-010-008c	भीमसेनोऽर्जुनश्चैव माद्रीपुत्रौ च पाण्डवौ
BR-10-02-010-009a	लब्धचेतास्तु कौन्तेयः शोकविह्वलया गिरा
BR-10-02-010-009c	जित्वा शत्रूञ्जितः पश्चात्पर्यदेवयदातुरः
BR-10-02-010-010a	दुर्विदा गतिरर्थानामपि ये दिव्यचक्षुषः
BR-10-02-010-010c	जीयमाना जयन्त्यन्ये जयमाना वयं जिताः
BR-10-02-010-011a	हत्वा भ्रातॄन्वयस्यांश्च पितॄन्पुत्रान्सुहृद्गणान्
BR-10-02-010-011c	बन्धूनमात्यान्पौत्रांश्च जित्वा सर्वाञ्जिता वयम्
BR-10-02-010-012a	अनर्थो ह्यर्थसङ्काशस्तथार्थोऽनर्थदर्शनः
BR-10-02-010-012c	जयोऽयमजयाकारो जयस्तस्मात्पराजयः
BR-10-02-010-013a	यं जित्वा तप्यते पश्चादापन्न इव दुर्मतिः
BR-10-02-010-013c	कथं मन्येत विजयं ततो जिततरः परैः
BR-10-02-010-014a	येषामर्थाय पापस्य धिग्जयस्य सुहृद्वधे
BR-10-02-010-014c	निर्जितैरप्रमत्तैर्हि विजिता जितकाशिनः
BR-10-02-010-015a	कर्णिनालीकदंष्ट्रस्य खड्गजिह्वस्य संयुगे
BR-10-02-010-015c	चापव्यात्तस्य रौद्रस्य ज्यातलस्वननादिनः
BR-10-02-010-016a	क्रुद्धस्य नरसिंहस्य सङ्ग्रामेष्वपलायिनः
BR-10-02-010-016c	ये व्यमुच्यन्त कर्णस्य प्रमादात्त इमे हताः
BR-10-02-010-017a	रथह्रदं शरवर्षोर्मिमन्तं रत्नाचितं वाहनराजियुक्तम्
BR-10-02-010-017c	शक्त्यृष्टिमीनध्वजनागनक्रं शरासनावर्तमहेषुफेनम्
BR-10-02-010-018a	सङ्ग्रामचन्द्रोदयवेगवेलं द्रोणार्णवं ज्यातलनेमिघोषम्
BR-10-02-010-018c	ये तेरुरुच्चावचशस्त्रनौभिस्ते राजपुत्रा निहताः प्रमादात्
BR-10-02-010-019a	न हि प्रमादात्परमोऽस्ति कश्चिद्वधो नराणामिह जीवलोके
BR-10-02-010-019c	प्रमत्तमर्था हि नरं समन्तात्त्यजन्त्यनर्थाश्च समाविशन्ति
BR-10-02-010-020a	ध्वजोत्तमाग्रोच्छ्रितधूमकेतुं शरार्चिषं कोपमहासमीरम्
BR-10-02-010-020c	महाधनुर्ज्यातलनेमिघोषं तनुत्रनानाविधशस्त्रहोमम्
BR-10-02-010-021a	महाचमूकक्षवराभिपन्नं महाहवे भीष्ममहादवाग्निम्
BR-10-02-010-021c	ये सेहुरात्तायतशस्त्रवेगं ते राजपुत्रा निहताः प्रमादात्
BR-10-02-010-022a	न हि प्रमत्तेन नरेण लभ्या विद्या तपः श्रीर्विपुलं यशो वा
BR-10-02-010-022c	पश्याप्रमादेन निहत्य शत्रून्सर्वान्महेन्द्रं सुखमेधमानम्
BR-10-02-010-023a	इन्द्रोपमान्पार्थिवपुत्रपौत्रान्पश्याविशेषेण हतान्प्रमादात्
BR-10-02-010-023c	तीर्त्वा समुद्रं वणिजः समृद्धाः सन्नाः कुनद्यामिव हेलमानाः
BR-10-02-010-023e	अमर्षितैर्ये निहताः शयाना निःसंशयं ते त्रिदिवं प्रपन्नाः
BR-10-02-010-024a	कृष्णां नु शोचामि कथं न साध्वीं शोकार्णवे साद्य विनङ्क्ष्यतीति
BR-10-02-010-024c	भ्रातॄंश्च पुत्रांश्च हतान्निशम्य पाञ्चालराजं पितरं च वृद्धम्
BR-10-02-010-024e	ध्रुवं विसञ्ज्ञा पतिता पृथिव्यां सा शेष्यते शोककृशाङ्गयष्टिः
BR-10-02-010-025a	तच्छोकजं दुःखमपारयन्ती कथं भविष्यत्युचिता सुखानाम्
BR-10-02-010-025c	पुत्रक्षयभ्रातृवधप्रणुन्ना प्रदह्यमानेव हुताशनेन
BR-10-02-010-026a	इत्येवमार्तः परिदेवयन्स राजा कुरूणां नकुलं बभाषे
BR-10-02-010-026c	गच्छानयैनामिह मन्दभाग्यां समातृपक्षामिति राजपुत्रीम्
BR-10-02-010-027a	माद्रीसुतस्तत्परिगृह्य वाक्यं धर्मेण धर्मप्रतिमस्य राज्ञः
BR-10-02-010-027c	ययौ रथेनालयमाशु देव्याः पाञ्चालराजस्य च यत्र दाराः
BR-10-02-010-028a	प्रस्थाप्य माद्रीसुतमाजमीढः शोकार्दितस्तैः सहितः सुहृद्भिः
BR-10-02-010-028c	रोरूयमाणः प्रययौ सुतानामायोधनं भूतगणानुकीर्णम्
BR-10-02-010-029a	स तत्प्रविश्याशिवमुग्ररूपं ददर्श पुत्रान्सुहृदः सखींश्च
BR-10-02-010-029c	भूमौ शयानान्रुधिरार्द्रगात्रान्विभिन्नभग्नापहृतोत्तमाङ्गान्
BR-10-02-010-030a	स तांस्तु दृष्ट्वा भृशमार्तरूपो युधिष्ठिरो धर्मभृतां वरिष्ठः
BR-10-02-010-030c	उच्चैः प्रचुक्रोश च कौरवाग्र्यः पपात चोर्व्यां सगणो विसञ्ज्ञः
