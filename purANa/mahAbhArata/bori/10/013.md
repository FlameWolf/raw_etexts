001	वैशम्पायन उवाच
001a	एवमुक्त्वा युधां श्रेष्ठः सर्वयादवनन्दनः
001c	सर्वायुधवरोपेतमारुरोह महारथम्
001e	युक्तं परमकाम्बोजैस्तुरगैर्हेममालिभिः
002a	आदित्योदयवर्णस्य धुरं रथवरस्य तु
002c	दक्षिणामवहत्सैन्यः सुग्रीवः सव्यतोऽवहत्
002e	पार्ष्णिवाहौ तु तस्यास्तां मेघपुष्पबलाहकौ
003a	विश्वकर्मकृता दिव्या नानारत्नविभूषिता
003c	उच्छ्रितेव रथे माया ध्वजयष्टिरदृश्यत
004a	वैनतेयः स्थितस्तस्यां प्रभामण्डलरश्मिवान्
004c	तस्य सत्यवतः केतुर्भुजगारिरदृश्यत
005a	अन्वारोहद्धृषीकेशः केतुः सर्वधनुष्मताम्
005c	अर्जुनः सत्यकर्मा च कुरुराजो युधिष्ठिरः
006a	अशोभेतां महात्मानौ दाशार्हमभितः स्थितौ
006c	रथस्थं शार्ङ्गधन्वानमश्विनाविव वासवम्
007a	तावुपारोप्य दाशार्हः स्यन्दनं लोकपूजितम्
007c	प्रतोदेन जवोपेतान्परमाश्वानचोदयत्
008a	ते हयाः सहसोत्पेतुर्गृहीत्वा स्यन्दनोत्तमम्
008c	आस्थितं पाण्डवेयाभ्यां यदूनामृषभेण च
009a	वहतां शार्ङ्गधन्वानमश्वानां शीघ्रगामिनाम्
009c	प्रादुरासीन्महाञ्शब्दः पक्षिणां पततामिव
010a	ते समार्छन्नरव्याघ्राः क्षणेन भरतर्षभ
010c	भीमसेनं महेष्वासं समनुद्रुत्य वेगिताः
011a	क्रोधदीप्तं तु कौन्तेयं द्विषदर्थे समुद्यतम्
011c	नाशक्नुवन्वारयितुं समेत्यापि महारथाः
012a	स तेषां प्रेक्षतामेव श्रीमतां दृढधन्विनाम्
012c	ययौ भागीरथीकच्छं हरिभिर्भृशवेगितैः
012e	यत्र स्म श्रूयते द्रौणिः पुत्रहन्ता महात्मनाम्
013a	स ददर्श महात्मानमुदकान्ते यशस्विनम्
013c	कृष्णद्वैपायनं व्यासमासीनमृषिभिः सह
014a	तं चैव क्रूरकर्माणं घृताक्तं कुशचीरिणम्
014c	रजसा ध्वस्तकेशान्तं ददर्श द्रौणिमन्तिके
015a	तमभ्यधावत्कौन्तेयः प्रगृह्य सशरं धनुः
015c	भीमसेनो महाबाहुस्तिष्ठ तिष्ठेति चाब्रवीत्
016a	स दृष्ट्वा भीमधन्वानं प्रगृहीतशरासनम्
016c	भ्रातरौ पृष्ठतश्चास्य जनार्दनरथे स्थितौ
016e	व्यथितात्माभवद्द्रौणिः प्राप्तं चेदममन्यत
017a	स तद्दिव्यमदीनात्मा परमास्त्रमचिन्तयत्
017c	जग्राह च स चैषीकां द्रौणिः सव्येन पाणिना
017e	स तामापदमासाद्य दिव्यमस्त्रमुदीरयत्
018a	अमृष्यमाणस्ताञ्शूरान्दिव्यायुधधरान्स्थितान्
018c	अपाण्डवायेति रुषा व्यसृजद्दारुणं वचः
019a	इत्युक्त्वा राजशार्दूल द्रोणपुत्रः प्रतापवान्
019c	सर्वलोकप्रमोहार्थं तदस्त्रं प्रमुमोच ह
020a	ततस्तस्यामिषीकायां पावकः समजायत
020c	प्रधक्ष्यन्निव लोकांस्त्रीन्कालान्तकयमोपमः
