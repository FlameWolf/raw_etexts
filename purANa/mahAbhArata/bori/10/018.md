001	वासुदेव उवाच
001a	ततो देवयुगेऽतीते देवा वै समकल्पयन्
001c	यज्ञं वेदप्रमाणेन विधिवद्यष्टुमीप्सवः
002a	कल्पयामासुरव्यग्रा देशान्यज्ञोचितांस्ततः
002c	भागार्हा देवताश्चैव यज्ञियं द्रव्यमेव च
003a	ता वै रुद्रमजानन्त्यो याथातथ्येन देवताः
003c	नाकल्पयन्त देवस्य स्थाणोर्भागं नराधिप
004a	सोऽकल्प्यमाने भागे तु कृत्तिवासा मखेऽमरैः
004c	तरसा भागमन्विच्छन्धनुरादौ ससर्ज ह
005a	लोकयज्ञः क्रियायज्ञो गृहयज्ञः सनातनः
005c	पञ्चभूतमयो यज्ञो नृयज्ञश्चैव पञ्चमः
006a	लोकयज्ञेन यज्ञैषी कपर्दी विदधे धनुः
006c	धनुः सृष्टमभूत्तस्य पञ्चकिष्कुप्रमाणतः
007a	वषट्कारोऽभवज्ज्या तु धनुषस्तस्य भारत
007c	यज्ञाङ्गानि च चत्वारि तस्य संहननेऽभवन्
008a	ततः क्रुद्धो महादेवस्तदुपादाय कार्मुकम्
008c	आजगामाथ तत्रैव यत्र देवाः समीजिरे
009a	तमात्तकार्मुकं दृष्ट्वा ब्रह्मचारिणमव्ययम्
009c	विव्यथे पृथिवी देवी पर्वताश्च चकम्पिरे
010a	न ववौ पवनश्चैव नाग्निर्जज्वाल चैधितः
010c	व्यभ्रमच्चापि संविग्नं दिवि नक्षत्रमण्डलम्
011a	न बभौ भास्करश्चापि सोमः श्रीमुक्तमण्डलः
011c	तिमिरेणाकुलं सर्वमाकाशं चाभवद्वृतम्
012a	अभिभूतास्ततो देवा विषयान्न प्रजज्ञिरे
012c	न प्रत्यभाच्च यज्ञस्तान्वेदा बभ्रंशिरे तदा
013a	ततः स यज्ञं रौद्रेण विव्याध हृदि पत्रिणा
013c	अपक्रान्तस्ततो यज्ञो मृगो भूत्वा सपावकः
014a	स तु तेनैव रूपेण दिवं प्राप्य व्यरोचत
014c	अन्वीयमानो रुद्रेण युधिष्ठिर नभस्तले
015a	अपक्रान्ते ततो यज्ञे सञ्ज्ञा न प्रत्यभात्सुरान्
015c	नष्टसञ्ज्ञेषु देवेषु न प्रज्ञायत किञ्चन
016a	त्र्यम्बकः सवितुर्बाहू भगस्य नयने तथा
016c	पूष्णश्च दशनान्क्रुद्धो धनुष्कोट्या व्यशातयत्
017a	प्राद्रवन्त ततो देवा यज्ञाङ्गानि च सर्वशः
017c	केचित्तत्रैव घूर्णन्तो गतासव इवाभवन्
018a	स तु विद्राव्य तत्सर्वं शितिकण्ठोऽवहस्य च
018c	अवष्टभ्य धनुष्कोटिं रुरोध विबुधांस्ततः
019a	ततो वागमरैरुक्ता ज्यां तस्य धनुषोऽच्छिनत्
019c	अथ तत्सहसा राजंश्छिन्नज्यं विस्फुरद्धनुः
020a	ततो विधनुषं देवा देवश्रेष्ठमुपागमन्
020c	शरणं सह यज्ञेन प्रसादं चाकरोत्प्रभुः
021a	ततः प्रसन्नो भगवान्प्रास्यत्कोपं जलाशये
021c	स जलं पावको भूत्वा शोषयत्यनिशं प्रभो
022a	भगस्य नयने चैव बाहू च सवितुस्तथा
022c	प्रादात्पूष्णश्च दशनान्पुनर्यज्ञं च पाण्डव
023a	ततः सर्वमिदं स्वस्थं बभूव पुनरेव ह
023c	सर्वाणि च हवींष्यस्य देवा भागमकल्पयन्
024a	तस्मिन्क्रुद्धेऽभवत्सर्वमस्वस्थं भुवनं विभो
024c	प्रसन्ने च पुनः स्वस्थं स प्रसन्नोऽस्य वीर्यवान्
025a	ततस्ते निहताः सर्वे तव पुत्रा महारथाः
025c	अन्ये च बहवः शूराः पाञ्चालाश्च सहानुगाः
026a	न तन्मनसि कर्तव्यं न हि तद्द्रौणिना कृतम्
026c	महादेवप्रसादः स कुरु कार्यमनन्तरम्
