001	कृप उवाच
001a	श्रुतं ते वचनं सर्वं हेतुयुक्तं मया विभो
001c	ममापि तु वचः किञ्चिच्छृणुष्वाद्य महाभुज
002a	आबद्धा मानुषाः सर्वे निर्बन्धाः कर्मणोर्द्वयोः
002c	दैवे पुरुषकारे च परं ताभ्यां न विद्यते
003a	न हि दैवेन सिध्यन्ति कर्माण्येकेन सत्तम
003c	न चापि कर्मणैकेन द्वाभ्यां सिद्धिस्तु योगतः
004a	ताभ्यामुभाभ्यां सर्वार्था निबद्धा ह्यधमोत्तमाः
004c	प्रवृत्ताश्चैव दृश्यन्ते निवृत्ताश्चैव सर्वशः
005a	पर्जन्यः पर्वते वर्षन्किं नु साधयते फलम्
005c	कृष्टे क्षेत्रे तथावर्षन्किं नु साधयते फलम्
006a	उत्थानं चाप्यदैवस्य ह्यनुत्थानस्य दैवतम्
006c	व्यर्थं भवति सर्वत्र पूर्वं कस्तत्र निश्चयः
007a	प्रवृष्टे च यथा देवे सम्यक्क्षेत्रे च कर्षिते
007c	बीजं महागुणं भूयात्तथा सिद्धिर्हि मानुषी
008a	तयोर्दैवं विनिश्चित्य स्ववशेनैव वर्तते
008c	प्राज्ञाः पुरुषकारं तु घटन्ते दाक्ष्यमास्थिताः
009a	ताभ्यां सर्वे हि कार्यार्था मनुष्याणां नरर्षभ
009c	विचेष्टन्तश्च दृश्यन्ते निवृत्ताश्च तथैव हि
010a	कृतः पुरुषकारः सन्सोऽपि दैवेन सिध्यति
010c	तथास्य कर्मणः कर्तुरभिनिर्वर्तते फलम्
011a	उत्थानं तु मनुष्याणां दक्षाणां दैववर्जितम्
011c	अफलं दृश्यते लोके सम्यगप्युपपादितम्
012a	तत्रालसा मनुष्याणां ये भवन्त्यमनस्विनः
012c	उत्थानं ते विगर्हन्ति प्राज्ञानां तन्न रोचते
013a	प्रायशो हि कृतं कर्म अफलं दृश्यते भुवि
013c	अकृत्वा च पुनर्दुःखं कर्म दृश्येन्महाफलम्
014a	चेष्टामकुर्वँल्लभते यदि किञ्चिद्यदृच्छया
014c	यो वा न लभते कृत्वा दुर्दशौ तावुभावपि
015a	शक्नोति जीवितुं दक्षो नालसः सुखमेधते
015c	दृश्यन्ते जीवलोकेऽस्मिन्दक्षाः प्रायो हितैषिणः
016a	यदि दक्षः समारम्भात्कर्मणां नाश्नुते फलम्
016c	नास्य वाच्यं भवेत्किञ्चित्तत्त्वं चाप्यधिगच्छति
017a	अकृत्वा कर्म यो लोके फलं विन्दति विष्टितः
017c	स तु वक्तव्यतां याति द्वेष्यो भवति प्रायशः
018a	एवमेतदनादृत्य वर्तते यस्त्वतोऽन्यथा
018c	स करोत्यात्मनोऽनर्थान्नैष बुद्धिमतां नयः
019a	हीनं पुरुषकारेण यदा दैवेन वा पुनः
019c	कारणाभ्यामथैताभ्यामुत्थानमफलं भवेत्
019e	हीनं पुरुषकारेण कर्म त्विह न सिध्यति
020a	दैवतेभ्यो नमस्कृत्य यस्त्वर्थान्सम्यगीहते
020c	दक्षो दाक्षिण्यसम्पन्नो न स मोघं विहन्यते
021a	सम्यगीहा पुनरियं यो वृद्धानुपसेवते
021c	आपृच्छति च यच्छ्रेयः करोति च हितं वचः
022a	उत्थायोत्थाय हि सदा प्रष्टव्या वृद्धसम्मताः
022c	तेऽस्य योगे परं मूलं तन्मूला सिद्धिरुच्यते
023a	वृद्धानां वचनं श्रुत्वा यो ह्युत्थानं प्रयोजयेत्
023c	उत्थानस्य फलं सम्यक्तदा स लभतेऽचिरात्
024a	रागात्क्रोधाद्भयाल्लोभाद्योऽर्थानीहेत मानवः
024c	अनीशश्चावमानी च स शीघ्रं भ्रश्यते श्रियः
025a	सोऽयं दुर्योधनेनार्थो लुब्धेनादीर्घदर्शिना
025c	असमर्थ्य समारब्धो मूढत्वादविचिन्तितः
026a	हितबुद्धीननादृत्य सम्मन्त्र्यासाधुभिः सह
026c	वार्यमाणोऽकरोद्वैरं पाण्डवैर्गुणवत्तरैः
027a	पूर्वमप्यतिदुःशीलो न दैन्यं कर्तुमर्हति
027c	तपत्यर्थे विपन्ने हि मित्राणामकृतं वचः
028a	अन्वावर्तामहि वयं यत्तु तं पापपूरुषम्
028c	अस्मानप्यनयस्तस्मात्प्राप्तोऽयं दारुणो महान्
029a	अनेन तु ममाद्यापि व्यसनेनोपतापिता
029c	बुद्धिश्चिन्तयतः किञ्चित्स्वं श्रेयो नावबुध्यते
030a	मुह्यता तु मनुष्येण प्रष्टव्याः सुहृदो बुधाः
030c	ते च पृष्टा यथा ब्रूयुस्तत्कर्तव्यं तथा भवेत्
031a	ते वयं धृतराष्ट्रं च गान्धारीं च समेत्य ह
031c	उपपृच्छामहे गत्वा विदुरं च महामतिम्
032a	ते पृष्टाश्च वदेयुर्यच्छ्रेयो नः समनन्तरम्
032c	तदस्माभिः पुनः कार्यमिति मे नैष्ठिकी मतिः
033a	अनारम्भात्तु कार्याणां नार्थः सम्पद्यते क्वचित्
033c	कृते पुरुषकारे च येषां कार्यं न सिध्यति
033e	दैवेनोपहतास्ते तु नात्र कार्या विचारणा
