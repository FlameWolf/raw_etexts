001	वैशम्पायन उवाच
001a	तदाज्ञाय हृषीकेशो विसृष्टं पापकर्मणा
001c	हृष्यमाण इदं वाक्यं द्रौणिं प्रत्यब्रवीत्तदा
002a	विराटस्य सुतां पूर्वं स्नुषां गाण्डीवधन्वनः
002c	उपप्लव्यगतां दृष्ट्वा व्रतवान्ब्राह्मणोऽब्रवीत्
003a	परिक्षीणेषु कुरुषु पुत्रस्तव जनिष्यति
003c	एतदस्य परिक्षित्त्वं गर्भस्थस्य भविष्यति
004a	तस्य तद्वचनं साधोः सत्यमेव भविष्यति
004c	परिक्षिद्भविता ह्येषां पुनर्वंशकरः सुतः
005a	एवं ब्रुवाणं गोविन्दं सात्वतप्रवरं तदा
005c	द्रौणिः परमसंरब्धः प्रत्युवाचेदमुत्तरम्
006a	नैतदेवं यथात्थ त्वं पक्षपातेन केशव
006c	वचनं पुण्डरीकाक्ष न च मद्वाक्यमन्यथा
007a	पतिष्यत्येतदस्त्रं हि गर्भे तस्या मयोद्यतम्
007c	विराटदुहितुः कृष्ण यां त्वं रक्षितुमिच्छसि
008	वासुदेव उवाच
008a	अमोघः परमास्त्रस्य पातस्तस्य भविष्यति
008c	स तु गर्भो मृतो जातो दीर्घमायुरवाप्स्यति
009a	त्वां तु कापुरुषं पापं विदुः सर्वे मनीषिणः
009c	असकृत्पापकर्माणं बालजीवितघातकम्
010a	तस्मात्त्वमस्य पापस्य कर्मणः फलमाप्नुहि
010c	त्रीणि वर्षसहस्राणि चरिष्यसि महीमिमाम्
010e	अप्राप्नुवन्क्वचित्काञ्चित्संविदं जातु केनचित्
011a	निर्जनानसहायस्त्वं देशान्प्रविचरिष्यसि
011c	भवित्री न हि ते क्षुद्र जनमध्येषु संस्थितिः
012a	पूयशोणितगन्धी च दुर्गकान्तारसंश्रयः
012c	विचरिष्यसि पापात्मन्सर्वव्याधिसमन्वितः
013a	वयः प्राप्य परिक्षित्तु वेदव्रतमवाप्य च
013c	कृपाच्छारद्वताद्वीरः सर्वास्त्राण्युपलप्स्यते
014a	विदित्वा परमास्त्राणि क्षत्रधर्मव्रते स्थितः
014c	षष्टिं वर्षाणि धर्मात्मा वसुधां पालयिष्यति
015a	इतश्चोर्ध्वं महाबाहुः कुरुराजो भविष्यति
015c	परिक्षिन्नाम नृपतिर्मिषतस्ते सुदुर्मते
015e	पश्य मे तपसो वीर्यं सत्यस्य च नराधम
016	व्यास उवाच
016a	यस्मादनादृत्य कृतं त्वयास्मान्कर्म दारुणम्
016c	ब्राह्मणस्य सतश्चैव यस्मात्ते वृत्तमीदृशम्
017a	तस्माद्यद्देवकीपुत्र उक्तवानुत्तमं वचः
017c	असंशयं ते तद्भावि क्षुद्रकर्मन्व्रजाश्वितः
018	अश्वत्थामोवाच
018a	सहैव भवता ब्रह्मन्स्थास्यामि पुरुषेष्वहम्
018c	सत्यवागस्तु भगवानयं च पुरुषोत्तमः
019	वैशम्पायन उवाच
019a	प्रदायाथ मणिं द्रौणिः पाण्डवानां महात्मनाम्
019c	जगाम विमनास्तेषां सर्वेषां पश्यतां वनम्
020a	पाण्डवाश्चापि गोविन्दं पुरस्कृत्य हतद्विषः
020c	कृष्णद्वैपायनं चैव नारदं च महामुनिम्
021a	द्रोणपुत्रस्य सहजं मणिमादाय सत्वराः
021c	द्रौपदीमभ्यधावन्त प्रायोपेतां मनस्विनीम्
022a	ततस्ते पुरुषव्याघ्राः सदश्वैरनिलोपमैः
022c	अभ्ययुः सहदाशार्हाः शिबिरं पुनरेव ह
023a	अवतीर्य रथाभ्यां तु त्वरमाणा महारथाः
023c	ददृशुर्द्रौपदीं कृष्णामार्तामार्ततराः स्वयम्
024a	तामुपेत्य निरानन्दां दुःखशोकसमन्विताम्
024c	परिवार्य व्यतिष्ठन्त पाण्डवाः सहकेशवाः
025a	ततो राज्ञाभ्यनुज्ञातो भीमसेनो महाबलः
025c	प्रददौ तु मणिं दिव्यं वचनं चेदमब्रवीत्
026a	अयं भद्रे तव मणिः पुत्रहन्ता जितः स ते
026c	उत्तिष्ठ शोकमुत्सृज्य क्षत्रधर्ममनुस्मर
027a	प्रयाणे वासुदेवस्य शमार्थमसितेक्षणे
027c	यान्युक्तानि त्वया भीरु वाक्यानि मधुघातिनः
028a	नैव मे पतयः सन्ति न पुत्रा भ्रातरो न च
028c	नैव त्वमपि गोविन्द शममिच्छति राजनि
029a	उक्तवत्यसि धीराणि वाक्यानि पुरुषोत्तमम्
029c	क्षत्रधर्मानुरूपाणि तानि संस्मर्तुमर्हसि
030a	हतो दुर्योधनः पापो राज्यस्य परिपन्थकः
030c	दुःशासनस्य रुधिरं पीतं विस्फुरतो मया
031a	वैरस्य गतमानृण्यं न स्म वाच्या विवक्षताम्
031c	जित्वा मुक्तो द्रोणपुत्रो ब्राह्मण्याद्गौरवेण च
032a	यशोऽस्य पातितं देवि शरीरं त्ववशेषितम्
032c	वियोजितश्च मणिना न्यासितश्चायुधं भुवि
033	द्रौपद्युवाच
033a	केवलानृण्यमाप्तास्मि गुरुपुत्रो गुरुर्मम
033c	शिरस्येतं मणिं राजा प्रतिबध्नातु भारत
034	वैशम्पायन उवाच
034a	तं गृहीत्वा ततो राजा शिरस्येवाकरोत्तदा
034c	गुरोरुच्छिष्टमित्येव द्रौपद्या वचनादपि
035a	ततो दिव्यं मणिवरं शिरसा धारयन्प्रभुः
035c	शुशुभे स महाराजः सचन्द्र इव पर्वतः
036a	उत्तस्थौ पुत्रशोकार्ता ततः कृष्णा मनस्विनी
036c	कृष्णं चापि महाबाहुं पर्यपृच्छत धर्मराट्
