001	कृप उवाच
001a	दिष्ट्या ते प्रतिकर्तव्ये मतिर्जातेयमच्युत
001c	न त्वा वारयितुं शक्तो वज्रपाणिरपि स्वयम्
002a	अनुयास्यावहे त्वां तु प्रभाते सहितावुभौ
002c	अद्य रात्रौ विश्रमस्व विमुक्तकवचध्वजः
003a	अहं त्वामनुयास्यामि कृतवर्मा च सात्वतः
003c	परानभिमुखं यान्तं रथावास्थाय दंशितौ
004a	आवाभ्यां सहितः शत्रूञ्श्वोऽसि हन्ता समागमे
004c	विक्रम्य रथिनां श्रेष्ठ पाञ्चालान्सपदानुगान्
005a	शक्तस्त्वमसि विक्रान्तुं विश्रमस्व निशामिमाम्
005c	चिरं ते जाग्रतस्तात स्वप तावन्निशामिमाम्
006a	विश्रान्तश्च विनिद्रश्च स्वस्थचित्तश्च मानद
006c	समेत्य समरे शत्रून्वधिष्यसि न संशयः
007a	न हि त्वा रथिनां श्रेष्ठ प्रगृहीतवरायुधम्
007c	जेतुमुत्सहते कश्चिदपि देवेषु पावकिः
008a	कृपेण सहितं यान्तं युक्तं च कृतवर्मणा
008c	को द्रौणिं युधि संरब्धं योधयेदपि देवराट्
009a	ते वयं परिविश्रान्ता विनिद्रा विगतज्वराः
009c	प्रभातायां रजन्यां वै निहनिष्याम शात्रवान्
010a	तव ह्यस्त्राणि दिव्यानि मम चैव न संशयः
010c	सात्वतोऽपि महेष्वासो नित्यं युद्धेषु कोविदः
011a	ते वयं सहितास्तात सर्वाञ्शत्रून्समागतान्
011c	प्रसह्य समरे हत्वा प्रीतिं प्राप्स्याम पुष्कलाम्
011e	विश्रमस्व त्वमव्यग्रः स्वप चेमां निशां सुखम्
012a	अहं च कृतवर्मा च प्रयान्तं त्वां नरोत्तम
012c	अनुयास्याव सहितौ धन्विनौ परतापिनौ
012e	रथिनं त्वरया यान्तं रथावास्थाय दंशितौ
013a	स गत्वा शिबिरं तेषां नाम विश्राव्य चाहवे
013c	ततः कर्तासि शत्रूणां युध्यतां कदनं महत्
014a	कृत्वा च कदनं तेषां प्रभाते विमलेऽहनि
014c	विहरस्व यथा शक्रः सूदयित्वा महासुरान्
015a	त्वं हि शक्तो रणे जेतुं पाञ्चालानां वरूथिनीम्
015c	दैत्यसेनामिव क्रुद्धः सर्वदानवसूदनः
016a	मया त्वां सहितं सङ्ख्ये गुप्तं च कृतवर्मणा
016c	न सहेत विभुः साक्षाद्वज्रपाणिरपि स्वयम्
017a	न चाहं समरे तात कृतवर्मा तथैव च
017c	अनिर्जित्य रणे पाण्डून्व्यपयास्याव कर्हिचित्
018a	हत्वा च समरे क्षुद्रान्पाञ्चालान्पाण्डुभिः सह
018c	निवर्तिष्यामहे सर्वे हता वा स्वर्गगा वयम्
019a	सर्वोपायैः सहायास्ते प्रभाते वयमेव हि
019c	सत्यमेतन्महाबाहो प्रब्रवीमि तवानघ
020a	एवमुक्तस्ततो द्रौणिर्मातुलेन हितं वचः
020c	अब्रवीन्मातुलं राजन्क्रोधादुद्वृत्य लोचने
021a	आतुरस्य कुतो निद्रा नरस्यामर्षितस्य च
021c	अर्थांश्चिन्तयतश्चापि कामयानस्य वा पुनः
022a	तदिदं समनुप्राप्तं पश्य मेऽद्य चतुष्टयम्
022c	यस्य भागश्चतुर्थो मे स्वप्नमह्नाय नाशयेत्
023a	किं नाम दुःखं लोकेऽस्मिन्पितुर्वधमनुस्मरन्
023c	हृदयं निर्दहन्मेऽद्य रात्र्यहानि न शाम्यति
024a	यथा च निहतः पापैः पिता मम विशेषतः
024c	प्रत्यक्षमपि ते सर्वं तन्मे मर्माणि कृन्तति
025a	कथं हि मादृशो लोके मुहूर्तमपि जीवति
025c	द्रोणो हतेति यद्वाचः पाञ्चालानां शृणोम्यहम्
026a	धृष्टद्युम्नमहत्वाजौ नाहं जीवितुमुत्सहे
026c	स मे पितृवधाद्वध्यः पाञ्चाला ये च सङ्गताः
027a	विलापो भग्नसक्थस्य यस्तु राज्ञो मया श्रुतः
027c	स पुनर्हृदयं कस्य क्रूरस्यापि न निर्दहेत्
028a	कस्य ह्यकरुणस्यापि नेत्राभ्यामश्रु नाव्रजेत्
028c	नृपतेर्भग्नसक्थस्य श्रुत्वा तादृग्वचः पुनः
029a	यश्चायं मित्रपक्षो मे मयि जीवति निर्जितः
029c	शोकं मे वर्धयत्येष वारिवेग इवार्णवम्
029e	एकाग्रमनसो मेऽद्य कुतो निद्रा कुतः सुखम्
030a	वासुदेवार्जुनाभ्यां हि तानहं परिरक्षितान्
030c	अविषह्यतमान्मन्ये महेन्द्रेणापि मातुल
031a	न चास्मि शक्यः संयन्तुमस्मात्कार्यात्कथञ्चन
031c	न तं पश्यामि लोकेऽस्मिन्यो मां कार्यान्निवर्तयेत्
031e	इति मे निश्चिता बुद्धिरेषा साधुमता च मे
032a	वार्त्तिकैः कथ्यमानस्तु मित्राणां मे पराभवः
032c	पाण्डवानां च विजयो हृदयं दहतीव मे
033a	अहं तु कदनं कृत्वा शत्रूणामद्य सौप्तिके
033c	ततो विश्रमिता चैव स्वप्ता च विगतज्वरः
