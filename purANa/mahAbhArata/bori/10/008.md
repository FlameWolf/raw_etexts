BR-10-01-008-001	धृतराष्ट्र उवाच
BR-10-01-008-001a	तथा प्रयाते शिबिरं द्रोणपुत्रे महारथे
BR-10-01-008-001c	कच्चित्कृपश्च भोजश्च भयार्तौ न न्यवर्तताम्
BR-10-01-008-002a	कच्चिन्न वारितौ क्षुद्रै रक्षिभिर्नोपलक्षितौ
BR-10-01-008-002c	असह्यमिति वा मत्वा न निवृत्तौ महारथौ
BR-10-01-008-003a	कच्चित्प्रमथ्य शिबिरं हत्वा सोमकपाण्डवान्
BR-10-01-008-003c	दुर्योधनस्य पदवीं गतौ परमिकां रणे
BR-10-01-008-004a	पाञ्चालैर्वा विनिहतौ कच्चिन्नास्वपतां क्षितौ
BR-10-01-008-004c	कच्चित्ताभ्यां कृतं कर्म तन्ममाचक्ष्व सञ्जय
BR-10-01-008-005	सञ्जय उवाच
BR-10-01-008-005a	तस्मिन्प्रयाते शिबिरं द्रोणपुत्रे महात्मनि
BR-10-01-008-005c	कृपश्च कृतवर्मा च शिबिरद्वार्यतिष्ठताम्
BR-10-01-008-006a	अश्वत्थामा तु तौ दृष्ट्वा यत्नवन्तौ महारथौ
BR-10-01-008-006c	प्रहृष्टः शनकै राजन्निदं वचनमब्रवीत्
BR-10-01-008-007a	यत्तौ भवन्तौ पर्याप्तौ सर्वक्षत्रस्य नाशने
BR-10-01-008-007c	किं पुनर्योधशेषस्य प्रसुप्तस्य विशेषतः
BR-10-01-008-008a	अहं प्रवेक्ष्ये शिबिरं चरिष्यामि च कालवत्
BR-10-01-008-008c	यथा न कश्चिदपि मे जीवन्मुच्येत मानवः
BR-10-01-008-009a	इत्युक्त्वा प्राविशद्द्रौणिः पार्थानां शिबिरं महत्
BR-10-01-008-009c	अद्वारेणाभ्यवस्कन्द्य विहाय भयमात्मनः
BR-10-01-008-010a	स प्रविश्य महाबाहुरुद्देशज्ञश्च तस्य ह
BR-10-01-008-010c	धृष्टद्युम्नस्य निलयं शनकैरभ्युपागमत्
BR-10-01-008-011a	ते तु कृत्वा महत्कर्म श्रान्ताश्च बलवद्रणे
BR-10-01-008-011c	प्रसुप्ता वै सुविश्वस्ताः स्वसैन्यपरिवारिताः
BR-10-01-008-012a	अथ प्रविश्य तद्वेश्म धृष्टद्युम्नस्य भारत
BR-10-01-008-012c	पाञ्चाल्यं शयने द्रौणिरपश्यत्सुप्तमन्तिकात्
BR-10-01-008-013a	क्षौमावदाते महति स्पर्ध्यास्तरणसंवृते
BR-10-01-008-013c	माल्यप्रवरसंयुक्ते धूपैश्चूर्णैश्च वासिते
BR-10-01-008-014a	तं शयानं महात्मानं विस्रब्धमकुतोभयम्
BR-10-01-008-014c	प्राबोधयत पादेन शयनस्थं महीपते
BR-10-01-008-015a	स बुद्ध्वा चरणस्पर्शमुत्थाय रणदुर्मदः
BR-10-01-008-015c	अभ्यजानदमेयात्मा द्रोणपुत्रं महारथम्
BR-10-01-008-016a	तमुत्पतन्तं शयनादश्वत्थामा महाबलः
BR-10-01-008-016c	केशेष्वालम्ब्य पाणिभ्यां निष्पिपेष महीतले
BR-10-01-008-017a	स बलात्तेन निष्पिष्टः साध्वसेन च भारत
BR-10-01-008-017c	निद्रया चैव पाञ्चाल्यो नाशकच्चेष्टितुं तदा
BR-10-01-008-018a	तमाक्रम्य तदा राजन्कण्ठे चोरसि चोभयोः
BR-10-01-008-018c	नदन्तं विस्फुरन्तं च पशुमारममारयत्
BR-10-01-008-019a	तुदन्नखैस्तु स द्रौणिं नातिव्यक्तमुदाहरत्
BR-10-01-008-019c	आचार्यपुत्र शस्त्रेण जहि मा मा चिरं कृथाः
BR-10-01-008-019e	त्वत्कृते सुकृताँल्लोकान्गच्छेयं द्विपदां वर
BR-10-01-008-020a	तस्याव्यक्तां तु तां वाचं संश्रुत्य द्रौणिरब्रवीत्
BR-10-01-008-020c	आचार्यघातिनां लोका न सन्ति कुलपांसन
BR-10-01-008-020e	तस्माच्छस्त्रेण निधनं न त्वमर्हसि दुर्मते
BR-10-01-008-021a	एवं ब्रुवाणस्तं वीरं सिंहो मत्तमिव द्विपम्
BR-10-01-008-021c	मर्मस्वभ्यवधीत्क्रुद्धः पादाष्ठीलैः सुदारुणैः
BR-10-01-008-022a	तस्य वीरस्य शब्देन मार्यमाणस्य वेश्मनि
BR-10-01-008-022c	अबुध्यन्त महाराज स्त्रियो ये चास्य रक्षिणः
BR-10-01-008-023a	ते दृष्ट्वा वर्ष्मवन्तं तमतिमानुषविक्रमम्
BR-10-01-008-023c	भूतमेव व्यवस्यन्तो न स्म प्रव्याहरन्भयात्
BR-10-01-008-024a	तं तु तेनाभ्युपायेन गमयित्वा यमक्षयम्
BR-10-01-008-024c	अध्यतिष्ठत्स तेजस्वी रथं प्राप्य सुदर्शनम्
BR-10-01-008-025a	स तस्य भवनाद्राजन्निष्क्रम्यानादयन्दिशः
BR-10-01-008-025c	रथेन शिबिरं प्रायाज्जिघांसुर्द्विषतो बली
BR-10-01-008-026a	अपक्रान्ते ततस्तस्मिन्द्रोणपुत्रे महारथे
BR-10-01-008-026c	सह तै रक्षिभिः सर्वैः प्रणेदुर्योषितस्तदा
BR-10-01-008-027a	राजानं निहतं दृष्ट्वा भृशं शोकपरायणाः
BR-10-01-008-027c	व्याक्रोशन्क्षत्रियाः सर्वे धृष्टद्युम्नस्य भारत
BR-10-01-008-028a	तासां तु तेन शब्देन समीपे क्षत्रियर्षभाः
BR-10-01-008-028c	क्षिप्रं च समनह्यन्त किमेतदिति चाब्रुवन्
BR-10-01-008-029a	स्त्रियस्तु राजन्वित्रस्ता भारद्वाजं निरीक्ष्य तम्
BR-10-01-008-029c	अब्रुवन्दीनकण्ठेन क्षिप्रमाद्रवतेति वै
BR-10-01-008-030a	राक्षसो वा मनुष्यो वा नैनं जानीमहे वयम्
BR-10-01-008-030c	हत्वा पाञ्चालराजं यो रथमारुह्य तिष्ठति
BR-10-01-008-031a	ततस्ते योधमुख्यास्तं सहसा पर्यवारयन्
BR-10-01-008-031c	स तानापततः सर्वान्रुद्रास्त्रेण व्यपोथयत्
BR-10-01-008-032a	धृष्टद्युम्नं च हत्वा स तांश्चैवास्य पदानुगान्
BR-10-01-008-032c	अपश्यच्छयने सुप्तमुत्तमौजसमन्तिके
BR-10-01-008-033a	तमप्याक्रम्य पादेन कण्ठे चोरसि चौजसा
BR-10-01-008-033c	तथैव मारयामास विनर्दन्तमरिन्दमम्
BR-10-01-008-034a	युधामन्युस्तु सम्प्राप्तो मत्त्वा तं रक्षसा हतम्
BR-10-01-008-034c	गदामुद्यम्य वेगेन हृदि द्रौणिमताडयत्
BR-10-01-008-035a	तमभिद्रुत्य जग्राह क्षितौ चैनमपातयत्
BR-10-01-008-035c	विस्फुरन्तं च पशुवत्तथैवैनममारयत्
BR-10-01-008-036a	तथा स वीरो हत्वा तं ततोऽन्यान्समुपाद्रवत्
BR-10-01-008-036c	संसुप्तानेव राजेन्द्र तत्र तत्र महारथान्
BR-10-01-008-036e	स्फुरतो वेपमानांश्च शमितेव पशून्मखे
BR-10-01-008-037a	ततो निस्त्रिंशमादाय जघानान्यान्पृथग्जनान्
BR-10-01-008-037c	भागशो विचरन्मार्गानसियुद्धविशारदः
BR-10-01-008-038a	तथैव गुल्मे सम्प्रेक्ष्य शयानान्मध्यगौल्मिकान्
BR-10-01-008-038c	श्रान्तान्न्यस्तायुधान्सर्वान्क्षणेनैव व्यपोथयत्
BR-10-01-008-039a	योधानश्वान्द्विपांश्चैव प्राच्छिनत्स वरासिना
BR-10-01-008-039c	रुधिरोक्षितसर्वाङ्गः कालसृष्ट इवान्तकः
BR-10-01-008-040a	विस्फुरद्भिश्च तैर्द्रौणिर्निस्त्रिंशस्योद्यमेन च
BR-10-01-008-040c	आक्षेपेण तथैवासेस्त्रिधा रक्तोक्षितोऽभवत्
BR-10-01-008-041a	तस्य लोहितसिक्तस्य दीप्तखड्गस्य युध्यतः
BR-10-01-008-041c	अमानुष इवाकारो बभौ परमभीषणः
BR-10-01-008-042a	ये त्वजाग्रत कौरव्य तेऽपि शब्देन मोहिताः
BR-10-01-008-042c	निरीक्ष्यमाणा अन्योन्यं द्रौणिं दृष्ट्वा प्रविव्यथुः
BR-10-01-008-043a	तद्रूपं तस्य ते दृष्ट्वा क्षत्रियाः शत्रुकर्शनाः
BR-10-01-008-043c	राक्षसं मन्यमानास्तं नयनानि न्यमीलयन्
BR-10-01-008-044a	स घोररूपो व्यचरत्कालवच्छिबिरे ततः
BR-10-01-008-044c	अपश्यद्द्रौपदीपुत्रानवशिष्टांश्च सोमकान्
BR-10-01-008-045a	तेन शब्देन वित्रस्ता धनुर्हस्ता महारथाः
BR-10-01-008-045c	धृष्टद्युम्नं हतं श्रुत्वा द्रौपदेया विशां पते
BR-10-01-008-045e	अवाकिरञ्शरव्रातैर्भारद्वाजमभीतवत्
BR-10-01-008-046a	ततस्तेन निनादेन सम्प्रबुद्धाः प्रभद्रकाः
BR-10-01-008-046c	शिलीमुखैः शिखण्डी च द्रोणपुत्रं समार्दयन्
BR-10-01-008-047a	भारद्वाजस्तु तान्दृष्ट्वा शरवर्षाणि वर्षतः
BR-10-01-008-047c	ननाद बलवन्नादं जिघांसुस्तान्सुदुर्जयान्
BR-10-01-008-048a	ततः परमसङ्क्रुद्धः पितुर्वधमनुस्मरन्
BR-10-01-008-048c	अवरुह्य रथोपस्थात्त्वरमाणोऽभिदुद्रुवे
BR-10-01-008-049a	सहस्रचन्द्रं विपुलं गृहीत्वा चर्म संयुगे
BR-10-01-008-049c	खड्गं च विपुलं दिव्यं जातरूपपरिष्कृतम्
BR-10-01-008-049e	द्रौपदेयानभिद्रुत्य खड्गेन व्यचरद्बली
BR-10-01-008-050a	ततः स नरशार्दूलः प्रतिविन्ध्यं तमाहवे
BR-10-01-008-050c	कुक्षिदेशेऽवधीद्राजन्स हतो न्यपतद्भुवि
BR-10-01-008-051a	प्रासेन विद्ध्वा द्रौणिं तु सुतसोमः प्रतापवान्
BR-10-01-008-051c	पुनश्चासिं समुद्यम्य द्रोणपुत्रमुपाद्रवत्
BR-10-01-008-052a	सुतसोमस्य सासिं तु बाहुं छित्त्वा नरर्षभः
BR-10-01-008-052c	पुनरभ्यहनत्पार्श्वे स भिन्नहृदयोऽपतत्
BR-10-01-008-053a	नाकुलिस्तु शतानीको रथचक्रेण वीर्यवान्
BR-10-01-008-053c	दोर्भ्यामुत्क्षिप्य वेगेन वक्षस्येनमताडयत्
BR-10-01-008-054a	अताडयच्छतानीकं मुक्तचक्रं द्विजस्तु सः
BR-10-01-008-054c	स विह्वलो ययौ भूमिं ततोऽस्यापाहरच्छिरः
BR-10-01-008-055a	श्रुतकर्मा तु परिघं गृहीत्वा समताडयत्
BR-10-01-008-055c	अभिद्रुत्य ततो द्रौणिं सव्ये स फलके भृशम्
BR-10-01-008-056a	स तु तं श्रुतकर्माणमास्ये जघ्ने वरासिना
BR-10-01-008-056c	स हतो न्यपतद्भूमौ विमूढो विकृताननः
BR-10-01-008-057a	तेन शब्देन वीरस्तु श्रुतकीर्तिर्महाधनुः
BR-10-01-008-057c	अश्वत्थामानमासाद्य शरवर्षैरवाकिरत्
BR-10-01-008-058a	तस्यापि शरवर्षाणि चर्मणा प्रतिवार्य सः
BR-10-01-008-058c	सकुण्डलं शिरः कायाद्भ्राजमानमपाहरत्
BR-10-01-008-059a	ततो भीष्मनिहन्ता तं सह सर्वैः प्रभद्रकैः
BR-10-01-008-059c	अहनत्सर्वतो वीरं नानाप्रहरणैर्बली
BR-10-01-008-059e	शिलीमुखेन चाप्येनं भ्रुवोर्मध्ये समार्दयत्
BR-10-01-008-060a	स तु क्रोधसमाविष्टो द्रोणपुत्रो महाबलः
BR-10-01-008-060c	शिखण्डिनं समासाद्य द्विधा चिच्छेद सोऽसिना
BR-10-01-008-061a	शिखण्डिनं ततो हत्वा क्रोधाविष्टः परन्तपः
BR-10-01-008-061c	प्रभद्रकगणान्सर्वानभिदुद्राव वेगवान्
BR-10-01-008-061e	यच्च शिष्टं विराटस्य बलं तच्च समाद्रवत्
BR-10-01-008-062a	द्रुपदस्य च पुत्राणां पौत्राणां सुहृदामपि
BR-10-01-008-062c	चकार कदनं घोरं दृष्ट्वा दृष्ट्वा महाबलः
BR-10-01-008-063a	अन्यानन्यांश्च पुरुषानभिसृत्याभिसृत्य च
BR-10-01-008-063c	न्यकृन्तदसिना द्रौणिरसिमार्गविशारदः
BR-10-01-008-064a	कालीं रक्तास्यनयनां रक्तमाल्यानुलेपनाम्
BR-10-01-008-064c	रक्ताम्बरधरामेकां पाशहस्तां शिखण्डिनीम्
BR-10-01-008-065a	ददृशुः कालरात्रिं ते स्मयमानामवस्थिताम्
BR-10-01-008-065c	नराश्वकुञ्जरान्पाशैर्बद्ध्वा घोरैः प्रतस्थुषीम्
BR-10-01-008-065e	हरन्तीं विविधान्प्रेतान्पाशबद्धान्विमूर्धजान्
BR-10-01-008-066a	स्वप्ने सुप्तान्नयन्तीं तां रात्रिष्वन्यासु मारिष
BR-10-01-008-066c	ददृशुर्योधमुख्यास्ते घ्नन्तं द्रौणिं च नित्यदा
BR-10-01-008-067a	यतः प्रवृत्तः सङ्ग्रामः कुरुपाण्डवसेनयोः
BR-10-01-008-067c	ततः प्रभृति तां कृत्यामपश्यन्द्रौणिमेव च
BR-10-01-008-068a	तांस्तु दैवहतान्पूर्वं पश्चाद्द्रौणिर्न्यपातयत्
BR-10-01-008-068c	त्रासयन्सर्वभूतानि विनदन्भैरवान्रवान्
BR-10-01-008-069a	तदनुस्मृत्य ते वीरा दर्शनं पौर्वकालिकम्
BR-10-01-008-069c	इदं तदित्यमन्यन्त दैवेनोपनिपीडिताः
BR-10-01-008-070a	ततस्तेन निनादेन प्रत्यबुध्यन्त धन्विनः
BR-10-01-008-070c	शिबिरे पाण्डवेयानां शतशोऽथ सहस्रशः
BR-10-01-008-071a	सोऽच्छिनत्कस्यचित्पादौ जघनं चैव कस्यचित्
BR-10-01-008-071c	कांश्चिद्बिभेद पार्श्वेषु कालसृष्ट इवान्तकः
BR-10-01-008-072a	अत्युग्रप्रतिपिष्टैश्च नदद्भिश्च भृशातुरैः
BR-10-01-008-072c	गजाश्वमथितैश्चान्यैर्मही कीर्णाभवत्प्रभो
BR-10-01-008-073a	क्रोशतां किमिदं कोऽयं किं शब्दः किं नु किं कृतम्
BR-10-01-008-073c	एवं तेषां तदा द्रौणिरन्तकः समपद्यत
BR-10-01-008-074a	अपेतशस्त्रसन्नाहान्संरब्धान्पाण्डुसृञ्जयान्
BR-10-01-008-074c	प्राहिणोन्मृत्युलोकाय द्रौणिः प्रहरतां वरः
BR-10-01-008-075a	ततस्तच्छस्त्रवित्रस्ता उत्पतन्तो भयातुराः
BR-10-01-008-075c	निद्रान्धा नष्टसञ्ज्ञाश्च तत्र तत्र निलिल्यिरे
BR-10-01-008-076a	ऊरुस्तम्भगृहीताश्च कश्मलाभिहतौजसः
BR-10-01-008-076c	विनदन्तो भृशं त्रस्ताः सन्न्यपेषन्परस्परम्
BR-10-01-008-077a	ततो रथं पुनर्द्रौणिरास्थितो भीमनिस्वनम्
BR-10-01-008-077c	धनुष्पाणिः शरैरन्यान्प्रेषयद्वै यमक्षयम्
BR-10-01-008-078a	पुनरुत्पततः कांश्चिद्दूरादपि नरोत्तमान्
BR-10-01-008-078c	शूरान्सम्पततश्चान्यान्कालरात्र्यै न्यवेदयत्
BR-10-01-008-079a	तथैव स्यन्दनाग्रेण प्रमथन्स विधावति
BR-10-01-008-079c	शरवर्षैश्च विविधैरवर्षच्छात्रवांस्ततः
BR-10-01-008-080a	पुनश्च सुविचित्रेण शतचन्द्रेण चर्मणा
BR-10-01-008-080c	तेन चाकाशवर्णेन तदाचरत सोऽसिना
BR-10-01-008-081a	तथा स शिबिरं तेषां द्रौणिराहवदुर्मदः
BR-10-01-008-081c	व्यक्षोभयत राजेन्द्र महाह्रदमिव द्विपः
BR-10-01-008-082a	उत्पेतुस्तेन शब्देन योधा राजन्विचेतसः
BR-10-01-008-082c	निद्रार्ताश्च भयार्ताश्च व्यधावन्त ततस्ततः
BR-10-01-008-083a	विस्वरं चुक्रुशुश्चान्ये बह्वबद्धं तथावदन्
BR-10-01-008-083c	न च स्म प्रतिपद्यन्ते शस्त्राणि वसनानि च
BR-10-01-008-084a	विमुक्तकेशाश्चाप्यन्ये नाभ्यजानन्परस्परम्
BR-10-01-008-084c	उत्पतन्तः परे भीताः केचित्तत्र तथाभ्रमन्
BR-10-01-008-084e	पुरीषमसृजन्केचित्केचिन्मूत्रं प्रसुस्रुवुः
BR-10-01-008-085a	बन्धनानि च राजेन्द्र सञ्छिद्य तुरगा द्विपाः
BR-10-01-008-085c	समं पर्यपतंश्चान्ये कुर्वन्तो महदाकुलम्
BR-10-01-008-086a	तत्र केचिन्नरा भीता व्यलीयन्त महीतले
BR-10-01-008-086c	तथैव तान्निपतितानपिंषन्गजवाजिनः
BR-10-01-008-087a	तस्मिंस्तथा वर्तमाने रक्षांसि पुरुषर्षभ
BR-10-01-008-087c	तृप्तानि व्यनदन्नुच्चैर्मुदा भरतसत्तम
BR-10-01-008-088a	स शब्दः प्रेरितो राजन्भूतसङ्घैर्मुदा युतैः
BR-10-01-008-088c	अपूरयद्दिशः सर्वा दिवं चापि महास्वनः
BR-10-01-008-089a	तेषामार्तस्वरं श्रुत्वा वित्रस्ता गजवाजिनः
BR-10-01-008-089c	मुक्ताः पर्यपतन्राजन्मृद्नन्तः शिबिरे जनम्
BR-10-01-008-090a	तैस्तत्र परिधावद्भिश्चरणोदीरितं रजः
BR-10-01-008-090c	अकरोच्छिबिरे तेषां रजन्यां द्विगुणं तमः
BR-10-01-008-091a	तस्मिंस्तमसि सञ्जाते प्रमूढाः सर्वतो जनाः
BR-10-01-008-091c	नाजानन्पितरः पुत्रान्भ्रातॄन्भ्रातर एव च
BR-10-01-008-092a	गजा गजानतिक्रम्य निर्मनुष्या हया हयान्
BR-10-01-008-092c	अताडयंस्तथाभञ्जंस्तथामृद्नंश्च भारत
BR-10-01-008-093a	ते भग्नाः प्रपतन्तश्च निघ्नन्तश्च परस्परम्
BR-10-01-008-093c	न्यपातयन्त च परान्पातयित्वा तथापिषन्
BR-10-01-008-094a	विचेतसः सनिद्राश्च तमसा चावृता नराः
BR-10-01-008-094c	जघ्नुः स्वानेव तत्राथ कालेनाभिप्रचोदिताः
BR-10-01-008-095a	त्यक्त्वा द्वाराणि च द्वाःस्थास्तथा गुल्मांश्च गौल्मिकाः
BR-10-01-008-095c	प्राद्रवन्त यथाशक्ति कान्दिशीका विचेतसः
BR-10-01-008-096a	विप्रनष्टाश्च तेऽन्योन्यं नाजानन्त तदा विभो
BR-10-01-008-096c	क्रोशन्तस्तात पुत्रेति दैवोपहतचेतसः
BR-10-01-008-097a	पलायतां दिशस्तेषां स्वानप्युत्सृज्य बान्धवान्
BR-10-01-008-097c	गोत्रनामभिरन्योन्यमाक्रन्दन्त ततो जनाः
BR-10-01-008-098a	हाहाकारं च कुर्वाणाः पृथिव्यां शेरते परे
BR-10-01-008-098c	तान्बुद्ध्वा रणमत्तोऽसौ द्रोणपुत्रो व्यपोथयत्
BR-10-01-008-099a	तत्रापरे वध्यमाना मुहुर्मुहुरचेतसः
BR-10-01-008-099c	शिबिरान्निष्पतन्ति स्म क्षत्रिया भयपीडिताः
BR-10-01-008-100a	तांस्तु निष्पततस्त्रस्ताञ्शिबिराञ्जीवितैषिणः
BR-10-01-008-100c	कृतवर्मा कृपश्चैव द्वारदेशे निजघ्नतुः
BR-10-01-008-101a	विशस्त्रयन्त्रकवचान्मुक्तकेशान्कृताञ्जलीन्
BR-10-01-008-101c	वेपमानान्क्षितौ भीतान्नैव कांश्चिदमुञ्चताम्
BR-10-01-008-102a	नामुच्यत तयोः कश्चिन्निष्क्रान्तः शिबिराद्बहिः
BR-10-01-008-102c	कृपस्य च महाराज हार्दिक्यस्य च दुर्मतेः
BR-10-01-008-103a	भूयश्चैव चिकीर्षन्तौ द्रोणपुत्रस्य तौ प्रियम्
BR-10-01-008-103c	त्रिषु देशेषु ददतुः शिबिरस्य हुताशनम्
BR-10-01-008-104a	ततः प्रकाशे शिबिरे खड्गेन पितृनन्दनः
BR-10-01-008-104c	अश्वत्थामा महाराज व्यचरत्कृतहस्तवत्
BR-10-01-008-105a	कांश्चिदापततो वीरानपरांश्च प्रधावतः
BR-10-01-008-105c	व्ययोजयत खड्गेन प्राणैर्द्विजवरो नरान्
BR-10-01-008-106a	कांश्चिद्योधान्स खड्गेन मध्ये सञ्छिद्य वीर्यवान्
BR-10-01-008-106c	अपातयद्द्रोणसुतः संरब्धस्तिलकाण्डवत्
BR-10-01-008-107a	विनदद्भिर्भृशायस्तैर्नराश्वद्विरदोत्तमैः
BR-10-01-008-107c	पतितैरभवत्कीर्णा मेदिनी भरतर्षभ
BR-10-01-008-108a	मानुषाणां सहस्रेषु हतेषु पतितेषु च
BR-10-01-008-108c	उदतिष्ठन्कबन्धानि बहून्युत्थाय चापतन्
BR-10-01-008-109a	सायुधान्साङ्गदान्बाहून्निचकर्त शिरांसि च
BR-10-01-008-109c	हस्तिहस्तोपमानूरून्हस्तान्पादांश्च भारत
BR-10-01-008-110a	पृष्ठच्छिन्नाञ्शिरश्छिन्नान्पार्श्वच्छिन्नांस्तथापरान्
BR-10-01-008-110c	समासाद्याकरोद्द्रौणिः कांश्चिच्चापि पराङ्मुखान्
BR-10-01-008-111a	मध्यकायान्नरानन्यांश्चिच्छेदान्यांश्च कर्णतः
BR-10-01-008-111c	अंसदेशे निहत्यान्यान्काये प्रावेशयच्छिरः
BR-10-01-008-112a	एवं विचरतस्तस्य निघ्नतः सुबहून्नरान्
BR-10-01-008-112c	तमसा रजनी घोरा बभौ दारुणदर्शना
BR-10-01-008-113a	किञ्चित्प्राणैश्च पुरुषैर्हतैश्चान्यैः सहस्रशः
BR-10-01-008-113c	बहुना च गजाश्वेन भूरभूद्भीमदर्शना
BR-10-01-008-114a	यक्षरक्षःसमाकीर्णे रथाश्वद्विपदारुणे
BR-10-01-008-114c	क्रुद्धेन द्रोणपुत्रेण सञ्छिन्नाः प्रापतन्भुवि
BR-10-01-008-115a	मातॄरन्ये पितॄनन्ये भ्रातॄनन्ये विचुक्रुशुः
BR-10-01-008-115c	केचिदूचुर्न तत्क्रुद्धैर्धार्तराष्ट्रैः कृतं रणे
BR-10-01-008-116a	यत्कृतं नः प्रसुप्तानां रक्षोभिः क्रूरकर्मभिः
BR-10-01-008-116c	असान्निध्याद्धि पार्थानामिदं नः कदनं कृतम्
BR-10-01-008-117a	न देवासुरगन्धर्वैर्न यक्षैर्न च राक्षसैः
BR-10-01-008-117c	शक्यो विजेतुं कौन्तेयो गोप्ता यस्य जनार्दनः
BR-10-01-008-118a	ब्रह्मण्यः सत्यवाग्दान्तः सर्वभूतानुकम्पकः
BR-10-01-008-118c	न च सुप्तं प्रमत्तं वा न्यस्तशस्त्रं कृताञ्जलिम्
BR-10-01-008-118e	धावन्तं मुक्तकेशं वा हन्ति पार्थो धनञ्जयः
BR-10-01-008-119a	तदिदं नः कृतं घोरं रक्षोभिः क्रूरकर्मभिः
BR-10-01-008-119c	इति लालप्यमानाः स्म शेरते बहवो जनाः
BR-10-01-008-120a	स्तनतां च मनुष्याणामपरेषां च कूजताम्
BR-10-01-008-120c	ततो मुहूर्तात्प्राशाम्यत्स शब्दस्तुमुलो महान्
BR-10-01-008-121a	शोणितव्यतिषिक्तायां वसुधायां च भूमिप
BR-10-01-008-121c	तद्रजस्तुमुलं घोरं क्षणेनान्तरधीयत
BR-10-01-008-122a	संवेष्टमानानुद्विग्नान्निरुत्साहान्सहस्रशः
BR-10-01-008-122c	न्यपातयन्नरान्क्रुद्धः पशून्पशुपतिर्यथा
BR-10-01-008-123a	अन्योन्यं सम्परिष्वज्य शयानान्द्रवतोऽपरान्
BR-10-01-008-123c	संलीनान्युध्यमानांश्च सर्वान्द्रौणिरपोथयत्
BR-10-01-008-124a	दह्यमाना हुताशेन वध्यमानाश्च तेन ते
BR-10-01-008-124c	परस्परं तदा योधा अनयन्यमसादनम्
BR-10-01-008-125a	तस्या रजन्यास्त्वर्धेन पाण्डवानां महद्बलम्
BR-10-01-008-125c	गमयामास राजेन्द्र द्रौणिर्यमनिवेशनम्
BR-10-01-008-126a	निशाचराणां सत्त्वानां स रात्रिर्हर्षवर्धिनी
BR-10-01-008-126c	आसीन्नरगजाश्वानां रौद्री क्षयकरी भृशम्
BR-10-01-008-127a	तत्रादृश्यन्त रक्षांसि पिशाचाश्च पृथग्विधाः
BR-10-01-008-127c	खादन्तो नरमांसानि पिबन्तः शोणितानि च
BR-10-01-008-128a	करालाः पिङ्गला रौद्राः शैलदन्ता रजस्वलाः
BR-10-01-008-128c	जटिला दीर्घसक्थाश्च पञ्चपादा महोदराः
BR-10-01-008-129a	पश्चादङ्गुलयो रूक्षा विरूपा भैरवस्वनाः
BR-10-01-008-129c	घटजानवोऽतिह्रस्वाश्च नीलकण्ठा विभीषणाः
BR-10-01-008-130a	सपुत्रदाराः सुक्रूरा दुर्दर्शनसुनिर्घृणाः
BR-10-01-008-130c	विविधानि च रूपाणि तत्रादृश्यन्त रक्षसाम्
BR-10-01-008-131a	पीत्वा च शोणितं हृष्टाः प्रानृत्यन्गणशोऽपरे
BR-10-01-008-131c	इदं वरमिदं मेध्यमिदं स्वाद्विति चाब्रुवन्
BR-10-01-008-132a	मेदोमज्जास्थिरक्तानां वसानां च भृशाशिताः
BR-10-01-008-132c	परमांसानि खादन्तः क्रव्यादा मांसजीविनः
BR-10-01-008-133a	वसां चाप्यपरे पीत्वा पर्यधावन्विकुक्षिलाः
BR-10-01-008-133c	नानावक्त्रास्तथा रौद्राः क्रव्यादाः पिशिताशिनः
BR-10-01-008-134a	अयुतानि च तत्रासन्प्रयुतान्यर्बुदानि च
BR-10-01-008-134c	रक्षसां घोररूपाणां महतां क्रूरकर्मणाम्
BR-10-01-008-135a	मुदितानां वितृप्तानां तस्मिन्महति वैशसे
BR-10-01-008-135c	समेतानि बहून्यासन्भूतानि च जनाधिप
BR-10-01-008-136a	प्रत्यूषकाले शिबिरात्प्रतिगन्तुमियेष सः
BR-10-01-008-136c	नृशोणितावसिक्तस्य द्रौणेरासीदसित्सरुः
BR-10-01-008-136e	पाणिना सह संश्लिष्ट एकीभूत इव प्रभो
BR-10-01-008-137a	स निःशेषानरीन्कृत्वा विरराज जनक्षये
BR-10-01-008-137c	युगान्ते सर्वभूतानि भस्म कृत्वेव पावकः
BR-10-01-008-138a	यथाप्रतिज्ञं तत्कर्म कृत्वा द्रौणायनिः प्रभो
BR-10-01-008-138c	दुर्गमां पदवीं कृत्वा पितुरासीद्गतज्वरः
BR-10-01-008-139a	यथैव संसुप्तजने शिबिरे प्राविशन्निशि
BR-10-01-008-139c	तथैव हत्वा निःशब्दे निश्चक्राम नरर्षभः
BR-10-01-008-140a	निष्क्रम्य शिबिरात्तस्मात्ताभ्यां सङ्गम्य वीर्यवान्
BR-10-01-008-140c	आचख्यौ कर्म तत्सर्वं हृष्टः संहर्षयन्विभो
BR-10-01-008-141a	तावप्याचख्यतुस्तस्मै प्रियं प्रियकरौ तदा
BR-10-01-008-141c	पाञ्चालान्सृञ्जयांश्चैव विनिकृत्तान्सहस्रशः
BR-10-01-008-141e	प्रीत्या चोच्चैरुदक्रोशंस्तथैवास्फोटयंस्तलान्
BR-10-01-008-142a	एवंविधा हि सा रात्रिः सोमकानां जनक्षये
BR-10-01-008-142c	प्रसुप्तानां प्रमत्तानामासीत्सुभृशदारुणा
BR-10-01-008-143a	असंशयं हि कालस्य पर्यायो दुरतिक्रमः
BR-10-01-008-143c	तादृशा निहता यत्र कृत्वास्माकं जनक्षयम्
BR-10-01-008-144	धृतराष्ट्र उवाच
BR-10-01-008-144a	प्रागेव सुमहत्कर्म द्रौणिरेतन्महारथः
BR-10-01-008-144c	नाकरोदीदृशं कस्मान्मत्पुत्रविजये धृतः
BR-10-01-008-145a	अथ कस्माद्धते क्षत्रे कर्मेदं कृतवानसौ
BR-10-01-008-145c	द्रोणपुत्रो महेष्वासस्तन्मे शंसितुमर्हसि
BR-10-01-008-146	सञ्जय उवाच
BR-10-01-008-146a	तेषां नूनं भयान्नासौ कृतवान्कुरुनन्दन
BR-10-01-008-146c	असान्निध्याद्धि पार्थानां केशवस्य च धीमतः
BR-10-01-008-147a	सात्यकेश्चापि कर्मेदं द्रोणपुत्रेण साधितम्
BR-10-01-008-147c	न हि तेषां समक्षं तान्हन्यादपि मरुत्पतिः
BR-10-01-008-148a	एतदीदृशकं वृत्तं राजन्सुप्तजने विभो
BR-10-01-008-148c	ततो जनक्षयं कृत्वा पाण्डवानां महात्ययम्
BR-10-01-008-148e	दिष्ट्या दिष्ट्येति चान्योन्यं समेत्योचुर्महारथाः
BR-10-01-008-149a	पर्यष्वजत्ततो द्रौणिस्ताभ्यां च प्रतिनन्दितः
BR-10-01-008-149c	इदं हर्षाच्च सुमहदाददे वाक्यमुत्तमम्
BR-10-01-008-150a	पाञ्चाला निहताः सर्वे द्रौपदेयाश्च सर्वशः
BR-10-01-008-150c	सोमका मत्स्यशेषाश्च सर्वे विनिहता मया
BR-10-01-008-151a	इदानीं कृतकृत्याः स्म याम तत्रैव माचिरम्
BR-10-01-008-151c	यदि जीवति नो राजा तस्मै शंसामहे प्रियम्
