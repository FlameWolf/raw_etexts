001	वैशम्पायन उवाच
001a	इङ्गितेनैव दाशार्हस्तमभिप्रायमादितः
001c	द्रौणेर्बुद्ध्वा महाबाहुरर्जुनं प्रत्यभाषत
002a	अर्जुनार्जुन यद्दिव्यमस्त्रं ते हृदि वर्तते
002c	द्रोणोपदिष्टं तस्यायं कालः सम्प्रति पाण्डव
003a	भ्रातॄणामात्मनश्चैव परित्राणाय भारत
003c	विसृजैतत्त्वमप्याजावस्त्रमस्त्रनिवारणम्
004a	केशवेनैवमुक्तस्तु पाण्डवः परवीरहा
004c	अवातरद्रथात्तूर्णं प्रगृह्य सशरं धनुः
005a	पूर्वमाचार्यपुत्राय ततोऽनन्तरमात्मने
005c	भ्रातृभ्यश्चैव सर्वेभ्यः स्वस्तीत्युक्त्वा परन्तपः
006a	देवताभ्यो नमस्कृत्य गुरुभ्यश्चैव सर्वशः
006c	उत्ससर्ज शिवं ध्यायन्नस्त्रमस्त्रेण शाम्यताम्
007a	ततस्तदस्त्रं सहसा सृष्टं गाण्डीवधन्वना
007c	प्रजज्वाल महार्चिष्मद्युगान्तानलसन्निभम्
008a	तथैव द्रोणपुत्रस्य तदस्त्रं तिग्मतेजसः
008c	प्रजज्वाल महाज्वालं तेजोमण्डलसंवृतम्
009a	निर्घाता बहवश्चासन्पेतुरुल्काः सहस्रशः
009c	महद्भयं च भूतानां सर्वेषां समजायत
010a	सशब्दमभवद्व्योम ज्वालामालाकुलं भृशम्
010c	चचाल च मही कृत्स्ना सपर्वतवनद्रुमा
011a	ते अस्त्रे तेजसा लोकांस्तापयन्ती व्यवस्थिते
011c	महर्षी सहितौ तत्र दर्शयामासतुस्तदा
012a	नारदः स च धर्मात्मा भरतानां पितामहः
012c	उभौ शमयितुं वीरौ भारद्वाजधनञ्जयौ
013a	तौ मुनी सर्वधर्मज्ञौ सर्वभूतहितैषिणौ
013c	दीप्तयोरस्त्रयोर्मध्ये स्थितौ परमतेजसौ
014a	तदन्तरमनाधृष्यावुपगम्य यशस्विनौ
014c	आस्तामृषिवरौ तत्र ज्वलिताविव पावकौ
015a	प्राणभृद्भिरनाधृष्यौ देवदानवसम्मतौ
015c	अस्त्रतेजः शमयितुं लोकानां हितकाम्यया
016	ऋषी ऊचतुः
016a	नानाशस्त्रविदः पूर्वे येऽप्यतीता महारथाः
016c	नैतदस्त्रं मनुष्येषु तैः प्रयुक्तं कथञ्चन
