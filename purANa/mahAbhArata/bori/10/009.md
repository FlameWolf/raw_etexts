001	सञ्जय उवाच
001a	ते हत्वा सर्वपाञ्चालान्द्रौपदेयांश्च सर्वशः
001c	अगच्छन्सहितास्तत्र यत्र दुर्योधनो हतः
002a	गत्वा चैनमपश्यंस्ते किञ्चित्प्राणं नराधिपम्
002c	ततो रथेभ्यः प्रस्कन्द्य परिवव्रुस्तवात्मजम्
003a	तं भग्नसक्थं राजेन्द्र कृच्छ्रप्राणमचेतसम्
003c	वमन्तं रुधिरं वक्त्रादपश्यन्वसुधातले
004a	वृतं समन्ताद्बहुभिः श्वापदैर्घोरदर्शनैः
004c	शालावृकगणैश्चैव भक्षयिष्यद्भिरन्तिकात्
005a	निवारयन्तं कृच्छ्रात्ताञ्श्वापदान्सञ्चिखादिषून्
005c	विवेष्टमानं मह्यां च सुभृशं गाढवेदनम्
006a	तं शयानं महात्मानं भूमौ स्वरुधिरोक्षितम्
006c	हतशिष्टास्त्रयो वीराः शोकार्ताः पर्यवारयन्
006e	अश्वत्थामा कृपश्चैव कृतवर्मा च सात्वतः
007a	तैस्त्रिभिः शोणितादिग्धैर्निःश्वसद्भिर्महारथैः
007c	शुशुभे संवृतो राजा वेदी त्रिभिरिवाग्निभिः
008a	ते तं शयानं सम्प्रेक्ष्य राजानमतथोचितम्
008c	अविषह्येन दुःखेन ततस्ते रुरुदुस्त्रयः
009a	ततस्ते रुधिरं हस्तैर्मुखान्निर्मृज्य तस्य ह
009c	रणे राज्ञः शयानस्य कृपणं पर्यदेवयन्
010	कृप उवाच
010a	न दैवस्यातिभारोऽस्ति यदयं रुधिरोक्षितः
010c	एकादशचमूभर्ता शेते दुर्योधनो हतः
011a	पश्य चामीकराभस्य चामीकरविभूषिताम्
011c	गदां गदाप्रियस्येमां समीपे पतितां भुवि
012a	इयमेनं गदा शूरं न जहाति रणे रणे
012c	स्वर्गायापि व्रजन्तं हि न जहाति यशस्विनम्
013a	पश्येमां सह वीरेण जाम्बूनदविभूषिताम्
013c	शयानां शयने धर्मे भार्यां प्रीतिमतीमिव
014a	यो वै मूर्धावसिक्तानामग्रे यातः परन्तपः
014c	स हतो ग्रसते पांसून्पश्य कालस्य पर्ययम्
015a	येनाजौ निहता भूमावशेरत पुरा द्विषः
015c	स भूमौ निहतः शेते कुरुराजः परैरयम्
016a	भयान्नमन्ति राजानो यस्य स्म शतसङ्घशः
016c	स वीरशयने शेते क्रव्याद्भिः परिवारितः
017a	उपासत नृपाः पूर्वमर्थहेतोर्यमीश्वरम्
017c	धिक्सद्यो निहतः शेते पश्य कालस्य पर्ययम्
018	सञ्जय उवाच
018a	तं शयानं नृपश्रेष्ठं ततो भरतसत्तम
018c	अश्वत्थामा समालोक्य करुणं पर्यदेवयत्
019a	आहुस्त्वां राजशार्दूल मुख्यं सर्वधनुष्मताम्
019c	धनाध्यक्षोपमं युद्धे शिष्यं सङ्कर्षणस्य ह
020a	कथं विवरमद्राक्षीद्भीमसेनस्तवानघ
020c	बलिनः कृतिनो नित्यं स च पापात्मवान्नृप
021a	कालो नूनं महाराज लोकेऽस्मिन्बलवत्तरः
021c	पश्यामो निहतं त्वां चेद्भीमसेनेन संयुगे
022a	कथं त्वां सर्वधर्मज्ञं क्षुद्रः पापो वृकोदरः
022c	निकृत्या हतवान्मन्दो नूनं कालो दुरत्ययः
023a	धर्मयुद्धे ह्यधर्मेण समाहूयौजसा मृधे
023c	गदया भीमसेनेन निर्भिन्ने सक्थिनी तव
024a	अधर्मेण हतस्याजौ मृद्यमानं पदा शिरः
024c	यदुपेक्षितवान्क्षुद्रो धिक्तमस्तु युधिष्ठिरम्
025a	युद्धेष्वपवदिष्यन्ति योधा नूनं वृकोदरम्
025c	यावत्स्थास्यन्ति भूतानि निकृत्या ह्यसि पातितः
026a	ननु रामोऽब्रवीद्राजंस्त्वां सदा यदुनन्दनः
026c	दुर्योधनसमो नास्ति गदया इति वीर्यवान्
027a	श्लाघते त्वां हि वार्ष्णेयो राजन्संसत्सु भारत
027c	सुशिष्यो मम कौरव्यो गदायुद्ध इति प्रभो
028a	यां गतिं क्षत्रियस्याहुः प्रशस्तां परमर्षयः
028c	हतस्याभिमुखस्याजौ प्राप्तस्त्वमसि तां गतिम्
029a	दुर्योधन न शोचामि त्वामहं पुरुषर्षभ
029c	हतपुत्रां तु शोचामि गान्धारीं पितरं च ते
029e	भिक्षुकौ विचरिष्येते शोचन्तौ पृथिवीमिमाम्
030a	धिगस्तु कृष्णं वार्ष्णेयमर्जुनं चापि दुर्मतिम्
030c	धर्मज्ञमानिनौ यौ त्वां वध्यमानमुपेक्षताम्
031a	पाण्डवाश्चापि ते सर्वे किं वक्ष्यन्ति नराधिपान्
031c	कथं दुर्योधनोऽस्माभिर्हत इत्यनपत्रपाः
032a	धन्यस्त्वमसि गान्धारे यस्त्वमायोधने हतः
032c	प्रयातोऽभिमुखः शत्रून्धर्मेण पुरुषर्षभ
033a	हतपुत्रा हि गान्धारी निहतज्ञातिबान्धवा
033c	प्रज्ञाचक्षुश्च दुर्धर्षः कां गतिं प्रतिपत्स्यते
034a	धिगस्तु कृतवर्माणं मां कृपं च महारथम्
034c	ये वयं न गताः स्वर्गं त्वां पुरस्कृत्य पार्थिवम्
035a	दातारं सर्वकामानां रक्षितारं प्रजाहितम्
035c	यद्वयं नानुगच्छामस्त्वां धिगस्मान्नराधमान्
036a	कृपस्य तव वीर्येण मम चैव पितुश्च मे
036c	सभृत्यानां नरव्याघ्र रत्नवन्ति गृहाणि च
037a	भवत्प्रसादादस्माभिः समित्रैः सहबान्धवैः
037c	अवाप्ताः क्रतवो मुख्या बहवो भूरिदक्षिणाः
038a	कुतश्चापीदृशं सार्थमुपलप्स्यामहे वयम्
038c	यादृशेन पुरस्कृत्य त्वं गतः सर्वपार्थिवान्
039a	वयमेव त्रयो राजन्गच्छन्तं परमां गतिम्
039c	यद्वै त्वां नानुगच्छामस्तेन तप्स्यामहे वयम्
040a	त्वत्स्वर्गहीना हीनार्थाः स्मरन्तः सुकृतस्य ते
040c	किं नाम तद्भवेत्कर्म येन त्वानुव्रजेम वै
041a	दुःखं नूनं कुरुश्रेष्ठ चरिष्यामो महीमिमाम्
041c	हीनानां नस्त्वया राजन्कुतः शान्तिः कुतः सुखम्
042a	गत्वैतांस्तु महाराज समेत्य त्वं महारथान्
042c	यथाश्रेष्ठं यथाज्येष्ठं पूजयेर्वचनान्मम
043a	आचार्यं पूजयित्वा च केतुं सर्वधनुष्मताम्
043c	हतं मयाद्य शंसेथा धृष्टद्युम्नं नराधिप
044a	परिष्वजेथा राजानं बाह्लिकं सुमहारथम्
044c	सैन्धवं सोमदत्तं च भूरिश्रवसमेव च
045a	तथा पूर्वगतानन्यान्स्वर्गं पार्थिवसत्तमान्
045c	अस्मद्वाक्यात्परिष्वज्य पृच्छेथास्त्वमनामयम्
046a	इत्येवमुक्त्वा राजानं भग्नसक्थमचेतसम्
046c	अश्वत्थामा समुद्वीक्ष्य पुनर्वचनमब्रवीत्
047a	दुर्योधन जीवसि चेद्वाचं श्रोत्रसुखां शृणु
047c	सप्त पाण्डवतः शेषा धार्तराष्ट्रास्त्रयो वयम्
048a	ते चैव भ्रातरः पञ्च वासुदेवोऽथ सात्यकिः
048c	अहं च कृतवर्मा च कृपः शारद्वतस्तथा
049a	द्रौपदेया हताः सर्वे धृष्टद्युम्नस्य चात्मजाः
049c	पाञ्चाला निहताः सर्वे मत्स्यशेषं च भारत
050a	कृते प्रतिकृतं पश्य हतपुत्रा हि पाण्डवाः
050c	सौप्तिके शिबिरं तेषां हतं सनरवाहनम्
051a	मया च पापकर्मासौ धृष्टद्युम्नो महीपते
051c	प्रविश्य शिबिरं रात्रौ पशुमारेण मारितः
052a	दुर्योधनस्तु तां वाचं निशम्य मनसः प्रियाम्
052c	प्रतिलभ्य पुनश्चेत इदं वचनमब्रवीत्
053a	न मेऽकरोत्तद्गाङ्गेयो न कर्णो न च ते पिता
053c	यत्त्वया कृपभोजाभ्यां सहितेनाद्य मे कृतम्
054a	स चेत्सेनापतिः क्षुद्रो हतः सार्धं शिखण्डिना
054c	तेन मन्ये मघवता सममात्मानमद्य वै
055a	स्वस्ति प्राप्नुत भद्रं वः स्वर्गे नः सङ्गमः पुनः
055c	इत्येवमुक्त्वा तूष्णीं स कुरुराजो महामनाः
055e	प्राणानुदसृजद्वीरः सुहृदां शोकमादधत्
056a	तथेति ते परिष्वक्ताः परिष्वज्य च तं नृपम्
056c	पुनः पुनः प्रेक्षमाणाः स्वकानारुरुहू रथान्
057a	इत्येवं तव पुत्रस्य निशम्य करुणां गिरम्
057c	प्रत्यूषकाले शोकार्तः प्राधावं नगरं प्रति
058a	तव पुत्रे गते स्वर्गं शोकार्तस्य ममानघ
058c	ऋषिदत्तं प्रनष्टं तद्दिव्यदर्शित्वमद्य वै
059	वैशम्पायन उवाच
059a	इति श्रुत्वा स नृपतिः पुत्रज्ञातिवधं तदा
059c	निःश्वस्य दीर्घमुष्णं च ततश्चिन्तापरोऽभवत्
