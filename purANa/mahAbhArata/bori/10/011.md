001	वैशम्पायन उवाच
001a	स दृष्ट्वा निहतान्सङ्ख्ये पुत्रान्भ्रातॄन्सखींस्तथा
001c	महादुःखपरीतात्मा बभूव जनमेजय
002a	ततस्तस्य महाञ्शोकः प्रादुरासीन्महात्मनः
002c	स्मरतः पुत्रपौत्राणां भ्रातॄणां स्वजनस्य ह
003a	तमश्रुपरिपूर्णाक्षं वेपमानमचेतसम्
003c	सुहृदो भृशसंविग्नाः सान्त्वयां चक्रिरे तदा
004a	ततस्तस्मिन्क्षणे काल्ये रथेनादित्यवर्चसा
004c	नकुलः कृष्णया सार्धमुपायात्परमार्तया
005a	उपप्लव्यगता सा तु श्रुत्वा सुमहदप्रियम्
005c	तदा विनाशं पुत्राणां सर्वेषां व्यथिताभवत्
006a	कम्पमानेव कदली वातेनाभिसमीरिता
006c	कृष्णा राजानमासाद्य शोकार्ता न्यपतद्भुवि
007a	बभूव वदनं तस्याः सहसा शोककर्शितम्
007c	फुल्लपद्मपलाशाक्ष्यास्तमोध्वस्त इवांशुमान्
008a	ततस्तां पतितां दृष्ट्वा संरम्भी सत्यविक्रमः
008c	बाहुभ्यां परिजग्राह समुपेत्य वृकोदरः
009a	सा समाश्वासिता तेन भीमसेनेन भामिनी
009c	रुदती पाण्डवं कृष्णा सहभ्रातरमब्रवीत्
010a	दिष्ट्या राजंस्त्वमद्येमामखिलां भोक्ष्यसे महीम्
010c	आत्मजान्क्षत्रधर्मेण सम्प्रदाय यमाय वै
011a	दिष्ट्या त्वं पार्थ कुशली मत्तमातङ्गगामिनम्
011c	अवाप्य पृथिवीं कृत्स्नां सौभद्रं न स्मरिष्यसि
012a	आत्मजांस्तेन धर्मेण श्रुत्वा शूरान्निपातितान्
012c	उपप्लव्ये मया सार्धं दिष्ट्या त्वं न स्मरिष्यसि
013a	प्रसुप्तानां वधं श्रुत्वा द्रौणिना पापकर्मणा
013c	शोकस्तपति मां पार्थ हुताशन इवाशयम्
014a	तस्य पापकृतो द्रौणेर्न चेदद्य त्वया मृधे
014c	ह्रियते सानुबन्धस्य युधि विक्रम्य जीवितम्
015a	इहैव प्रायमासिष्ये तन्निबोधत पाण्डवाः
015c	न चेत्फलमवाप्नोति द्रौणिः पापस्य कर्मणः
016a	एवमुक्त्वा ततः कृष्णा पाण्डवं प्रत्युपाविशत्
016c	युधिष्ठिरं याज्ञसेनी धर्मराजं यशस्विनी
017a	दृष्ट्वोपविष्टां राजर्षिः पाण्डवो महिषीं प्रियाम्
017c	प्रत्युवाच स धर्मात्मा द्रौपदीं चारुदर्शनाम्
018a	धर्म्यं धर्मेण धर्मज्ञे प्राप्तास्ते निधनं शुभे
018c	पुत्रास्ते भ्रातरश्चैव तान्न शोचितुमर्हसि
019a	द्रोणपुत्रः स कल्याणि वनं दूरमितो गतः
019c	तस्य त्वं पातनं सङ्ख्ये कथं ज्ञास्यसि शोभने
020	द्रौपद्युवाच
020a	द्रोणपुत्रस्य सहजो मणिः शिरसि मे श्रुतः
020c	निहत्य सङ्ख्ये तं पापं पश्येयं मणिमाहृतम्
020e	राजञ्शिरसि तं कृत्वा जीवेयमिति मे मतिः
021	वैशम्पायन उवाच
021a	इत्युक्त्वा पाण्डवं कृष्णा राजानं चारुदर्शना
021c	भीमसेनमथाभ्येत्य कुपिता वाक्यमब्रवीत्
022a	त्रातुमर्हसि मां भीम क्षत्रधर्ममनुस्मरन्
022c	जहि तं पापकर्माणं शम्बरं मघवानिव
022e	न हि ते विक्रमे तुल्यः पुमानस्तीह कश्चन
023a	श्रुतं तत्सर्वलोकेषु परमव्यसने यथा
023c	द्वीपोऽभूस्त्वं हि पार्थानां नगरे वारणावते
023e	हिडिम्बदर्शने चैव तथा त्वमभवो गतिः
024a	तथा विराटनगरे कीचकेन भृशार्दिताम्
024c	मामप्युद्धृतवान्कृच्छ्रात्पौलोमीं मघवानिव
025a	यथैतान्यकृथाः पार्थ महाकर्माणि वै पुरा
025c	तथा द्रौणिममित्रघ्न विनिहत्य सुखी भव
026a	तस्या बहुविधं दुःखान्निशम्य परिदेवितम्
026c	नामर्षयत कौन्तेयो भीमसेनो महाबलः
027a	स काञ्चनविचित्राङ्गमारुरोह महारथम्
027c	आदाय रुचिरं चित्रं समार्गणगुणं धनुः
028a	नकुलं सारथिं कृत्वा द्रोणपुत्रवधे वृतः
028c	विस्फार्य सशरं चापं तूर्णमश्वानचोदयत्
029a	ते हयाः पुरुषव्याघ्र चोदिता वातरंहसः
029c	वेगेन त्वरिता जग्मुर्हरयः शीघ्रगामिनः
030a	शिबिरात्स्वाद्गृहीत्वा स रथस्य पदमच्युतः
030c	द्रोणपुत्ररथस्याशु ययौ मार्गेण वीर्यवान्
