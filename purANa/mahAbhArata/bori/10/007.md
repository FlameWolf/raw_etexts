001	सञ्जय उवाच
001a	स एवं चिन्तयित्वा तु द्रोणपुत्रो विशां पते
001c	अवतीर्य रथोपस्थाद्दध्यौ सम्प्रयतः स्थितः
002	द्रौणिरुवाच
002a	उग्रं स्थाणुं शिवं रुद्रं शर्वमीशानमीश्वरम्
002c	गिरिशं वरदं देवं भवं भावनमव्ययम्
003a	शितिकण्ठमजं शक्रं क्रथं क्रतुहरं हरम्
003c	विश्वरूपं विरूपाक्षं बहुरूपमुमापतिम्
004a	श्मशानवासिनं दृप्तं महागणपतिं प्रभुम्
004c	खट्वाङ्गधारिणं मुण्डं जटिलं ब्रह्मचारिणम्
005a	मनसाप्यसुचिन्त्येन दुष्करेणाल्पचेतसा
005c	सोऽहमात्मोपहारेण यक्ष्ये त्रिपुरघातिनम्
006a	स्तुतं स्तुत्यं स्तूयमानममोघं चर्मवाससम्
006c	विलोहितं नीलकण्ठमपृक्तं दुर्निवारणम्
007a	शुक्रं विश्वसृजं ब्रह्म ब्रह्मचारिणमेव च
007c	व्रतवन्तं तपोनित्यमनन्तं तपतां गतिम्
008a	बहुरूपं गणाध्यक्षं त्र्यक्षं पारिषदप्रियम्
008c	गणाध्यक्षेक्षितमुखं गौरीहृदयवल्लभम्
009a	कुमारपितरं पिङ्गं गोवृषोत्तमवाहनम्
009c	तनुवाससमत्युग्रमुमाभूषणतत्परम्
010a	परं परेभ्यः परमं परं यस्मान्न विद्यते
010c	इष्वस्त्रोत्तमभर्तारं दिगन्तं चैव दक्षिणम्
011a	हिरण्यकवचं देवं चन्द्रमौलिविभूषितम्
011c	प्रपद्ये शरणं देवं परमेण समाधिना
012a	इमां चाप्यापदं घोरां तराम्यद्य सुदुस्तराम्
012c	सर्वभूतोपहारेण यक्ष्येऽहं शुचिना शुचिम्
013a	इति तस्य व्यवसितं ज्ञात्वा त्यागात्मकं मनः
015a	दीप्तास्यनयनाश्चात्र नैकपादशिरोभुजाः
015c	द्विपशैलप्रतीकाशाः प्रादुरासन्महाननाः
016a	श्ववराहोष्ट्ररूपाश्च हयगोमायुगोमुखाः
016c	ऋक्षमार्जारवदना व्याघ्रद्वीपिमुखास्तथा
017a	काकवक्त्राः प्लवमुखाः शुकवक्त्रास्तथैव च
017c	महाजगरवक्त्राश्च हंसवक्त्राः सितप्रभाः
018a	दार्वाघाटमुखाश्चैव चाषवक्त्राश्च भारत
018c	कूर्मनक्रमुखाश्चैव शिशुमारमुखास्तथा
019a	महामकरवक्त्राश्च तिमिवक्त्रास्तथैव च
019c	हरिवक्त्राः क्रौञ्चमुखाः कपोतेभमुखास्तथा
020a	पारावतमुखाश्चैव मद्गुवक्त्रास्तथैव च
020c	पाणिकर्णाः सहस्राक्षास्तथैव च शतोदराः
021a	निर्मांसाः कोकवक्त्राश्च श्येनवक्त्राश्च भारत
021c	तथैवाशिरसो राजन्नृक्षवक्त्राश्च भीषणाः
022a	प्रदीप्तनेत्रजिह्वाश्च ज्वालावक्त्रास्तथैव च
022c	मेषवक्त्रास्तथैवान्ये तथा छागमुखा नृप
023a	शङ्खाभाः शङ्खवक्त्राश्च शङ्खकर्णास्तथैव च
023c	शङ्खमालापरिकराः शङ्खध्वनिसमस्वनाः
024a	जटाधराः पञ्चशिखास्तथा मुण्डाः कृशोदराः
024c	चतुर्दंष्ट्राश्चतुर्जिह्वाः शङ्कुकर्णाः किरीटिनः
025a	मौलीधराश्च राजेन्द्र तथाकुञ्चितमूर्धजाः
025c	उष्णीषिणो मुकुटिनश्चारुवक्त्राः स्वलङ्कृताः
026a	पद्मोत्पलापीडधरास्तथा कुमुदधारिणः
026c	माहात्म्येन च संयुक्ताः शतशोऽथ सहस्रशः
027a	शतघ्नीचक्रहस्ताश्च तथा मुसलपाणयः
027c	भुशुण्डीपाशहस्ताश्च गदाहस्ताश्च भारत
028a	पृष्ठेषु बद्धेषुधयश्चित्रबाणा रणोत्कटाः
028c	सध्वजाः सपताकाश्च सघण्टाः सपरश्वधाः
029a	महापाशोद्यतकरास्तथा लगुडपाणयः
029c	स्थूणाहस्ताः खड्गहस्ताः सर्पोच्छ्रितकिरीटिनः
029e	महासर्पाङ्गदधराश्चित्राभरणधारिणः
030a	रजोध्वस्ताः पङ्कदिग्धाः सर्वे शुक्लाम्बरस्रजः
030c	नीलाङ्गाः कमलाङ्गाश्च मुण्डवक्त्रास्तथैव च
031a	भेरीशङ्खमृदङ्गांस्ते झर्झरानकगोमुखान्
031c	अवादयन्पारिषदाः प्रहृष्टाः कनकप्रभाः
032a	गायमानास्तथैवान्ये नृत्यमानास्तथापरे
032c	लङ्घयन्तः प्लवन्तश्च वल्गन्तश्च महाबलाः
033a	धावन्तो जवनाश्चण्डाः पवनोद्धूतमूर्धजाः
033c	मत्ता इव महानागा विनदन्तो मुहुर्मुहुः
034a	सुभीमा घोररूपाश्च शूलपट्टिशपाणयः
034c	नानाविरागवसनाश्चित्रमाल्यानुलेपनाः
035a	रत्नचित्राङ्गदधराः समुद्यतकरास्तथा
035c	हन्तारो द्विषतां शूराः प्रसह्यासह्यविक्रमाः
036a	पातारोऽसृग्वसाद्यानां मांसान्त्रकृतभोजनाः
036c	चूडालाः कर्णिकालाश्च प्रकृशाः पिठरोदराः
037a	अतिह्रस्वातिदीर्घाश्च प्रबलाश्चातिभैरवाः
037c	विकटाः काललम्बोष्ठा बृहच्छेफास्थिपिण्डिकाः
038a	महार्हनानामुकुटा मुण्डाश्च जटिलाः परे
038c	सार्केन्दुग्रहनक्षत्रां द्यां कुर्युर्ये महीतले
039a	उत्सहेरंश्च ये हन्तुं भूतग्रामं चतुर्विधम्
039c	ये च वीतभया नित्यं हरस्य भ्रुकुटीभटाः
040a	कामकारकराः सिद्धास्त्रैलोक्यस्येश्वरेश्वराः
040c	नित्यानन्दप्रमुदिता वागीशा वीतमत्सराः
041a	प्राप्याष्टगुणमैश्वर्यं ये न यान्ति च विस्मयम्
041c	येषां विस्मयते नित्यं भगवान्कर्मभिर्हरः
042a	मनोवाक्कर्मभिर्भक्तैर्नित्यमाराधितश्च यैः
042c	मनोवाक्कर्मभिर्भक्तान्पाति पुत्रानिवौरसान्
043a	पिबन्तोऽसृग्वसास्त्वन्ये क्रुद्धा ब्रह्मद्विषां सदा
043c	चतुर्विंशात्मकं सोमं ये पिबन्ति च नित्यदा
044a	श्रुतेन ब्रह्मचर्येण तपसा च दमेन च
044c	ये समाराध्य शूलाङ्कं भवसायुज्यमागताः
045a	यैरात्मभूतैर्भगवान्पार्वत्या च महेश्वरः
045c	सह भूतगणान्भुङ्क्ते भूतभव्यभवत्प्रभुः
046a	नानाविचित्रहसितक्ष्वेडितोत्क्रुष्टगर्जितैः
046c	सन्नादयन्तस्ते विश्वमश्वत्थामानमभ्ययुः
047a	संस्तुवन्तो महादेवं भाः कुर्वाणाः सुवर्चसः
047c	विवर्धयिषवो द्रौणेर्महिमानं महात्मनः
048a	जिज्ञासमानास्तत्तेजः सौप्तिकं च दिदृक्षवः
048c	भीमोग्रपरिघालातशूलपट्टिशपाणयः
048e	घोररूपाः समाजग्मुर्भूतसङ्घाः समन्ततः
049a	जनयेयुर्भयं ये स्म त्रैलोक्यस्यापि दर्शनात्
049c	तान्प्रेक्षमाणोऽपि व्यथां न चकार महाबलः
050a	अथ द्रौणिर्धनुष्पाणिर्बद्धगोधाङ्गुलित्रवान्
050c	स्वयमेवात्मनात्मानमुपहारमुपाहरत्
051a	धनूंषि समिधस्तत्र पवित्राणि शिताः शराः
051c	हविरात्मवतश्चात्मा तस्मिन्भारत कर्मणि
052a	ततः सौम्येन मन्त्रेण द्रोणपुत्रः प्रतापवान्
052c	उपहारं महामन्युरथात्मानमुपाहरत्
053a	तं रुद्रं रौद्रकर्माणं रौद्रैः कर्मभिरच्युतम्
053c	अभिष्टुत्य महात्मानमित्युवाच कृताञ्जलिः
054a	इममात्मानमद्याहं जातमाङ्गिरसे कुले
054c	अग्नौ जुहोमि भगवन्प्रतिगृह्णीष्व मां बलिम्
055a	भवद्भक्त्या महादेव परमेण समाधिना
055c	अस्यामापदि विश्वात्मन्नुपाकुर्मि तवाग्रतः
056a	त्वयि सर्वाणि भूतानि सर्वभूतेषु चासि वै
056c	गुणानां हि प्रधानानामेकत्वं त्वयि तिष्ठति
057a	सर्वभूताशय विभो हविर्भूतमुपस्थितम्
057c	प्रतिगृहाण मां देव यद्यशक्याः परे मया
058a	इत्युक्त्वा द्रौणिरास्थाय तां वेदीं दीप्तपावकाम्
058c	सन्त्यक्तात्मा समारुह्य कृष्णवर्त्मन्युपाविशत्
059a	तमूर्ध्वबाहुं निश्चेष्टं दृष्ट्वा हविरुपस्थितम्
059c	अब्रवीद्भगवान्साक्षान्महादेवो हसन्निव
060a	सत्यशौचार्जवत्यागैस्तपसा नियमेन च
060c	क्षान्त्या भक्त्या च धृत्या च बुद्ध्या च वचसा तथा
061a	यथावदहमाराद्धः कृष्णेनाक्लिष्टकर्मणा
061c	तस्मादिष्टतमः कृष्णादन्यो मम न विद्यते
062a	कुर्वता तस्य सम्मानं त्वां च जिज्ञासता मया
062c	पाञ्चालाः सहसा गुप्ता मायाश्च बहुशः कृताः
063a	कृतस्तस्यैष सम्मानः पाञ्चालान्रक्षता मया
063c	अभिभूतास्तु कालेन नैषामद्यास्ति जीवितम्
064a	एवमुक्त्वा महेष्वासं भगवानात्मनस्तनुम्
064c	आविवेश ददौ चास्मै विमलं खड्गमुत्तमम्
065a	अथाविष्टो भगवता भूयो जज्वाल तेजसा
065c	वर्ष्मवांश्चाभवद्युद्धे देवसृष्टेन तेजसा
066a	तमदृश्यानि भूतानि रक्षांसि च समाद्रवन्
066c	अभितः शत्रुशिबिरं यान्तं साक्षादिवेश्वरम्
