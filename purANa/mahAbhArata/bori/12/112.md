BR-12-01-112-001  युधिष्ठिर उवाच
BR-12-01-112-001a असौम्याः सौम्यरूपेण सौम्याश्चासौम्यदर्शिनः
BR-12-01-112-001c ईदृशान्पुरुषांस्तात कथं विद्यामहे वयम्
BR-12-01-112-002  भीष्म उवाच
BR-12-01-112-002a अत्राप्युदाहरन्तीममितिहासं पुरातनम्
BR-12-01-112-002c व्याघ्रगोमायुसंवादं तं निबोध युधिष्ठिर
BR-12-01-112-003a पुरिकायां पुरि पुरा श्रीमत्यां पौरिको नृपः
BR-12-01-112-003c परहिंसारुचिः क्रूरो बभूव पुरुषाधमः
BR-12-01-112-004a स त्वायुषि परिक्षीणे जगामानीप्सितां गतिम्
BR-12-01-112-004c गोमायुत्वं च सम्प्राप्तो दूषितः पूर्वकर्मणा
BR-12-01-112-005a संस्मृत्य पूर्वजातिं स निर्वेदं परमं गतः
BR-12-01-112-005c न भक्षयति मांसानि परैरुपहृतान्यपि
BR-12-01-112-006a अहिंस्रः सर्वभूतेषु सत्यवाक्सुदृढव्रतः
BR-12-01-112-006c चकार च यथाकाममाहारं पतितैः फलैः
BR-12-01-112-007a श्मशाने तस्य चावासो गोमायोः सम्मतोऽभवत्
BR-12-01-112-007c जन्मभूम्यनुरोधाच्च नान्यद्वासमरोचयत्
BR-12-01-112-008a तस्य शौचममृष्यन्तः सर्वे ते सहजातयः
BR-12-01-112-008c चालयन्ति स्म तां बुद्धिं वचनैः प्रश्रयोत्तरैः
BR-12-01-112-009a वसन्पितृवने रौद्रे शौचं लप्सितुमिच्छसि
BR-12-01-112-009c इयं विप्रतिपत्तिस्ते यदा त्वं पिशिताशनः
BR-12-01-112-010a तत्समो वा भवास्माभिर्भक्ष्यान्दास्यामहे वयम्
BR-12-01-112-010c भुङ्क्ष्व शौचं परित्यज्य यद्धि भुक्तं तदस्ति ते
BR-12-01-112-011a इति तेषां वचः श्रुत्वा प्रत्युवाच समाहितः
BR-12-01-112-011c मधुरैः प्रश्रितैर्वाक्यैर्हेतुमद्भिरनिष्ठुरैः
BR-12-01-112-012a अप्रमाणं प्रसूतिर्मे शीलतः क्रियते कुलम्
BR-12-01-112-012c प्रार्थयिष्ये तु तत्कर्म येन विस्तीर्यते यशः
BR-12-01-112-013a श्मशाने यदि वासो मे समाधिर्मे निशाम्यताम्
BR-12-01-112-013c आत्मा फलति कर्माणि नाश्रमो धर्मलक्षणम्
BR-12-01-112-014a आश्रमे यो द्विजं हन्याद्गां वा दद्यादनाश्रमे
BR-12-01-112-014c किं नु तत्पातकं न स्यात्तद्वा दत्तं वृथा भवेत्
BR-12-01-112-015a भवन्तः सर्वलोभेन केवलं भक्षणे रताः
BR-12-01-112-015c अनुबन्धे तु ये दोषास्तान्न पश्यन्ति मोहिताः
BR-12-01-112-016a अप्रत्ययकृतां गर्ह्यामर्थापनयदूषिताम्
BR-12-01-112-016c इह चामुत्र चानिष्टां तस्माद्वृत्तिं न रोचये
BR-12-01-112-017a तं शुचिं पण्डितं मत्वा शार्दूलः ख्यातविक्रमः
BR-12-01-112-017c कृत्वात्मसदृशां पूजां साचिव्येऽवर्धयत्स्वयम्
BR-12-01-112-018a सौम्य विज्ञातरूपस्त्वं गच्छ यात्रां मया सह
BR-12-01-112-018c व्रियन्तामीप्सिता भोगाः परिहार्याश्च पुष्कलाः
BR-12-01-112-019a तीक्ष्णा वयमिति ख्याता भवतो ज्ञापयामहे
BR-12-01-112-019c मृदुपूर्वं घातिनस्ते श्रेयश्चाधिगमिष्यति
BR-12-01-112-020a अथ सम्पूज्य तद्वाक्यं मृगेन्द्रस्य महात्मनः
BR-12-01-112-020c गोमायुः प्रश्रितं वाक्यं बभाषे किञ्चिदानतः
BR-12-01-112-021a सदृशं मृगराजैतत्तव वाक्यं मदन्तरे
BR-12-01-112-021c यत्सहायान्मृगयसे धर्मार्थकुशलाञ्शुचीन्
BR-12-01-112-022a न शक्यमनमात्येन महत्त्वमनुशासितुम्
BR-12-01-112-022c दुष्टामात्येन वा वीर शरीरपरिपन्थिना
BR-12-01-112-023a सहायाननुरक्तांस्तु यतेतानुपसंहितान्
BR-12-01-112-023c परस्परमसङ्घुष्टान्विजिगीषूनलोलुपान्
BR-12-01-112-024a तानतीतोपधान्प्राज्ञान्हिते युक्तान्मनस्विनः
BR-12-01-112-024c पूजयेथा महाभागान्यथाचार्यान्यथा पितॄन्
BR-12-01-112-025a न त्वेवं मम संतोषाद्रोचतेऽन्यन्मृगाधिप
BR-12-01-112-025c न कामये सुखान्भोगानैश्वर्यं वा त्वदाश्रयम्
BR-12-01-112-026a न योक्ष्यति हि मे शीलं तव भृत्यैः पुरातनैः
BR-12-01-112-026c ते त्वां विभेदयिष्यन्ति दुःखशीला मदन्तरे
BR-12-01-112-027a संश्रयः श्लाघनीयस्त्वमन्येषामपि भास्वताम्
BR-12-01-112-027c कृतात्मा सुमहाभागः पापकेष्वप्यदारुणः
BR-12-01-112-028a दीर्घदर्शी महोत्साहः स्थूललक्ष्यो महाबलः
BR-12-01-112-028c कृती चामोघकर्तासि भाव्यैश्च समलङ्कृतः
BR-12-01-112-029a किं तु स्वेनास्मि संतुष्टो दुःखा वृत्तिरनुष्ठिता
BR-12-01-112-029c सेवायाश्चापि नाभिज्ञः स्वच्छन्देन वनेचरः
BR-12-01-112-030a राजोपक्रोशदोषाश्च सर्वे संश्रयवासिनाम्
BR-12-01-112-030c वनचर्या च निःसङ्गा निर्भया निरवग्रहा
BR-12-01-112-031a नृपेणाहूयमानस्य यत्तिष्ठति भयं हृदि
BR-12-01-112-031c न तत्तिष्ठति तुष्टानां वने मूलफलाशिनाम्
BR-12-01-112-032a पानीयं वा निरायासं स्वाद्वन्नं वा भयोत्तरम्
BR-12-01-112-032c विचार्य खलु पश्यामि तत्सुखं यत्र निर्वृतिः
BR-12-01-112-033a अपराधैर्न तावन्तो भृत्याः शिष्टा नराधिपैः
BR-12-01-112-033c उपघातैर्यथा भृत्या दूषिता निधनं गताः
BR-12-01-112-034a यदि त्वेतन्मया कार्यं मृगेन्द्रो यदि मन्यते
BR-12-01-112-034c समयं कृतमिच्छामि वर्तितव्यं यथा मयि
BR-12-01-112-035a मदीया माननीयास्ते श्रोतव्यं च हितं वचः
BR-12-01-112-035c कल्पिता या च ते वृत्तिः सा भवेत्तव सुस्थिरा
BR-12-01-112-036a न मन्त्रयेयमन्यैस्ते सचिवैः सह कर्हिचित्
BR-12-01-112-036c नीतिमन्तः परीप्सन्तो वृथा ब्रूयुः परे मयि
BR-12-01-112-037a एक एकेन सङ्गम्य रहो ब्रूयां हितं तव
BR-12-01-112-037c न च ते ज्ञातिकार्येषु प्रष्टव्योऽहं हिताहिते
BR-12-01-112-038a मया संमन्त्र्य पश्चाच्च न हिंस्याः सचिवास्त्वया
BR-12-01-112-038c मदीयानां च कुपितो मा त्वं दण्डं निपातयेः
BR-12-01-112-039a एवमस्त्विति तेनासौ मृगेन्द्रेणाभिपूजितः
BR-12-01-112-039c प्राप्तवान्मतिसाचिव्यं गोमायुर्व्याघ्रयोनितः
BR-12-01-112-040a तं तथा सत्कृतं दृष्ट्वा युज्यमानं च कर्मणि
BR-12-01-112-040c प्राद्विषन्कृतसङ्घाताः पूर्वभृत्या मुहुर्मुहुः
BR-12-01-112-041a मित्रबुद्ध्या च गोमायुं सान्त्वयित्वा प्रवेश्य च
BR-12-01-112-041c दोषेषु समतां नेतुमैच्छन्नशुभबुद्धयः
BR-12-01-112-042a अन्यथा ह्युचिताः पूर्वं परद्रव्यापहारिणः
BR-12-01-112-042c अशक्ताः किञ्चिदादातुं द्रव्यं गोमायुयन्त्रिताः
BR-12-01-112-043a व्युत्थानं चात्र काङ्क्षद्भिः कथाभिः प्रविलोभ्यते
BR-12-01-112-043c धनेन महता चैव बुद्धिरस्य विलोभ्यते
BR-12-01-112-044a न चापि स महाप्राज्ञस्तस्माद्धैर्याच्चचाल ह
BR-12-01-112-044c अथास्य समयं कृत्वा विनाशाय स्थिताः परे
BR-12-01-112-045a ईप्सितं च मृगेन्द्रस्य मांसं यत्तत्र संस्कृतम्
BR-12-01-112-045c अपनीय स्वयं तद्धि तैर्न्यस्तं तस्य वेश्मनि
BR-12-01-112-046a यदर्थं चाप्यपहृतं येन यच्चैव मन्त्रितम्
BR-12-01-112-046c तस्य तद्विदितं सर्वं कारणार्थं च मर्षितम्
BR-12-01-112-047a समयोऽयं कृतस्तेन साचिव्यमुपगच्छता
BR-12-01-112-047c नोपघातस्त्वया ग्राह्यो राजन्मैत्रीमिहेच्छता
BR-12-01-112-048a भोजने चोपहर्तव्ये तन्मांसं न स्म दृश्यते
BR-12-01-112-048c मृगराजेन चाज्ञप्तं मृग्यतां चोर इत्युत
BR-12-01-112-049a कृतकैश्चापि तन्मांसं मृगेन्द्रायोपवर्णितम्
BR-12-01-112-049c सचिवेनोपनीतं ते विदुषा प्राज्ञमानिना
BR-12-01-112-050a सरोषस्त्वथ शार्दूलः श्रुत्वा गोमायुचापलम्
BR-12-01-112-050c बभूवामर्षितो राजा वधं चास्याभ्यरोचयत्
BR-12-01-112-051a छिद्रं तु तस्य तद्दृष्ट्वा प्रोचुस्ते पूर्वमन्त्रिणः
BR-12-01-112-051c सर्वेषामेव सोऽस्माकं वृत्तिभङ्गेषु वर्तते
BR-12-01-112-052a इदं चास्येदृशं कर्म वाल्लभ्येन तु रक्ष्यते
BR-12-01-112-052c श्रुतश्च स्वामिना पूर्वं यादृशो नैष तादृशः
BR-12-01-112-053a वाङ्मात्रेणैव धर्मिष्ठः स्वभावेन तु दारुणः
BR-12-01-112-053c धर्मच्छद्मा ह्ययं पापो वृथाचारपरिग्रहः
BR-12-01-112-053e कार्यार्थं भोजनार्थेषु व्रतेषु कृतवाञ्श्रमम्
BR-12-01-112-054a मांसापनयनं ज्ञात्वा व्याघ्रस्तेषां तु तद्वचः
BR-12-01-112-054c आज्ञापयामास तदा गोमायुर्वध्यतामिति
BR-12-01-112-055a शार्दूलवचनं श्रुत्वा शार्दूलजननी ततः
BR-12-01-112-055c मृगराजं हितैर्वाक्यैः संबोधयितुमागमत्
BR-12-01-112-056a पुत्र नैतत्त्वया ग्राह्यं कपटारम्भसंवृतम्
BR-12-01-112-056c कर्मसङ्घर्षजैर्दोषैर्दुष्यत्यशुचिभिः शुचिः
BR-12-01-112-057a नोच्छ्रितं सहते कश्चित्प्रक्रिया वैरकारिका
BR-12-01-112-057c शुचेरपि हि युक्तस्य दोष एव निपात्यते
BR-12-01-112-058a लुब्धानां शुचयो द्वेष्याः कातराणां तरस्विनः
BR-12-01-112-058c मूर्खाणां पण्डिता द्वेष्या दरिद्राणां महाधनाः
BR-12-01-112-058e अधार्मिकाणां धर्मिष्ठा विरूपाणां सुरूपकाः
BR-12-01-112-059a बहवः पण्डिता लुब्धाः सर्वे मायोपजीविनः
BR-12-01-112-059c कुर्युर्दोषमदोषस्य बृहस्पतिमतेरपि
BR-12-01-112-060a शून्यात्तच्च गृहान्मांसं यदद्यापहृतं तव
BR-12-01-112-060c नेच्छते दीयमानं च साधु तावद्विमृश्यताम्
BR-12-01-112-061a असत्याः सत्यसङ्काशाः सत्याश्चासत्यदर्शिनः
BR-12-01-112-061c दृश्यन्ते विविधा भावास्तेषु युक्तं परीक्षणम्
BR-12-01-112-062a तलवद्दृश्यते व्योम खद्योतो हव्यवाडिव
BR-12-01-112-062c न चैवास्ति तलं व्योम्नि न खद्योते हुताशनः
BR-12-01-112-063a तस्मात्प्रत्यक्षदृष्टोऽपि युक्तमर्थः परीक्षितुम्
BR-12-01-112-063c परीक्ष्य ज्ञापयन्ह्यर्थान्न पश्चात्परितप्यते
BR-12-01-112-064a न दुष्करमिदं पुत्र यत्प्रभुर्घातयेत्परम्
BR-12-01-112-064c श्लाघनीया च वर्या च लोके प्रभवतां क्षमा
BR-12-01-112-065a स्थापितोऽयं पुत्र त्वया सामन्तेष्वधि विश्रुतः
BR-12-01-112-065c दुःखेनासाद्यते पात्रं धार्यतामेष ते सुहृत्
BR-12-01-112-066a दूषितं परदोषैर्हि गृह्णीते योऽन्यथा शुचिम्
BR-12-01-112-066c स्वयं सन्दूषितामात्यः क्षिप्रमेव विनश्यति
BR-12-01-112-067a तस्मादथारिसङ्घाताद्गोमायोः कश्चिदागतः
BR-12-01-112-067c धर्मात्मा तेन चाख्यातं यथैतत्कपटं कृतम्
BR-12-01-112-068a ततो विज्ञातचारित्रः सत्कृत्य स विमोक्षितः
BR-12-01-112-068c परिष्वक्तश्च सस्नेहं मृगेन्द्रेण पुनः पुनः
BR-12-01-112-069a अनुज्ञाप्य मृगेन्द्रं तु गोमायुर्नीतिशास्त्रवित्
BR-12-01-112-069c तेनामर्षेण सन्तप्तः प्रायमासितुमैच्छत
BR-12-01-112-070a शार्दूलस्तत्र गोमायुं स्नेहात्प्रस्रुतलोचनः
BR-12-01-112-070c अवारयत्स धर्मिष्ठं पूजया प्रतिपूजयन्
BR-12-01-112-071a तं स गोमायुरालोक्य स्नेहादागतसम्भ्रमम्
BR-12-01-112-071c बभाषे प्रणतो वाक्यं बाष्पगद्गदया गिरा
BR-12-01-112-072a पूजितोऽहं त्वया पूर्वं पश्चाच्चैव विमानितः
BR-12-01-112-072c परेषामास्पदं नीतो वस्तुं नार्हाम्यहं त्वयि
BR-12-01-112-073a स्वसंतुष्टाश्च्युताः स्थानान्मानात्प्रत्यवरोपिताः
BR-12-01-112-073c स्वयं चोपहृता भृत्या ये चाप्युपहृताः परैः
BR-12-01-112-074a परिक्षीणाश्च लुब्धाश्च क्रूराः काराभितापिताः
BR-12-01-112-074c हृतस्वा मानिनो ये च त्यक्तोपात्ता महेप्सवः
BR-12-01-112-075a सन्तापिताश्च ये केचिद्व्यसनौघप्रतीक्षिणः
BR-12-01-112-075c अन्तर्हिताः सोपहिताः सर्वे ते परसाधनाः
BR-12-01-112-076a अवमानेन युक्तस्य स्थापितस्य च मे पुनः
BR-12-01-112-076c कथं यास्यसि विश्वासमहमेष्यामि वा पुनः
BR-12-01-112-077a समर्थ इति संगृह्य स्थापयित्वा परीक्ष्य च
BR-12-01-112-077c कृतं च समयं भित्त्वा त्वयाहमवमानितः
BR-12-01-112-078a प्रथमं यः समाख्यातः शीलवानिति संसदि
BR-12-01-112-078c न वाच्यं तस्य वैगुण्यं प्रतिज्ञां परिरक्षता
BR-12-01-112-079a एवं चावमतस्येह विश्वासं किं प्रयास्यसि
BR-12-01-112-079c त्वयि चैव ह्यविश्वासे ममोद्वेगो भविष्यति
BR-12-01-112-080a शङ्कितस्त्वमहं भीतः परे छिद्रानुदर्शिनः
BR-12-01-112-080c अस्निग्धाश्चैव दुस्तोषाः कर्म चैतद्बहुच्छलम्
BR-12-01-112-081a दुःखेन श्लेष्यते भिन्नं श्लिष्टं दुःखेन भिद्यते
BR-12-01-112-081c भिन्नश्लिष्टा तु या प्रीतिर्न सा स्नेहेन वर्तते
BR-12-01-112-082a कश्चिदेव हि भीतस्तु दृश्यते न परात्मनोः
BR-12-01-112-082c कार्यापेक्षा हि वर्तन्ते भावाः स्निग्धास्तु दुर्लभाः
BR-12-01-112-083a सुदुःखं पुरुषज्ञानं चित्तं ह्येषां चलाचलम्
BR-12-01-112-083c समर्थो वाप्यशक्तो वा शतेष्वेकोऽधिगम्यते
BR-12-01-112-084a अकस्मात्प्रक्रिया नॄणामकस्माच्चापकर्षणम्
BR-12-01-112-084c शुभाशुभे महत्त्वं च प्रकर्तुं बुद्धिलाघवात्
BR-12-01-112-085a एवं बहुविधं सान्त्वमुक्त्वा धर्मार्थहेतुमत्
BR-12-01-112-085c प्रसादयित्वा राजानं गोमायुर्वनमभ्यगात्
BR-12-01-112-086a अगृह्यानुनयं तस्य मृगेन्द्रस्य स बुद्धिमान्
BR-12-01-112-086c गोमायुः प्रायमासीनस्त्यक्त्वा देहं दिवं ययौ

