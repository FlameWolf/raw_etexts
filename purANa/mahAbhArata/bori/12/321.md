001  	युधिष्ठिर उवाच
001a	गृहस्थो ब्रह्मचारी वा वानप्रस्थोऽथ भिक्षुकः
001c	य इच्छेत्सिद्धिमास्थातुं देवतां कां यजेत सः
002a	कुतो ह्यस्य ध्रुवः स्वर्गः कुतो निःश्रेयसं परम्
002c	विधिना केन जुहुयाद्दैवं पित्र्यं तथैव च
003a	मुक्तश्च कां गतिं गच्छेन्मोक्षश्चैव किमात्मकः
003c	स्वर्गतश्चैव किं कुर्याद्येन न च्यवते दिवः
004a	देवतानां च को देवः पितॄणां च तथा पिता
004c	तस्मात्परतरं यच्च तन्मे ब्रूहि पितामह
005  	भीष्म उवाच
005a	गूढं मां प्रश्नवित्प्रश्नं पृच्छसे त्वमिहानघ
005c	न ह्येष तर्कया शक्यो वक्तुं वर्षशतैरपि
006a	ऋते देवप्रसादाद्वा राजञ्ज्ञानागमेन वा
006c	गहनं ह्येतदाख्यानं व्याख्यातव्यं तवारिहन्
007a	अत्राप्युदाहरन्तीममितिहासं पुरातनम्
007c	नारदस्य च संवादमृषेर्नारायणस्य च
008a	नारायणो हि विश्वात्मा चतुर्मूर्तिः सनातनः
008c	धर्मात्मजः सम्बभूव पितैवं मेऽभ्यभाषत
009a	कृते युगे महाराज पुरा स्वायंभुवेऽन्तरे
009c	नरो नारायणश्चैव हरिः कृष्णस्तथैव च
010a	तेभ्यो नारायणनरौ तपस्तेपतुरव्ययौ
010c	बदर्याश्रममासाद्य शकटे कनकामये
011a	अष्टचक्रं हि तद्यानं भूतयुक्तं मनोरमम्
011c	तत्राद्यौ लोकनाथौ तौ कृशौ धमनिसन्ततौ
012a	तपसा तेजसा चैव दुर्निरीक्षौ सुरैरपि
012c	यस्य प्रसादं कुर्वाते स देवौ द्रष्टुमर्हति
013a	नूनं तयोरनुमते हृदि हृच्छयचोदितः
013c	महामेरोर्गिरेः शृङ्गात्प्रच्युतो गन्धमादनम्
014a	नारदः सुमहद्भूतं लोकान्सर्वानचीचरत्
014c	तं देशमगमद्राजन्बदर्याश्रममाशुगः
015a	तयोराह्निकवेलायां तस्य कौतूहलं त्वभूत्
015c	इदं तदास्पदं कृत्स्नं यस्मिँल्लोकाः प्रतिष्ठिताः
016a	सदेवासुरगन्धर्वाः सर्षिकिन्नरलेलिहाः
016c	एका मूर्तिरियं पूर्वं जाता भूयश्चतुर्विधा
017a	धर्मस्य कुलसन्तानो महानेभिर्विवर्धितः
017c	अहो ह्यनुगृहीतोऽद्य धर्म एभिः सुरैरिह
017e 	नरनारायणाभ्यां च कृष्णेन हरिणा तथा
018a	तत्र कृष्णो हरिश्चैव कस्मिंश्चित्कारणान्तरे
018c	स्थितौ धर्मोत्तरौ ह्येतौ तथा तपसि धिष्ठितौ
019a	एतौ हि परमं धाम कानयोराह्निकक्रिया
019c	पितरौ सर्वभूतानां दैवतं च यशस्विनौ
019e 	कां देवतां नु यजतः पितॄन्वा कान्महामती
020a	इति सञ्चिन्त्य मनसा भक्त्या नारायणस्य ह
020c	सहसा प्रादुरभवत्समीपे देवयोस्तदा
021a	कृते दैवे च पित्र्ये च ततस्ताभ्यां निरीक्षितः
021c	पूजितश्चैव विधिना यथाप्रोक्तेन शास्त्रतः
022a	तं दृष्ट्वा महदाश्चर्यमपूर्वं विधिविस्तरम्
022c	उपोपविष्टः सुप्रीतो नारदो भगवानृषिः
023a	नारायणं सन्निरीक्ष्य प्रसन्नेनान्तरात्मना
023c	नमस्कृत्वा महादेवमिदं वचनमब्रवीत्
024a	वेदेषु सपुराणेषु साङ्गोपाङ्गेषु गीयसे
024c	त्वमजः शाश्वतो धाता मतोऽमृतमनुत्तमम्
024e 	प्रतिष्ठितं भूतभव्यं त्वयि सर्वमिदं जगत्
025a	चत्वारो ह्याश्रमा देव सर्वे गार्हस्थ्यमूलकाः
025c	यजन्ते त्वामहरहर्नानामूर्तिसमास्थितम्
026a	पिता माता च सर्वस्य जगतः शाश्वतो गुरुः
026c	कं त्वद्य यजसे देवं पितरं कं न विद्महे
027  	श्रीभगवानुवाच
027a	अवाच्यमेतद्वक्तव्यमात्मगुह्यं सनातनम्
027c	तव भक्तिमतो ब्रह्मन्वक्ष्यामि तु यथातथम्
028a	यत्तत्सूक्ष्ममविज्ञेयमव्यक्तमचलं ध्रुवम्
028c	इन्द्रियैरिन्द्रियार्थैश्च सर्वभूतैश्च वर्जितम्
029a	स ह्यन्तरात्मा भूतानां क्षेत्रज्ञश्चेति कथ्यते
029c	त्रिगुणव्यतिरिक्तोऽसौ पुरुषश्चेति कल्पितः
029e 	तस्मादव्यक्तमुत्पन्नं त्रिगुणं द्विजसत्तम
030a	अव्यक्ता व्यक्तभावस्था या सा प्रकृतिरव्यया
030c	तां योनिमावयोर्विद्धि योऽसौ सदसदात्मकः
030e 	आवाभ्यां पूज्यतेऽसौ हि दैवे पित्र्ये च कल्पिते
031a	नास्ति तस्मात्परोऽन्यो हि पिता देवोऽथ वा द्विजः
031c	आत्मा हि नौ स विज्ञेयस्ततस्तं पूजयावहे
032a	तेनैषा प्रथिता ब्रह्मन्मर्यादा लोकभाविनी
032c	दैवं पित्र्यं च कर्तव्यमिति तस्यानुशासनम्
033a	ब्रह्मा स्थाणुर्मनुर्दक्षो भृगुर्धर्मस्तपो दमः
033c	मरीचिरङ्गिरात्रिश्च पुलस्त्यः पुलहः क्रतुः
034a	वसिष्ठः परमेष्ठी च विवस्वान्सोम एव च
034c	कर्दमश्चापि यः प्रोक्तः क्रोधो विक्रीत एव च
035a	एकविंशतिरुत्पन्नास्ते प्रजापतयः स्मृताः
035c	तस्य देवस्य मर्यादां पूजयन्ति सनातनीम्
036a	दैवं पित्र्यं च सततं तस्य विज्ञाय तत्त्वतः
036c	आत्मप्राप्तानि च ततो जानन्ति द्विजसत्तमाः
037a	स्वर्गस्था अपि ये केचित्तं नमस्यन्ति देहिनः
037c	ते तत्प्रसादाद्गच्छन्ति तेनादिष्टफलां गतिम्
038a	ये हीनाः सप्तदशभिर्गुणैः कर्मभिरेव च
038c	कलाः पञ्चदश त्यक्त्वा ते मुक्ता इति निश्चयः
039a	मुक्तानां तु गतिर्ब्रह्मन्क्षेत्रज्ञ इति कल्पितः
039c	स हि सर्वगतश्चैव निर्गुणश्चैव कथ्यते
040a	दृश्यते ज्ञानयोगेन आवां च प्रसृतौ ततः
040c	एवं ज्ञात्वा तमात्मानं पूजयावः सनातनम्
041a	तं वेदाश्चाश्रमाश्चैव नानातनुसमास्थिताः
041c	भक्त्या सम्पूजयन्त्याद्यं गतिं चैषां ददाति सः
042a	ये तु तद्भाविता लोके एकान्तित्वं समास्थिताः
042c	एतदभ्यधिकं तेषां यत्ते तं प्रविशन्त्युत
043a	इति गुह्यसमुद्देशस्तव नारद कीर्तितः
043c	भक्त्या प्रेम्णा च विप्रर्षे अस्मद्भक्त्या च ते श्रुतः

