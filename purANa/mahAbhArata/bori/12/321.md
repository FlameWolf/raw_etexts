BR-12-03-321-001  	युधिष्ठिर उवाच
BR-12-03-321-001a	गृहस्थो ब्रह्मचारी वा वानप्रस्थोऽथ भिक्षुकः
BR-12-03-321-001c	य इच्छेत्सिद्धिमास्थातुं देवतां कां यजेत सः
BR-12-03-321-002a	कुतो ह्यस्य ध्रुवः स्वर्गः कुतो निःश्रेयसं परम्
BR-12-03-321-002c	विधिना केन जुहुयाद्दैवं पित्र्यं तथैव च
BR-12-03-321-003a	मुक्तश्च कां गतिं गच्छेन्मोक्षश्चैव किमात्मकः
BR-12-03-321-003c	स्वर्गतश्चैव किं कुर्याद्येन न च्यवते दिवः
BR-12-03-321-004a	देवतानां च को देवः पितॄणां च तथा पिता
BR-12-03-321-004c	तस्मात्परतरं यच्च तन्मे ब्रूहि पितामह
BR-12-03-321-005  	भीष्म उवाच
BR-12-03-321-005a	गूढं मां प्रश्नवित्प्रश्नं पृच्छसे त्वमिहानघ
BR-12-03-321-005c	न ह्येष तर्कया शक्यो वक्तुं वर्षशतैरपि
BR-12-03-321-006a	ऋते देवप्रसादाद्वा राजञ्ज्ञानागमेन वा
BR-12-03-321-006c	गहनं ह्येतदाख्यानं व्याख्यातव्यं तवारिहन्
BR-12-03-321-007a	अत्राप्युदाहरन्तीममितिहासं पुरातनम्
BR-12-03-321-007c	नारदस्य च संवादमृषेर्नारायणस्य च
BR-12-03-321-008a	नारायणो हि विश्वात्मा चतुर्मूर्तिः सनातनः
BR-12-03-321-008c	धर्मात्मजः सम्बभूव पितैवं मेऽभ्यभाषत
BR-12-03-321-009a	कृते युगे महाराज पुरा स्वायंभुवेऽन्तरे
BR-12-03-321-009c	नरो नारायणश्चैव हरिः कृष्णस्तथैव च
BR-12-03-321-010a	तेभ्यो नारायणनरौ तपस्तेपतुरव्ययौ
BR-12-03-321-010c	बदर्याश्रममासाद्य शकटे कनकामये
BR-12-03-321-011a	अष्टचक्रं हि तद्यानं भूतयुक्तं मनोरमम्
BR-12-03-321-011c	तत्राद्यौ लोकनाथौ तौ कृशौ धमनिसन्ततौ
BR-12-03-321-012a	तपसा तेजसा चैव दुर्निरीक्षौ सुरैरपि
BR-12-03-321-012c	यस्य प्रसादं कुर्वाते स देवौ द्रष्टुमर्हति
BR-12-03-321-013a	नूनं तयोरनुमते हृदि हृच्छयचोदितः
BR-12-03-321-013c	महामेरोर्गिरेः शृङ्गात्प्रच्युतो गन्धमादनम्
BR-12-03-321-014a	नारदः सुमहद्भूतं लोकान्सर्वानचीचरत्
BR-12-03-321-014c	तं देशमगमद्राजन्बदर्याश्रममाशुगः
BR-12-03-321-015a	तयोराह्निकवेलायां तस्य कौतूहलं त्वभूत्
BR-12-03-321-015c	इदं तदास्पदं कृत्स्नं यस्मिँल्लोकाः प्रतिष्ठिताः
BR-12-03-321-016a	सदेवासुरगन्धर्वाः सर्षिकिन्नरलेलिहाः
BR-12-03-321-016c	एका मूर्तिरियं पूर्वं जाता भूयश्चतुर्विधा
BR-12-03-321-017a	धर्मस्य कुलसन्तानो महानेभिर्विवर्धितः
BR-12-03-321-017c	अहो ह्यनुगृहीतोऽद्य धर्म एभिः सुरैरिह
BR-12-03-321-017e 	नरनारायणाभ्यां च कृष्णेन हरिणा तथा
BR-12-03-321-018a	तत्र कृष्णो हरिश्चैव कस्मिंश्चित्कारणान्तरे
BR-12-03-321-018c	स्थितौ धर्मोत्तरौ ह्येतौ तथा तपसि धिष्ठितौ
BR-12-03-321-019a	एतौ हि परमं धाम कानयोराह्निकक्रिया
BR-12-03-321-019c	पितरौ सर्वभूतानां दैवतं च यशस्विनौ
BR-12-03-321-019e 	कां देवतां नु यजतः पितॄन्वा कान्महामती
BR-12-03-321-020a	इति सञ्चिन्त्य मनसा भक्त्या नारायणस्य ह
BR-12-03-321-020c	सहसा प्रादुरभवत्समीपे देवयोस्तदा
BR-12-03-321-021a	कृते दैवे च पित्र्ये च ततस्ताभ्यां निरीक्षितः
BR-12-03-321-021c	पूजितश्चैव विधिना यथाप्रोक्तेन शास्त्रतः
BR-12-03-321-022a	तं दृष्ट्वा महदाश्चर्यमपूर्वं विधिविस्तरम्
BR-12-03-321-022c	उपोपविष्टः सुप्रीतो नारदो भगवानृषिः
BR-12-03-321-023a	नारायणं सन्निरीक्ष्य प्रसन्नेनान्तरात्मना
BR-12-03-321-023c	नमस्कृत्वा महादेवमिदं वचनमब्रवीत्
BR-12-03-321-024a	वेदेषु सपुराणेषु साङ्गोपाङ्गेषु गीयसे
BR-12-03-321-024c	त्वमजः शाश्वतो धाता मतोऽमृतमनुत्तमम्
BR-12-03-321-024e 	प्रतिष्ठितं भूतभव्यं त्वयि सर्वमिदं जगत्
BR-12-03-321-025a	चत्वारो ह्याश्रमा देव सर्वे गार्हस्थ्यमूलकाः
BR-12-03-321-025c	यजन्ते त्वामहरहर्नानामूर्तिसमास्थितम्
BR-12-03-321-026a	पिता माता च सर्वस्य जगतः शाश्वतो गुरुः
BR-12-03-321-026c	कं त्वद्य यजसे देवं पितरं कं न विद्महे
BR-12-03-321-027  	श्रीभगवानुवाच
BR-12-03-321-027a	अवाच्यमेतद्वक्तव्यमात्मगुह्यं सनातनम्
BR-12-03-321-027c	तव भक्तिमतो ब्रह्मन्वक्ष्यामि तु यथातथम्
BR-12-03-321-028a	यत्तत्सूक्ष्ममविज्ञेयमव्यक्तमचलं ध्रुवम्
BR-12-03-321-028c	इन्द्रियैरिन्द्रियार्थैश्च सर्वभूतैश्च वर्जितम्
BR-12-03-321-029a	स ह्यन्तरात्मा भूतानां क्षेत्रज्ञश्चेति कथ्यते
BR-12-03-321-029c	त्रिगुणव्यतिरिक्तोऽसौ पुरुषश्चेति कल्पितः
BR-12-03-321-029e 	तस्मादव्यक्तमुत्पन्नं त्रिगुणं द्विजसत्तम
BR-12-03-321-030a	अव्यक्ता व्यक्तभावस्था या सा प्रकृतिरव्यया
BR-12-03-321-030c	तां योनिमावयोर्विद्धि योऽसौ सदसदात्मकः
BR-12-03-321-030e 	आवाभ्यां पूज्यतेऽसौ हि दैवे पित्र्ये च कल्पिते
BR-12-03-321-031a	नास्ति तस्मात्परोऽन्यो हि पिता देवोऽथ वा द्विजः
BR-12-03-321-031c	आत्मा हि नौ स विज्ञेयस्ततस्तं पूजयावहे
BR-12-03-321-032a	तेनैषा प्रथिता ब्रह्मन्मर्यादा लोकभाविनी
BR-12-03-321-032c	दैवं पित्र्यं च कर्तव्यमिति तस्यानुशासनम्
BR-12-03-321-033a	ब्रह्मा स्थाणुर्मनुर्दक्षो भृगुर्धर्मस्तपो दमः
BR-12-03-321-033c	मरीचिरङ्गिरात्रिश्च पुलस्त्यः पुलहः क्रतुः
BR-12-03-321-034a	वसिष्ठः परमेष्ठी च विवस्वान्सोम एव च
BR-12-03-321-034c	कर्दमश्चापि यः प्रोक्तः क्रोधो विक्रीत एव च
BR-12-03-321-035a	एकविंशतिरुत्पन्नास्ते प्रजापतयः स्मृताः
BR-12-03-321-035c	तस्य देवस्य मर्यादां पूजयन्ति सनातनीम्
BR-12-03-321-036a	दैवं पित्र्यं च सततं तस्य विज्ञाय तत्त्वतः
BR-12-03-321-036c	आत्मप्राप्तानि च ततो जानन्ति द्विजसत्तमाः
BR-12-03-321-037a	स्वर्गस्था अपि ये केचित्तं नमस्यन्ति देहिनः
BR-12-03-321-037c	ते तत्प्रसादाद्गच्छन्ति तेनादिष्टफलां गतिम्
BR-12-03-321-038a	ये हीनाः सप्तदशभिर्गुणैः कर्मभिरेव च
BR-12-03-321-038c	कलाः पञ्चदश त्यक्त्वा ते मुक्ता इति निश्चयः
BR-12-03-321-039a	मुक्तानां तु गतिर्ब्रह्मन्क्षेत्रज्ञ इति कल्पितः
BR-12-03-321-039c	स हि सर्वगतश्चैव निर्गुणश्चैव कथ्यते
BR-12-03-321-040a	दृश्यते ज्ञानयोगेन आवां च प्रसृतौ ततः
BR-12-03-321-040c	एवं ज्ञात्वा तमात्मानं पूजयावः सनातनम्
BR-12-03-321-041a	तं वेदाश्चाश्रमाश्चैव नानातनुसमास्थिताः
BR-12-03-321-041c	भक्त्या सम्पूजयन्त्याद्यं गतिं चैषां ददाति सः
BR-12-03-321-042a	ये तु तद्भाविता लोके एकान्तित्वं समास्थिताः
BR-12-03-321-042c	एतदभ्यधिकं तेषां यत्ते तं प्रविशन्त्युत
BR-12-03-321-043a	इति गुह्यसमुद्देशस्तव नारद कीर्तितः
BR-12-03-321-043c	भक्त्या प्रेम्णा च विप्रर्षे अस्मद्भक्त्या च ते श्रुतः

