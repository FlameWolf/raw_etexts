001  	भीष्म उवाच
001a	पुनरेव तु तं शक्रः प्रहसन्निदमब्रवीत्
001c	निःश्वसन्तं यथा नागं प्रव्याहाराय भारत
002a	यत्तद्यानसहस्रेण ज्ञातिभिः परिवारितः
002c	लोकान्प्रतापयन्सर्वान्यास्यस्मानवितर्कयन्
003a	दृष्ट्वा सुकृपणां चेमामवस्थामात्मनो बले
003c	ज्ञातिमित्रपरित्यक्तः शोचस्याहो न शोचसि
004a	प्रीतिं प्राप्यातुलां पूर्वं लोकांश्चात्मवशे स्थितान्
004c	विनिपातमिमं चाद्य शोचस्याहो न शोचसि
005  	बलिरुवाच
005a	अनित्यमुपलक्ष्येदं कालपर्यायमात्मनः
005c	तस्माच्छक्र न शोचामि सर्वं ह्येवेदमन्तवत्
006a	अन्तवन्त इमे देहा भूतानाममराधिप
006c	तेन शक्र न शोचामि नापराधादिदं मम
007a	जीवितं च शरीरं च प्रेत्य वै सह जायते
007c	उभे सह विवर्धेते उभे सह विनश्यतः
008a	तदीदृशमिदं भावमवशः प्राप्य केवलम्
008c	यद्येवमभिजानामि का व्यथा मे विजानतः
009a	भूतानां निधनं निष्ठा स्रोतसामिव सागरः
009c	नैतत्सम्यग्विजानन्तो नरा मुह्यन्ति वज्रभृत्
010a	ये त्वेवं नाभिजानन्ति रजोमोहपरायणाः
010c	ते कृच्छ्रं प्राप्य सीदन्ति बुद्धिर्येषां प्रणश्यति
011a	बुद्धिलाभे हि पुरुषः सर्वं नुदति किल्बिषम्
011c	विपाप्मा लभते सत्त्वं सत्त्वस्थः सम्प्रसीदति
012a	ततस्तु ये निवर्तन्ते जायन्ते वा पुनः पुनः
012c	कृपणाः परितप्यन्ते तेऽनर्थैः परिचोदिताः
013a	अर्थसिद्धिमनर्थं च जीवितं मरणं तथा
013c	सुखदुःखफलं चैव न द्वेष्मि न च कामये
014a	हतं हन्ति हतो ह्येव यो नरो हन्ति कञ्चन
014c	उभौ तौ न विजानीतो यश्च हन्ति हतश्च यः
015a	हत्वा जित्वा च मघवन्यः कश्चित्पुरुषायते
015c	अकर्ता ह्येव भवति कर्ता त्वेव करोति तत्
016a	को हि लोकस्य कुरुते विनाशप्रभवावुभौ
016c	कृतं हि तत्कृतेनैव कर्ता तस्यापि चापरः
017a	पृथिवी वायुराकाशमापो ज्योतिश्च पञ्चमम्
017c	एतद्योनीनि भूतानि तत्र का परिदेवना
018a	महाविद्योऽल्पविद्यश्च बलवान्दुर्बलश्च यः
018c	दर्शनीयो विरूपश्च सुभगो दुर्भगश्च यः
019a	सर्वं कालः समादत्ते गम्भीरः स्वेन तेजसा
019c	तस्मिन्कालवशं प्राप्ते का व्यथा मे विजानतः
020a	दग्धमेवानुदहति हतमेवानुहन्ति च
020c	नश्यते नष्टमेवाग्रे लब्धव्यं लभते नरः
021a	नास्य द्वीपः कुतः पारं नावारः सम्प्रदृश्यते
021c	नान्तमस्य प्रपश्यामि विधेर्दिव्यस्य चिन्तयन्
022a	यदि मे पश्यतः कालो भूतानि न विनाशयेत्
022c	स्यान्मे हर्षश्च दर्पश्च क्रोधश्चैव शचीपते
023a	तुषभक्षं तु मां ज्ञात्वा प्रविविक्तजने गृहे
023c	बिभ्रतं गार्दभं रूपमादिश्य परिगर्हसे
024a	इच्छन्नहं विकुर्यां हि रूपाणि बहुधात्मनः
024c	विभीषणानि यानीक्ष्य पलायेथास्त्वमेव मे
025a	कालः सर्वं समादत्ते कालः सर्वं प्रयच्छति
025c	कालेन विधृतं सर्वं मा कृथाः शक्र पौरुषम्
026a	पुरा सर्वं प्रव्यथते मयि क्रुद्धे पुरन्दर
026c	अवैमि त्वस्य लोकस्य धर्मं शक्र सनातनम्
027a	त्वमप्येवमपेक्षस्व मात्मना विस्मयं गमः
027c	प्रभवश्च प्रभावश्च नात्मसंस्थः कदाचन
028a	कौमारमेव ते चित्तं तथैवाद्य यथा पुरा
028c	समवेक्षस्व मघवन्बुद्धिं विन्दस्व नैष्ठिकीम्
029a	देवा मनुष्याः पितरो गन्धर्वोरगराक्षसाः
029c	आसन्सर्वे मम वशे तत्सर्वं वेत्थ वासव
030a	नमस्तस्यै दिशेऽप्यस्तु यस्यां वैरोचनो बलिः
030c	इति मामभ्यपद्यन्त बुद्धिमात्सर्यमोहिताः
031a	नाहं तदनुशोचामि नात्मभ्रंशं शचीपते
031c	एवं मे निश्चिता बुद्धिः शास्तुस्तिष्ठाम्यहं वशे
032a	दृश्यते हि कुले जातो दर्शनीयः प्रतापवान्
032c	दुःखं जीवन्सहामात्यो भवितव्यं हि तत्तथा
033a	दौष्कुलेयस्तथा मूढो दुर्जातः शक्र दृश्यते
033c	सुखं जीवन्सहामात्यो भवितव्यं हि तत्तथा
034a	कल्याणी रूपसम्पन्ना दुर्भगा शक्र दृश्यते
034c	अलक्षणा विरूपा च सुभगा शक्र दृश्यते
035a	नैतदस्मत्कृतं शक्र नैतच्छक्र त्वया कृतम्
035c	यत्त्वमेवंगतो वज्रिन्यद्वाप्येवङ्गता वयम्
036a	न कर्म तव नान्येषां कुतो मम शतक्रतो
036c	ऋद्धिर्वाप्यथ वा नर्द्धिः पर्यायकृतमेव तत्
037a	पश्यामि त्वा विराजन्तं देवराजमवस्थितम्
037c	श्रीमन्तं द्युतिमन्तं च गर्जन्तं च ममोपरि
038a	एतच्चैवं न चेत्कालो मामाक्रम्य स्थितो भवेत्
038c	पातयेयमहं त्वाद्य सवज्रमपि मुष्टिना
039a	न तु विक्रमकालोऽयं क्षमाकालोऽयमागतः
039c	कालः स्थापयते सर्वं कालः पचति वै तथा
040a	मां चेदभ्यागतः कालो दानवेश्वरमूर्जितम्
040c	गर्जन्तं प्रतपन्तं च कमन्यं नागमिष्यति
041a	द्वादशानां हि भवतामादित्यानां महात्मनाम्
041c	तेजांस्येकेन सर्वेषां देवराज हृतानि मे
042a	अहमेवोद्वहाम्यापो विसृजामि च वासव
042c	तपामि चैव त्रैलोक्यं विद्योताम्यहमेव च
043a	संरक्षामि विलुम्पामि ददाम्यहमथाददे
043c	संयच्छामि नियच्छामि लोकेषु प्रभुरीश्वरः
044a	तदद्य विनिवृत्तं मे प्रभुत्वममराधिप
044c	कालसैन्यावगाढस्य सर्वं न प्रतिभाति मे
045a	नाहं कर्ता न चैव त्वं नान्यः कर्ता शचीपते
045c	पर्यायेण हि भुज्यन्ते लोकाः शक्र यदृच्छया
046a	मासार्धमासवेश्मानमहोरात्राभिसंवृतम्
046c	ऋतुद्वारं वर्षमुखमाहुर्वेदविदो जनाः
047a	आहुः सर्वमिदं चिन्त्यं जनाः केचिन्मनीषया
047c	अस्याः पञ्चैव चिन्तायाः पर्येष्यामि च पञ्चधा
048a	गम्भीरं गहनं ब्रह्म महत्तोयार्णवं यथा
048c	अनादिनिधनं चाहुरक्षरं परमेव च
049a	सत्त्वेषु लिङ्गमावेश्य नलिङ्गमपि तत्स्वयम्
049c	मन्यन्ते ध्रुवमेवैनं ये नरास्तत्त्वदर्शिनः
050a	भूतानां तु विपर्यासं मन्यते गतवानिति
050c	न ह्येतावद्भवेद्गम्यं न यस्मात्प्रकृतेः परः
051a	गतिं हि सर्वभूतानामगत्वा क्व गमिष्यसि
051c	यो धावता न हातव्यस्तिष्ठन्नपि न हीयते
051e	तमिन्द्रियाणि सर्वाणि नानुपश्यन्ति पञ्चधा
052a	आहुश्चैनं केचिदग्निं केचिदाहुः प्रजापतिम्
052c	ऋतुमासार्धमासांश्च दिवसांस्तु क्षणांस्तथा
053a	पूर्वाह्णमपराह्णं च मध्याह्नमपि चापरे
053c	मुहूर्तमपि चैवाहुरेकं सन्तमनेकधा
053e	तं कालमवजानीहि यस्य सर्वमिदं वशे
054a	बहूनीन्द्रसहस्राणि समतीतानि वासव
054c	बलवीर्योपपन्नानि यथैव त्वं शचीपते
055a	त्वामप्यतिबलं शक्रं देवराजं बलोत्कटम्
055c	प्राप्ते काले महावीर्यः कालः संशमयिष्यति
056a	य इदं सर्वमादत्ते तस्माच्छक्र स्थिरो भव
056c	मया त्वया च पूर्वैश्च न स शक्योऽतिवर्तितुम्
057a	यामेतां प्राप्य जानीषे राजश्रियमनुत्तमाम्
057c	स्थिता मयीति तन्मिथ्या नैषा ह्येकत्र तिष्ठति
058a	स्थिता हीन्द्रसहस्रेषु त्वद्विशिष्टतमेष्वियम्
058c	मां च लोला परित्यज्य त्वामगाद्विबुधाधिप
059a	मैवं शक्र पुनः कार्षीः शान्तो भवितुमर्हसि
059c	त्वामप्येवंगतं त्यक्त्वा क्षिप्रमन्यं गमिष्यति

