001  	भीष्म उवाच
001a	ततः स राजा जनको मन्त्रिभिः सह भारत
001c	पुरः पुरोहितं कृत्वा सर्वाण्यन्तःपुराणि च
002a	आसनं च पुरस्कृत्य रत्नानि विविधानि च
002c	शिरसा चार्घ्यमादाय गुरुपुत्रं समभ्यगात्
003a	स तदासनमादाय बहुरत्नविभूषितम्
003c	स्पर्ध्यास्तरणसंस्तीर्णं सर्वतोभद्रमृद्धिमत्
004a	पुरोधसा सङ्गृहीतं हस्तेनालभ्य पार्थिवः
004c	प्रददौ गुरुपुत्राय शुकाय परमार्चितम्
005a	तत्रोपविष्टं तं कार्ष्णिं शास्त्रतः प्रत्यपूजयत्
005c	पाद्यं निवेद्य प्रथममर्घ्यं गां च न्यवेदयत्
005e 	स च तां मन्त्रवत्पूजां प्रत्यगृह्णाद्यथाविधि
006a	प्रतिगृह्य च तां पूजां जनकाद्द्विजसत्तमः
006c	गां चैव समनुज्ञाय राजानमनुमान्य च 
007a	पर्यपृच्छन्महातेजा राज्ञः कुशलमव्ययम्
007c	अनामयं च राजेन्द्र शुकः सानुचरस्य ह
008a	अनुज्ञातः स तेनाथ निषसाद सहानुगः
008c	उदारसत्त्वाभिजनो भूमौ राजा कृताञ्जलिः
009a	कुशलं चाव्ययं चैव पृष्ट्वा वैयासकिं नृपः
009c	किमागमनमित्येव पर्यपृच्छत पार्थिवः
010 	शुक उवाच
010a	पित्राहमुक्तो भद्रं ते मोक्षधर्मार्थकोविदः
010c	विदेहराजो याज्यो मे जनको नाम विश्रुतः
011a	तत्र गच्छस्व वै तूर्णं यदि ते हृदि संशयः
011c	प्रवृत्तौ वा निवृत्तौ वा स ते छेत्स्यति संशयम्
012a	सोऽहं पितुर्नियोगात्त्वामुपप्रष्टुमिहागतः
012c	तन्मे धर्मभृतां श्रेष्ठ यथावद्वक्तुमर्हसि
013a	किं कार्यं ब्राह्मणेनेह मोक्षार्थश्च किमात्मकः
013c	कथं च मोक्षः कर्तव्यो ज्ञानेन तपसापि वा
014  	जनक उवाच
014a	यत्कार्यं ब्राह्मणेनेह जन्मप्रभृति तच्छृणु
014c	कृतोपनयनस्तात भवेद्वेदपरायणः
015a	तपसा गुरुवृत्त्या च ब्रह्मचर्येण चाभिभो
015c	देवतानां पितॄणां चाप्यनृणश्चानसूयकः
016a	वेदानधीत्य नियतो दक्षिणामपवर्ज्य च
016c	अभ्यनुज्ञामथ प्राप्य समावर्तेत वै द्विजः
017a	समावृत्तस्तु गार्हस्थ्ये सदारो नियतो वसेत्
017c	अनसूयुर्यथान्यायमाहिताग्निस्तथैव च
018a	उत्पाद्य पुत्रपौत्रं तु वन्याश्रमपदे वसेत्
018c	तानेवाग्नीन्यथाशास्त्रमर्चयन्नतिथिप्रियः
019a	स वनेऽग्नीन्यथान्यायमात्मन्यारोप्य धर्मवित्
019c	निर्द्वंद्वो वीतरागात्मा ब्रह्माश्रमपदे वसेत्
020  	शुक उवाच
020a	उत्पन्ने ज्ञानविज्ञाने प्रत्यक्षे हृदि शाश्वते
020c	किमवश्यं निवस्तव्यमाश्रमेषु वनेषु च
021a	एतद्भवन्तं पृच्छामि तद्भवान्वक्तुमर्हति
021c	यथावेदार्थतत्त्वेन ब्रूहि मे त्वं जनाधिप
022  	जनक उवाच
022a	न विना ज्ञानविज्ञानं मोक्षस्याधिगमो भवेत्
022c	न विना गुरुसम्बन्धं ज्ञानस्याधिगमः स्मृतः
023a	आचार्यः प्लाविता तस्य ज्ञानं प्लव इहोच्यते
023c	विज्ञाय कृतकृत्यस्तु तीर्णस्तदुभयं त्यजेत्
024a	अनुच्छेदाय लोकानामनुच्छेदाय कर्मणाम्
024c	पूर्वैराचरितो धर्मश्चातुराश्रम्यसङ्कथः
025a	अनेन क्रमयोगेन बहुजातिषु कर्मणा
025c	कृत्वा शुभाशुभं कर्म मोक्षो नामेह लभ्यते
026a	भावितैः कारणैश्चायं बहुसंसारयोनिषु
026c	आसादयति शुद्धात्मा मोक्षं वै प्रथमाश्रमे
027a	तमासाद्य तु मुक्तस्य दृष्टार्थस्य विपश्चितः
027c	त्रिष्वाश्रमेषु को न्वर्थो भवेत्परमभीप्सतः
028a	राजसांस्तामसांश्चैव नित्यं दोषान्विवर्जयेत्
028c	सात्त्विकं मार्गमास्थाय पश्येदात्मानमात्मना
029a	सर्वभूतेषु चात्मानं सर्वभूतानि चात्मनि
029c	सम्पश्यन्नोपलिप्येत जले वारिचरो यथा
030a	पक्षीव प्लवनादूर्ध्वममुत्रानन्त्यमश्नुते
030c	विहाय देहं निर्मुक्तो निर्द्वंद्वः प्रशमं गतः
031a	अत्र गाथाः पुरा गीताः शृणु राज्ञा ययातिना
031c	धार्यन्ते या द्विजैस्तात मोक्षशास्त्रविशारदैः
032a	ज्योतिरात्मनि नान्यत्र रतं तत्रैव चैव तत्
032c	स्वयं च शक्यं तद्द्रष्टुं सुसमाहितचेतसा
033a	न बिभेति परो यस्मान्न बिभेति पराच्च यः
033c	यश्च नेच्छति न द्वेष्टि ब्रह्म सम्पद्यते तदा
034a	यदा भावं न कुरुते सर्वभूतेषु पापकम्
034c	कर्मणा मनसा वाचा ब्रह्म सम्पद्यते तदा
035a	संयोज्य तपसात्मानमीर्ष्यामुत्सृज्य मोहिनीम्
035c	त्यक्त्वा कामं च लोभं च ततो ब्रह्मत्वमश्नुते
036a	यदा श्रव्ये च दृश्ये च सर्वभूतेषु चाप्ययम्
036c	समो भवति निर्द्वंद्वो ब्रह्म सम्पद्यते तदा
037a	यदा स्तुतिं च निन्दां च समत्वेनैव पश्यति
037c	काञ्चनं चायसं चैव सुखदुःखे तथैव च
038a	शीतमुष्णं तथैवार्थमनर्थं प्रियमप्रियम्
038c	जीवितं मरणं चैव ब्रह्म सम्पद्यते तदा
039a	प्रसार्येह यथाङ्गानि कूर्मः संहरते पुनः
039c	तथेन्द्रियाणि मनसा संयन्तव्यानि भिक्षुणा
040a	तमःपरिगतं वेश्म यथा दीपेन दृश्यते
040c	तथा बुद्धिप्रदीपेन शक्य आत्मा निरीक्षितुम्
041a	एतत्सर्वं प्रपश्यामि त्वयि बुद्धिमतां वर
041c	यच्चान्यदपि वेत्तव्यं तत्त्वतो वेद तद्भवान्
042a	ब्रह्मर्षे विदितश्चासि विषयान्तमुपागतः
042c	गुरोस्तव प्रसादेन तव चैवोपशिक्षया
043a	तस्यैव च प्रसादेन प्रादुर्भूतं महामुने
043c	ज्ञानं दिव्यं ममापीदं तेनासि विदितो मम
044a	अधिकं तव विज्ञानमधिका च गतिस्तव
044c	अधिकं च तवैश्वर्यं तच्च त्वं नावबुध्यसे
045a	बाल्याद्वा संशयाद्वापि भयाद्वाप्यविमोक्षजात्
045c	उत्पन्ने चापि विज्ञाने नाधिगच्छति तां गतिम्
046a	व्यवसायेन शुद्धेन मद्विधैश्छिन्नसंशयः
046c	विमुच्य हृदयग्रन्थीनासादयति तां गतिम्
047a	भवांश्चोत्पन्नविज्ञानः स्थिरबुद्धिरलोलुपः
047c	व्यवसायादृते ब्रह्मन्नासादयति तत्परम्
048a	नास्ति ते सुखदुःखेषु विशेषो नास्ति लोलुपा
048c	नौत्सुक्यं नृत्तगीतेषु न राग उपजायते
049a	न बन्धुषु निबन्धस्ते न भयेष्वस्ति ते भयम्
049c	पश्यामि त्वां महाभाग तुल्यलोष्टाश्मकाञ्चनम्
050a	अहं च त्वानुपश्यामि ये चाप्यन्ये मनीषिणः
050c	आस्थितं परमं मार्गमक्षयं तमनामयम्
051a	यत्फलं ब्राह्मणस्येह मोक्षार्थश्च यदात्मकः
051c	तस्मिन्वै वर्तसे विप्र किमन्यत्परिपृच्छसि

