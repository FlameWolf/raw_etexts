BR-12-03-313-001  	भीष्म उवाच
BR-12-03-313-001a	ततः स राजा जनको मन्त्रिभिः सह भारत
BR-12-03-313-001c	पुरः पुरोहितं कृत्वा सर्वाण्यन्तःपुराणि च
BR-12-03-313-002a	आसनं च पुरस्कृत्य रत्नानि विविधानि च
BR-12-03-313-002c	शिरसा चार्घ्यमादाय गुरुपुत्रं समभ्यगात्
BR-12-03-313-003a	स तदासनमादाय बहुरत्नविभूषितम्
BR-12-03-313-003c	स्पर्ध्यास्तरणसंस्तीर्णं सर्वतोभद्रमृद्धिमत्
BR-12-03-313-004a	पुरोधसा सङ्गृहीतं हस्तेनालभ्य पार्थिवः
BR-12-03-313-004c	प्रददौ गुरुपुत्राय शुकाय परमार्चितम्
BR-12-03-313-005a	तत्रोपविष्टं तं कार्ष्णिं शास्त्रतः प्रत्यपूजयत्
BR-12-03-313-005c	पाद्यं निवेद्य प्रथममर्घ्यं गां च न्यवेदयत्
BR-12-03-313-005e 	स च तां मन्त्रवत्पूजां प्रत्यगृह्णाद्यथाविधि
BR-12-03-313-006a	प्रतिगृह्य च तां पूजां जनकाद्द्विजसत्तमः
BR-12-03-313-006c	गां चैव समनुज्ञाय राजानमनुमान्य च 
BR-12-03-313-007a	पर्यपृच्छन्महातेजा राज्ञः कुशलमव्ययम्
BR-12-03-313-007c	अनामयं च राजेन्द्र शुकः सानुचरस्य ह
BR-12-03-313-008a	अनुज्ञातः स तेनाथ निषसाद सहानुगः
BR-12-03-313-008c	उदारसत्त्वाभिजनो भूमौ राजा कृताञ्जलिः
BR-12-03-313-009a	कुशलं चाव्ययं चैव पृष्ट्वा वैयासकिं नृपः
BR-12-03-313-009c	किमागमनमित्येव पर्यपृच्छत पार्थिवः
BR-12-03-313-010 	शुक उवाच
BR-12-03-313-010a	पित्राहमुक्तो भद्रं ते मोक्षधर्मार्थकोविदः
BR-12-03-313-010c	विदेहराजो याज्यो मे जनको नाम विश्रुतः
BR-12-03-313-011a	तत्र गच्छस्व वै तूर्णं यदि ते हृदि संशयः
BR-12-03-313-011c	प्रवृत्तौ वा निवृत्तौ वा स ते छेत्स्यति संशयम्
BR-12-03-313-012a	सोऽहं पितुर्नियोगात्त्वामुपप्रष्टुमिहागतः
BR-12-03-313-012c	तन्मे धर्मभृतां श्रेष्ठ यथावद्वक्तुमर्हसि
BR-12-03-313-013a	किं कार्यं ब्राह्मणेनेह मोक्षार्थश्च किमात्मकः
BR-12-03-313-013c	कथं च मोक्षः कर्तव्यो ज्ञानेन तपसापि वा
BR-12-03-313-014  	जनक उवाच
BR-12-03-313-014a	यत्कार्यं ब्राह्मणेनेह जन्मप्रभृति तच्छृणु
BR-12-03-313-014c	कृतोपनयनस्तात भवेद्वेदपरायणः
BR-12-03-313-015a	तपसा गुरुवृत्त्या च ब्रह्मचर्येण चाभिभो
BR-12-03-313-015c	देवतानां पितॄणां चाप्यनृणश्चानसूयकः
BR-12-03-313-016a	वेदानधीत्य नियतो दक्षिणामपवर्ज्य च
BR-12-03-313-016c	अभ्यनुज्ञामथ प्राप्य समावर्तेत वै द्विजः
BR-12-03-313-017a	समावृत्तस्तु गार्हस्थ्ये सदारो नियतो वसेत्
BR-12-03-313-017c	अनसूयुर्यथान्यायमाहिताग्निस्तथैव च
BR-12-03-313-018a	उत्पाद्य पुत्रपौत्रं तु वन्याश्रमपदे वसेत्
BR-12-03-313-018c	तानेवाग्नीन्यथाशास्त्रमर्चयन्नतिथिप्रियः
BR-12-03-313-019a	स वनेऽग्नीन्यथान्यायमात्मन्यारोप्य धर्मवित्
BR-12-03-313-019c	निर्द्वंद्वो वीतरागात्मा ब्रह्माश्रमपदे वसेत्
BR-12-03-313-020  	शुक उवाच
BR-12-03-313-020a	उत्पन्ने ज्ञानविज्ञाने प्रत्यक्षे हृदि शाश्वते
BR-12-03-313-020c	किमवश्यं निवस्तव्यमाश्रमेषु वनेषु च
BR-12-03-313-021a	एतद्भवन्तं पृच्छामि तद्भवान्वक्तुमर्हति
BR-12-03-313-021c	यथावेदार्थतत्त्वेन ब्रूहि मे त्वं जनाधिप
BR-12-03-313-022  	जनक उवाच
BR-12-03-313-022a	न विना ज्ञानविज्ञानं मोक्षस्याधिगमो भवेत्
BR-12-03-313-022c	न विना गुरुसम्बन्धं ज्ञानस्याधिगमः स्मृतः
BR-12-03-313-023a	आचार्यः प्लाविता तस्य ज्ञानं प्लव इहोच्यते
BR-12-03-313-023c	विज्ञाय कृतकृत्यस्तु तीर्णस्तदुभयं त्यजेत्
BR-12-03-313-024a	अनुच्छेदाय लोकानामनुच्छेदाय कर्मणाम्
BR-12-03-313-024c	पूर्वैराचरितो धर्मश्चातुराश्रम्यसङ्कथः
BR-12-03-313-025a	अनेन क्रमयोगेन बहुजातिषु कर्मणा
BR-12-03-313-025c	कृत्वा शुभाशुभं कर्म मोक्षो नामेह लभ्यते
BR-12-03-313-026a	भावितैः कारणैश्चायं बहुसंसारयोनिषु
BR-12-03-313-026c	आसादयति शुद्धात्मा मोक्षं वै प्रथमाश्रमे
BR-12-03-313-027a	तमासाद्य तु मुक्तस्य दृष्टार्थस्य विपश्चितः
BR-12-03-313-027c	त्रिष्वाश्रमेषु को न्वर्थो भवेत्परमभीप्सतः
BR-12-03-313-028a	राजसांस्तामसांश्चैव नित्यं दोषान्विवर्जयेत्
BR-12-03-313-028c	सात्त्विकं मार्गमास्थाय पश्येदात्मानमात्मना
BR-12-03-313-029a	सर्वभूतेषु चात्मानं सर्वभूतानि चात्मनि
BR-12-03-313-029c	सम्पश्यन्नोपलिप्येत जले वारिचरो यथा
BR-12-03-313-030a	पक्षीव प्लवनादूर्ध्वममुत्रानन्त्यमश्नुते
BR-12-03-313-030c	विहाय देहं निर्मुक्तो निर्द्वंद्वः प्रशमं गतः
BR-12-03-313-031a	अत्र गाथाः पुरा गीताः शृणु राज्ञा ययातिना
BR-12-03-313-031c	धार्यन्ते या द्विजैस्तात मोक्षशास्त्रविशारदैः
BR-12-03-313-032a	ज्योतिरात्मनि नान्यत्र रतं तत्रैव चैव तत्
BR-12-03-313-032c	स्वयं च शक्यं तद्द्रष्टुं सुसमाहितचेतसा
BR-12-03-313-033a	न बिभेति परो यस्मान्न बिभेति पराच्च यः
BR-12-03-313-033c	यश्च नेच्छति न द्वेष्टि ब्रह्म सम्पद्यते तदा
BR-12-03-313-034a	यदा भावं न कुरुते सर्वभूतेषु पापकम्
BR-12-03-313-034c	कर्मणा मनसा वाचा ब्रह्म सम्पद्यते तदा
BR-12-03-313-035a	संयोज्य तपसात्मानमीर्ष्यामुत्सृज्य मोहिनीम्
BR-12-03-313-035c	त्यक्त्वा कामं च लोभं च ततो ब्रह्मत्वमश्नुते
BR-12-03-313-036a	यदा श्रव्ये च दृश्ये च सर्वभूतेषु चाप्ययम्
BR-12-03-313-036c	समो भवति निर्द्वंद्वो ब्रह्म सम्पद्यते तदा
BR-12-03-313-037a	यदा स्तुतिं च निन्दां च समत्वेनैव पश्यति
BR-12-03-313-037c	काञ्चनं चायसं चैव सुखदुःखे तथैव च
BR-12-03-313-038a	शीतमुष्णं तथैवार्थमनर्थं प्रियमप्रियम्
BR-12-03-313-038c	जीवितं मरणं चैव ब्रह्म सम्पद्यते तदा
BR-12-03-313-039a	प्रसार्येह यथाङ्गानि कूर्मः संहरते पुनः
BR-12-03-313-039c	तथेन्द्रियाणि मनसा संयन्तव्यानि भिक्षुणा
BR-12-03-313-040a	तमःपरिगतं वेश्म यथा दीपेन दृश्यते
BR-12-03-313-040c	तथा बुद्धिप्रदीपेन शक्य आत्मा निरीक्षितुम्
BR-12-03-313-041a	एतत्सर्वं प्रपश्यामि त्वयि बुद्धिमतां वर
BR-12-03-313-041c	यच्चान्यदपि वेत्तव्यं तत्त्वतो वेद तद्भवान्
BR-12-03-313-042a	ब्रह्मर्षे विदितश्चासि विषयान्तमुपागतः
BR-12-03-313-042c	गुरोस्तव प्रसादेन तव चैवोपशिक्षया
BR-12-03-313-043a	तस्यैव च प्रसादेन प्रादुर्भूतं महामुने
BR-12-03-313-043c	ज्ञानं दिव्यं ममापीदं तेनासि विदितो मम
BR-12-03-313-044a	अधिकं तव विज्ञानमधिका च गतिस्तव
BR-12-03-313-044c	अधिकं च तवैश्वर्यं तच्च त्वं नावबुध्यसे
BR-12-03-313-045a	बाल्याद्वा संशयाद्वापि भयाद्वाप्यविमोक्षजात्
BR-12-03-313-045c	उत्पन्ने चापि विज्ञाने नाधिगच्छति तां गतिम्
BR-12-03-313-046a	व्यवसायेन शुद्धेन मद्विधैश्छिन्नसंशयः
BR-12-03-313-046c	विमुच्य हृदयग्रन्थीनासादयति तां गतिम्
BR-12-03-313-047a	भवांश्चोत्पन्नविज्ञानः स्थिरबुद्धिरलोलुपः
BR-12-03-313-047c	व्यवसायादृते ब्रह्मन्नासादयति तत्परम्
BR-12-03-313-048a	नास्ति ते सुखदुःखेषु विशेषो नास्ति लोलुपा
BR-12-03-313-048c	नौत्सुक्यं नृत्तगीतेषु न राग उपजायते
BR-12-03-313-049a	न बन्धुषु निबन्धस्ते न भयेष्वस्ति ते भयम्
BR-12-03-313-049c	पश्यामि त्वां महाभाग तुल्यलोष्टाश्मकाञ्चनम्
BR-12-03-313-050a	अहं च त्वानुपश्यामि ये चाप्यन्ये मनीषिणः
BR-12-03-313-050c	आस्थितं परमं मार्गमक्षयं तमनामयम्
BR-12-03-313-051a	यत्फलं ब्राह्मणस्येह मोक्षार्थश्च यदात्मकः
BR-12-03-313-051c	तस्मिन्वै वर्तसे विप्र किमन्यत्परिपृच्छसि

