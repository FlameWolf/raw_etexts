001  	व्यास उवाच
001a	द्वितीयमायुषो भागं गृहमेधी गृहे वसेत्
001c	धर्मलब्धैर्युतो दारैरग्नीनुत्पाद्य सुव्रतः
002a	गृहस्थवृत्तयश्चैव चतस्रः कविभिः स्मृताः
002c	कुसूलधान्यः प्रथमः कुम्भीधान्यस्त्वनन्तरम्
003a	अश्वस्तनोऽथ कापोतीमाश्रितो वृत्तिमाहरेत्
003c	तेषां परः परो ज्यायान्धर्मतो लोकजित्तमः
004a	षट्कर्मा वर्तयत्येकस्त्रिभिरन्यः प्रवर्तते
004c	द्वाभ्यामेकश्चतुर्थस्तु ब्रह्मसत्रे व्यवस्थितः
004e	गृहमेधिव्रतान्यत्र महान्तीह प्रचक्षते
005a	नात्मार्थं पाचयेदन्नं न वृथा घातयेत्पशून्
005c	प्राणी वा यदि वाप्राणी संस्कारं यजुषार्हति
006a	न दिवा प्रस्वपेज्जातु न पूर्वापररात्रयोः
006c	न भुञ्जीतान्तराकाले नानृतावाह्वयेत्स्त्रियम्
007a	नास्यानश्नन्वसेद्विप्रो गृहे कश्चिदपूजितः
007c	तथास्यातिथयः पूज्या हव्यकव्यवहाः सदा
008a	वेदविद्याव्रतस्नाताः श्रोत्रिया वेदपारगाः
008c	स्वधर्मजीविनो दान्ताः क्रियावन्तस्तपस्विनः
008e	तेषां हव्यं च कव्यं चाप्यर्हणार्थं विधीयते
009a	न खरैः संप्रयातस्य स्वधर्माज्ञानकस्य च
009c	अपविद्धाग्निहोत्रस्य गुरोर्वालीककारिणः
010a	संविभागोऽत्र भूतानां सर्वेषामेव शिष्यते
010c	तथैवापचमानेभ्यः प्रदेयं गृहमेधिना
011a	विघसाशी भवेन्नित्यं नित्यं चामृतभोजनः
011c	अमृतं यज्ञशेषं स्याद्भोजनं हविषा समम्
011e	भृत्यशेषं तु योऽश्नाति तमाहुर्विघसाशिनम्
012a	स्वदारनिरतो दान्तो ह्यनसूयुर्जितेन्द्रियः
012c	ऋत्विक्पुरोहिताचार्यैर्मातुलातिथिसंश्रितैः
013a	वृद्धबालातुरैर्वैद्यैर्ज्ञातिसंबन्धिबान्धवैः
013c	मातापितृभ्यां जामीभिर्भ्रात्रा पुत्रेण भार्यया
014a	दुहित्रा दासवर्गेण विवादं न समाचरेत्
014c	एतान्विमुच्य संवादान्सर्वपापैः प्रमुच्यते
015a	एतैर्जितैस्तु जयति सर्वाँल्लोकान्न संशयः
015c	आचार्यो ब्रह्मलोकेशः प्राजापत्ये पिता प्रभुः
016a	अतिथिस्त्विन्द्रलोकेशो देवलोकस्य चर्त्विजः
016c	जामयोऽप्सरसां लोके वैश्वदेवे तु ज्ञातयः
017a	संबन्धिबान्धवा दिक्षु पृथिव्यां मातृमातुलौ
017c	वृद्धबालातुरकृशास्त्वाकाशे प्रभविष्णवः
018a	भ्राता ज्येष्ठः समः पित्रा भार्या पुत्रः स्वका तनुः
018c	छाया स्वा दाशवर्गस्तु दुहिता कृपणं परम्
019a	तस्मादेतैरधिक्षिप्तः सहेन्नित्यमसञ्ज्वरः
019c	गृहधर्मरतो विद्वान्धर्मनित्यो जितक्लमः
020a	न चार्थबद्धः कर्माणि धर्मं वा कञ्चिदाचरेत्
020c	गृहस्थवृत्तयस्तिस्रस्तासां निःश्रेयसं परम्
021a	परस्परं तथैवाहुश्चातुराश्रम्यमेव तत्
021c	ये चोक्ता नियमास्तेषां सर्वं कार्यं बुभूषता
022a	कुम्भीधान्यैरुञ्छशिलैः कापोतीं चास्थितैस्तथा
022c	यस्मिंश्चैते वसन्त्यर्हास्तद्राष्ट्रमभिवर्धते
023a	दश पूर्वान्दश परान्पुनाति च पितामहान्
023c	गृहस्थवृत्तयस्त्वेता वर्तयेद्यो गतव्यथः
024a	स चक्रचरलोकानां सदृशीं प्राप्नुयाद्गतिम्
024c	यतेन्द्रियाणामथ वा गतिरेषा विधीयते
025a	स्वर्गलोको गृहस्थानामुदारमनसां हितः
025c	स्वर्गो विमानसंयुक्तो वेददृष्टः सुपुष्पितः
026a	स्वर्गलोके गृहस्थानां प्रतिष्ठा नियतात्मनाम्
026c	ब्रह्मणा विहिता श्रेणिरेषा यस्मात्प्रमुच्यते
026e	द्वितीयं क्रमशः प्राप्य स्वर्गलोके महीयते
027a	अतः परं परममुदारमाश्रमं तृतीयमाहुस्त्यजतां कलेवरम्
027c	वनौकसां गृहपतिनामनुत्तमं शृणुष्वैतत्क्लिष्टशरीरकारिणाम्

