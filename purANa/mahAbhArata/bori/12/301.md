001  	याज्ञवल्क्य उवाच
001a	पादावध्यात्ममित्याहुर्ब्राह्मणास्तत्त्वदर्शिनः
001c	गन्तव्यमधिभूतं च विष्णुस्तत्राधिदैवतम्
002a	पायुरध्यात्ममित्याहुर्यथातत्त्वार्थदर्शिनः
002c	विसर्गमधिभूतं च मित्रस्तत्राधिदैवतम्
003a	उपस्थोऽध्यात्ममित्याहुर्यथायोगनिदर्शनम्
003c	अधिभूतं तथानन्दो दैवतं च प्रजापतिः
004a	हस्तावध्यात्ममित्याहुर्यथासाङ्ख्यनिदर्शनम्
004c	कर्तव्यमधिभूतं तु इन्द्रस्तत्राधिदैवतम्
005a	वागध्यात्ममिति प्राहुर्यथाश्रुतिनिदर्शनम्
005c	वक्तव्यमधिभूतं तु वह्निस्तत्राधिदैवतम्
006a	चक्षुरध्यात्ममित्याहुर्यथाश्रुतिनिदर्शनम्
006c	रूपमत्राधिभूतं तु सूर्यस्तत्राधिदैवतम्
007a	श्रोत्रमध्यात्ममित्याहुर्यथाश्रुतिनिदर्शनम्
007c	शब्दस्तत्राधिभूतं तु दिशस्तत्राधिदैवतम्
008a	जिह्वामध्यात्ममित्याहुर्यथातत्त्वनिदर्शनम्
008c	रस एवाधिभूतं तु आपस्तत्राधिदैवतम्
009a	घ्राणमध्यात्ममित्याहुर्यथाश्रुतिनिदर्शनम्
009c	गन्ध एवाधिभूतं तु पृथिवी चाधिदैवतम्
010a	त्वगध्यात्ममिति प्राहुस्तत्त्वबुद्धिविशारदाः
010c	स्पर्श एवाधिभूतं तु पवनश्चाधिदैवतम्
011a	मनोऽध्यात्ममिति प्राहुर्यथाश्रुतिनिदर्शनम्
011c	मन्तव्यमधिभूतं तु चन्द्रमाश्चाधिदैवतम्
012a	अहङ्कारिकमध्यात्ममाहुस्तत्त्वनिदर्शनम्
012c	अभिमानोऽधिभूतं तु भवस्तत्राधिदैवतम्
013a	बुद्धिरध्यात्ममित्याहुर्यथावेदनिदर्शनम्
013c	बोद्धव्यमधिभूतं तु क्षेत्रज्ञोऽत्राधिदैवतम्
014a	एषा ते व्यक्ततो राजन्विभूतिरनुवर्णिता
014c	आदौ मध्ये तथा चान्ते यथातत्त्वेन तत्त्ववित्
015a	प्रकृतिर्गुणान्विकुरुते स्वच्छन्देनात्मकाम्यया
015c	क्रीडार्थं तु महाराज शतशोऽथ सहस्रशः
016a	यथा दीपसहस्राणि दीपान्मर्त्याः प्रकुर्वते
016c	प्रकृतिस्तथा विकुरुते पुरुषस्य गुणान्बहून्
017a	सत्त्वमानन्द उद्रेकः प्रीतिः प्राकाश्यमेव च
017c	सुखं शुद्धित्वमारोग्यं सन्तोषः श्रद्दधानता
018a	अकार्पण्यमसंरम्भः क्षमा धृतिरहिंसता
018c	समता सत्यमानृण्यं मार्दवं ह्रीरचापलम्
019a	शौचमार्जवमाचारमलौल्यं हृद्यसम्भ्रमः
019c	इष्टानिष्टवियोगानां कृतानामविकत्थनम्
020a	दानेन चानुग्रहणमस्पृहार्थे परार्थता
020c	सर्वभूतदया चैव सत्त्वस्यैते गुणाः स्मृताः
021a	रजोगुणानां सङ्घातो रूपमैश्वर्यविग्रहे
021c	अत्याशित्वमकारुण्यं सुखदुःखोपसेवनम्
022a	परापवादेषु रतिर्विवादानां च सेवनम्
022c	अहङ्कारस्त्वसत्कारश्चिन्ता वैरोपसेवनम्
023a	परितापोऽपहरणं ह्रीनाशोऽनार्जवं तथा
023c	भेदः परुषता चैव कामक्रोधौ मदस्तथा
023e 	दर्पो द्वेषोऽतिवादश्च एते प्रोक्ता रजोगुणाः
024a	तामसानां तु सङ्घातं प्रवक्ष्याम्युपधार्यताम्
024c	मोहोऽप्रकाशस्तामिस्रमन्धतामिस्रसञ्ज्ञितम्
025a	मरणं चान्धतामिस्रं तामिस्रं क्रोध उच्यते
025c	तमसो लक्षणानीह भक्षाणामभिरोचनम्
026a	भोजनानामपर्याप्तिस्तथा पेयेष्वतृप्तता
026c	गन्धवासो विहारेषु शयनेष्वासनेषु च
027a	दिवास्वप्ने विवादे च प्रमादेषु च वै रतिः
027c	नृत्यवादित्रगीतानामज्ञानाच्छ्रद्दधानता
027e 	द्वेषो धर्मविशेषाणामेते वै तामसा गुणाः

