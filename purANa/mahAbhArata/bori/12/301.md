BR-12-03-301-001  	याज्ञवल्क्य उवाच
BR-12-03-301-001a	पादावध्यात्ममित्याहुर्ब्राह्मणास्तत्त्वदर्शिनः
BR-12-03-301-001c	गन्तव्यमधिभूतं च विष्णुस्तत्राधिदैवतम्
BR-12-03-301-002a	पायुरध्यात्ममित्याहुर्यथातत्त्वार्थदर्शिनः
BR-12-03-301-002c	विसर्गमधिभूतं च मित्रस्तत्राधिदैवतम्
BR-12-03-301-003a	उपस्थोऽध्यात्ममित्याहुर्यथायोगनिदर्शनम्
BR-12-03-301-003c	अधिभूतं तथानन्दो दैवतं च प्रजापतिः
BR-12-03-301-004a	हस्तावध्यात्ममित्याहुर्यथासाङ्ख्यनिदर्शनम्
BR-12-03-301-004c	कर्तव्यमधिभूतं तु इन्द्रस्तत्राधिदैवतम्
BR-12-03-301-005a	वागध्यात्ममिति प्राहुर्यथाश्रुतिनिदर्शनम्
BR-12-03-301-005c	वक्तव्यमधिभूतं तु वह्निस्तत्राधिदैवतम्
BR-12-03-301-006a	चक्षुरध्यात्ममित्याहुर्यथाश्रुतिनिदर्शनम्
BR-12-03-301-006c	रूपमत्राधिभूतं तु सूर्यस्तत्राधिदैवतम्
BR-12-03-301-007a	श्रोत्रमध्यात्ममित्याहुर्यथाश्रुतिनिदर्शनम्
BR-12-03-301-007c	शब्दस्तत्राधिभूतं तु दिशस्तत्राधिदैवतम्
BR-12-03-301-008a	जिह्वामध्यात्ममित्याहुर्यथातत्त्वनिदर्शनम्
BR-12-03-301-008c	रस एवाधिभूतं तु आपस्तत्राधिदैवतम्
BR-12-03-301-009a	घ्राणमध्यात्ममित्याहुर्यथाश्रुतिनिदर्शनम्
BR-12-03-301-009c	गन्ध एवाधिभूतं तु पृथिवी चाधिदैवतम्
BR-12-03-301-010a	त्वगध्यात्ममिति प्राहुस्तत्त्वबुद्धिविशारदाः
BR-12-03-301-010c	स्पर्श एवाधिभूतं तु पवनश्चाधिदैवतम्
BR-12-03-301-011a	मनोऽध्यात्ममिति प्राहुर्यथाश्रुतिनिदर्शनम्
BR-12-03-301-011c	मन्तव्यमधिभूतं तु चन्द्रमाश्चाधिदैवतम्
BR-12-03-301-012a	अहङ्कारिकमध्यात्ममाहुस्तत्त्वनिदर्शनम्
BR-12-03-301-012c	अभिमानोऽधिभूतं तु भवस्तत्राधिदैवतम्
BR-12-03-301-013a	बुद्धिरध्यात्ममित्याहुर्यथावेदनिदर्शनम्
BR-12-03-301-013c	बोद्धव्यमधिभूतं तु क्षेत्रज्ञोऽत्राधिदैवतम्
BR-12-03-301-014a	एषा ते व्यक्ततो राजन्विभूतिरनुवर्णिता
BR-12-03-301-014c	आदौ मध्ये तथा चान्ते यथातत्त्वेन तत्त्ववित्
BR-12-03-301-015a	प्रकृतिर्गुणान्विकुरुते स्वच्छन्देनात्मकाम्यया
BR-12-03-301-015c	क्रीडार्थं तु महाराज शतशोऽथ सहस्रशः
BR-12-03-301-016a	यथा दीपसहस्राणि दीपान्मर्त्याः प्रकुर्वते
BR-12-03-301-016c	प्रकृतिस्तथा विकुरुते पुरुषस्य गुणान्बहून्
BR-12-03-301-017a	सत्त्वमानन्द उद्रेकः प्रीतिः प्राकाश्यमेव च
BR-12-03-301-017c	सुखं शुद्धित्वमारोग्यं सन्तोषः श्रद्दधानता
BR-12-03-301-018a	अकार्पण्यमसंरम्भः क्षमा धृतिरहिंसता
BR-12-03-301-018c	समता सत्यमानृण्यं मार्दवं ह्रीरचापलम्
BR-12-03-301-019a	शौचमार्जवमाचारमलौल्यं हृद्यसम्भ्रमः
BR-12-03-301-019c	इष्टानिष्टवियोगानां कृतानामविकत्थनम्
BR-12-03-301-020a	दानेन चानुग्रहणमस्पृहार्थे परार्थता
BR-12-03-301-020c	सर्वभूतदया चैव सत्त्वस्यैते गुणाः स्मृताः
BR-12-03-301-021a	रजोगुणानां सङ्घातो रूपमैश्वर्यविग्रहे
BR-12-03-301-021c	अत्याशित्वमकारुण्यं सुखदुःखोपसेवनम्
BR-12-03-301-022a	परापवादेषु रतिर्विवादानां च सेवनम्
BR-12-03-301-022c	अहङ्कारस्त्वसत्कारश्चिन्ता वैरोपसेवनम्
BR-12-03-301-023a	परितापोऽपहरणं ह्रीनाशोऽनार्जवं तथा
BR-12-03-301-023c	भेदः परुषता चैव कामक्रोधौ मदस्तथा
BR-12-03-301-023e 	दर्पो द्वेषोऽतिवादश्च एते प्रोक्ता रजोगुणाः
BR-12-03-301-024a	तामसानां तु सङ्घातं प्रवक्ष्याम्युपधार्यताम्
BR-12-03-301-024c	मोहोऽप्रकाशस्तामिस्रमन्धतामिस्रसञ्ज्ञितम्
BR-12-03-301-025a	मरणं चान्धतामिस्रं तामिस्रं क्रोध उच्यते
BR-12-03-301-025c	तमसो लक्षणानीह भक्षाणामभिरोचनम्
BR-12-03-301-026a	भोजनानामपर्याप्तिस्तथा पेयेष्वतृप्तता
BR-12-03-301-026c	गन्धवासो विहारेषु शयनेष्वासनेषु च
BR-12-03-301-027a	दिवास्वप्ने विवादे च प्रमादेषु च वै रतिः
BR-12-03-301-027c	नृत्यवादित्रगीतानामज्ञानाच्छ्रद्दधानता
BR-12-03-301-027e 	द्वेषो धर्मविशेषाणामेते वै तामसा गुणाः

