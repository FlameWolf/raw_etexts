BR-12-01-094-001  वामदेव उवाच
BR-12-01-094-001a यत्राधर्मं प्रणयते दुर्बले बलवत्तरः
BR-12-01-094-001c तां वृत्तिमुपजीवन्ति ये भवन्ति तदन्वयाः
BR-12-01-094-002a राजानमनुवर्तन्ते तं पापाभिप्रवर्तकम्
BR-12-01-094-002c अविनीतमनुष्यं तत्क्षिप्रं राष्ट्रं विनश्यति
BR-12-01-094-003a यद्वृत्तिमुपजीवन्ति प्रकृतिस्थस्य मानवाः
BR-12-01-094-003c तदेव विषमस्थस्य स्वजनोऽपि न मृष्यते
BR-12-01-094-004a साहसप्रकृतिर्यत्र कुरुते किञ्चिदुल्बणम्
BR-12-01-094-004c अशास्त्रलक्षणो राजा क्षिप्रमेव विनश्यति
BR-12-01-094-005a योऽत्यन्ताचरितां वृत्तिं क्षत्रियो नानुवर्तते
BR-12-01-094-005c जितानामजितानां च क्षत्रधर्मादपैति सः
BR-12-01-094-006a द्विषन्तं कृतकर्माणं गृहीत्वा नृपती रणे
BR-12-01-094-006c यो न मानयते द्वेषात्क्षत्रधर्मादपैति सः
BR-12-01-094-007a शक्तः स्यात्सुमुखो राजा कुर्यात्कारुण्यमापदि
BR-12-01-094-007c प्रियो भवति भूतानां न च विभ्रश्यते श्रियः
BR-12-01-094-008a अप्रियं यस्य कुर्वीत भूयस्तस्य प्रियं चरेत्
BR-12-01-094-008c नचिरेण प्रियः स स्याद्योऽप्रियः प्रियमाचरेत्
BR-12-01-094-009a मृषावादं परिहरेत्कुर्यात्प्रियमयाचितः
BR-12-01-094-009c न च कामान्न संरम्भान्न द्वेषाद्धर्ममुत्सृजेत्
BR-12-01-094-010a नापत्रपेत प्रश्नेषु नाभिभव्यां गिरं सृजेत्
BR-12-01-094-010c न त्वरेत न चासूयेत्तथा सङ्गृह्यते परः
BR-12-01-094-011a प्रिये नातिभृशं हृष्येदप्रिये न च सञ्ज्वरेत्
BR-12-01-094-011c न मुह्येदर्थकृच्छ्रेषु प्रजाहितमनुस्मरन्
BR-12-01-094-012a यः प्रियं कुरुते नित्यं गुणतो वसुधाधिपः
BR-12-01-094-012c तस्य कर्माणि सिध्यन्ति न च सन्त्यज्यते श्रिया
BR-12-01-094-013a निवृत्तं प्रतिकूलेभ्यो वर्तमानमनुप्रिये
BR-12-01-094-013c भक्तं भजेत नृपतिस्तद्वै वृत्तं सतामिह
BR-12-01-094-014a अप्रकीर्णेन्द्रियं प्राज्ञमत्यन्तानुगतं शुचिम्
BR-12-01-094-014c शक्तं चैवानुरक्तं च युञ्ज्यान्महति कर्मणि
BR-12-01-094-015a एवमेव गुणैर्युक्तो यो न रज्यति भूमिपम्
BR-12-01-094-015c भर्तुरर्थेष्वसूयन्तं न तं युञ्जीत कर्मणि
BR-12-01-094-016a मूढमैन्द्रियकं लुब्धमनार्यचरितं शठम्
BR-12-01-094-016c अनतीतोपधं हिंस्रं दुर्बुद्धिमबहुश्रुतम्
BR-12-01-094-017a त्यक्तोपात्तं मद्यरतं द्यूतस्त्रीमृगयापरम्
BR-12-01-094-017c कार्ये महति यो युञ्ज्याद्धीयते स नृपः श्रियः
BR-12-01-094-018a रक्षितात्मा तु यो राजा रक्ष्यान्यश्चानुरक्षति
BR-12-01-094-018c प्रजाश्च तस्य वर्धन्ते ध्रुवं च महदश्नुते
BR-12-01-094-019a ये केचिद्भूमिपतयस्तान्सर्वानन्ववेक्षयेत्
BR-12-01-094-019c सुहृद्भिरनभिख्यातैस्तेन राजा न रिष्यते
BR-12-01-094-020a अपकृत्य बलस्थस्य दूरस्थोऽस्मीति नाश्वसेत्
BR-12-01-094-020c श्येनानुचरितैर्ह्येते निपतन्ति प्रमाद्यतः
BR-12-01-094-021a दृढमूलस्त्वदुष्टात्मा विदित्वा बलमात्मनः
BR-12-01-094-021c अबलानभियुञ्जीत न तु ये बलवत्तराः
BR-12-01-094-022a विक्रमेण महीं लब्ध्वा प्रजा धर्मेण पालयन्
BR-12-01-094-022c आहवे निधनं कुर्याद्राजा धर्मपरायणः
BR-12-01-094-023a मरणान्तमिदं सर्वं नेह किञ्चिदनामयम्
BR-12-01-094-023c तस्माद्धर्मे स्थितो राजा प्रजा धर्मेण पालयेत्
BR-12-01-094-024a रक्षाधिकरणं युद्धं तथा धर्मानुशासनम्
BR-12-01-094-024c मन्त्रचिन्त्यं सुखं काले पञ्चभिर्वर्धते मही
BR-12-01-094-025a एतानि यस्य गुप्तानि स राजा राजसत्तम
BR-12-01-094-025c सततं वर्तमानोऽत्र राजा भुङ्क्ते महीमिमाम्
BR-12-01-094-026a नैतान्येकेन शक्यानि सातत्येनान्ववेक्षितुम्
BR-12-01-094-026c एतेष्वाप्तान्प्रतिष्ठाप्य राजा भुङ्क्ते महीं चिरम्
BR-12-01-094-027a दातारं संविभक्तारं मार्दवोपगतं शुचिम्
BR-12-01-094-027c असंत्यक्तमनुष्यं च तं जनाः कुर्वते प्रियम्
BR-12-01-094-028a यस्तु निःश्रेयसं ज्ञात्वा ज्ञानं तत्प्रतिपद्यते
BR-12-01-094-028c आत्मनो मतमुत्सृज्य तं लोकोऽनुविधीयते
BR-12-01-094-029a योऽर्थकामस्य वचनं प्रातिकूल्यान्न मृष्यते
BR-12-01-094-029c शृणोति प्रतिकूलानि विमना नचिरादिव
BR-12-01-094-030a अग्राम्यचरितां बुद्धिमत्यन्तं यो न बुध्यते
BR-12-01-094-030c जितानामजितानां च क्षत्रधर्मादपैति सः
BR-12-01-094-031a मुख्यानमात्यान्यो हित्वा निहीनान्कुरुते प्रियान्
BR-12-01-094-031c स वै व्यसनमासाद्य गाधमार्तो न विन्दति
BR-12-01-094-032a यः कल्याणगुणाञ्ज्ञातीन्द्वेषान्नैवाभिमन्यते
BR-12-01-094-032c अदृढात्मा दृढक्रोधो नास्यार्थो रमतेऽन्तिके
BR-12-01-094-033a अथ यो गुणसम्पन्नान्हृदयस्याप्रियानपि
BR-12-01-094-033c प्रियेण कुरुते वश्यांश्चिरं यशसि तिष्ठति
BR-12-01-094-034a नाकाले प्रणयेदर्थान्नाप्रिये जातु सञ्ज्वरेत्
BR-12-01-094-034c प्रिये नातिभृशं हृष्येद्युज्येतारोग्यकर्मणि
BR-12-01-094-035a के मानुरक्ता राजानः के भयात्समुपाश्रिताः
BR-12-01-094-035c मध्यस्थदोषाः के चैषामिति नित्यं विचिन्तयेत्
BR-12-01-094-036a न जातु बलवान्भूत्वा दुर्बले विश्वसेत्क्वचित्
BR-12-01-094-036c भारुण्डसदृशा ह्येते निपतन्ति प्रमाद्यतः
BR-12-01-094-037a अपि सर्वैर्गुणैर्युक्तं भर्तारं प्रियवादिनम्
BR-12-01-094-037c अभिद्रुह्यति पापात्मा तस्माद्धि विभिषेज्जनात्
BR-12-01-094-038a एतां राजोपनिषदं ययातिः स्माह नाहुषः
BR-12-01-094-038c मनुष्यविजये युक्तो हन्ति शत्रूननुत्तमान्

