BR-12-03-187-001  युधिष्ठिर उवाच
BR-12-03-187-001a अध्यात्मं नाम यदिदं पुरुषस्येह चिन्त्यते
BR-12-03-187-001c यदध्यात्मं यतश्चैतत्तन्मे ब्रूहि पितामह
BR-12-03-187-002  भीष्म उवाच
BR-12-03-187-002a अध्यात्ममिति मां पार्थ यदेतदनुपृच्छसि
BR-12-03-187-002c तद्व्याख्यास्यामि ते तात श्रेयस्करतरं सुखम्
BR-12-03-187-003a यज्ज्ञात्वा पुरुषो लोके प्रीतिं सौख्यं च विन्दति
BR-12-03-187-003c फललाभश्च सद्यः स्यात्सर्वभूतहितं च तत्
BR-12-03-187-004a पृथिवी वायुराकाशमापो ज्योतिश्च पञ्चमम्
BR-12-03-187-004c महाभूतानि भूतानां सर्वेषां प्रभवाप्ययौ
BR-12-03-187-005a ततः सृष्टानि तत्रैव तानि यान्ति पुनः पुनः
BR-12-03-187-005c महाभूतानि भूतेषु सागरस्योर्मयो यथा
BR-12-03-187-006a प्रसार्य च यथाङ्गानि कूर्मः संहरते पुनः
BR-12-03-187-006c तद्वद्भूतानि भूतात्मा सृष्ट्वा संहरते पुनः
BR-12-03-187-007a महाभूतानि पञ्चैव सर्वभूतेषु भूतकृत्
BR-12-03-187-007c अकरोत्तेषु वैषम्यं तत्तु जीवोऽनु पश्यति
BR-12-03-187-008a शब्दः श्रोत्रं तथा खानि त्रयमाकाशयोनिजम्
BR-12-03-187-008c वायोस्त्वक्स्पर्शचेष्टाश्च वागित्येतच्चतुष्टयम्
BR-12-03-187-009a रूपं चक्षुस्तथा पक्तिस्त्रिविधं तेज उच्यते
BR-12-03-187-009c रसः क्लेदश्च जिह्वा च त्रयो जलगुणाः स्मृताः
BR-12-03-187-010a घ्रेयं घ्राणं शरीरं च ते तु भूमिगुणास्त्रयः
BR-12-03-187-010c महाभूतानि पञ्चैव षष्ठं तु मन उच्यते
BR-12-03-187-011a इन्द्रियाणि मनश्चैव विज्ञानान्यस्य भारत
BR-12-03-187-011c सप्तमी बुद्धिरित्याहुः क्षेत्रज्ञः पुनरष्टमः
BR-12-03-187-012a चक्षुरालोकनायैव संशयं कुरुते मनः
BR-12-03-187-012c बुद्धिरध्यवसायाय क्षेत्रज्ञः साक्षिवत्स्थितः
BR-12-03-187-013a ऊर्ध्वं पादतलाभ्यां यदर्वागूर्ध्वं च पश्यति
BR-12-03-187-013c एतेन सर्वमेवेदं विद्ध्यभिव्याप्तमन्तरम्
BR-12-03-187-014a पुरुषे चेन्द्रियाणीह वेदितव्यानि कृत्स्नशः
BR-12-03-187-014c तमो रजश्च सत्त्वं च विद्धि भावांस्तदाश्रयान्
BR-12-03-187-015a एतां बुद्ध्वा नरो बुद्ध्या भूतानामागतिं गतिम्
BR-12-03-187-015c समवेक्ष्य शनैश्चैव लभते शममुत्तमम्
BR-12-03-187-016a गुणान्नेनीयते बुद्धिर्बुद्धिरेवेन्द्रियाण्यपि
BR-12-03-187-016c मनःषष्ठानि सर्वाणि बुद्ध्यभावे कुतो गुणाः
BR-12-03-187-017a इति तन्मयमेवैतत्सर्वं स्थावरजङ्गमम्
BR-12-03-187-017c प्रलीयते चोद्भवति तस्मान्निर्दिश्यते तथा
BR-12-03-187-018a येन पश्यति तच्चक्षुः शृणोति श्रोत्रमुच्यते
BR-12-03-187-018c जिघ्रति घ्राणमित्याहू रसं जानाति जिह्वया
BR-12-03-187-019a त्वचा स्पृशति च स्पर्शान्बुद्धिर्विक्रियतेऽसकृत्
BR-12-03-187-019c येन सङ्कल्पयत्यर्थं किञ्चिद्भवति तन्मनः
BR-12-03-187-020a अधिष्ठानानि बुद्धेर्हि पृथगर्थानि पञ्चधा
BR-12-03-187-020c पञ्चेन्द्रियाणि यान्याहुस्तान्यदृश्योऽधितिष्ठति
BR-12-03-187-021a पुरुषाधिष्ठिता बुद्धिस्त्रिषु भावेषु वर्तते
BR-12-03-187-021c कदाचिल्लभते प्रीतिं कदाचिदनुशोचति
BR-12-03-187-022a न सुखेन न दुःखेन कदाचिदपि वर्तते
BR-12-03-187-022c एवं नराणां मनसि त्रिषु भावेष्ववस्थिता
BR-12-03-187-023a सेयं भावात्मिका भावांस्त्रीनेतान्नातिवर्तते
BR-12-03-187-023c सरितां सागरो भर्ता महावेलामिवोर्मिमान्
BR-12-03-187-024a अतिभावगता बुद्धिर्भावे मनसि वर्तते
BR-12-03-187-024c प्रवर्तमानं हि रजस्तद्भावमनुवर्तते
BR-12-03-187-025a इन्द्रियाणि हि सर्वाणि प्रदर्शयति सा सदा
BR-12-03-187-025c प्रीतिः सत्त्वं रजः शोकस्तमो मोहश्च ते त्रयः
BR-12-03-187-026a ये ये च भावा लोकेऽस्मिन्सर्वेष्वेतेषु ते त्रिषु
BR-12-03-187-026c इति बुद्धिगतिः सर्वा व्याख्याता तव भारत
BR-12-03-187-027a इन्द्रियाणि च सर्वाणि विजेतव्यानि धीमता
BR-12-03-187-027c सत्त्वं रजस्तमश्चैव प्राणिनां संश्रिताः सदा
BR-12-03-187-028a त्रिविधा वेदना चैव सर्वसत्त्वेषु दृश्यते
BR-12-03-187-028c सात्त्विकी राजसी चैव तामसी चेति भारत
BR-12-03-187-029a सुखस्पर्शः सत्त्वगुणो दुःखस्पर्शो रजोगुणः
BR-12-03-187-029c तमोगुणेन संयुक्तौ भवतोऽव्यावहारिकौ
BR-12-03-187-030a तत्र यत्प्रीतिसंयुक्तं काये मनसि वा भवेत्
BR-12-03-187-030c वर्तते सात्त्विको भाव इत्यवेक्षेत तत्तदा
BR-12-03-187-031a अथ यद्दुःखसंयुक्तमतुष्टिकरमात्मनः
BR-12-03-187-031c प्रवृत्तं रज इत्येव तन्नसंरभ्य चिन्तयेत्
BR-12-03-187-032a अथ यन्मोहसंयुक्तमव्यक्तमिव यद्भवेत्
BR-12-03-187-032c अप्रतर्क्यमविज्ञेयं तमस्तदुपधारयेत्
BR-12-03-187-033a प्रहर्षः प्रीतिरानन्दः सुखं संशान्तचित्तता
BR-12-03-187-033c कथञ्चिदभिवर्तन्त इत्येते सात्त्विका गुणाः
BR-12-03-187-034a अतुष्टिः परितापश्च शोको लोभस्तथाक्षमा
BR-12-03-187-034c लिङ्गानि रजसस्तानि दृश्यन्ते हेत्वहेतुभिः
BR-12-03-187-035a अभिमानस्तथा मोहः प्रमादः स्वप्नतन्द्रिता
BR-12-03-187-035c कथञ्चिदभिवर्तन्ते विविधास्तामसा गुणाः
BR-12-03-187-036a दूरगं बहुधागामि प्रार्थनासंशयात्मकम्
BR-12-03-187-036c मनः सुनियतं यस्य स सुखी प्रेत्य चेह च
BR-12-03-187-037a सत्त्वक्षेत्रज्ञयोरेतदन्तरं पश्य सूक्ष्मयोः
BR-12-03-187-037c सृजते तु गुणानेक एको न सृजते गुणान्
BR-12-03-187-038a मशकोदुम्बरौ चापि संप्रयुक्तौ यथा सदा
BR-12-03-187-038c अन्योन्यमन्यौ च यथा सम्प्रयोगस्तथा तयोः
BR-12-03-187-039a पृथग्भूतौ प्रकृत्या तौ सम्प्रयुक्तौ च सर्वदा
BR-12-03-187-039c यथा मत्स्यो जलं चैव सम्प्रयुक्तौ तथैव तौ
BR-12-03-187-040a न गुणा विदुरात्मानं स गुणान्वेत्ति सर्वशः
BR-12-03-187-040c परिद्रष्टा गुणानां च संस्रष्टा मन्यते सदा
BR-12-03-187-041a इन्द्रियैस्तु प्रदीपार्थं कुरुते बुद्धिसप्तमैः
BR-12-03-187-041c निर्विचेष्टैरजानद्भिः परमात्मा प्रदीपवत्
BR-12-03-187-042a सृजते हि गुणान्सत्त्वं क्षेत्रज्ञः परिपश्यति
BR-12-03-187-042c सम्प्रयोगस्तयोरेष सत्त्वक्षेत्रज्ञयोर्ध्रुवः
BR-12-03-187-043a आश्रयो नास्ति सत्त्वस्य क्षेत्रज्ञस्य च कश्चन
BR-12-03-187-043c सत्त्वं मनः संसृजति न गुणान्वै कदाचन
BR-12-03-187-044a रश्मींस्तेषां स मनसा यदा सम्यङ्नियच्छति
BR-12-03-187-044c तदा प्रकाशतेऽस्यात्मा घटे दीपो ज्वलन्निव
BR-12-03-187-045a त्यक्त्वा यः प्राकृतं कर्म नित्यमात्मरतिर्मुनिः
BR-12-03-187-045c सर्वभूतात्मभूतः स्यात्स गच्छेत्परमां गतिम्
BR-12-03-187-046a यथा वारिचरः पक्षी लिप्यमानो न लिप्यते
BR-12-03-187-046c एवमेव कृतप्रज्ञो भूतेषु परिवर्तते
BR-12-03-187-047a एवंस्वभावमेवैतत्स्वबुद्ध्या विहरेन्नरः
BR-12-03-187-047c अशोचन्नप्रहृष्यंश्च चरेद्विगतमत्सरः
BR-12-03-187-048a स्वभावसिद्ध्या संसिद्धान्स नित्यं सृजते गुणान्
BR-12-03-187-048c ऊर्णनाभिर्यथा स्रष्टा विज्ञेयास्तन्तुवद्गुणाः
BR-12-03-187-049a प्रध्वस्ता न निवर्तन्ते निवृत्तिर्नोपलभ्यते
BR-12-03-187-049c प्रत्यक्षेण परोक्षं तदनुमानेन सिध्यति
BR-12-03-187-050a एवमेके व्यवस्यन्ति निवृत्तिरिति चापरे
BR-12-03-187-050c उभयं सम्प्रधार्यैतदध्यवस्येद्यथामति
BR-12-03-187-051a इतीमं हृदयग्रन्थिं बुद्धिभेदमयं दृढम्
BR-12-03-187-051c विमुच्य सुखमासीत न शोचेच्छिन्नसंशयः
BR-12-03-187-052a मलिनाः प्राप्नुयुः शुद्धिं यथा पूर्णां नदीं नराः
BR-12-03-187-052c अवगाह्य सुविद्वंसो विद्धि ज्ञानमिदं तथा
BR-12-03-187-053a महानदीं हि पारज्ञस्तप्यते न तरन्यथा
BR-12-03-187-053c एवं ये विदुरध्यात्मं कैवल्यं ज्ञानमुत्तमम्
BR-12-03-187-054a एतां बुद्ध्वा नरः सर्वां भूतानामागतिं गतिम्
BR-12-03-187-054c अवेक्ष्य च शनैर्बुद्ध्या लभते शं परं ततः
BR-12-03-187-055a त्रिवर्गो यस्य विदितः प्राग्ज्योतिः स विमुच्यते
BR-12-03-187-055c अन्विष्य मनसा युक्तस्तत्त्वदर्शी निरुत्सुकः
BR-12-03-187-056a न चात्मा शक्यते द्रष्टुमिन्द्रियेषु विभागशः
BR-12-03-187-056c तत्र तत्र विसृष्टेषु दुर्जयेष्वकृतात्मभिः
BR-12-03-187-057a एतद्बुद्ध्वा भवेद्बुद्धः किमन्यद्बुद्धलक्षणम्
BR-12-03-187-057c विज्ञाय तद्धि मन्यन्ते कृतकृत्या मनीषिणः
BR-12-03-187-058a न भवति विदुषां ततो भयं यदविदुषां सुमहद्भयं भवेत्
BR-12-03-187-058c न हि गतिरधिकास्ति कस्य चित्सति हि गुणे प्रवदन्त्यतुल्यताम्
BR-12-03-187-059a यत्करोत्यनभिसन्धिपूर्वकं तच्च निर्णुदति यत्पुरा कृतम्
BR-12-03-187-059c नाप्रियं तदुभयं कुतः प्रियं तस्य तज्जनयतीह कुर्वतः
BR-12-03-187-060a लोक आतुरजनान्विराविणस्तत्तदेव बहु पश्य शोचतः
BR-12-03-187-060c तत्र पश्य कुशलानशोचतो ये विदुस्तदुभयं पदं सदा

