BR-12-02-138-001  युधिष्ठिर उवाच
BR-12-02-138-001a युगक्षयात्परिक्षीणे धर्मे लोके च भारत
BR-12-02-138-001c दस्युभिः पीड्यमाने च कथं स्थेयं पितामह
BR-12-02-138-002  भीष्म उवाच
BR-12-02-138-002a हन्त ते कथयिष्यामि नीतिमापत्सु भारत
BR-12-02-138-002c उत्सृज्यापि घृणां काले यथा वर्तेत भूमिपः
BR-12-02-138-003a अत्राप्युदाहरन्तीममितिहासं पुरातनम्
BR-12-02-138-003c भरद्वाजस्य संवादं राज्ञः शत्रुन्तपस्य च
BR-12-02-138-004a राजा शत्रुंतपो नाम सौवीराणां महारथः
BR-12-02-138-004c कणिङ्कमुपसंगम्य पप्रच्छार्थविनिश्चयम्
BR-12-02-138-005a अलब्धस्य कथं लिप्सा लब्धं केन विवर्धते
BR-12-02-138-005c वर्धितं पालयेत्केन पालितं प्रणयेत्कथम्
BR-12-02-138-006a तस्मै विनिश्चयार्थं स परिपृष्टार्थनिश्चयः
BR-12-02-138-006c उवाच ब्राह्मणो वाक्यमिदं हेतुमदुत्तरम्
BR-12-02-138-007a नित्यमुद्यतदण्डः स्यान्नित्यं विवृतपौरुषः
BR-12-02-138-007c अच्छिद्रश्छिद्रदर्शी च परेषां विवरानुगः
BR-12-02-138-008a नित्यमुद्यतदण्डस्य भृशमुद्विजते जनः
BR-12-02-138-008c तस्मात्सर्वाणि भूतानि दण्डेनैव प्ररोधयेत्
BR-12-02-138-009a एवमेव प्रशंसन्ति पण्डितास्तत्त्वदर्शिनः
BR-12-02-138-009c तस्माच्चतुष्टये तस्मिन्प्रधानो दण्ड उच्यते
BR-12-02-138-010a छिन्नमूले ह्यधिष्ठाने सर्वे तज्जीविनो हताः
BR-12-02-138-010c कथं हि शाखास्तिष्ठेयुश्छिन्नमूले वनस्पतौ
BR-12-02-138-011a मूलमेवादितश्छिन्द्यात्परपक्षस्य पण्डितः
BR-12-02-138-011c ततः सहायान्पक्षं च सर्वमेवानुसारयेत्
BR-12-02-138-012a सुमन्त्रितं सुविक्रान्तं सुयुद्धं सुपलायितम्
BR-12-02-138-012c आपदां पदकालेषु कुर्वीत न विचारयेत्
BR-12-02-138-013a वाङ्मात्रेण विनीतः स्याद्धृदयेन यथा क्षुरः
BR-12-02-138-013c श्लक्ष्णपूर्वाभिभाषी च कामक्रोधौ विवर्जयेत्
BR-12-02-138-014a सपत्नसहिते कार्ये कृत्वा सन्धिं न विश्वसेत्
BR-12-02-138-014c अपक्रामेत्ततः क्षिप्रं कृतकार्यो विचक्षणः
BR-12-02-138-015a शत्रुं च मित्ररूपेण सान्त्वेनैवाभिसान्त्वयेत्
BR-12-02-138-015c नित्यशश्चोद्विजेत्तस्मात्सर्पाद्वेश्मगतादिव
BR-12-02-138-016a यस्य बुद्धिं परिभवेत्तमतीतेन सान्त्वयेत्
BR-12-02-138-016c अनागतेन दुष्प्रज्ञं प्रत्युत्पन्नेन पण्डितम्
BR-12-02-138-017a अञ्जलिं शपथं सान्त्वं प्रणम्य शिरसा वदेत्
BR-12-02-138-017c अश्रुप्रपातनं चैव कर्तव्यं भूतिमिच्छता
BR-12-02-138-018a वहेदमित्रं स्कन्धेन यावत्कालविपर्ययः
BR-12-02-138-018c अथैनमागते काले भिन्द्याद्घटमिवाश्मनि
BR-12-02-138-019a मुहूर्तमपि राजेन्द्र तिन्दुकालातवज्ज्वलेत्
BR-12-02-138-019c न तुषाग्निरिवानर्चिर्धूमायेत नरश्चिरम्
BR-12-02-138-020a नानर्थकेनार्थवत्त्वं कृतघ्नेन समाचरेत्
BR-12-02-138-020c अर्थे तु शक्यते भोक्तुं कृतकार्योऽवमन्यते
BR-12-02-138-020e तस्मात्सर्वाणि कार्याणि सावशेषाणि कारयेत्
BR-12-02-138-021a कोकिलस्य वराहस्य मेरोः शून्यस्य वेश्मनः
BR-12-02-138-021c व्याडस्य भक्तिचित्रस्य यच्छ्रेष्ठं तत्समाचरेत्
BR-12-02-138-022a उत्थायोत्थाय गच्छेच्च नित्ययुक्तो रिपोर्गृहान्
BR-12-02-138-022c कुशलं चापि पृच्छेत यद्यप्यकुशलं भवेत्
BR-12-02-138-023a नालसाः प्राप्नुवन्त्यर्थान्न क्लीबा न च मानिनः
BR-12-02-138-023c न च लोकरवाद्भीता न च शश्वत्प्रतीक्षिणः
BR-12-02-138-024a नास्य छिद्रं परो विद्याद्विद्याच्छिद्रं परस्य तु
BR-12-02-138-024c गूहेत्कूर्म इवाङ्गानि रक्षेद्विवरमात्मनः
BR-12-02-138-025a बकवच्चिन्तयेदर्थान्सिंहवच्च पराक्रमेत्
BR-12-02-138-025c वृकवच्चावलुम्पेत शशवच्च विनिष्पतेत्
BR-12-02-138-026a पानमक्षास्तथा नार्यो मृगया गीतवादितम्
BR-12-02-138-026c एतानि युक्त्या सेवेत प्रसङ्गो ह्यत्र दोषवान्
BR-12-02-138-027a कुर्यात्तृणमयं चापं शयीत मृगशायिकाम्
BR-12-02-138-027c अन्धः स्यादन्धवेलायां बाधिर्यमपि संश्रयेत्
BR-12-02-138-028a देशं कालं समासाद्य विक्रमेत विचक्षणः
BR-12-02-138-028c देशकालाभ्यतीतो हि विक्रमो निष्फलो भवेत्
BR-12-02-138-029a कालाकालौ सम्प्रधार्य बलाबलमथात्मनः
BR-12-02-138-029c परस्परबलं ज्ञात्वा तथात्मानं नियोजयेत्
BR-12-02-138-030a दण्डेनोपनतं शत्रुं यो राजा न नियच्छति
BR-12-02-138-030c स मृत्युमुपगूह्यास्ते गर्भमश्वतरी यथा
BR-12-02-138-031a सुपुष्पितः स्यादफलः फलवान्स्याद्दुरारुहः
BR-12-02-138-031c आमः स्यात्पक्वसङ्काशो न च शीर्येत कस्यचित्
BR-12-02-138-032a आशां कालवतीं कुर्यात्तां च विघ्नेन योजयेत्
BR-12-02-138-032c विघ्नं निमित्ततो ब्रूयान्निमित्तं चापि हेतुतः
BR-12-02-138-033a भीतवत्संविधातव्यं यावद्भयमनागतम्
BR-12-02-138-033c आगतं तु भयं दृष्ट्वा प्रहर्तव्यमभीतवत्
BR-12-02-138-034a न संशयमनारुह्य नरो भद्राणि पश्यति
BR-12-02-138-034c संशयं पुनरारुह्य यदि जीवति पश्यति
BR-12-02-138-035a अनागतं विजानीयाद्यच्छेद्भयमुपस्थितम्
BR-12-02-138-035c पुनर्वृद्धिक्षयात्किञ्चिदभिवृत्तं निशामयेत्
BR-12-02-138-036a प्रत्युपस्थितकालस्य सुखस्य परिवर्जनम्
BR-12-02-138-036c अनागतसुखाशा च नैष बुद्धिमतां नयः
BR-12-02-138-037a योऽरिणा सह सन्धाय सुखं स्वपिति विश्वसन्
BR-12-02-138-037c स वृक्षाग्रप्रसुप्तो वा पतितः प्रतिबुध्यते
BR-12-02-138-038a कर्मणा येन तेनेह मृदुना दारुणेन वा
BR-12-02-138-038c उद्धरेद्दीनमात्मानं समर्थो धर्ममाचरेत्
BR-12-02-138-039a ये सपत्नाः सपत्नानां सर्वांस्तानपवत्सयेत्
BR-12-02-138-039c आत्मनश्चापि बोद्धव्याश्चाराः प्रणिहिताः परैः
BR-12-02-138-040a चारः सुविहितः कार्य आत्मनोऽथ परस्य च
BR-12-02-138-040c पाषण्डांस्तापसादींश्च परराष्ट्रं प्रवेशयेत्
BR-12-02-138-041a उद्यानेषु विहारेषु प्रपास्वावसथेषु च
BR-12-02-138-041c पानागारेषु वेशेषु तीर्थेषु च सभासु च
BR-12-02-138-042a धर्माभिचारिणः पापाश्चारा लोकस्य कण्टकाः
BR-12-02-138-042c समागच्छन्ति तान्बुद्ध्वा नियच्छेच्छमयेदपि
BR-12-02-138-043a न विश्वसेदविश्वस्ते विश्वस्ते नापि विश्वसेत्
BR-12-02-138-043c विश्वस्तं भयमन्वेति नापरीक्ष्य च विश्वसेत्
BR-12-02-138-044a विश्वासयित्वा तु परं तत्त्वभूतेन हेतुना
BR-12-02-138-044c अथास्य प्रहरेत्काले किञ्चिद्विचलिते पदे
BR-12-02-138-045a अशङ्क्यमपि शङ्केत नित्यं शङ्केत शङ्कितात्
BR-12-02-138-045c भयं हि शङ्किताज्जातं समूलमपि कृन्तति
BR-12-02-138-046a अवधानेन मौनेन काषायेण जटाजिनैः
BR-12-02-138-046c विश्वासयित्वा द्वेष्टारमवलुम्पेद्यथा वृकः
BR-12-02-138-047a पुत्रो वा यदि वा भ्राता पिता वा यदि वा सुहृत्
BR-12-02-138-047c अर्थस्य विघ्नं कुर्वाणा हन्तव्या भूतिवर्धनाः
BR-12-02-138-048a गुरोरप्यवलिप्तस्य कार्याकार्यमजानतः
BR-12-02-138-048c उत्पथप्रतिपन्नस्य दण्डो भवति शासनम्
BR-12-02-138-049a प्रत्युत्थानाभिवादाभ्यां सम्प्रदानेन कस्यचित्
BR-12-02-138-049c प्रतिपुष्कलघाती स्यात्तीक्ष्णतुण्ड इव द्विजः
BR-12-02-138-050a नाच्छित्त्वा परमर्माणि नाकृत्वा कर्म दारुणम्
BR-12-02-138-050c नाहत्वा मत्स्यघातीव प्राप्नोति परमां श्रियम्
BR-12-02-138-051a नास्ति जात्या रिपुर्नाम मित्रं नाम न विद्यते
BR-12-02-138-051c सामर्थ्ययोगाज्जायन्ते मित्राणि रिपवस्तथा
BR-12-02-138-052a अमित्रं नैव मुञ्चेत ब्रुवन्तं करुणान्यपि
BR-12-02-138-052c दुःखं तत्र न कुर्वीत हन्यात्पूर्वापकारिणम्
BR-12-02-138-053a सङ्ग्रहानुग्रहे यत्नः सदा कार्योऽनसूयता
BR-12-02-138-053c निग्रहश्चापि यत्नेन कर्तव्यो भूतिमिच्छता
BR-12-02-138-054a प्रहरिष्यन्प्रियं ब्रूयात्प्रहृत्यापि प्रियोत्तरम्
BR-12-02-138-054c अपि चास्य शिरश्छित्त्वा रुद्याच्छोचेदथापि वा
BR-12-02-138-055a निमन्त्रयेत सान्त्वेन सम्मानेन तितिक्षया
BR-12-02-138-055c आशाकारणमित्येतत्कर्तव्यं भूतिमिच्छता
BR-12-02-138-056a न शुष्कवैरं कुर्वीत न बाहुभ्यां नदीं तरेत् 
BR-12-02-138-056c अपार्थकमनायुष्यं गोविषाणस्य भक्षणम्
BR-12-02-138-056e दन्ताश्च परिघृष्यन्ते रसश्चापि न लभ्यते
BR-12-02-138-057a त्रिवर्गे त्रिविधा पीडानुबन्धास्त्रय एव च
BR-12-02-138-057c अनुबन्धवधौ ज्ञात्वा पीडां हि परिवर्जयेत्
BR-12-02-138-058a ऋणशेषोऽग्निशेषश्च शत्रुशेषस्तथैव च
BR-12-02-138-058c पुनः पुनर्विवर्धेत स्वल्पोऽप्यनिवारितः
BR-12-02-138-059a वर्धमानमृणं तिष्ठत्परिभूताश्च शत्रवः
BR-12-02-138-059c आवहन्त्यनयं तीव्रं व्याधयश्चाप्युपेक्षिताः
BR-12-02-138-060a नासम्यक्कृतकारी स्यादप्रमत्तः सदा भवेत्
BR-12-02-138-060c कण्टकोऽपि हि दुश्छिन्नो विकारं कुरुते चिरम्
BR-12-02-138-061a वधेन च मनुष्याणां मार्गाणां दूषणेन च
BR-12-02-138-061c आकराणां विनाशैश्च परराष्ट्रं विनाशयेत्
BR-12-02-138-062a गृध्रदृष्टिर्बकालीनः श्वचेष्टः सिंहविक्रमः
BR-12-02-138-062c अनुद्विग्नः काकशङ्की भुजङ्गचरितं चरेत्
BR-12-02-138-063a श्रेणिमुख्योपजापेषु वल्लभानुनयेषु च
BR-12-02-138-063c अमात्यान्परिरक्षेत भेदसङ्घातयोरपि
BR-12-02-138-064a मृदुरित्यवमन्यन्ते तीक्ष्ण इत्युद्विजन्ति च
BR-12-02-138-064c तीक्ष्णकाले च तीक्ष्णः स्यान्मृदुकाले मृदुर्भवेत्
BR-12-02-138-065a मृदुना सुमृदुं हन्ति मृदुना हन्ति दारुणम्
BR-12-02-138-065c नासाध्यं मृदुना किञ्चित्तस्मात्तीक्ष्णतरं मृदु
BR-12-02-138-066a काले मृदुर्यो भवति काले भवति दारुणः
BR-12-02-138-066c स साधयति कृत्यानि शत्रूंश्चैवाधितिष्ठति
BR-12-02-138-067a पण्डितेन विरुद्धः सन्दूरेऽस्मीति न विश्वसेत्
BR-12-02-138-067c दीर्घौ बुद्धिमतो बाहू याभ्यां हिंसति हिंसितः
BR-12-02-138-068a न तत्तरेद्यस्य न पारमुत्तरेन्न तद्धरेद्यत्पुनराहरेत्परः
BR-12-02-138-068c न तत्खनेद्यस्य न मूलमुत्खनेन्न तं हन्याद्यस्य शिरो न पातयेत्
BR-12-02-138-069a इतीदमुक्तं वृजिनाभिसंहितं न चैतदेवं पुरुषः समाचरेत्
BR-12-02-138-069c परप्रयुक्तं तु कथं निशामयेदतो मयोक्तं भवतो हितार्थिना
BR-12-02-138-070a यथावदुक्तं वचनं हितं तदा निशम्य विप्रेण सुवीरराष्ट्रियः
BR-12-02-138-070c तथाकरोद्वाक्यमदीनचेतनः श्रियं च दीप्तां बुभुजे सबान्धवः

