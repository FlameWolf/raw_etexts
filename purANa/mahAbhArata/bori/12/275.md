001	युधिष्ठिर उवाच
001a	शोकाद्दुःखाच्च मृत्योश्च त्रस्यन्ति प्राणिनः सदा
001c	उभयं मे यथा न स्यात्तन्मे ब्रूहि पितामह
002	भीष्म उवाच
002a	अत्रैवोदाहरन्तीममितिहासं पुरातनम्
002c	नारदस्य च संवादं समङ्गस्य च भारत
003	नारद उवाच
003a	उरसेव प्रणमसे बाहुभ्यां तरसीव च
003c	संप्रहृष्टमना नित्यं विशोक इव लक्ष्यसे
004a	उद्वेगं नेह ते किञ्चित्सुसूक्ष्ममपि लक्षये
004c	नित्यतृप्त इव स्वस्थो बालवच्च विचेष्टसे
005	समङ्ग उवाच
005a	भूतं भव्यं भविष्यच्च सर्वं सत्त्वेषु मानद
005c	तेषां तत्त्वानि जानामि ततो न विमना ह्यहम्
006a	उपक्रमानहं वेद पुनरेव फलोदयान्
006c	लोके फलानि चित्राणि ततो न विमना ह्यहम्
007a	अगाधाश्चाप्रतिष्ठाश्च गतिमन्तश्च नारद
007c	अन्धा जडाश्च जीवन्ति पश्यास्मानपि जीवतः
008a	विहितेनैव जीवन्ति अरोगाङ्गा दिवौकसः
008c	बलवन्तोऽबलाश्चैव तद्वदस्मान्सभाजय
009a	सहस्रिणश्च जीवन्ति जीवन्ति शतिनस्तथा
009c	शाकेन चान्ये जीवन्ति पश्यास्मानपि जीवतः
010a	यदा न शोचेमहि किं नु न स्याद्धर्मेण वा नारद कर्मणा वा
010c	कृतान्तवश्यानि यदा सुखानि दुःखानि वा यन्न विधर्षयन्ति
011a	यस्मै प्रज्ञां कथयन्ते मनुष्याः प्रज्ञामूलो हीन्द्रियाणां प्रसादः
011c	मुह्यन्ति शोचन्ति यदेन्द्रियाणि प्रज्ञालाभो नास्ति मूढेन्द्रियस्य
012a	मूढस्य दर्पः स पुनर्मोह एव मूढस्य नायं न परोऽस्ति लोकः
012c	न ह्येव दुःखानि सदा भवन्ति सुखस्य वा नित्यशो लाभ एव
013a	भावात्मकं संपरिवर्तमानं न मादृशः संज्वरं जातु कुर्यात्
013c	इष्टान्भोगान्नानुरुध्येत्सुखं वा न चिन्तयेद्दुःखमभ्यागतं वा
014a	समाहितो न स्पृहयेत्परेषां नानागतं नाभिनन्देत लाभम्
014c	न चापि हृष्येद्विपुलेऽर्थलाभे तथार्थनाशे च न वै विषीदेत्
015a	न बान्धवा न च वित्तं न कौली न च श्रुतं न च मन्त्रा न वीर्यम्
015c	दुःखात्त्रातुं सर्व एवोत्सहन्ते परत्र शीले न तु यान्ति शान्तिम्
016a	नास्ति बुद्धिरयुक्तस्य नायोगाद्विद्यते सुखम्
016c	धृतिश्च दुःखत्यागश्चाप्युभयं नः सुखोदयम्
017a	प्रियं हि हर्षजननं हर्ष उत्सेकवर्धनः
017c	उत्सेको नरकायैव तस्मात्तं सन्त्यजाम्यहम्
018a	एताञ्शोकभयोत्सेकान्मोहनान्सुखदुःखयोः
018c	पश्यामि साक्षिवल्लोके देहस्यास्य विचेष्टनात्
019a	अर्थकामौ परित्यज्य विशोको विगतज्वरः
019c	तृष्णामोहौ तु सन्त्यज्य चरामि पृथिवीमिमाम्
020a	न मृत्युतो न चाधर्मान्न लोभान्न कुतश्चन
020c	पीतामृतस्येवात्यन्तमिह चामुत्र वा भयम्
021a	एतद्ब्रह्मन्विजानामि महत्कृत्वा तपोऽव्ययम्
021c	तेन नारद सम्प्राप्तो न मां शोकः प्रबाधते

