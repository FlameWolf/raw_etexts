BR-12-03-206-001  	गुरुरुवाच
BR-12-03-206-001a	रजसा साध्यते मोहस्तमसा च नरर्षभ
BR-12-03-206-001c	क्रोधलोभौ भयं दर्प एतेषां साधनाच्छुचिः
BR-12-03-206-002a	परमं परमात्मानं देवमक्षयमव्ययम्
BR-12-03-206-002c	विष्णुमव्यक्तसंस्थानं विशन्ते देवसत्तमम्
BR-12-03-206-003a	तस्य मायाविदग्धाङ्गा ज्ञानभ्रष्टा निराशिषः
BR-12-03-206-003c	मानवा ज्ञानसम्मोहात्ततः कामं प्रयान्ति वै
BR-12-03-206-004a	कामात्क्रोधमवाप्याथ लोभमोहौ च मानवाः
BR-12-03-206-004c	मानदर्पादहङ्कारमहङ्कारात्ततः क्रियाः
BR-12-03-206-005a	क्रियाभिः स्नेहसंबन्धः स्नेहाच्छोकमनन्तरम्
BR-12-03-206-005c	सुखदुःखसमारम्भाज्जन्माजन्मकृतक्षणाः
BR-12-03-206-006a	जन्मतो गर्भवासं तु शुक्रशोणितसम्भवम्
BR-12-03-206-006c	पुरीषमूत्रविक्लेदशोणितप्रभवाविलम्
BR-12-03-206-007a	तृष्णाभिभूतस्तैर्बद्धस्तानेवाभिपरिप्लवन्
BR-12-03-206-007c	संसारतन्त्रवाहिन्यस्तत्र बुध्येत योषितः
BR-12-03-206-008a	प्रकृत्या क्षेत्रभूतास्ता नराः क्षेत्रज्ञलक्षणाः
BR-12-03-206-008c	तस्मादेता विशेषेण नरोऽतीयुर्विपश्चितः
BR-12-03-206-009a	कृत्या ह्येता घोररूपा मोहयन्त्यविचक्षणान्
BR-12-03-206-009c	रजस्यन्तर्हिता मूर्तिरिन्द्रियाणां सनातनी
BR-12-03-206-010a	तस्मात्तर्षात्मकाद्रागाद्बीजाज्जायन्ति जन्तवः
BR-12-03-206-010c	स्वदेहजानस्वसञ्ज्ञान्यद्वदङ्गात्कृमींस्त्यजेत्
BR-12-03-206-010e	स्वसञ्ज्ञानस्वजांस्तद्वत्सुतसञ्ज्ञान्कृमींस्त्यजेत्
BR-12-03-206-011a	शुक्रतो रसतश्चैव स्नेहाज्जायन्ति जन्तवः
BR-12-03-206-011c	स्वभावात्कर्मयोगाद्वा तानुपेक्षेत बुद्धिमान्
BR-12-03-206-012a	रजस्तमसि पर्यस्तं सत्त्वं तमसि संस्थितम्
BR-12-03-206-012c	ज्ञानाधिष्ठानमज्ञानं बुद्ध्यहङ्कारलक्षणम्
BR-12-03-206-013a	तद्बीजं देहिनामाहुस्तद्बीजं जीवसञ्ज्ञितम्
BR-12-03-206-013c	कर्मणा कालयुक्तेन संसारपरिवर्तकम्
BR-12-03-206-014a	रमत्ययं यथा स्वप्ने मनसा देहवानिव
BR-12-03-206-014c	कर्मगर्भैर्गुणैर्देही गर्भे तदुपपद्यते
BR-12-03-206-015a	कर्मणा बीजभूतेन चोद्यते यद्यदिन्द्रियम्
BR-12-03-206-015c	जायते तदहङ्काराद्रागयुक्तेन चेतसा
BR-12-03-206-016a	शब्दरागाच्छ्रोत्रमस्य जायते भावितात्मनः
BR-12-03-206-016c	रूपरागात्तथा चक्षुर्घ्राणं गन्धचिकीर्षया
BR-12-03-206-017a	स्पर्शनेभ्यस्तथा वायुः प्राणापानव्यपाश्रयः
BR-12-03-206-017c	व्यानोदानौ समानश्च पञ्चधा देहयापना
BR-12-03-206-018a	सञ्जातैर्जायते गात्रैः कर्मजैर्ब्रह्मणा वृतः
BR-12-03-206-018c	दुःखाद्यन्तैर्दुःखमध्यैर्नरः शारीरमानसैः
BR-12-03-206-019a	दुःखं विद्यादुपादानादभिमानाच्च वर्धते
BR-12-03-206-019c	त्यागात्तेभ्यो निरोधः स्यान्निरोधज्ञो विमुच्यते
BR-12-03-206-020a	इन्द्रियाणां रजस्येव प्रभवप्रलयावुभौ
BR-12-03-206-020c	परीक्ष्य सञ्चरेद्विद्वान्यथावच्छास्त्रचक्षुषा
BR-12-03-206-021a	ज्ञानेन्द्रियाणीन्द्रियार्थान्नोपसर्पन्त्यतर्षुलम्
BR-12-03-206-021c	ज्ञातैश्च कारणैर्देही न देहं पुनरर्हति

