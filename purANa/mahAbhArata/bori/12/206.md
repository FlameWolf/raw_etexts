001  	गुरुरुवाच
001a	रजसा साध्यते मोहस्तमसा च नरर्षभ
001c	क्रोधलोभौ भयं दर्प एतेषां साधनाच्छुचिः
002a	परमं परमात्मानं देवमक्षयमव्ययम्
002c	विष्णुमव्यक्तसंस्थानं विशन्ते देवसत्तमम्
003a	तस्य मायाविदग्धाङ्गा ज्ञानभ्रष्टा निराशिषः
003c	मानवा ज्ञानसम्मोहात्ततः कामं प्रयान्ति वै
004a	कामात्क्रोधमवाप्याथ लोभमोहौ च मानवाः
004c	मानदर्पादहङ्कारमहङ्कारात्ततः क्रियाः
005a	क्रियाभिः स्नेहसंबन्धः स्नेहाच्छोकमनन्तरम्
005c	सुखदुःखसमारम्भाज्जन्माजन्मकृतक्षणाः
006a	जन्मतो गर्भवासं तु शुक्रशोणितसम्भवम्
006c	पुरीषमूत्रविक्लेदशोणितप्रभवाविलम्
007a	तृष्णाभिभूतस्तैर्बद्धस्तानेवाभिपरिप्लवन्
007c	संसारतन्त्रवाहिन्यस्तत्र बुध्येत योषितः
008a	प्रकृत्या क्षेत्रभूतास्ता नराः क्षेत्रज्ञलक्षणाः
008c	तस्मादेता विशेषेण नरोऽतीयुर्विपश्चितः
009a	कृत्या ह्येता घोररूपा मोहयन्त्यविचक्षणान्
009c	रजस्यन्तर्हिता मूर्तिरिन्द्रियाणां सनातनी
010a	तस्मात्तर्षात्मकाद्रागाद्बीजाज्जायन्ति जन्तवः
010c	स्वदेहजानस्वसञ्ज्ञान्यद्वदङ्गात्कृमींस्त्यजेत्
010e	स्वसञ्ज्ञानस्वजांस्तद्वत्सुतसञ्ज्ञान्कृमींस्त्यजेत्
011a	शुक्रतो रसतश्चैव स्नेहाज्जायन्ति जन्तवः
011c	स्वभावात्कर्मयोगाद्वा तानुपेक्षेत बुद्धिमान्
012a	रजस्तमसि पर्यस्तं सत्त्वं तमसि संस्थितम्
012c	ज्ञानाधिष्ठानमज्ञानं बुद्ध्यहङ्कारलक्षणम्
013a	तद्बीजं देहिनामाहुस्तद्बीजं जीवसञ्ज्ञितम्
013c	कर्मणा कालयुक्तेन संसारपरिवर्तकम्
014a	रमत्ययं यथा स्वप्ने मनसा देहवानिव
014c	कर्मगर्भैर्गुणैर्देही गर्भे तदुपपद्यते
015a	कर्मणा बीजभूतेन चोद्यते यद्यदिन्द्रियम्
015c	जायते तदहङ्काराद्रागयुक्तेन चेतसा
016a	शब्दरागाच्छ्रोत्रमस्य जायते भावितात्मनः
016c	रूपरागात्तथा चक्षुर्घ्राणं गन्धचिकीर्षया
017a	स्पर्शनेभ्यस्तथा वायुः प्राणापानव्यपाश्रयः
017c	व्यानोदानौ समानश्च पञ्चधा देहयापना
018a	सञ्जातैर्जायते गात्रैः कर्मजैर्ब्रह्मणा वृतः
018c	दुःखाद्यन्तैर्दुःखमध्यैर्नरः शारीरमानसैः
019a	दुःखं विद्यादुपादानादभिमानाच्च वर्धते
019c	त्यागात्तेभ्यो निरोधः स्यान्निरोधज्ञो विमुच्यते
020a	इन्द्रियाणां रजस्येव प्रभवप्रलयावुभौ
020c	परीक्ष्य सञ्चरेद्विद्वान्यथावच्छास्त्रचक्षुषा
021a	ज्ञानेन्द्रियाणीन्द्रियार्थान्नोपसर्पन्त्यतर्षुलम्
021c	ज्ञातैश्च कारणैर्देही न देहं पुनरर्हति

