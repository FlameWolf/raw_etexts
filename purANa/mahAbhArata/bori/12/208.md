BR-12-03-208-001  	गुरुरुवाच
BR-12-03-208-001a	दुरन्तेष्विन्द्रियार्थेषु सक्ताः सीदन्ति जन्तवः
BR-12-03-208-001c	ये त्वसक्ता महात्मानस्ते यान्ति परमां गतिम्
BR-12-03-208-002a	जन्ममृत्युजरादुःखैर्व्याधिभिर्मनसः क्लमैः
BR-12-03-208-002c	दृष्ट्वेमं संततं लोकं घटेन्मोक्षाय बुद्धिमान्
BR-12-03-208-003a	वाङ्मनोभ्यां शरीरेण शुचिः स्यादनहङ्कृतः
BR-12-03-208-003c	प्रशान्तो ज्ञानवान्भिक्षुर्निरपेक्षश्चरेत्सुखम्
BR-12-03-208-004a	अथ वा मनसः सङ्गं पश्येद्भूतानुकम्पया
BR-12-03-208-004c	अत्राप्युपेक्षां कुर्वीत ज्ञात्वा कर्मफलं जगत्
BR-12-03-208-005a	यत्कृतं प्राक्शुभं कर्म पापं वा तदुपाश्नुते
BR-12-03-208-005c	तस्माच्छुभानि कर्माणि कुर्याद्वाग्बुद्धिकर्मभिः
BR-12-03-208-006a	अहिंसा सत्यवचनं सर्वभूतेषु चार्जवम्
BR-12-03-208-006c	क्षमा चैवाप्रमादश्च यस्यैते स सुखी भवेत्
BR-12-03-208-007a	यश्चैनं परमं धर्मं सर्वभूतसुखावहम्
BR-12-03-208-007c	दुःखान्निःसरणं वेद स तत्त्वज्ञः सुखी भवेत्
BR-12-03-208-008a	तस्मात्समाहितं बुद्ध्या मनो भूतेषु धारयेत्
BR-12-03-208-008c	नापध्यायेन्न स्पृहयेन्नाबद्धं चिन्तयेदसत्
BR-12-03-208-009a	अवाग्योगप्रयोगेण मनोज्ञं सम्प्रवर्तते
BR-12-03-208-009c	विवक्षता वा सद्वाक्यं धर्मं सूक्ष्ममवेक्षता
BR-12-03-208-009e	सत्यां वाचमहिंस्रां च वदेदनपवादिनीम्
BR-12-03-208-010a	कल्कापेतामपरुषामनृशंसामपैशुनाम्
BR-12-03-208-010c	ईदृगल्पं च वक्तव्यमविक्षिप्तेन चेतसा
BR-12-03-208-011a	वाक्प्रबुद्धो हि संरागाद्विरागाद्व्याहरेद्यदि
BR-12-03-208-011c	बुद्ध्या ह्यनिगृहीतेन मनसा कर्म तामसम्
BR-12-03-208-011e	रजोभूतैर्हि करणैः कर्मणा प्रतिपद्यते
BR-12-03-208-012a	स दुःखं प्राप्य लोकेऽस्मिन्नरकायोपपद्यते
BR-12-03-208-012c	तस्मान्मनोवाक्शरीरैराचरेद्धैर्यमात्मनः
BR-12-03-208-013a	प्रकीर्णमेषभारो हि यद्वद्धार्येत दस्युभिः
BR-12-03-208-013c	प्रतिलोमां दिशं बुद्ध्वा संसारमबुधास्तथा
BR-12-03-208-014a	तानेव च यथा दस्यून्क्षिप्त्वा गच्छेच्छिवां दिशम्
BR-12-03-208-014c	तथा रजस्तमःकर्माण्युत्सृज्य प्राप्नुयात्सुखम्
BR-12-03-208-015a	निःसन्दिग्धमनीहो वै मुक्तः सर्वपरिग्रहैः
BR-12-03-208-015c	विविक्तचारी लघ्वाशी तपस्वी नियतेन्द्रियः
BR-12-03-208-016a	ज्ञानदग्धपरिक्लेशः प्रयोगरतिरात्मवान्
BR-12-03-208-016c	निष्प्रचारेण मनसा परं तदधिगच्छति
BR-12-03-208-017a	धृतिमानात्मवान्बुद्धिं निगृह्णीयादसंशयम्
BR-12-03-208-017c	मनो बुद्ध्या निगृह्णीयाद्विषयान्मनसात्मनः
BR-12-03-208-018a	निगृहीतेन्द्रियस्यास्य कुर्वाणस्य मनो वशे
BR-12-03-208-018c	देवतास्ताः प्रकाशन्ते हृष्टा यान्ति तमीश्वरम्
BR-12-03-208-019a	ताभिः संसक्तमनसो ब्रह्मवत्सम्प्रकाशते
BR-12-03-208-019c	एतैश्चापगतैः सर्वैर्ब्रह्मभूयाय कल्पते
BR-12-03-208-020a	अथ वा न प्रवर्तेत योगतन्त्रैरुपक्रमेत्
BR-12-03-208-020c	येन तन्त्रमयं तन्त्रं वृत्तिः स्यात्तत्तदाचरेत्
BR-12-03-208-021a	कणपिण्याककुल्माषशाकयावकसक्तवः
BR-12-03-208-021c	तथा मूलफलं भैक्षं पर्यायेणोपयोजयेत्
BR-12-03-208-022a	आहारं नियतं चैव देशे काले च सात्त्विकम्
BR-12-03-208-022c	तत्परीक्ष्यानुवर्तेत यत्प्रवृत्त्यनुवर्तकम्
BR-12-03-208-023a	प्रवृत्तं नोपरुन्धेत शनैरग्निमिवेन्धयेत्
BR-12-03-208-023c	ज्ञानेन्धितं ततो ज्ञानमर्कवत्सम्प्रकाशते
BR-12-03-208-024a	ज्ञानाधिष्ठानमज्ञानं त्रीँल्लोकानधितिष्ठति
BR-12-03-208-024c	विज्ञानानुगतं ज्ञानमज्ञानादपकृष्यते
BR-12-03-208-025a	पृथक्त्वात्सम्प्रयोगाच्च नासूयुर्वेद शाश्वतम्
BR-12-03-208-025c	स तयोरपवर्गज्ञो वीतरागो विमुच्यते
BR-12-03-208-026a	वयोतीतो जरामृत्यू जित्वा ब्रह्म सनातनम्
BR-12-03-208-026c	अमृतं तदवाप्नोति यत्तदक्षरमव्ययम्

