001  	भीष्म उवाच
001a	अथ तेन नरश्रेष्ठ ब्राह्मणेन तपस्विना
001c	निराहारेण वसता दुःखितास्ते भुजङ्गमाः
002a	सर्वे सम्भूय सहितास्तस्य नागस्य बान्धवाः
002c	भ्रातरस्तनया भार्या ययुस् तं ब्राह्मणं प्रति
003a	तेऽपश्यन्पुलिने तं वै विविक्ते नियतव्रतम्
003c	समासीनं निराहारं द्विजं जप्यपरायणम्
004a	ते सर्वे समभिक्रम्य विप्रमभ्यर्च्य चासकृत्
004c	ऊचुर्वाक्यमसन्दिग्धमातिथेयस्य बान्धवाः
005a	षष्ठो हि दिवसस्तेऽद्य प्राप्तस्येह तपोधन
005c	न चाभिलषसे किञ्चिदाहारं धर्मवत्सल
006a	अस्मानभिगतश्चासि वयं च त्वामुपस्थिताः
006c	कार्यं चातिथ्यमस्माभिर्वयं सर्वे कुटुम्बिनः
007a	मूलं फलं वा पर्णं वा पयो वा द्विजसत्तम
007c	आहारहेतोरन्नं वा भोक्तुमर्हसि ब्राह्मण
008a	त्यक्ताहारेण भवता वने निवसता सता
008c	बालवृद्धमिदं सर्वं पीड्यते धर्मसङ्कटात्
009a	न हि नो भ्रूणहा कश्चिद्राजापथ्योऽनृतोऽपि वा
009c	पूर्वाशी वा कुले ह्यस्मिन्देवतातिथिबन्धुषु
010  	ब्राह्मण उवाच
010a	उपदेशेन युष्माकमाहारोऽयं मया वृतः
010c	द्विरूनं दशरात्रं वै नागस्यागमनं प्रति
011a	यद्यष्टरात्रे निर्याते नागमिष्यति पन्नगः
011c	तदाहारं करिष्यामि तन्निमित्तमिदं व्रतम् 
012a	कर्तव्यो न च सन्तापो गम्यतां च यथागतम्
012c	तन्निमित्तं व्रतं मह्यं नैतद्भेत्तुमिहार्हथ
013  	भीष्म उवाच
013a	तेन ते समनुज्ञाता ब्राह्मणेन भुजङ्गमाः
013c	स्वमेव भवनं जग्मुरकृतार्था नरर्षभ

