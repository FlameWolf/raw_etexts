001  	कपिल उवाच
001a	एतावदनुपश्यन्तो यतयो यान्ति मार्गगाः
001c	नैषां सर्वेषु लोकेषु कश्चिदस्ति व्यतिक्रमः
002a	निर्द्वंद्वा निर्नमस्कारा निराशीर्बन्धना बुधाः
002c	विमुक्ताः सर्वपापेभ्यश्चरन्ति शुचयोऽमलाः
003a	अपवर्गेऽथ सन्त्यागे बुद्धौ च कृतनिश्चयाः
003c	ब्रह्मिष्ठा ब्रह्मभूताश्च ब्रह्मण्येव कृतालयाः
004a	विशोका नष्टरजसस्तेषां लोकाः सनातनाः
004c	तेषां गतिं परां प्राप्य गार्हस्थ्ये किं प्रयोजनम्
005  	स्यूमरश्मिरुवाच
005a	यद्येषा परमा निष्ठा यद्येषा परमा गतिः
005c	गृहस्थानव्यपाश्रित्य नाश्रमोऽन्यः प्रवर्तते
006a	यथा मातरमाश्रित्य सर्वे जीवन्ति जन्तवः
006c	एवं गृहस्थमाश्रित्य वर्तन्त इतरेऽऽश्रमाः
007a	गृहस्थ एव यजते गृहस्थस्तप्यते तपः
007c	गार्हस्थ्यमस्य धर्मस्य मूलं यत्किञ्चिदेजते
008a	प्रजनाद्ध्यभिनिर्वृत्ताः सर्वे प्राणभृतो मुने
008c	प्रजनं चाप्युतान्यत्र न कथञ्चन विद्यते
009a	यास्ताः स्युर्बहिरोषध्यो बह्वरण्यास्तथा द्विज
009c	ओषधिभ्यो बहिर्यस्मात्प्राणी कश्चिन्न विद्यते
009e	कस्यैषा वाग्भवेत्सत्या मोक्षो नास्ति गृहादिति
010a	अश्रद्दधानैरप्राज्ञैः सूक्ष्मदर्शनवर्जितैः
010c	निराशैरलसैः श्रान्तैस्तप्यमानैः स्वकर्मभिः
010e	श्रमस्योपरमो दृष्टः प्रव्रज्या नाम पण्डितैः
011a	त्रैलोक्यस्यैव हेतुर्हि मर्यादा शाश्वती ध्रुवा
011c	ब्राह्मणो नाम भगवाञ्जन्मप्रभृति पूज्यते
012a	प्राग्गर्भाधानान्मन्त्रा हि प्रवर्तन्ते द्विजातिषु
012c	अविश्रम्भेषु वर्तन्ते विश्रम्भेष्वप्यसंशयम्
013a	दाहः पुनः संश्रयणे संस्थिते पात्रभोजनम्
013c	दानं गवां पशूनां वा पिण्डानां चाप्सु मज्जनम्
014a	अर्चिष्मन्तो बर्हिषदः क्रव्यादाः पितरः स्मृताः
014c	मृतस्याप्यनुमन्यन्ते मन्त्रा मन्त्राश्च कारणम्
015a	एवं क्रोशत्सु वेदेषु कुतो मोक्षोऽस्ति कस्यचित्
015c	ऋणवन्तो यदा मर्त्याः पितृदेवद्विजातिषु
016a	श्रिया विहीनैरलसैः पण्डितैरपलापितम्
016c	वेदवादापरिज्ञानं सत्याभासमिवानृतम्
017a	न वै पापैर्ह्रियते कृष्यते वा यो ब्राह्मणो यजते वेदशास्त्रैः
017c	ऊर्ध्वं यज्ञः पशुभिः सार्धमेति सन्तर्पितस्तर्पयते च कामैः
018a	न वेदानां परिभवान्न शाठ्येन न मायया
018c	महत्प्राप्नोति पुरुषो ब्रह्म ब्रह्मणि विन्दति
019  	कपिल उवाच
019a	दर्शं च पौर्णमासं च अग्निहोत्रं च धीमताम्
019c	चातुर्मास्यानि चैवासंस्तेषु यज्ञः सनातनः
020a	अनारम्भाः सुधृतयः शुचयो ब्रह्मसंश्रिताः
020c	ब्रह्मणैव स्म ते देवांस्तर्पयन्त्यमृतैषिणः
021a	सर्वभूतात्मभूतस्य सर्वभूतानि पश्यतः
021c	देवापि मार्गे मुह्यन्ति अपदस्य पदैषिणः
022a	चतुर्द्वारं पुरुषं चतुर्मुखं; चतुर्धा चैनमुपयाति निन्दा
022c	बाहुभ्यां वाच उदरादुपस्थात्तेषां द्वारं द्वारपालो बुभूषेत्
023a	नाक्षैर्दीव्येन्नाददीतान्यवित्तं न वायोनीयस्य शृतं प्रगृह्णेत्
023c	क्रुद्धो न चैव प्रहरेत धीमांस्तथास्य तत्पाणिपादं सुगुप्तम्
024a	नाक्रोशमर्छेन्न मृषा वदेच्च न पैशुनं जनवादं च कुर्यात्
024c	सत्यव्रतो मितभाषोऽप्रमत्तस्तथास्य वाग्द्वारमथो सुगुप्तम्
025a	नानाशनः स्यान्न महाशनः स्यादलोलुपः साधुभिरागतः स्यात्
025c	यात्रार्थमाहारमिहाददीत तथास्य स्याज्जाठरी द्वारगुप्तिः
026a	न वीरपत्नीं विहरेत नारीं न चापि नारीमनृतावाह्वयीत
026c	भार्याव्रतं ह्यात्मनि धारयीत तथास्योपस्थद्वारगुप्तिर्भवेत
027a	द्वाराणि यस्य सर्वाणि सुगुप्तानि मनीषिणः
027c	उपस्थमुदरं बाहू वाक्चतुर्थी स वै द्विजः
028a	मोघान्यगुप्तद्वारस्य सर्वाण्येव भवन्त्युत
028c	किं तस्य तपसा कार्यं किं यज्ञेन किमात्मना
029a	अनुत्तरीयवसनमनुपस्तीर्णशायिनम्
029c	बाहूपधानं शाम्यन्तं तं देवा ब्राह्मणं विदुः
030a	द्वंद्वारामेषु सर्वेषु य एको रमते मुनिः
030c	परेषामननुध्यायंस्तं देवा ब्राह्मणं विदुः
031a	येन सर्वमिदं बुद्धं प्रकृतिर्विकृतिश्च या
031c	गतिज्ञः सर्वभूतानां तं देवा ब्राह्मणं विदुः
032a	अभयं सर्वभूतेभ्यः सर्वेषामभयं यतः
032c	सर्वभूतात्मभूतो यस्तं देवा ब्राह्मणं विदुः
033a	नान्तरेणानुजानन्ति वेदानां यत्क्रियाफलम्
033c	अनुज्ञाय च तत्सर्वमन्यद्रोचयतेऽफलम्
034a	फलवन्ति च कर्माणि व्युष्टिमन्ति ध्रुवाणि च
034c	विगुणानि च पश्यन्ति तथानैकान्तिकानि च
035a	गुणाश्चात्र सुदुर्ज्ञेया ज्ञाताश्चापि सुदुष्कराः
035c	अनुष्ठिताश्चान्तवन्त इति त्वमनुपश्यसि
036  	स्यूमरश्मिरुवाच
036a	यथा च वेदप्रामाण्यं त्यागश्च सफलो यथा
036c	तौ पन्थानावुभौ व्यक्तौ भगवंस्तद्ब्रवीहि मे
037  	कपिल उवाच
037a	प्रत्यक्षमिह पश्यन्ति भवन्तः सत्पथे स्थिताः
037c	प्रत्यक्षं तु किमत्रास्ति यद्भवन्त उपासते
038  	स्यूमरश्मिरुवाच
038a	स्यूमरश्मिरहं ब्रह्मञ्जिज्ञासार्थमिहागतः
038c	श्रेयस्कामः प्रत्यवोचमार्जवान्न विवक्षया
038e	इमं च संशयं घोरं भगवान्प्रब्रवीतु मे
039a	प्रत्यक्षमिह पश्यन्तो भवन्तः सत्पथे स्थिताः
039c	किमत्र प्रत्यक्षतमं भवन्तो यदुपासते
039e	अन्यत्र तर्कशास्त्रेभ्य आगमाच्च यथागमम्
040a	आगमो वेदवादस्तु तर्कशास्त्राणि चागमः
040c	यथागममुपासीत आगमस्तत्र सिध्यति
040e	सिद्धिः प्रत्यक्षरूपा च दृश्यत्यागमनिश्चयात्
041a	नौर्नावीव निबद्धा हि स्रोतसा सनिबन्धना
041c	ह्रियमाणा कथं विप्र कुबुद्धींस्तारयिष्यति
041e	एतद्ब्रवीतु भगवानुपपन्नोऽस्म्यधीहि भोः
042a	नैव त्यागी न संतुष्टो नाशोको न निरामयः
042c	न निर्विवित्सो नावृत्तो नापवृत्तोऽस्ति कश्चन
043a	भवन्तोऽपि च हृष्यन्ति शोचन्ति च यथा वयम्
043c	इन्द्रियार्थाश्च भवतां समानाः सर्वजन्तुषु
044a	एवं चतुर्णां वर्णानामाश्रमाणां प्रवृत्तिषु
044c	एकमालम्बमानानां निर्णये किं निरामयम्
045  	कपिल उवाच
045a	यद्यदाचरते शास्त्रमथ सर्वप्रवृत्तिषु
045c	यस्य यत्र ह्यनुष्ठानं तत्र तत्र निरामयम्
046a	सर्वं पावयते ज्ञानं यो ज्ञानं ह्यनुवर्तते
046c	ज्ञानादपेत्य या वृत्तिः सा विनाशयति प्रजाः
047a	भवन्तो ज्ञानिनो नित्यं सर्वतश्च निरागमाः
047c	ऐकात्म्यं नाम कश्चिद्धि कदाचिदभिपद्यते
048a	शास्त्रं ह्यबुद्ध्वा तत्त्वेन केचिद्वादबला जनाः
048c	कामद्वेषाभिभूतत्वादहंकारवशं गताः
049a	याथातथ्यमविज्ञाय शास्त्राणां शास्त्रदस्यवः
049c	ब्रह्मस्तेना निरारम्भा अपक्वमतयोऽशिवाः
050a	वैगुण्यमेव पश्यन्ति न गुणाननुयुञ्जते
050c	तेषां तमःशरीराणां तम एव परायणम्
051a	यो यथाप्रकृतिर्जन्तुः प्रकृतेः स्याद्वशानुगः
051c	तस्य द्वेषश्च कामश्च क्रोधो दम्भोऽनृतं मदः
051e	नित्यमेवाभिवर्तन्ते गुणाः प्रकृतिसम्भवाः
052a	एतद्बुद्ध्यानुपश्यन्तः सन्त्यजेयुः शुभाशुभम्
052c	परां गतिमभीप्सन्तो यतयः संयमे रताः
053  	स्यूमरश्मिरुवाच
053a	सर्वमेतन्मया ब्रह्मञ्शास्त्रतः परिकीर्तितम्
053c	न ह्यविज्ञाय शास्त्रार्थं प्रवर्तन्ते प्रवृत्तयः
054a	यः कश्चिन्न्याय्य आचारः सर्वं शास्त्रमिति श्रुतिः
054c	यदन्याय्यमशास्त्रं तदित्येषा श्रूयते श्रुतिः
055a	न प्रवृत्तिरृते शास्त्रात्काचिदस्तीति निश्चयः
055c	यदन्यद्वेदवादेभ्यस्तदशास्त्रमिति श्रुतिः
056a	शास्त्रादपेतं पश्यन्ति बहवो व्यक्तमानिनः
056c	शास्त्रदोषान्न पश्यन्ति इह चामुत्र चापरे
056e	अविज्ञानहतप्रज्ञा हीनप्रज्ञास्तमोवृताः
057a	शक्यं त्वेकेन मुक्तेन कृतकृत्येन सर्वशः
057c	पिण्डमात्रं व्यपाश्रित्य चरितुं सर्वतोदिशम्
057e	वेदवादं व्यपाश्रित्य मोक्षोऽस्तीति प्रभाषितुम्
058a	इदं तु दुष्करं कर्म कुटुम्बमभिसंश्रितम्
058c	दानमध्ययनं यज्ञः प्रजासन्तानमार्जवम्
059a	यद्येतदेवं कृत्वापि न विमोक्षोऽस्ति कस्यचित्
059c	धिक्कर्तारं च कार्यं च श्रमश्चायं निरर्थकः
060a	नास्तिक्यमन्यथा च स्याद्वेदानां पृष्ठतःक्रिया
060c	एतस्यानन्त्यमिच्छामि भगवञ्श्रोतुमञ्जसा
061a	तथ्यं वदस्व मे ब्रह्मन्नुपसन्नोऽस्म्यधीहि भोः
061c	यथा ते विदितो मोक्षस्तथेच्छाम्युपशिक्षितुम्

