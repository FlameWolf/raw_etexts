BR-12-03-261-001  	कपिल उवाच
BR-12-03-261-001a	एतावदनुपश्यन्तो यतयो यान्ति मार्गगाः
BR-12-03-261-001c	नैषां सर्वेषु लोकेषु कश्चिदस्ति व्यतिक्रमः
BR-12-03-261-002a	निर्द्वंद्वा निर्नमस्कारा निराशीर्बन्धना बुधाः
BR-12-03-261-002c	विमुक्ताः सर्वपापेभ्यश्चरन्ति शुचयोऽमलाः
BR-12-03-261-003a	अपवर्गेऽथ सन्त्यागे बुद्धौ च कृतनिश्चयाः
BR-12-03-261-003c	ब्रह्मिष्ठा ब्रह्मभूताश्च ब्रह्मण्येव कृतालयाः
BR-12-03-261-004a	विशोका नष्टरजसस्तेषां लोकाः सनातनाः
BR-12-03-261-004c	तेषां गतिं परां प्राप्य गार्हस्थ्ये किं प्रयोजनम्
BR-12-03-261-005  	स्यूमरश्मिरुवाच
BR-12-03-261-005a	यद्येषा परमा निष्ठा यद्येषा परमा गतिः
BR-12-03-261-005c	गृहस्थानव्यपाश्रित्य नाश्रमोऽन्यः प्रवर्तते
BR-12-03-261-006a	यथा मातरमाश्रित्य सर्वे जीवन्ति जन्तवः
BR-12-03-261-006c	एवं गृहस्थमाश्रित्य वर्तन्त इतरेऽऽश्रमाः
BR-12-03-261-007a	गृहस्थ एव यजते गृहस्थस्तप्यते तपः
BR-12-03-261-007c	गार्हस्थ्यमस्य धर्मस्य मूलं यत्किञ्चिदेजते
BR-12-03-261-008a	प्रजनाद्ध्यभिनिर्वृत्ताः सर्वे प्राणभृतो मुने
BR-12-03-261-008c	प्रजनं चाप्युतान्यत्र न कथञ्चन विद्यते
BR-12-03-261-009a	यास्ताः स्युर्बहिरोषध्यो बह्वरण्यास्तथा द्विज
BR-12-03-261-009c	ओषधिभ्यो बहिर्यस्मात्प्राणी कश्चिन्न विद्यते
BR-12-03-261-009e	कस्यैषा वाग्भवेत्सत्या मोक्षो नास्ति गृहादिति
BR-12-03-261-010a	अश्रद्दधानैरप्राज्ञैः सूक्ष्मदर्शनवर्जितैः
BR-12-03-261-010c	निराशैरलसैः श्रान्तैस्तप्यमानैः स्वकर्मभिः
BR-12-03-261-010e	श्रमस्योपरमो दृष्टः प्रव्रज्या नाम पण्डितैः
BR-12-03-261-011a	त्रैलोक्यस्यैव हेतुर्हि मर्यादा शाश्वती ध्रुवा
BR-12-03-261-011c	ब्राह्मणो नाम भगवाञ्जन्मप्रभृति पूज्यते
BR-12-03-261-012a	प्राग्गर्भाधानान्मन्त्रा हि प्रवर्तन्ते द्विजातिषु
BR-12-03-261-012c	अविश्रम्भेषु वर्तन्ते विश्रम्भेष्वप्यसंशयम्
BR-12-03-261-013a	दाहः पुनः संश्रयणे संस्थिते पात्रभोजनम्
BR-12-03-261-013c	दानं गवां पशूनां वा पिण्डानां चाप्सु मज्जनम्
BR-12-03-261-014a	अर्चिष्मन्तो बर्हिषदः क्रव्यादाः पितरः स्मृताः
BR-12-03-261-014c	मृतस्याप्यनुमन्यन्ते मन्त्रा मन्त्राश्च कारणम्
BR-12-03-261-015a	एवं क्रोशत्सु वेदेषु कुतो मोक्षोऽस्ति कस्यचित्
BR-12-03-261-015c	ऋणवन्तो यदा मर्त्याः पितृदेवद्विजातिषु
BR-12-03-261-016a	श्रिया विहीनैरलसैः पण्डितैरपलापितम्
BR-12-03-261-016c	वेदवादापरिज्ञानं सत्याभासमिवानृतम्
BR-12-03-261-017a	न वै पापैर्ह्रियते कृष्यते वा यो ब्राह्मणो यजते वेदशास्त्रैः
BR-12-03-261-017c	ऊर्ध्वं यज्ञः पशुभिः सार्धमेति सन्तर्पितस्तर्पयते च कामैः
BR-12-03-261-018a	न वेदानां परिभवान्न शाठ्येन न मायया
BR-12-03-261-018c	महत्प्राप्नोति पुरुषो ब्रह्म ब्रह्मणि विन्दति
BR-12-03-261-019  	कपिल उवाच
BR-12-03-261-019a	दर्शं च पौर्णमासं च अग्निहोत्रं च धीमताम्
BR-12-03-261-019c	चातुर्मास्यानि चैवासंस्तेषु यज्ञः सनातनः
BR-12-03-261-020a	अनारम्भाः सुधृतयः शुचयो ब्रह्मसंश्रिताः
BR-12-03-261-020c	ब्रह्मणैव स्म ते देवांस्तर्पयन्त्यमृतैषिणः
BR-12-03-261-021a	सर्वभूतात्मभूतस्य सर्वभूतानि पश्यतः
BR-12-03-261-021c	देवापि मार्गे मुह्यन्ति अपदस्य पदैषिणः
BR-12-03-261-022a	चतुर्द्वारं पुरुषं चतुर्मुखं; चतुर्धा चैनमुपयाति निन्दा
BR-12-03-261-022c	बाहुभ्यां वाच उदरादुपस्थात्तेषां द्वारं द्वारपालो बुभूषेत्
BR-12-03-261-023a	नाक्षैर्दीव्येन्नाददीतान्यवित्तं न वायोनीयस्य शृतं प्रगृह्णेत्
BR-12-03-261-023c	क्रुद्धो न चैव प्रहरेत धीमांस्तथास्य तत्पाणिपादं सुगुप्तम्
BR-12-03-261-024a	नाक्रोशमर्छेन्न मृषा वदेच्च न पैशुनं जनवादं च कुर्यात्
BR-12-03-261-024c	सत्यव्रतो मितभाषोऽप्रमत्तस्तथास्य वाग्द्वारमथो सुगुप्तम्
BR-12-03-261-025a	नानाशनः स्यान्न महाशनः स्यादलोलुपः साधुभिरागतः स्यात्
BR-12-03-261-025c	यात्रार्थमाहारमिहाददीत तथास्य स्याज्जाठरी द्वारगुप्तिः
BR-12-03-261-026a	न वीरपत्नीं विहरेत नारीं न चापि नारीमनृतावाह्वयीत
BR-12-03-261-026c	भार्याव्रतं ह्यात्मनि धारयीत तथास्योपस्थद्वारगुप्तिर्भवेत
BR-12-03-261-027a	द्वाराणि यस्य सर्वाणि सुगुप्तानि मनीषिणः
BR-12-03-261-027c	उपस्थमुदरं बाहू वाक्चतुर्थी स वै द्विजः
BR-12-03-261-028a	मोघान्यगुप्तद्वारस्य सर्वाण्येव भवन्त्युत
BR-12-03-261-028c	किं तस्य तपसा कार्यं किं यज्ञेन किमात्मना
BR-12-03-261-029a	अनुत्तरीयवसनमनुपस्तीर्णशायिनम्
BR-12-03-261-029c	बाहूपधानं शाम्यन्तं तं देवा ब्राह्मणं विदुः
BR-12-03-261-030a	द्वंद्वारामेषु सर्वेषु य एको रमते मुनिः
BR-12-03-261-030c	परेषामननुध्यायंस्तं देवा ब्राह्मणं विदुः
BR-12-03-261-031a	येन सर्वमिदं बुद्धं प्रकृतिर्विकृतिश्च या
BR-12-03-261-031c	गतिज्ञः सर्वभूतानां तं देवा ब्राह्मणं विदुः
BR-12-03-261-032a	अभयं सर्वभूतेभ्यः सर्वेषामभयं यतः
BR-12-03-261-032c	सर्वभूतात्मभूतो यस्तं देवा ब्राह्मणं विदुः
BR-12-03-261-033a	नान्तरेणानुजानन्ति वेदानां यत्क्रियाफलम्
BR-12-03-261-033c	अनुज्ञाय च तत्सर्वमन्यद्रोचयतेऽफलम्
BR-12-03-261-034a	फलवन्ति च कर्माणि व्युष्टिमन्ति ध्रुवाणि च
BR-12-03-261-034c	विगुणानि च पश्यन्ति तथानैकान्तिकानि च
BR-12-03-261-035a	गुणाश्चात्र सुदुर्ज्ञेया ज्ञाताश्चापि सुदुष्कराः
BR-12-03-261-035c	अनुष्ठिताश्चान्तवन्त इति त्वमनुपश्यसि
BR-12-03-261-036  	स्यूमरश्मिरुवाच
BR-12-03-261-036a	यथा च वेदप्रामाण्यं त्यागश्च सफलो यथा
BR-12-03-261-036c	तौ पन्थानावुभौ व्यक्तौ भगवंस्तद्ब्रवीहि मे
BR-12-03-261-037  	कपिल उवाच
BR-12-03-261-037a	प्रत्यक्षमिह पश्यन्ति भवन्तः सत्पथे स्थिताः
BR-12-03-261-037c	प्रत्यक्षं तु किमत्रास्ति यद्भवन्त उपासते
BR-12-03-261-038  	स्यूमरश्मिरुवाच
BR-12-03-261-038a	स्यूमरश्मिरहं ब्रह्मञ्जिज्ञासार्थमिहागतः
BR-12-03-261-038c	श्रेयस्कामः प्रत्यवोचमार्जवान्न विवक्षया
BR-12-03-261-038e	इमं च संशयं घोरं भगवान्प्रब्रवीतु मे
BR-12-03-261-039a	प्रत्यक्षमिह पश्यन्तो भवन्तः सत्पथे स्थिताः
BR-12-03-261-039c	किमत्र प्रत्यक्षतमं भवन्तो यदुपासते
BR-12-03-261-039e	अन्यत्र तर्कशास्त्रेभ्य आगमाच्च यथागमम्
BR-12-03-261-040a	आगमो वेदवादस्तु तर्कशास्त्राणि चागमः
BR-12-03-261-040c	यथागममुपासीत आगमस्तत्र सिध्यति
BR-12-03-261-040e	सिद्धिः प्रत्यक्षरूपा च दृश्यत्यागमनिश्चयात्
BR-12-03-261-041a	नौर्नावीव निबद्धा हि स्रोतसा सनिबन्धना
BR-12-03-261-041c	ह्रियमाणा कथं विप्र कुबुद्धींस्तारयिष्यति
BR-12-03-261-041e	एतद्ब्रवीतु भगवानुपपन्नोऽस्म्यधीहि भोः
BR-12-03-261-042a	नैव त्यागी न संतुष्टो नाशोको न निरामयः
BR-12-03-261-042c	न निर्विवित्सो नावृत्तो नापवृत्तोऽस्ति कश्चन
BR-12-03-261-043a	भवन्तोऽपि च हृष्यन्ति शोचन्ति च यथा वयम्
BR-12-03-261-043c	इन्द्रियार्थाश्च भवतां समानाः सर्वजन्तुषु
BR-12-03-261-044a	एवं चतुर्णां वर्णानामाश्रमाणां प्रवृत्तिषु
BR-12-03-261-044c	एकमालम्बमानानां निर्णये किं निरामयम्
BR-12-03-261-045  	कपिल उवाच
BR-12-03-261-045a	यद्यदाचरते शास्त्रमथ सर्वप्रवृत्तिषु
BR-12-03-261-045c	यस्य यत्र ह्यनुष्ठानं तत्र तत्र निरामयम्
BR-12-03-261-046a	सर्वं पावयते ज्ञानं यो ज्ञानं ह्यनुवर्तते
BR-12-03-261-046c	ज्ञानादपेत्य या वृत्तिः सा विनाशयति प्रजाः
BR-12-03-261-047a	भवन्तो ज्ञानिनो नित्यं सर्वतश्च निरागमाः
BR-12-03-261-047c	ऐकात्म्यं नाम कश्चिद्धि कदाचिदभिपद्यते
BR-12-03-261-048a	शास्त्रं ह्यबुद्ध्वा तत्त्वेन केचिद्वादबला जनाः
BR-12-03-261-048c	कामद्वेषाभिभूतत्वादहंकारवशं गताः
BR-12-03-261-049a	याथातथ्यमविज्ञाय शास्त्राणां शास्त्रदस्यवः
BR-12-03-261-049c	ब्रह्मस्तेना निरारम्भा अपक्वमतयोऽशिवाः
BR-12-03-261-050a	वैगुण्यमेव पश्यन्ति न गुणाननुयुञ्जते
BR-12-03-261-050c	तेषां तमःशरीराणां तम एव परायणम्
BR-12-03-261-051a	यो यथाप्रकृतिर्जन्तुः प्रकृतेः स्याद्वशानुगः
BR-12-03-261-051c	तस्य द्वेषश्च कामश्च क्रोधो दम्भोऽनृतं मदः
BR-12-03-261-051e	नित्यमेवाभिवर्तन्ते गुणाः प्रकृतिसम्भवाः
BR-12-03-261-052a	एतद्बुद्ध्यानुपश्यन्तः सन्त्यजेयुः शुभाशुभम्
BR-12-03-261-052c	परां गतिमभीप्सन्तो यतयः संयमे रताः
BR-12-03-261-053  	स्यूमरश्मिरुवाच
BR-12-03-261-053a	सर्वमेतन्मया ब्रह्मञ्शास्त्रतः परिकीर्तितम्
BR-12-03-261-053c	न ह्यविज्ञाय शास्त्रार्थं प्रवर्तन्ते प्रवृत्तयः
BR-12-03-261-054a	यः कश्चिन्न्याय्य आचारः सर्वं शास्त्रमिति श्रुतिः
BR-12-03-261-054c	यदन्याय्यमशास्त्रं तदित्येषा श्रूयते श्रुतिः
BR-12-03-261-055a	न प्रवृत्तिरृते शास्त्रात्काचिदस्तीति निश्चयः
BR-12-03-261-055c	यदन्यद्वेदवादेभ्यस्तदशास्त्रमिति श्रुतिः
BR-12-03-261-056a	शास्त्रादपेतं पश्यन्ति बहवो व्यक्तमानिनः
BR-12-03-261-056c	शास्त्रदोषान्न पश्यन्ति इह चामुत्र चापरे
BR-12-03-261-056e	अविज्ञानहतप्रज्ञा हीनप्रज्ञास्तमोवृताः
BR-12-03-261-057a	शक्यं त्वेकेन मुक्तेन कृतकृत्येन सर्वशः
BR-12-03-261-057c	पिण्डमात्रं व्यपाश्रित्य चरितुं सर्वतोदिशम्
BR-12-03-261-057e	वेदवादं व्यपाश्रित्य मोक्षोऽस्तीति प्रभाषितुम्
BR-12-03-261-058a	इदं तु दुष्करं कर्म कुटुम्बमभिसंश्रितम्
BR-12-03-261-058c	दानमध्ययनं यज्ञः प्रजासन्तानमार्जवम्
BR-12-03-261-059a	यद्येतदेवं कृत्वापि न विमोक्षोऽस्ति कस्यचित्
BR-12-03-261-059c	धिक्कर्तारं च कार्यं च श्रमश्चायं निरर्थकः
BR-12-03-261-060a	नास्तिक्यमन्यथा च स्याद्वेदानां पृष्ठतःक्रिया
BR-12-03-261-060c	एतस्यानन्त्यमिच्छामि भगवञ्श्रोतुमञ्जसा
BR-12-03-261-061a	तथ्यं वदस्व मे ब्रह्मन्नुपसन्नोऽस्म्यधीहि भोः
BR-12-03-261-061c	यथा ते विदितो मोक्षस्तथेच्छाम्युपशिक्षितुम्

