001  	युधिष्ठिर उवाच
001a	कथं कार्यं परीक्षेत शीघ्रं वाथ चिरेण वा
001c	सर्वथा कार्यदुर्गेऽस्मिन्भवान्नः परमो गुरुः
002  	भीष्म उवाच
002a	अत्राप्युदाहरन्तीममितिहासं पुरातनम्
002c	चिरकारेस्तु यत्पूर्वं वृत्तमाङ्गिरसे कुले
003a	चिरकारिक भद्रं ते भद्रं ते चिरकारिक
003c	चिरकारी हि मेधावी नापराध्यति कर्मसु
004a	चिरकारी महाप्राज्ञो गौतमस्याभवत्सुतः
004c	चिरं हि सर्वकार्याणि समेक्षावान्प्रपद्यते
005a	चिरं सञ्चिन्तयन्नर्थांश्चिरं जाग्रच्चिरं स्वपन्
005c	चिरकार्याभिसंपत्तेश्चिरकारी तथोच्यते
006a	अलसग्रहणं प्राप्तो दुर्मेधावी तथोच्यते
006c	बुद्धिलाघवयुक्तेन जनेनादीर्घदर्शिना
007a	व्यभिचारे तु कस्मिंश्चिद्व्यतिक्रम्यापरान्सुतान्
007c	पित्रोक्तः कुपितेनाथ जहीमां जननीमिति
008a	स तथेति चिरेणोक्त्वा स्वभावाच्चिरकारिकः
008c	विमृश्य चिरकारित्वाच्चिन्तयामास वै चिरम्
009a	पितुराज्ञां कथं कुर्यां न हन्यां मातरं कथम्
009c	कथं धर्मच्छले नास्मिन्निमज्जेयमसाधुवत्
010a	पितुराज्ञा परो धर्मः स्वधर्मो मातृरक्षणम्
010c	अस्वतन्त्रं च पुत्रत्वं किं नु मां नात्र पीडयेत्
011a	स्त्रियं हत्वा मातरं च को हि जातु सुखी भवेत्
011c	पितरं चाप्यवज्ञाय कः प्रतिष्ठामवाप्नुयात्
012a	अनवज्ञा पितुर्युक्ता धारणं मातृरक्षणम्
012c	युक्तक्षमावुभावेतौ नातिवर्तेतमां कथम्
013a	पिता ह्यात्मानमाधत्ते जायायां जज्ञियामिति
013c	शीलचारित्रगोत्रस्य धारणार्थं कुलस्य च
014a	सोऽहमात्मा स्वयं पित्रा पुत्रत्वे प्रकृतः पुनः
014c	विज्ञानं मे कथं न स्याद्बुबुधे चात्मसम्भवम्
015a	जातकर्मणि यत्प्राह पिता यच्चोपकर्मणि
015c	पर्याप्तः स दृढीकारः पितुर्गौरवनिश्चये
016a	गुरुरग्र्यः परो धर्मः पोषणाध्ययनाद्धितः
016c	पिता यदाह धर्मः स वेदेष्वपि सुनिश्चितः
017a	प्रीतिमात्रं पितुः पुत्रः सर्वं पुत्रस्य वै पिता
017c	शरीरादीनि देयानि पिता त्वेकः प्रयच्छति
018a	तस्मात्पितुर्वचः कार्यं न विचार्यं कथञ्चन
018c	पातकान्यपि पूयन्ते पितुर्वचनकारिणः
019a	भोगे भाग्ये प्रसवने सर्वलोकनिदर्शने
019c	भर्त्रा चैव समायोगे सीमन्तोन्नयने तथा
020a	पिता स्वर्गः पिता धर्मः पिता परमकं तपः
020c	पितरि प्रीतिमापन्ने सर्वाः प्रीयन्ति देवताः
021a	आशिषस्ता भजन्त्येनं पुरुषं प्राह याः पिता
021c	निष्कृतिः सर्वपापानां पिता यदभिनन्दति
022a	मुच्यते बन्धनात्पुष्पं फलं वृन्तात्प्रमुच्यते
022c	क्लिश्यन्नपि सुतस्नेहैः पिता स्नेहं न मुञ्चति
023a	एतद्विचिन्तितं तावत्पुत्रस्य पितृगौरवम्
023c	पिता ह्यल्पतरं स्थानं चिन्तयिष्यामि मातरम्
024a	यो ह्ययं मयि सङ्घातो मर्त्यत्वे पाञ्चभौतिकः
024c	अस्य मे जननी हेतुः पावकस्य यथारणिः
024e	माता देहारणिः पुंसां सर्वस्यार्तस्य निर्वृतिः
025a	न च शोचति नाप्येनं स्थाविर्यमपकर्षति
025c	श्रिया हीनोऽपि यो गेहे अम्बेति प्रतिपद्यते
026a	पुत्रपौत्रसमाकीर्णो जननीं यः समाश्रितः
026c	अपि वर्षशतस्यान्ते स द्विहायनवच्चरेत्
027a	समर्थं वासमर्थं वा कृशं वाप्यकृशं तथा
027c	रक्षत्येव सुतं माता नान्यः पोष्टा विधानतः
028a	तदा स वृद्धो भवति यदा भवति दुःखितः
028c	तदा शून्यं जगत्तस्य यदा मात्रा वियुज्यते
029a	नास्ति मातृसमा छाया नास्ति मातृसमा गतिः
029c	नास्ति मातृसमं त्राणं नास्ति मातृसमा प्रपा
030a	कुक्षिसन्धारणाद्धात्री जननाज्जननी स्मृता
030c	अङ्गानां वर्धनादम्बा वीरसूत्वेन वीरसूः
031a	शिशोः शुश्रूषणाच्छुश्रूर्माता देहमनन्तरम्
031c	चेतनावान्नरो हन्याद्यस्य नासुषिरं शिरः
032a	दम्पत्योः प्राणसंश्लेषे योऽभिसन्धिः कृतः किल
032c	तं माता वा पिता वेद भूतार्थो मातरि स्थितः
033a	माता जानाति यद्गोत्रं माता जानाति यस्य सः
033c	मातुर्भरणमात्रेण प्रीतिः स्नेहः पितुः प्रजाः
034a	पाणिबन्धं स्वयं कृत्वा सहधर्ममुपेत्य च
034c	यदि याप्यन्ति पुरुषाः स्त्रियो नार्हन्ति याप्यताम्
035a	भरणाद्धि स्त्रियो भर्ता पात्याच्चैव स्त्रियाः पतिः
035c	गुणस्यास्य निवृत्तौ तु न भर्ता न पतिः पतिः
036a	एवं स्त्री नापराध्नोति नर एवापराध्यति
036c	व्युच्चरंश्च महादोषं नर एवापराध्यति
037a	स्त्रिया हि परमो भर्ता दैवतं परमं स्मृतम्
037c	तस्यात्मना तु सदृशमात्मानं परमं ददौ
037e	सर्वकार्यापराध्यत्वान्नापराध्यन्ति चाङ्गनाः
038a	यश्चनोक्तो हि निर्देशः स्त्रिया मैथुनतृप्तये
038c	तस्य स्मारयतो व्यक्तमधर्मो नात्र संशयः
039a	यावन्नारीं मातरं च गौरवे चाधिके स्थिताम्
039c	अवध्यां तु विजानीयुः पशवोऽप्यविचक्षणाः
040a	देवतानां समावायमेकस्थं पितरं विदुः
040c	मर्त्यानां देवतानां च स्नेहादभ्येति मातरम्
041a	एवं विमृशतस्तस्य चिरकारितया बहु
041c	दीर्घः कालो व्यतिक्रान्तस्ततस्तस्यागमत्पिता
042a	मेधातिथिर्महाप्राज्ञो गौतमस्तपसि स्थितः
042c	विमृश्य तेन कालेन पत्न्याः संस्थाव्यतिक्रमम्
043a	सोऽब्रवीद्दुःखसन्तप्तो भृशमश्रूणि वर्तयन्
043c	श्रुतधैर्यप्रसादेन पश्चात्तापमुपागतः
044a	आश्रमं मम सम्प्राप्तस्त्रिलोकेशः पुरन्दरः
044c	अतिथिव्रतमास्थाय ब्राह्मणं रूपमास्थितः
045a	समया सान्त्वितो वाग्भिः स्वागतेनाभिपूजितः
045c	अर्घ्यं पाद्यं च न्यायेन तयाभिप्रतिपादितः
046a	परवत्यस्मि चाप्युक्तः प्रणयिष्ये नयेन च
046c	अत्र चाकुशले जाते स्त्रियो नास्ति व्यतिक्रमः
047a	एवं न स्त्री न चैवाहं नाध्वगस्त्रिदशेश्वरः
047c	अपराध्यति धर्मस्य प्रमादस्त्वपराध्यति
048a	ईर्ष्याजं व्यसनं प्राहुस्तेन चैवोर्ध्वरेतसः
048c	ईर्ष्यया त्वहमाक्षिप्तो मग्नो दुष्कृतसागरे
049a	हत्वा साध्वीं च नारीं च व्यसनित्वाच्च शासिताम्
049c	भर्तव्यत्वेन भार्यां च को नु मां तारयिष्यति
050a	अन्तरेण मयाज्ञप्तश्चिरकारी ह्युदारधीः
050c	यद्यद्य चिरकारी स्यात्स मां त्रायेत पातकात्
051a	चिरकारिक भद्रं ते भद्रं ते चिरकारिक
051c	यद्यद्य चिरकारी त्वं ततोऽसि चिरकारिकः
052a	त्राहि मां मातरं चैव तपो यच्चार्जितं मया
052c	आत्मानं पातकेभ्यश्च भवाद्य चिरकारिकः
053a	सहजं चिरकारित्वं चिरप्राज्ञतया तव
053c	सफलं तत्तवाद्यास्तु भवाद्य चिरकारिकः
054a	चिरमाशंसितो मात्रा चिरं गर्भेण धारितः
054c	सफलं चिरकारित्वं कुरु त्वं चिरकारिक
055a	चिरायते च सन्तापाच्चिरं स्वपिति वारितः
055c	आवयोश्चिरसन्तापादवेक्ष्य चिरकारिक
056a	एवं स दुःखितो राजन्महर्षिर्गौतमस्तदा
056c	चिरकारिं ददर्शाथ पुत्रं स्थितमथान्तिके
057a	चिरकारी तु पितरं दृष्ट्वा परमदुःखितः
057c	शस्त्रं त्यक्त्वा ततो मूर्ध्ना प्रसादायोपचक्रमे
058a	गौतमस्तु सुतं दृष्ट्वा शिरसा पतितं भुवि
058c	पत्नीं चैव निराकारां परामभ्यगमन्मुदम्
059a	न हि सा तेन सम्भेदं पत्नी नीता महात्मना
059c	विजने चाश्रमस्थेन पुत्रश्चापि समाहितः
060a	हन्यात्त्वनपवादेन शस्त्रपाणौ सुते स्थिते
060c	विनीतं प्रश्नयित्वा च व्यवस्येदात्मकर्मसु
061a	बुद्धिश्चासीत्सुतं दृष्ट्वा पितुश्चरणयोर्नतम्
061c	शस्त्रग्रहणचापल्यं संवृणोति भयादिति
062a	ततः पित्रा चिरं स्तुत्वा चिरं चाघ्राय मूर्धनि
062c	चिरं दोर्भ्यां परिष्वज्य चिरं जीवेत्युदाहृतः
063a	एवं स गौतमः पुत्रं प्रीतिहर्षसमन्वितः
063c	अभिनन्द्य महाप्राज्ञ इदं वचनमब्रवीत्
064a	चिरकारिक भद्रं ते चिरकारी चिरं भव
064c	चिरायमाणे त्वयि च चिरमस्मि सुदुःखितः
065a	गाथाश्चाप्यब्रवीद्विद्वान्गौतमो मुनिसत्तमः
065c	चिरकारिषु धीरेषु गुणोद्देशसमाश्रयात्
066a	चिरेण मित्रं बध्नीयाच्चिरेण च कृतं त्यजेत्
066c	चिरेण हि कृतं मित्रं चिरं धारणमर्हति
067a	रागे दर्पे च माने च द्रोहे पापे च कर्मणि
067c	अप्रिये चैव कर्तव्ये चिरकारी प्रशस्यते
068a	बन्धूनां सुहृदां चैव भृत्यानां स्त्रीजनस्य च
068c	अव्यक्तेष्वपराधेषु चिरकारी प्रशस्यते
069a	एवं स गौतमस्तस्य प्रीतः पुत्रस्य भारत
069c	कर्मणा तेन कौरव्य चिरकारितया तया
070a	एवं सर्वेषु कार्येषु विमृश्य पुरुषस्ततः
070c	चिरेण निश्चयं कृत्वा चिरं न परितप्यते
071a	चिरं धारयते रोषं चिरं कर्म नियच्छति
071c	पश्चात्तापकरं कर्म न किञ्चिदुपपद्यते
072a	चिरं वृद्धानुपासीत चिरमन्वास्य पूजयेत्
072c	चिरं धर्मान्निषेवेत कुर्याच्चान्वेषणं चिरम्
073a	चिरमन्वास्य विदुषश्चिरं शिष्टान्निषेव्य च
073c	चिरं विनीय चात्मानं चिरं यात्यनवज्ञताम्
074a	ब्रुवतश्च परस्यापि वाक्यं धर्मोपसंहितम्
074c	चिरं पृच्छेच्चिरं ब्रूयाच्चिरं न परिभूयते
075a	उपास्य बहुलास्तस्मिन्नाश्रमे सुमहातपाः
075c	समाः स्वर्गं गतो विप्रः पुत्रेण सहितस्तदा

