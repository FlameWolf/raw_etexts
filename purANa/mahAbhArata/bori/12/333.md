001  	वैशम्पायन उवाच
001a	कस्यचित्त्वथ कालस्य नारदः परमेष्ठिजः
001c	दैवं कृत्वा यथान्यायं पित्र्यं चक्रे ततः परम्
002a	ततस्तं वचनं प्राह ज्येष्ठो धर्मात्मजः प्रभुः
002c	क इज्यते द्विजश्रेष्ठ दैवे पित्र्ये च कल्पिते
003a	त्वया मतिमतां श्रेष्ठ तन्मे शंस यथागमम्
003c	किमेतत्क्रियते कर्म फलं चास्य किमिष्यते
004  	नारद उवाच
004a	त्वयैतत्कथितं पूर्वं दैवं कर्तव्यमित्यपि
004c	दैवतं च परो यज्ञः परमात्मा सनातनः
005a	ततस्तद्भावितो नित्यं यजे वैकुण्ठमव्ययम्
005c	तस्माच्च प्रसृतः पूर्वं ब्रह्मा लोकपितामहः
006a	मम वै पितरं प्रीतः परमेष्ठ्यप्यजीजनत्
006c	अहं सङ्कल्पजस्तस्य पुत्रः प्रथमकल्पितः
007a	यजाम्यहं पितॄन्साधो नारायणविधौ कृते
007c	एवं स एव भगवान्पिता माता पितामहः
007e 	इज्यते पितृयज्ञेषु मया नित्यं जगत्पतिः
008a	श्रुतिश्चाप्यपरा देव पुत्रान्हि पितरोऽयजन्
008c	वेदश्रुतिः प्रणष्टा च पुनरध्यापिता सुतैः
008e 	ततस्ते मन्त्रदाः पुत्राः पितृत्वमुपपेदिरे
009a	नूनं पुरैतद्विदितं युवयोर्भावितात्मनोः
009c	पुत्राश्च पितरश्चैव परस्परमपूजयन्
010a	त्रीन्पिण्डान्न्यस्य वै पृथ्व्यां पूर्वं दत्त्वा कुशानिति
010c	कथं तु पिण्डसञ्ज्ञां ते पितरो लेभिरे पुरा
011  	नरनारायणावूचतुः
011a	इमां हि धरणीं पूर्वं नष्टां सागरमेखलाम्
011c	गोविन्द उज्जहाराशु वाराहं रूपमाश्रितः
012a	स्थापयित्वा तु धरणीं स्वे स्थाने पुरुषोत्तमः
012c	जलकर्दमलिप्ताङ्गो लोककार्यार्थमुद्यतः
013a	प्राप्ते चाह्निककाले स मध्यन्दिनगते रवौ
013c	दंष्ट्राविलग्नान्मृत्पिण्डान्विधूय सहसा प्रभुः
013e 	स्थापयामास वै पृथ्व्यां कुशानास्तीर्य नारद
014a	स तेष्वात्मानमुद्दिश्य पित्र्यं चक्रे यथाविधि
014c	सङ्कल्पयित्वा त्रीन्पिण्डान्स्वेनैव विधिना प्रभुः
015a	आत्मगात्रोष्मसम्भूतैः स्नेहगर्भैस्तिलैरपि
015c	प्रोक्ष्यापवर्गं देवेशः प्राङ्मुखः कृतवान्स्वयम्
016a	मर्यादास्थापनार्थं च ततो वचनमुक्तवान्
016c	अहं हि पितरः स्रष्टुमुद्यतो लोककृत्स्वयम्
017a	तस्य चिन्तयतः सद्यः पितृकार्यविधिं परम्
017c	दंष्ट्राभ्यां प्रविनिर्धूता ममैते दक्षिणां दिशम्
017e 	आश्रिता धरणीं पिण्डास्तस्मात्पितर एव ते
018a	त्रयो मूर्तिविहीना वै पिण्डमूर्तिधरास्त्विमे
018c	भवन्तु पितरो लोके मया सृष्टाः सनातनाः
019a	पिता पितामहश्चैव तथैव प्रपितामहः
019c	अहमेवात्र विज्ञेयस्त्रिषु पिण्डेषु संस्थितः
020a	नास्ति मत्तोऽधिकः कश्चित्को वाभ्यर्च्यो मया स्वयम्
020c	को वा मम पिता लोके अहमेव पितामहः
021a	पितामहपिता चैव अहमेवात्र कारणम्
021c	इत्येवमुक्त्वा वचनं देवदेवो वृषाकपिः
022a	वराहपर्वते विप्र दत्त्वा पिण्डान्सविस्तरान्
022c	आत्मानं पूजयित्वैव तत्रैवादर्शनं गतः
023a	एतदर्थं शुभमते पितरः पिण्डसञ्ज्ञिताः
023c	लभन्ते सततं पूजां वृषाकपिवचो यथा
024a	ये यजन्ति पितॄन्देवान्गुरूंश्चैवातिथींस्तथा
024c	गाश्चैव द्विजमुख्यांश्च पृथिवीं मातरं तथा
024e 	कर्मणा मनसा वाचा विष्णुमेव यजन्ति ते
025a	अन्तर्गतः स भगवान्सर्वसत्त्वशरीरगः
025c	समः सर्वेषु भूतेषु ईश्वरः सुखदुःखयोः
025e 	महान्महात्मा सर्वात्मा नारायण इति श्रुतः

