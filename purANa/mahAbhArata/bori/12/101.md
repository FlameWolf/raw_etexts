BR-12-01-101-001  युधिष्ठिर उवाच
BR-12-01-101-001a यथा जयार्थिनः सेनां नयन्ति भरतर्षभ
BR-12-01-101-001c ईषद्धर्मं प्रपीड्यापि तन्मे ब्रूहि पितामह
BR-12-01-101-002  भीष्म उवाच
BR-12-01-101-002a सत्येन हि स्थिता धर्मा उपपत्त्या तथापरे
BR-12-01-101-002c साध्वाचारतया केचित्तथैवौपयिका अपि
BR-12-01-101-002e उपायधर्मान्वक्ष्यामि सिद्धार्थानर्थधर्मयोः
BR-12-01-101-003a निर्मर्यादा दस्यवस्तु भवन्ति परिपन्थिनः
BR-12-01-101-003c तेषां प्रतिविघातार्थं प्रवक्ष्याम्यथ नैगमम्
BR-12-01-101-003e कार्याणां सम्प्रसिद्ध्यर्थं तानुपायान्निबोध मे
BR-12-01-101-004a उभे प्रज्ञे वेदितव्ये ऋज्वी वक्रा च भारत
BR-12-01-101-004c जानन्वक्रां न सेवेत प्रतिबाधेत चागताम्
BR-12-01-101-005a अमित्रा एव राजानं भेदेनोपचरन्त्युत
BR-12-01-101-005c तां राजा निकृतिं जानन्यथामित्रान्प्रबाधते
BR-12-01-101-006a गजानां पार्श्वचर्माणि गोवृषाजगराणि च
BR-12-01-101-006c शल्यकङ्कटलोहानि तनुत्राणि मतानि च
BR-12-01-101-007a शितपीतानि शस्त्राणि सन्नाहाः पीतलोहिताः
BR-12-01-101-007c नानारञ्जनरक्ताः स्युः पताकाः केतवश्च ते
BR-12-01-101-008a ऋष्टयस्तोमराः खड्गा निशिताश्च परश्वधाः
BR-12-01-101-008c फलकान्यथ चर्माणि प्रतिकल्प्यान्यनेकशः
BR-12-01-101-008e अभिनीतानि शस्त्राणि योधाश्च कृतनिश्रमाः
BR-12-01-101-009a चैत्र्यां वा मार्गशीर्ष्यां वा सेनायोगः प्रशस्यते
BR-12-01-101-009c पक्वसस्या हि पृथिवी भवत्यम्बुमती तथा
BR-12-01-101-010a नैवातिशीतो नात्युष्णः कालो भवति भारत
BR-12-01-101-010c तस्मात्तदा योजयेत परेषां व्यसनेषु वा
BR-12-01-101-010e एतेषु योगाः सेनायाः प्रशस्ताः परबाधने
BR-12-01-101-011a जलवांस्तृणवान्मार्गः समो गम्यः प्रशस्यते
BR-12-01-101-011c चारैर्हि विहिताभ्यासः कुशलैर्वनगोचरैः
BR-12-01-101-012a नव्यारण्यैर्न शक्येत गन्तुं मृगगणैरिव
BR-12-01-101-012c तस्मात्सर्वासु सेनासु योजयन्ति जयार्थिनः
BR-12-01-101-013a आवासस्तोयवान्दुर्गः पर्याकाशः प्रशस्यते
BR-12-01-101-013c परेषामुपसर्पाणां प्रतिषेधस्तथा भवेत्
BR-12-01-101-014a आकाशं तु वनाभ्याशे मन्यन्ते गुणवत्तरम्
BR-12-01-101-014c बहुभिर्गुणजातैस्तु ये युद्धकुशला जनाः
BR-12-01-101-015a उपन्यासोऽपसर्पाणां पदातीनां च गूहनम्
BR-12-01-101-015c अथ शत्रुप्रतीघातमापदर्थं परायणम्
BR-12-01-101-016a सप्तर्षीन्पृष्ठतः कृत्वा युध्येरन्नचला इव
BR-12-01-101-016c अनेन विधिना राजञ्जिगीषेतापि दुर्जयान्
BR-12-01-101-017a यतो वायुर्यतः सूर्यो यतः शुक्रस्ततो जयः
BR-12-01-101-017c पूर्वं पूर्वं ज्याय एषां सन्निपाते युधिष्ठिर
BR-12-01-101-018a अकर्दमामनुदकाममर्यादामलोष्टकाम्
BR-12-01-101-018c अश्वभूमिं प्रशंसन्ति ये युद्धकुशला जनाः
BR-12-01-101-019a समा निरुदकाकाशा रथभूमिः प्रशस्यते
BR-12-01-101-019c नीचद्रुमा महाकक्षा सोदका हस्तियोधिनाम्
BR-12-01-101-020a बहुदुर्गा महावृक्षा वेत्रवेणुभिरास्तृता
BR-12-01-101-020c पदातीनां क्षमा भूमिः पर्वतोपवनानि च
BR-12-01-101-021a पदातिबहुला सेना दृढा भवति भारत
BR-12-01-101-021c रथाश्वबहुला सेना सुदिनेषु प्रशस्यते
BR-12-01-101-022a पदातिनागबहुला प्रावृट्काले प्रशस्यते
BR-12-01-101-022c गुणानेतान्प्रसङ्ख्याय देशकालौ प्रयोजयेत्
BR-12-01-101-023a एवं सञ्चिन्त्य यो याति तिथिनक्षत्रपूजितः
BR-12-01-101-023c विजयं लभते नित्यं सेनां सम्यक्प्रयोजयन्
BR-12-01-101-024a प्रसुप्तांस्तृषिताञ्श्रान्तान्प्रकीर्णान्नाभिघातयेत्
BR-12-01-101-024c मोक्षे प्रयाणे चलने पानभोजनकालयोः
BR-12-01-101-025a अतिक्षिप्तान्व्यतिक्षिप्तान्विहतान्प्रतनूकृतान्
BR-12-01-101-025c सुविस्रम्भान्कृतारम्भानुपन्यासप्रतापितान्
BR-12-01-101-025e बहिश्चरानुपन्यासान्कृत्वा वेश्मानुसारिणः
BR-12-01-101-026a पारम्पर्यागते द्वारे ये केचिदनुवर्तिनः
BR-12-01-101-026c परिचर्यावरोद्धारो ये च केचन वल्गिनः
BR-12-01-101-027a अनीकं ये प्रभिन्दन्ति भिन्नं ये स्थगयन्ति च
BR-12-01-101-027c समानाशनपानास्ते कार्या द्विगुणवेतनाः
BR-12-01-101-028a दशाधिपतयः कार्याः शताधिपतयस्तथा
BR-12-01-101-028c तेषां सहस्राधिपतिं कुर्याच्छूरमतन्द्रितम्
BR-12-01-101-029a यथामुख्यं सन्निपात्य वक्तव्याः स्म शपामहे
BR-12-01-101-029c यथा जयार्थं सङ्ग्रामे न जह्याम परस्परम्
BR-12-01-101-030a इहैव ते निवर्तन्तां ये नः केचन भीरवः
BR-12-01-101-030c न घातयेयुः प्रदरं कुर्वाणास्तुमुले सति
BR-12-01-101-031a आत्मानं च स्वपक्षं च पलायन्हन्ति संयुगे
BR-12-01-101-031c द्रव्यनाशो वधोऽकीर्तिरयशश्च पलायने
BR-12-01-101-032a अमनोज्ञासुखा वाचः पुरुषस्य पलायतः
BR-12-01-101-032c प्रतिस्पन्दौष्ठदन्तस्य न्यस्तसर्वायुधस्य च
BR-12-01-101-033a हित्वा पलायमानस्य सहायान्प्राणसंशये
BR-12-01-101-033c अमित्रैरनुबद्धस्य द्विषतामस्तु नस्तथा
BR-12-01-101-034a मनुष्यापसदा ह्येते ये भवन्ति पराङ्मुखाः
BR-12-01-101-034c राशिवर्धनमात्रास्ते नैव ते प्रेत्य नो इह
BR-12-01-101-035a अमित्रा हृष्टमनसः प्रत्युद्यान्ति पलायिनम्
BR-12-01-101-035c जयिनं सुहृदस्तात वन्दनैर्मङ्गलेन च
BR-12-01-101-036a यस्य स्म व्यसने राजन्ननुमोदन्ति शत्रवः
BR-12-01-101-036c तदसह्यतरं दुःखमहं मन्ये वधादपि
BR-12-01-101-037a श्रियं जानीत धर्मस्य मूलं सर्वसुखस्य च
BR-12-01-101-037c सा भीरूणां परान्याति शूरस्तामधिगच्छति
BR-12-01-101-038a ते वयं स्वर्गमिच्छन्तः सङ्ग्रामे त्यक्तजीविताः
BR-12-01-101-038c जयन्तो वध्यमाना वा प्राप्तुमर्हाम सद्गतिम्
BR-12-01-101-039a एवं संशप्तशपथाः समभित्यक्तजीविताः
BR-12-01-101-039c अमित्रवाहिनीं वीराः सम्प्रगाहन्त्यभीरवः
BR-12-01-101-040a अग्रतः पुरुषानीकमसिचर्मवतां भवेत्
BR-12-01-101-040c पृष्ठतः शकटानीकं कलत्रं मध्यतस्तथा
BR-12-01-101-041a परेषां प्रतिघातार्थं पदातीनां च गूहनम्
BR-12-01-101-041c अपि ह्यस्मिन्परे गृद्धा भवेयुर्ये पुरोगमाः
BR-12-01-101-042a ये पुरस्तादभिमताः सत्त्ववन्तो मनस्विनः
BR-12-01-101-042c ते पूर्वमभिवर्तेरंस्तानन्वगितरे जनाः
BR-12-01-101-043a अपि चोद्धर्षणं कार्यं भीरूणामपि यत्नतः
BR-12-01-101-043c स्कन्धदर्शनमात्रं तु तिष्ठेयुर्वा समीपतः
BR-12-01-101-044a संहतान्योधयेदल्पान्कामं विस्तारयेद्बहून्
BR-12-01-101-044c सूचीमुखमनीकं स्यादल्पानां बहुभिः सह
BR-12-01-101-045a सम्प्रयुद्धे प्रहृष्टे वा सत्यं वा यदि वानृतम्
BR-12-01-101-045c प्रगृह्य बाहून्क्रोशेत भग्ना भग्नाः परा इति
BR-12-01-101-046a आगतं नो मित्रबलं प्रहरध्वमभीतवत्
BR-12-01-101-046c शब्दवन्तोऽनुधावेयुः कुर्वन्तो भैरवं रवम्
BR-12-01-101-047a क्ष्वेडाः किलकिलाः शङ्खाः क्रकचा गोविषाणिकान्
BR-12-01-101-047c भेरीमृदङ्गपणवान्नादयेयुश्च कुञ्जरान्

