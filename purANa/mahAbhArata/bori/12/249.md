001  	स्थाणुरुवाच
001a	प्रजासर्गनिमित्तं मे कार्यवत्तामिमां प्रभो
001c	विद्धि सृष्टास्त्वया हीमा मा कुप्यासां पितामह
002a	तव तेजोग्निना देव प्रजा दह्यन्ति सर्वशः
002c	ता दृष्ट्वा मम कारुण्यं मा कुप्यासां जगत्प्रभो
003  	प्रजापतिरुवाच
003a	न कुप्ये न च मे कामो न भवेरन्प्रजा इति
003c	लाघवार्थं धरण्यास्तु ततः संहार इष्यते
004a	इयं हि मां सदा देवी भारार्ता समचोदयत्
004c	संहारार्थं महादेव भारेणाप्सु निमज्जति
005a	यदाहं नाधिगच्छामि बुद्ध्या बहु विचारयन्
005c	संहारमासां वृद्धानां ततो मां क्रोध आविशत्
006  	स्थाणुरुवाच
006a	संहारान्तं प्रसीदस्व मा क्रुधस्त्रिदशेश्वर
006c	मा प्रजाः स्थावरं चैव जङ्गमं च विनीनशः
007a	पल्वलानि च सर्वाणि सर्वं चैव तृणोलपम्
007c	स्थावरं जङ्गमं चैव भूतग्रामं चतुर्विधम्
008a	तदेतद्भस्मसाद्भूतं जगत्सर्वमुपप्लुतम्
008c	प्रसीद भगवन्साधो वर एष वृतो मया
009a	नष्टा न पुनरेष्यन्ति प्रजा ह्येताः कथंचन
009c	तस्मान्निवर्त्यतामेतत्तेजः स्वेनैव तेजसा
010a	उपायमन्यं सम्पश्य प्रजानां हितकाम्यया
010c	यथेमे जन्तवः सर्वे निवर्तेरन्परन्तप
011a	अभावमभिगच्छेयुरुत्सन्नप्रजनाः प्रजाः
011c	अधिदैवनियुक्तोऽस्मि त्वया लोकेष्विहेश्वर
012a	त्वद्भवं हि जगन्नाथ जगत्स्थावरजङ्गमम्
012c	प्रसाद्य त्वां महादेव याचाम्यावृत्तिजाः प्रजाः
013  	नारद उवाच
013a	श्रुत्वा तु वचनं देवः स्थाणोर्नियतवाङ्मनाः
013c	तेजस्तत्स्वं निजग्राह पुनरेवान्तरात्मना
014a	ततोऽग्निमुपसङ्गृह्य भगवाँल्लोकपूजितः
014c	प्रवृत्तिं च निवृत्तिं च कल्पयामास वै प्रभुः
015a	उपसंहरतस्तस्य तमग्निं रोषजं तदा
015c	प्रादुर्बभूव विश्वेभ्यः खेभ्यो नारी महात्मनः
016a	कृष्णा रक्ताम्बरधरा रक्तनेत्रतलान्तरा
016c	दिव्यकुण्डलसम्पन्ना दिव्याभरणभूषिता
017a	सा विनिःसृत्य वै खेभ्यो दक्षिणामाश्रिता दिशम्
017c	ददृशातेऽथ तौ कन्यां देवौ विश्वेश्वरावुभौ
018a	तामाहूय तदा देवो लोकानामादिरीश्वरः
018c	मृत्यो इति महीपाल जहि चेमाः प्रजा इति
019a	त्वं हि संहारबुद्ध्या मे चिन्तिता रुषितेन च
019c	तस्मात्संहर सर्वास्त्वं प्रजाः सजडपण्डिताः
020a	अविशेषेण चैव त्वं प्रजाः संहर भामिनि
020c	मम त्वं हि नियोगेन श्रेयः परमवाप्स्यसि
021a	एवमुक्ता तु सा देवी मृत्युः कमलमालिनी
021c	प्रदध्यौ दुःखिता बाला साश्रुपातमतीव हि
022a	पाणिभ्यां चैव जग्राह तान्यश्रूणि जनेश्वरः
022c	मानवानां हितार्थाय ययाचे पुनरेव च

