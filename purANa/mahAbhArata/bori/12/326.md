001  	भीष्म उवाच
001a	एवं स्तुतः स भगवान्गुह्यैस्तथ्यैश्च नामभिः
001c	तं मुनिं दर्शयामास नारदं विश्वरूपधृक्
002a	किञ्चिच्चन्द्रविशुद्धात्मा किञ्चिच्चन्द्राद्विशेषवान्
002c	कृशानुवर्णः किञ्चिच्च किञ्चिद्धिष्ण्याकृतिः प्रभुः
003a	शुकपत्रवर्णः किञ्चिच्च किञ्चित्स्फटिकसप्रभः
003c	नीलाञ्जनचयप्रख्यो जातरूपप्रभः क्वचित्
004a	प्रवालाङ्कुरवर्णश्च श्वेतवर्णः क्वचिद्बभौ
004c	क्वचित्सुवर्णवर्णाभो वैडूर्यसदृशः क्वचित्
005a	नीलवैडूर्यसदृश इन्द्रनीलनिभः क्वचित्
005c	मयूरग्रीववर्णाभो मुक्ताहारनिभः क्वचित्
006a	एतान्वर्णान्बहुविधान्रूपे बिभ्रत्सनातनः
006c	सहस्रनयनः श्रीमाञ्शतशीर्षः सहस्रपात्
007a	सहस्रोदरबाहुश्च अव्यक्त इति च क्वचित्
007c	ओङ्कारमुद्गिरन्वक्त्रात्सावित्रीं च तदन्वयाम्
008a	शेषेभ्यश्चैव वक्त्रेभ्यश्चतुर्वेदोद्गतं वसु
008c	आरण्यकं जगौ देवो हरिर्नारायणो वशी
009a	वेदीं कमण्डलुं दर्भान्मणिरूपानथोपलान्
009c	अजिनं दण्डकाष्ठं च ज्वलितं च हुताशनम्
009e 	धारयामास देवेशो हस्तैर्यज्ञपतिस्तदा
010a	तं प्रसन्नं प्रसन्नात्मा नारदो द्विजसत्तमः
010c	वाग्यतः प्रयतो भूत्वा ववन्दे परमेश्वरम्
010e	तमुवाच नतं मूर्ध्ना देवानामादिरव्ययः
011a	एकतश्च द्वितश्चैव त्रितश्चैव महर्षयः
011c	इमं देशमनुप्राप्ता मम दर्शनलालसाः
012a	न च मां ते ददृशिरे न च द्रक्ष्यति कश्चन
012c	ऋते ह्येकान्तिकश्रेष्ठात्त्वं चैवैकान्तिको मतः
013a	ममैतास्तनवः श्रेष्ठा जाता धर्मगृहे द्विज
013c	तास्त्वं भजस्व सततं साधयस्व यथागतम्
014a	वृणीष्व च वरं विप्र मत्तस्त्वं यमिहेच्छसि
014c	प्रसन्नोऽहं तवाद्येह विश्वमूर्तिरिहाव्ययः
015 	नारद उवाच
015a	अद्य मे तपसो देव यमस्य नियमस्य च
015c	सद्यः फलमवाप्तं वै दृष्टो यद्भगवान्मया
016a	वर एष ममात्यन्तं दृष्टस्त्वं यत्सनातनः
016c	भगवान्विश्वदृक्सिंहः सर्वमूर्तिर्महाप्रभुः
017 	भीष्म उवाच
017a	एवं सन्दर्शयित्वा तु नारदं परमेष्ठिजम्
017c	उवाच वचनं भूयो गच्छ नारद माचिरम्
018a	इमे ह्यनिन्द्रियाहारा मद्भक्ताश्चन्द्रवर्चसः
018c	एकाग्राश्चिन्तयेयुर्मां नैषां विघ्नो भवेदिति
019a	सिद्धाश्चैते महाभागाः पुरा ह्येकान्तिनोऽभवन्
019c	तमोरजोविनिर्मुक्ता मां प्रवेक्ष्यन्त्यसंशयम्
020a	न दृश्यश्चक्षुषा योऽसौ न स्पृश्यः स्पर्शनेन च
020c	न घ्रेयश्चैव गन्धेन रसेन च विवर्जितः
021a	सत्त्वं रजस्तमश्चैव न गुणास्तं भजन्ति वै
021c	यश्च सर्वगतः साक्षी लोकस्यात्मेति कथ्यते
022a	भूतग्रामशरीरेषु नश्यत्सु न विनश्यति
022c	अजो नित्यः शाश्वतश्च निर्गुणो निष्कलस्तथा
023a	द्विर्द्वादशेभ्यस्तत्त्वेभ्यः ख्यातो यः पञ्चविंशकः
023c	पुरुषो निष्क्रियश्चैव ज्ञानदृश्यश्च कथ्यते
024a	यं प्रविश्य भवन्तीह मुक्ता वै द्विजसत्तम
024c	स वासुदेवो विज्ञेयः परमात्मा सनातनः
025a	पश्य देवस्य माहात्म्यं महिमानं च नारद
025c	शुभाशुभैः कर्मभिर्यो न लिप्यति कदाचन
026a	सत्त्वं रजस्तमश्चैव गुणानेतान्प्रचक्षते
026c	एते सर्वशरीरेषु तिष्ठन्ति विचरन्ति च
027a	एतान्गुणांस्तु क्षेत्रज्ञो भुङ्क्ते नैभिः स भुज्यते
027c	निर्गुणो गुणभुक्चैव गुणस्रष्टा गुणाधिकः
028a	जगत्प्रतिष्ठा देवर्षे पृथिव्यप्सु प्रलीयते
028c	ज्योतिष्यापः प्रलीयन्ते ज्योतिर्वायौ प्रलीयते
029a	खे वायुः प्रलयं याति मनस्याकाशमेव च
029c	मनो हि परमं भूतं तदव्यक्ते प्रलीयते
030a	अव्यक्तं पुरुषे ब्रह्मन्निष्क्रिये सम्प्रलीयते
030c	नास्ति तस्मात्परतरं पुरुषाद्वै सनातनात्
031a	नित्यं हि नास्ति जगति भूतं स्थावरजङ्गमम्
031c	ऋते तमेकं पुरुषं वासुदेवं सनातनम्
031e 	सर्वभूतात्मभूतो हि वासुदेवो महाबलः
032a	पृथिवी वायुराकाशमापो ज्योतिश्च पञ्चमम्
032c	ते समेता महात्मानः शरीरमिति सञ्ज्ञितम्
033a	तदाविशति यो ब्रह्मन्नदृश्यो लघुविक्रमः
033c	उत्पन्न एव भवति शरीरं चेष्टयन्प्रभुः
034a	न विना धातुसङ्घातं शरीरं भवति क्वचित्
034c	न च जीवं विना ब्रह्मन्धातवश्चेष्टयन्त्युत
035a	स जीवः परिसङ्ख्यातः शेषः सङ्कर्षणः प्रभुः
035c	तस्मात्सनत्कुमारत्वं यो लभेत स्वकर्मणा
036a	यस्मिंश्च सर्वभूतानि प्रलयं यान्ति सङ्क्षये
036c	स मनः सर्वभूतानां प्रद्युम्नः परिपठ्यते
037a	तस्मात्प्रसूतो यः कर्ता कार्यं कारणमेव च
037c	यस्मात्सर्वं प्रभवति जगत्स्थावरजङ्गमम्
037e 	सोऽनिरुद्धः स ईशानो व्यक्तिः सा सर्वकर्मसु
038a	यो वासुदेवो भगवान्क्षेत्रज्ञो निर्गुणात्मकः
038c	ज्ञेयः स एव भगवाञ्जीवः सङ्कर्षणः प्रभुः
039a	सङ्कर्षणाच्च प्रद्युम्नो मनोभूतः स उच्यते
039c	प्रद्युम्नाद्योऽनिरुद्धस्तु सोऽहङ्कारो महेश्वरः
040a	मत्तः सर्वं सम्भवति जगत्स्थावरजङ्गमम्
040c	अक्षरं च क्षरं चैव सच्चासच्चैव नारद
041a	मां प्रविश्य भवन्तीह मुक्ता भक्तास्तु ये मम
041c	अहं हि पुरुषो ज्ञेयो निष्क्रियः पञ्चविंशकः
042a	निर्गुणो निष्कलश्चैव निर्द्वंद्वो निष्परिग्रहः
042c	एतत्त्वया न विज्ञेयं रूपवानिति दृश्यते
042e 	इच्छन्मुहूर्तान्नश्येयमीशोऽहं जगतो गुरुः
043a	माया ह्येषा मया सृष्टा यन्मां पश्यसि नारद
043c	सर्वभूतगुणैर्युक्तं नैवं त्वं ज्ञातुमर्हसि
043e 	मयैतत्कथितं सम्यक्तव मूर्तिचतुष्टयम्
044a	सिद्धा ह्येते महाभागा नरा ह्येकान्तिनोऽभवन्
044c	तमोरजोभ्यां निर्मुक्ताः प्रवेक्ष्यन्ति च मां मुने
045a	अहं कर्ता च कार्यं च कारणं चापि नारद
045c	अहं हि जीवसञ्ज्ञो वै मयि जीवः समाहितः
045e 	मैवं ते बुद्धिरत्राभूद्दृष्टो जीवो मयेति च
046a	अहं सर्वत्रगो ब्रह्मन्भूतग्रामान्तरात्मकः
046c	भूतग्रामशरीरेषु नश्यत्सु न नशाम्यहम्
047a	हिरण्यगर्भो लोकादिश्चतुर्वक्त्रो निरुक्तगः
047c	ब्रह्मा सनातनो देवो मम बह्वर्थचिन्तकः
048a	पश्यैकादश मे रुद्रान्दक्षिणं पार्श्वमास्थितान्
048c	द्वादशैव तथादित्यान्वामं पार्श्वं समास्थितान्
049a	अग्रतश्चैव मे पश्य वसूनष्टौ सुरोत्तमान्
049c	नासत्यं चैव दस्रं च भिषजौ पश्य पृष्ठतः
050a	सर्वान्प्रजापतीन्पश्य पश्य सप्त ऋषीनपि
050c	वेदान्यज्ञांश्च शतशः पश्यामृतमथौषधीः
051a	तपांसि नियमांश्चैव यमानपि पृथग्विधान्
051c	तथाष्टगुणमैश्वर्यमेकस्थं पश्य मूर्तिमत्
052a	श्रियं लक्ष्मीं च कीर्तिं च पृथिवीं च ककुद्मिनीम्
052c	वेदानां मातरं पश्य मत्स्थां देवीं सरस्वतीम्
053a	ध्रुवं च ज्योतिषां श्रेष्ठं पश्य नारद खेचरम्
053c	अम्भोधरान्समुद्रांश्च सरांसि सरितस्तथा
054a	मूर्तिमन्तः पितृगणांश्चतुरः पश्य सत्तम
054c	त्रींश्चैवेमान्गुणान्पश्य मत्स्थान्मूर्तिविवर्जितान्
055a	देवकार्यादपि मुने पितृकार्यं विशिष्यते
055c	देवानां च पितॄणां च पिता ह्येकोऽहमादितः
056a	अहं हयशिरो भूत्वा समुद्रे पश्चिमोत्तरे
056c	पिबामि सुहुतं हव्यं कव्यं च श्रद्धयान्वितम्
057a	मया सृष्टः पुरा ब्रह्मा मद्यज्ञमयजत्स्वयम्
057c	ततस्तस्मै वरान्प्रीतो ददावहमनुत्तमान्
058a	मत्पुत्रत्वं च कल्पादौ लोकाध्यक्षत्वमेव च
058c	अहङ्कारकृतं चैव नाम पर्यायवाचकम्
059a	त्वया कृतां च मर्यादां नातिक्राम्यति कश्चन
059c	त्वं चैव वरदो ब्रह्मन्वरेप्सूनां भविष्यसि
060a	सुरासुरगणानां च ऋषीणां च तपोधन
060c	पितॄणां च महाभाग सततं संशितव्रत
060e 	विविधानां च भूतानां त्वमुपास्यो भविष्यसि
061a	प्रादुर्भावगतश्चाहं सुरकार्येषु नित्यदा
061c	अनुशास्यस्त्वया ब्रह्मन्नियोज्यश्च सुतो यथा
062a	एतांश्चान्यांश्च रुचिरान्ब्रह्मणेऽमिततेजसे
062c	अहं दत्त्वा वरान्प्रीतो निवृत्तिपरमोऽभवम्
063a	निर्वाणं सर्वधर्माणां निवृत्तिः परमा स्मृता
063c	तस्मान्निवृत्तिमापन्नश्चरेत्सर्वाङ्गनिर्वृतः
064a	विद्यासहायवन्तं मामादित्यस्थं सनातनम्
064c	कपिलं प्राहुराचार्याः साङ्ख्यनिश्चितनिश्चयाः
065a	हिरण्यगर्भो भगवानेष छन्दसि सुष्टुतः
065c	सोऽहं योगगतिर्ब्रह्मन्योगशास्त्रेषु शब्दितः
066a	एषोऽहं व्यक्तिमागम्य तिष्ठामि दिवि शाश्वतः
066c	ततो युगसहस्रान्ते संहरिष्ये जगत्पुनः
066e 	कृत्वात्मस्थानि भूतानि स्थावराणि चराणि च
067a	एकाकी विद्यया सार्धं विहरिष्ये द्विजोत्तम
067c	ततो भूयो जगत्सर्वं करिष्यामीह विद्यया
068a	अस्मन्मूर्तिश्चतुर्थी या सासृजच्छेषमव्ययम्
068c	स हि सङ्कर्षणः प्रोक्तः प्रद्युम्नं सोऽप्यजीजनत्
069a	प्रद्युम्नादनिरुद्धोऽहं सर्गो मम पुनः पुनः
069c	अनिरुद्धात्तथा ब्रह्मा तत्रादिकमलोद्भवः
070a	ब्रह्मणः सर्वभूतानि चराणि स्थावराणि च
070c	एतां सृष्टिं विजानीहि कल्पादिषु पुनः पुनः
071a	यथा सूर्यस्य गगनादुदयास्तमयाविह
071c	नष्टौ पुनर्बलात्काल आनयत्यमितद्युतिः
071e 	तथा बलादहं पृथ्वीं सर्वभूतहिताय वै
072a	सत्त्वैराक्रान्तसर्वाङ्गां नष्टां सागरमेखलाम्
072c	आनयिष्यामि स्वं स्थानं वाराहं रूपमास्थितः
073a	हिरण्याक्षं हनिष्यामि दैतेयं बलगर्वितम्
073c	नारसिंहं वपुः कृत्वा हिरण्यकशिपुं पुनः
073e 	सुरकार्ये हनिष्यामि यज्ञघ्नं दितिनन्दनम्
074a	विरोचनस्य बलवान्बलिः पुत्रो महासुरः
074c	भविष्यति स शक्रं च स्वराज्याच्च्यावयिष्यति
075a	त्रैलोक्येऽपहृते तेन विमुखे च शचीपतौ
075c	अदित्यां द्वादशः पुत्रः सम्भविष्यामि कश्यपात्
076a	ततो राज्यं प्रदास्यामि शक्रायामिततेजसे
076c	देवताः स्थापयिष्यामि स्वेषु स्थानेषु नारद
076e 	बलिं चैव करिष्यामि पातालतलवासिनम्
077a	त्रेतायुगे भविष्यामि रामो भृगुकुलोद्वहः
077c	क्षत्रं चोत्सादयिष्यामि समृद्धबलवाहनम्
078a	सन्धौ तु समनुप्राप्ते त्रेतायां द्वापरस्य च
078c	रामो दाशरथिर्भूत्वा भविष्यामि जगत्पतिः
079a	त्रितोपघाताद्वैरूप्यमेकतोऽथ द्वितस्तथा
079c	प्राप्स्यतो वानरत्वं हि प्रजापतिसुतावृषी
080a	तयोर्ये त्वन्वये जाता भविष्यन्ति वनौकसः
080c	ते सहाया भविष्यन्ति सुरकार्ये मम द्विज
081a	ततो रक्षःपतिं घोरं पुलस्त्यकुलपांसनम्
081c	हनिष्ये रावणं सङ्ख्ये सगणं लोककण्टकम्
082a	द्वापरस्य कलेश्चैव सन्धौ पर्यवसानिके
082c	प्रादुर्भावः कंसहेतोर्मथुरायां भविष्यति
083a	तत्राहं दानवान्हत्वा सुबहून्देवकण्टकान्
083c	कुशस्थलीं करिष्यामि निवासं द्वारकां पुरीम्
084a	वसानस्तत्र वै पुर्यामदितेर्विप्रियङ्करम्
084c	हनिष्ये नरकं भौमं मुरं पीठं च दानवम्
085a	प्राग्ज्योतिषपुरं रम्यं नानाधनसमन्वितम्
085c	कुशस्थलीं नयिष्यामि हत्वा वै दानवोत्तमान्
086a	शङ्करं च महासेनं बाणप्रियहितैषिणम्
086c	पराजेष्याम्यथोद्युक्तौ देवलोकनमस्कृतौ
087a	ततः सुतं बलेर्जित्वा बाणं बाहुसहस्रिणम्
087c	विनाशयिष्यामि ततः सर्वान्सौभनिवासिनः
088a	यः कालयवनः ख्यातो गर्गतेजोभिसंवृतः
088c	भविष्यति वधस्तस्य मत्त एव द्विजोत्तम
089a	जरासन्धश्च बलवान्सर्वराजविरोधकः
089c	भविष्यत्यसुरः स्फीतो भूमिपालो गिरिव्रजे
089e 	मम बुद्धिपरिस्पन्दाद्वधस्तस्य भविष्यति
090a	समागतेषु बलिषु पृथिव्यां सर्वराजसु
090c	वासविः सुसहायो वै मम ह्येको भविष्यति
091a	एवं लोका वदिष्यन्ति नरनारायणावृषी
091c	उद्युक्तौ दहतः क्षत्रं लोककार्यार्थमीश्वरौ
092a	कृत्वा भारावतरणं वसुधाया यथेप्सितम्
092c	सर्वसात्वतमुख्यानां द्वारकायाश्च सत्तम
092e 	करिष्ये प्रलयं घोरमात्मज्ञातिविनाशनम्
093a	कर्माण्यपरिमेयानि चतुर्मूर्तिधरो ह्यहम्
093c	कृत्वा लोकान्गमिष्यामि स्वानहं ब्रह्मसत्कृतान्
094a	हंसो हयशिराश्चैव प्रादुर्भावा द्विजोत्तम
094c	यदा वेदश्रुतिर्नष्टा मया प्रत्याहृता तदा
094e 	सवेदाः सश्रुतीकाश्च कृताः पूर्वं कृते युगे
095a	अतिक्रान्ताः पुराणेषु श्रुतास्ते यदि वा क्वचित्
095c	अतिक्रान्ताश्च बहवः प्रादुर्भावा ममोत्तमाः
095e 	लोककार्याणि कृत्वा च पुनः स्वां प्रकृतिं गताः
096a	न ह्येतद्ब्रह्मणा प्राप्तमीदृशं मम दर्शनम्
096c	यत्त्वया प्राप्तमद्येह एकान्तगतबुद्धिना
097a	एतत्ते सर्वमाख्यातं ब्रह्मन्भक्तिमतो मया
097c	पुराणं च भविष्यं च सरहस्यं च सत्तम
098a	एवं स भगवान्देवो विश्वमूर्तिधरोऽव्ययः
098c	एतावदुक्त्वा वचनं तत्रैवान्तरधीयत
099a	नारदोऽपि महातेजाः प्राप्यानुग्रहमीप्सितम्
099c	नरनारायणौ द्रष्टुं प्राद्रवद्बदराश्रमम्
100a	इदं महोपनिषदं चतुर्वेदसमन्वितम्
100c	साङ्ख्ययोगकृतं तेन पञ्चरात्रानुशब्दितम्
101a	नारायणमुखोद्गीतं नारदोऽश्रावयत्पुनः
101c	ब्रह्मणः सदने तात यथा दृष्टं यथा श्रुतम्
102  	युधिष्ठिर उवाच
102a	एतदाश्चर्यभूतं हि माहात्म्यं तस्य धीमतः
102c	किं ब्रह्मा न विजानीते यतः शुश्राव नारदात्
103a	पितामहो हि भगवांस्तस्माद्देवादनन्तरः
103c	कथं स न विजानीयात्प्रभावममितौजसः
104  	भीष्म उवाच
104a	महाकल्पसहस्राणि महाकल्पशतानि च
104c	समतीतानि राजेन्द्र सर्गाश्च प्रलयाश्च ह
105a	सर्गस्यादौ स्मृतो ब्रह्मा प्रजासर्गकरः प्रभुः
105c	जानाति देवप्रवरं भूयश्चातोऽधिकं नृप
105e 	परमात्मानमीशानमात्मनः प्रभवं तथा
106a	ये त्वन्ये ब्रह्मसदने सिद्धसङ्घाः समागताः
106c	तेभ्यस्तच्छ्रावयामास पुराणं वेदसम्मितम्
107a	तेषां सकाशात्सूर्यश्च श्रुत्वा वै भावितात्मनाम्
107c	आत्मानुगामिनां ब्रह्म श्रावयामास भारत
108a	षट्षष्टिर्हि सहस्राणि ऋषीणां भावितात्मनाम्
108c	सूर्यस्य तपतो लोकान्निर्मिता ये पुरःसराः
108e 	तेषामकथयत्सूर्यः सर्वेषां भावितात्मनाम्
109a	सूर्यानुगामिभिस्तात ऋषिभिस्तैर्महात्मभिः
109c	मेरौ समागता देवाः श्राविताश्चेदमुत्तमम्
110a	देवानां तु सकाशाद्वै ततः श्रुत्वासितो द्विजः
110c	श्रावयामास राजेन्द्र पितॄणां मुनिसत्तमः
111a	मम चापि पिता तात कथयामास शन्तनुः
111c	ततो मयैतच्छ्रुत्वा च कीर्तितं तव भारत
112a	सुरैर्वा मुनिभिर्वापि पुराणं यैरिदं श्रुतम्
112c	सर्वे ते परमात्मानं पूजयन्ति पुनः पुनः
113a	इदमाख्यानमार्षेयं पारम्पर्यागतं नृप
113c	नावासुदेवभक्ताय त्वया देयं कथञ्चन
114a	मत्तोऽन्यानि च ते राजन्नुपाख्यानशतानि वै
114c	यानि श्रुतानि धर्म्याणि तेषां सारोऽयमुद्धृतः
115a	सुरासुरैर्यथा राजन्निर्मथ्यामृतमुद्धृतम्
115c	एवमेतत्पुरा विप्रैः कथामृतमिहोद्धृतम्
116a	यश्चेदं पठते नित्यं यश्चेदं शृणुयान्नरः
116c	एकान्तभावोपगत एकान्ते सुसमाहितः
117a	प्राप्य श्वेतं महाद्वीपं भूत्वा चन्द्रप्रभो नरः
117c	स सहस्रार्चिषं देवं प्रविशेन्नात्र संशयः
118a	मुच्येदार्तस्तथा रोगाच्छ्रुत्वेमामादितः कथाम्
118c	जिज्ञासुर्लभते कामान्भक्तो भक्तगतिं व्रजेत्
119a	त्वयापि सततं राजन्नभ्यर्च्यः पुरुषोत्तमः
119c	स हि माता पिता चैव कृत्स्नस्य जगतो गुरुः
120a	ब्रह्मण्यदेवो भगवान्प्रीयतां ते सनातनः
120c	युधिष्ठिर महाबाहो महाबाहुर्जनार्दनः
121  	वैशम्पायन उवाच
121a	श्रुत्वैतदाख्यानवरं धर्मराड्जनमेजय
121c	भ्रातरश्चास्य ते सर्वे नारायणपराभवन्
122a	जितं भगवता तेन पुरुषेणेति भारत
122c	नित्यं जप्यपरा भूत्वा सरस्वतीमुदीरयन्
123a	यो ह्यस्माकं गुरुः श्रेष्ठः कृष्णद्वैपायनो मुनिः
123c	स जगौ परमं जप्यं नारायणमुदीरयन्
124a	गत्वान्तरिक्षात्सततं क्षीरोदममृताशयम्
124c	पूजयित्वा च देवेशं पुनरायात्स्वमाश्रमम्

