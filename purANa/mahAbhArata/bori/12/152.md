BR-12-02-152-001  युधिष्ठिर उवाच
BR-12-02-152-001a पापस्य यदधिष्ठानं यतः पापं प्रवर्तते
BR-12-02-152-001c एतदिच्छाम्यहं ज्ञातुं तत्त्वेन भरतर्षभ
BR-12-02-152-002  भीष्म उवाच
BR-12-02-152-002a पापस्य यदधिष्ठानं तच्छृणुष्व नराधिप
BR-12-02-152-002c एको लोभो महाग्राहो लोभात्पापं प्रवर्तते
BR-12-02-152-003a अतः पापमधर्मश्च तथा दुःखमनुत्तमम्
BR-12-02-152-003c निकृत्या मूलमेतद्धि येन पापकृतो जनाः
BR-12-02-152-004a लोभात्क्रोधः प्रभवति लोभात्कामः प्रवर्तते
BR-12-02-152-004c लोभान्मोहश्च माया च मानस्तम्भः परासुता
BR-12-02-152-005a अक्षमा ह्रीपरित्यागः श्रीनाशो धर्मसङ्क्षयः
BR-12-02-152-005c अभिध्याप्रज्ञता चैव सर्वं लोभात्प्रवर्तते
BR-12-02-152-006a अन्यायश्चावितर्कश्च विकर्मसु च याः क्रियाः
BR-12-02-152-006c कूटविद्यादयश्चैव रूपैश्वर्यमदस्तथा
BR-12-02-152-007a सर्वभूतेष्वविश्वासः सर्वभूतेष्वनार्जवम्
BR-12-02-152-007c सर्वभूतेष्वभिद्रोहः सर्वभूतेष्वयुक्तता
BR-12-02-152-007e हरणं परवित्तानां परदाराभिमर्शनम्
BR-12-02-152-008a वाग्वेगो मानसो वेगो निन्दावेगस्तथैव च
BR-12-02-152-008c उपस्थोदरयोर्वेगो मृत्युवेगश्च दारुणः
BR-12-02-152-009a ईर्ष्यावेगश्च बलवान्मिथ्यावेगश्च दुस्त्यजः
BR-12-02-152-009c रसवेगश्च दुर्वारः श्रोत्रवेगश्च दुःसहः
BR-12-02-152-010a कुत्सा विकत्था मात्सर्यं पापं दुष्करकारिता
BR-12-02-152-010c साहसानां च सर्वेषामकार्याणां क्रियास्तथा
BR-12-02-152-011a जातौ बाल्येऽथ कौमारे यौवने चापि मानवः
BR-12-02-152-011c न सन्त्यजत्यात्मकर्म यन्न जीर्यति जीर्यतः
BR-12-02-152-012a यो न पूरयितुं शक्यो लोभः प्राप्त्या कुरूद्वह
BR-12-02-152-012c नित्यं गम्भीरतोयाभिरापगाभिरिवोदधिः
BR-12-02-152-012e न प्रहृष्यति लाभैर्यो यश्च कामैर्न तृप्यति
BR-12-02-152-013a यो न देवैर्न गन्धर्वैर्नासुरैर्न महोरगैः
BR-12-02-152-013c ज्ञायते नृप तत्त्वेन सर्वैर्भूतगणैस्तथा
BR-12-02-152-013e स लोभः सह मोहेन विजेतव्यो जितात्मना
BR-12-02-152-014a दम्भो द्रोहश्च निन्दा च पैशुन्यं मत्सरस्तथा
BR-12-02-152-014c भवन्त्येतानि कौरव्य लुब्धानामकृतात्मनाम्
BR-12-02-152-015a सुमहान्त्यपि शास्त्राणि धारयन्ति बहुश्रुताः
BR-12-02-152-015c छेत्तारः संशयानां च क्लिश्यन्तीहाल्पबुद्धयः
BR-12-02-152-016a द्वेषक्रोधप्रसक्ताश्च शिष्टाचारबहिष्कृताः
BR-12-02-152-016c अन्तःक्षुरा वाङ्मधुराः कूपाश्छन्नास्तृणैरिव
BR-12-02-152-016e धर्मवैतंसिकाः क्षुद्रा मुष्णन्ति ध्वजिनो जगत्
BR-12-02-152-017a कुर्वते च बहून्मार्गांस्तांस्तान्हेतुबलाश्रिताः
BR-12-02-152-017c सर्वं मार्गं विलुम्पन्ति लोभाज्ञानेषु निष्ठिताः
BR-12-02-152-018a धर्मस्याह्रियमाणस्य लोभग्रस्तैर्दुरात्मभिः
BR-12-02-152-018c या या विक्रियते संस्था ततः साभिप्रपद्यते
BR-12-02-152-019a दर्पः क्रोधो मदः स्वप्नो हर्षः शोकोऽतिमानिता
BR-12-02-152-019c तत एव हि कौरव्य दृश्यन्ते लुब्धबुद्धिषु
BR-12-02-152-019e एतानशिष्टान्बुध्यस्व नित्यं लोभसमन्वितान्
BR-12-02-152-020a शिष्टांस्तु परिपृच्छेथा यान्वक्ष्यामि शुचिव्रतान्
BR-12-02-152-020c येषु वृत्तिभयं नास्ति परलोकभयं न च
BR-12-02-152-021a नामिषेषु प्रसङ्गोऽस्ति न प्रियेष्वप्रियेषु च
BR-12-02-152-021c शिष्टाचारः प्रियो येषु दमो येषु प्रतिष्ठितः
BR-12-02-152-022a सुखं दुःखं परं येषां सत्यं येषां परायणम्
BR-12-02-152-022c दातारो न गृहीतारो दयावन्तस्तथैव च
BR-12-02-152-023a पितृदेवातिथेयाश्च नित्योद्युक्तास्तथैव च
BR-12-02-152-023c सर्वोपकारिणो धीराः सर्वधर्मानुपालकाः
BR-12-02-152-024a सर्वभूतहिताश्चैव सर्वदेयाश्च भारत
BR-12-02-152-024c न ते चालयितुं शक्या धर्मव्यापारपारगाः
BR-12-02-152-025a न तेषां भिद्यते वृत्तं यत्पुरा साधुभिः कृतम्
BR-12-02-152-025c न त्रासिनो न चपला न रौद्राः सत्पथे स्थिताः
BR-12-02-152-026a ते सेव्याः साधुभिर्नित्यं येष्वहिंसा प्रतिष्ठिता
BR-12-02-152-026c कामक्रोधव्यपेता ये निर्ममा निरहङ्कृताः
BR-12-02-152-026e सुव्रताः स्थिरमर्यादास्तानुपास्स्व च पृच्छ च
BR-12-02-152-027a न गवार्थं यशोर्थं वा धर्मस्तेषां युधिष्ठिर
BR-12-02-152-027c अवश्यकार्य इत्येव शरीरस्य क्रियास्तथा
BR-12-02-152-028a न भयं क्रोधचापल्यं न शोकस्तेषु विद्यते
BR-12-02-152-028c न धर्मध्वजिनश्चैव न गुह्यं किञ्चिदास्थिताः
BR-12-02-152-029a येष्वलोभस्तथामोहो ये च सत्यार्जवे रताः
BR-12-02-152-029c तेषु कौन्तेय रज्येथा येष्वतन्द्रीकृतं मनः
BR-12-02-152-030a ये न हृष्यन्ति लाभेषु नालाभेषु व्यथन्ति च
BR-12-02-152-030c निर्ममा निरहङ्काराः सत्त्वस्थाः समदर्शिनः
BR-12-02-152-031a लाभालाभौ सुखदुःखे च तात प्रियाप्रिये मरणं जीवितं च
BR-12-02-152-031c समानि येषां स्थिरविक्रमाणां बुद्धात्मनां सत्त्वमवस्थितानाम्
BR-12-02-152-032a सुखप्रियैस्तान्सुमहाप्रतापान्यत्तोऽप्रमत्तश्च समर्थयेथाः
BR-12-02-152-032c दैवात्सर्वे गुणवन्तो भवन्ति शुभाशुभा वाक्प्रलापा यथैव
