001  	भीष्म उवाच
001a	शतक्रतुरथापश्यद्बलेर्दीप्तां महात्मनः
001c	स्वरूपिणीं शरीराद्धि तदा निष्क्रामतीं श्रियम्
002a	तां दीप्तां प्रभया दृष्ट्वा भगवान्पाकशासनः
002c	विस्मयोत्फुल्लनयनो बलिं पप्रच्छ वासवः
003a	बले केयमपक्रान्ता रोचमाना शिखण्डिनी
003c	त्वत्तः स्थिता सकेयूरा दीप्यमाना स्वतेजसा
004  	बलिरुवाच
004a	न हीमामासुरीं वेद्मि न दैवीं न च मानुषीम्
004c	त्वमेवैनां पृच्छ मा वा यथेष्टं कुरु वासव
005  	शक्र उवाच
005a	का त्वं बलेरपक्रान्ता रोचमाना शिखण्डिनी
005c	अजानतो ममाचक्ष्व नामधेयं शुचिस्मिते
006a	का त्वं तिष्ठसि मायेव दीप्यमाना स्वतेजसा
006c	हित्वा दैत्येश्वरं सुभ्रु तन्ममाचक्ष्व तत्त्वतः
007  	श्रीरुवाच
007a	न मा विरोचनो वेद न मा वैरोचनो बलिः
007c	आहुर्मां दुःसहेत्येवं विधित्सेति च मां विदुः
008a	भूतिर्लक्ष्मीति मामाहुः श्रीरित्येवं च वासव
008c	त्वं मां शक्र न जानीषे सर्वे देवा न मां विदुः
009  	शक्र उवाच
009a	किमिदं त्वं मम कृते उताहो बलिनः कृते
009c	दुःसहे विजहास्येनं चिरसंवासिनी सती
010  	श्रीरुवाच
010a	न धाता न विधाता मां विदधाति कथञ्चन
010c	कालस्तु शक्र पर्यायान्मैनं शक्रावमन्यथाः
011  	शक्र उवाच
011a	कथं त्वया बलिस्त्यक्तः किमर्थं वा शिखण्डिनि
011c	कथं च मां न जह्यास्त्वं तन्मे ब्रूहि शुचिस्मिते
012  	श्रीरुवाच
012a	सत्ये स्थितास्मि दाने च व्रते तपसि चैव हि
012c	पराक्रमे च धर्मे च पराचीनस्ततो बलिः
013a	ब्रह्मण्योऽयं सदा भूत्वा सत्यवादी जितेन्द्रियः
013c	अभ्यसूयद्ब्राह्मणान्वै उच्छिष्टश्चास्पृशद्घृतम्
014a	यज्ञशीलः पुरा भूत्वा मामेव यजतेत्ययम्
014c	प्रोवाच लोकान्मूढात्मा कालेनोपनिपीडितः
015a	अपाकृता ततः शक्र त्वयि वत्स्यामि वासव
015c	अप्रमत्तेन धार्यास्मि तपसा विक्रमेण च
016  	शक्र उवाच
016a	अस्ति देवमनुष्येषु सर्वभूतेषु वा पुमान्
016c	यस्त्वामेको विषहितुं शक्नुयात्कमलालये
017  	श्रीरुवाच
017a	नैव देवो न गन्धर्वो नासुरो न च राक्षसः
017c	यो मामेको विषहितुं शक्तः कश्चित्पुरन्दर
018  	शक्र उवाच
018a	तिष्ठेथा मयि नित्यं त्वं यथा तद्ब्रूहि मे शुभे
018c	तत्करिष्यामि ते वाक्यमृतं त्वं वक्तुमर्हसि
019  	श्रीरुवाच
019a	स्थास्यामि नित्यं देवेन्द्र यथा त्वयि निबोध तत्
019c	विधिना वेददृष्टेन चतुर्धा विभजस्व माम्
020  	शक्र उवाच
020a	अहं वै त्वा निधास्यामि यथाशक्ति यथाबलम्
020c	न तु मेऽतिक्रमः स्याद्वै सदा लक्ष्मि तवान्तिके
021a	भूमिरेव मनुष्येषु धारणी भूतभाविनी
021c	सा ते पादं तितिक्षेत समर्था हीति मे मतिः
022  	श्रीरुवाच
022a	एष मे निहितः पादो योऽयं भूमौ प्रतिष्ठितः
022c	द्वितीयं शक्र पादं मे तस्मात्सुनिहितं कुरु
023  	शक्र उवाच
023a	आप एव मनुष्येषु द्रवन्त्यः परिचारिकाः
023c	तास्ते पादं तितिक्षन्तामलमापस्तितिक्षितुम्
024  	श्रीरुवाच
024a	एष मे निहितः पादो योऽयमप्सु प्रतिष्ठितः
024c	तृतीयं शक्र पादं मे तस्मात्सुनिहितं कुरु
025  	शक्र उवाच
025a	यस्मिन्देवाश्च यज्ञाश्च यस्मिन्वेदाः प्रतिष्ठिताः
025c	तृतीयं पादमग्निस्ते सुधृतं धारयिष्यति
026  	श्रीरुवाच
026a	एष मे निहितः पादो योऽयमग्नौ प्रतिष्ठितः
026c	चतुर्थं शक्र पादं मे तस्मात्सुनिहितं कुरु
027  	शक्र उवाच
027a	ये वै सन्तो मनुष्येषु ब्रह्मण्याः सत्यवादिनः
027c	ते ते पादं तितिक्षन्तामलं सन्तस्तितिक्षितुम्
028  	श्रीरुवाच
028a	एष मे निहितः पादो योऽयं सत्सु प्रतिष्ठितः
028c	एवं विनिहितां शक्र भूतेषु परिधत्स्व माम्
029  	शक्र उवाच
029a	भूतानामिह वै यस्त्वा मया विनिहितां सतीम्
029c	उपहन्यात्स मे द्विष्यात्तथा शृण्वन्तु मे वचः
030  	भीष्म उवाच
030a	ततस्त्यक्तः श्रिया राजा दैत्यानां बलिरब्रवीत्
030c	यावत्पुरस्तात्प्रतपेत्तावद्वै दक्षिणां दिशम्
031a	पश्चिमां तावदेवापि तथोदीचीं दिवाकरः
031c	तथा मध्यंदिने सूर्यो अस्तमेति यदा तदा
031e	पुनर्देवासुरं युद्धं भावि जेतास्मि वस्तदा
032a	सर्वाँल्लोकान्यदादित्य एकस्थस्तापयिष्यति
032c	तदा देवासुरे युद्धे जेताहं त्वां शतक्रतो
033  	शक्र उवाच
033a	ब्रह्मणास्मि समादिष्टो न हन्तव्यो भवानिति
033c	तेन तेऽहं बले वज्रं न विमुञ्चामि मूर्धनि
034a	यथेष्टं गच्छ दैत्येन्द्र स्वस्ति तेऽस्तु महासुर
034c	आदित्यो नावतपिता कदाचिन्मध्यतः स्थितः
035a	स्थापितो ह्यस्य समयः पूर्वमेव स्वयम्भुवा
035c	अजस्रं परियात्येष सत्येनावतपन्प्रजाः
036a	अयनं तस्य षण्मासा उत्तरं दक्षिणं तथा
036c	येन संयाति लोकेषु शीतोष्णे विसृजन्रविः
037  	भीष्म उवाच
037a	एवमुक्तस्तु दैत्येन्द्रो बलिरिन्द्रेण भारत
037c	जगाम दक्षिणामाशामुदीचीं तु पुरन्दरः
038a	इत्येतद्बलिना गीतमनहङ्कारसञ्ज्ञितम्
038c	वाक्यं श्रुत्वा सहस्राक्षः खमेवारुरुहे तदा

