001  	व्यास उवाच
001a	पृथिव्यां यानि भूतानि जङ्गमानि ध्रुवाणि च
001c	तान्येवाग्रे प्रलीयन्ते भूमित्वमुपयान्ति च
002a	ततः प्रलीने सर्वस्मिन्स्थावरे जङ्गमे तथा
002c	अकाष्ठा निस्तृणा भूमिर्दृश्यते कूर्मपृष्ठवत्
003a	भूमेरपि गुणं गन्धमाप आददते यदा
003c	आत्तगन्धा तदा भूमिः प्रलयत्वाय कल्पते
004a	आपस्ततः प्रतिष्ठन्ति ऊर्मिमत्यो महास्वनाः
004c	सर्वमेवेदमापूर्य तिष्ठन्ति च चरन्ति च
005a	अपामपि गुणांस्तात ज्योतिराददते यदा
005c	आपस्तदा आत्तगुणा ज्योतिष्युपरमन्ति च
006a	यदादित्यं स्थितं मध्ये गूहन्ति शिखिनोऽर्चिषः
006c	सर्वमेवेदमर्चिर्भिः पूर्णं जाज्वल्यते नभः
007a	ज्योतिषोऽपि गुणं रूपं वायुराददते यदा
007c	प्रशाम्यति तदा ज्योतिर्वायुर्दोधूयते महान्
008a	ततस्तु मूलमासाद्य वायुः संभवमात्मनः
008c	अधश्चोर्ध्वं च तिर्यक्च दोधवीति दिशो दश
009a	वायोरपि गुणं स्पर्शमाकाशं ग्रसते यदा
009c	प्रशाम्यति तदा वायुः खं तु तिष्ठति नानदत्
010a	आकाशस्य गुणं शब्दमभिव्यक्तात्मकं मनः
010c	मनसो व्यक्तमव्यक्तं ब्राह्मः स प्रतिसञ्चरः
011a	तदात्मगुणमाविश्य मनो ग्रसति चन्द्रमाः
011c	मनस्युपरतेऽध्यात्मा चन्द्रमस्यवतिष्ठते
012a	तं तु कालेन महता सङ्कल्पः कुरुते वशे
012c	चित्तं ग्रसति सङ्कल्पस्तच्च ज्ञानमनुत्तमम्
013a	कालो गिरति विज्ञानं कालो बलमिति श्रुतिः
013c	बलं कालो ग्रसति तु तं विद्वान्कुरुते वशे
014a	आकाशस्य तदा घोषं तं विद्वान्कुरुतेऽऽत्मनि
014c	तदव्यक्तं परं ब्रह्म तच्छाश्वतमनुत्तमम्
014e	एवं सर्वाणि भूतानि ब्रह्मैव प्रतिसञ्चरः
015a	यथावत्कीर्तितं सम्यगेवमेतदसंशयम्
015c	बोध्यं विद्यामयं दृष्ट्वा योगिभिः परमात्मभिः
016a	एवं विस्तारसङ्क्षेपौ ब्रह्माव्यक्ते पुनः पुनः
016c	युगसाहस्रयोरादावह्नो रात्र्यास्तथैव च

