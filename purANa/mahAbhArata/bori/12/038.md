BR-12-01-038-001  युधिष्ठिर उवाच
BR-12-01-038-001a श्रोतुमिच्छामि भगवन्विस्तरेण महामुने
BR-12-01-038-001c राजधर्मान्द्विजश्रेष्ठ चातुर्वर्ण्यस्य चाखिलान्
BR-12-01-038-002a आपत्सु च यथा नीतिर्विधातव्या महीक्षिता
BR-12-01-038-002c धर्म्यमालम्ब्य पन्थानं विजयेयं कथं महीम्
BR-12-01-038-003a प्रायश्चित्तकथा ह्येषा भक्ष्याभक्ष्यविवर्धिता
BR-12-01-038-003c कौतूहलानुप्रवणा हर्षं जनयतीव मे
BR-12-01-038-004a धर्मचर्या च राज्यं च नित्यमेव विरुध्यते
BR-12-01-038-004c येन मुह्यति मे चेतश्चिन्तयानस्य नित्यशः
BR-12-01-038-005  वैशम्पायन उवाच
BR-12-01-038-005a तमुवाच महातेजा व्यासो वेदविदां वरः
BR-12-01-038-005c नारदं समभिप्रेक्ष्य सर्वं जानन्पुरातनम्
BR-12-01-038-006a श्रोतुमिच्छसि चेद्धर्मानखिलेन युधिष्ठिर
BR-12-01-038-006c प्रैहि भीष्मं महाबाहो वृद्धं कुरुपितामहम्
BR-12-01-038-007a स ते सर्वरहस्येषु संशयान्मनसि स्थितान्
BR-12-01-038-007c छेत्ता भागीरथीपुत्रः सर्वज्ञः सर्वधर्मवित्
BR-12-01-038-008a जनयामास यं देवी दिव्या त्रिपथगा नदी
BR-12-01-038-008c साक्षाद्ददर्श यो देवान्सर्वाञ्शक्रपुरोगमान्
BR-12-01-038-009a बृहस्पतिपुरोगांश्च देवर्षीनसकृत्प्रभुः
BR-12-01-038-009c तोषयित्वोपचारेण राजनीतिमधीतवान्
BR-12-01-038-010a उशना वेद यच्छास्त्रं देवासुरगुरुर्द्विजः
BR-12-01-038-010c तच्च सर्वं सवैयाख्यं प्राप्तवान्कुरुसत्तमः
BR-12-01-038-011a भार्गवाच्च्यवनाच्चापि वेदानङ्गोपबृंहितान्
BR-12-01-038-011c प्रतिपेदे महाबुद्धिर्वसिष्ठाच्च यतव्रतात्
BR-12-01-038-012a पितामहसुतं ज्येष्ठं कुमारं दीप्ततेजसम्
BR-12-01-038-012c अध्यात्मगतितत्त्वज्ञमुपाशिक्षत यः पुरा
BR-12-01-038-013a मार्कण्डेयमुखात्कृत्स्नं यतिधर्ममवाप्तवान्
BR-12-01-038-013c रामादस्त्राणि शक्राच्च प्राप्तवान्भरतर्षभ
BR-12-01-038-014a मृत्युरात्मेच्छया यस्य जातस्य मनुजेष्वपि
BR-12-01-038-014c तथानपत्यस्य सतः पुण्यलोका दिवि श्रुताः
BR-12-01-038-015a यस्य ब्रह्मर्षयः पुण्या नित्यमासन्सभासदः
BR-12-01-038-015c यस्य नाविदितं किञ्चिज्ज्ञानज्ञेयेषु विद्यते
BR-12-01-038-016a स ते वक्ष्यति धर्मज्ञः सूक्ष्मधर्मार्थतत्त्ववित्
BR-12-01-038-016c तमभ्येहि पुरा प्राणान्स विमुञ्चति धर्मवित्
BR-12-01-038-017a एवमुक्तस्तु कौन्तेयो दीर्घप्रज्ञो महाद्युतिः
BR-12-01-038-017c उवाच वदतां श्रेष्ठं व्यासं सत्यवतीसुतम्
BR-12-01-038-018a वैशसं सुमहत्कृत्वा ज्ञातीनां लोमहर्षणम्
BR-12-01-038-018c आगस्कृत्सर्वलोकस्य पृथिवीनाशकारकः
BR-12-01-038-019a घातयित्वा तमेवाजौ छलेनाजिह्मयोधिनम्
BR-12-01-038-019c उपसम्प्रष्टुमर्हामि तमहं केन हेतुना
BR-12-01-038-020a ततस्तं नृपतिश्रेष्ठं चातुर्वर्ण्यहितेप्सया
BR-12-01-038-020c पुनराह महाबाहुर्यदुश्रेष्ठो महाद्युतिः
BR-12-01-038-021a नेदानीमतिनिर्बन्धं शोके कर्तुमिहार्हसि
BR-12-01-038-021c यदाह भगवान्व्यासस्तत्कुरुष्व नृपोत्तम
BR-12-01-038-022a ब्राह्मणास्त्वां महाबाहो भ्रातरश्च महौजसः
BR-12-01-038-022c पर्जन्यमिव घर्मार्ता आशंसाना उपासते
BR-12-01-038-023a हतशिष्टाश्च राजानः कृत्स्नं चैव समागतम्
BR-12-01-038-023c चातुर्वर्ण्यं महाराज राष्ट्रं ते कुरुजाङ्गलम्
BR-12-01-038-024a प्रियार्थमपि चैतेषां ब्राह्मणानां महात्मनाम्
BR-12-01-038-024c नियोगादस्य च गुरोर्व्यासस्यामिततेजसः
BR-12-01-038-025a सुहृदां चास्मदादीनां द्रौपद्याश्च परंतप
BR-12-01-038-025c कुरु प्रियममित्रघ्न लोकस्य च हितं कुरु
BR-12-01-038-026a एवमुक्तस्तु कृष्णेन राजा राजीवलोचनः
BR-12-01-038-026c हितार्थं सर्वलोकस्य समुत्तस्थौ महातपाः
BR-12-01-038-027a सोऽनुनीतो नरव्याघ्रो विष्टरश्रवसा स्वयम्
BR-12-01-038-027c द्वैपायनेन च तथा देवस्थानेन जिष्णुना
BR-12-01-038-028a एतैश्चान्यैश्च बहुभिरनुनीतो युधिष्ठिरः
BR-12-01-038-028c व्यजहान्मानसं दुःखं सन्तापं च महामनाः
BR-12-01-038-029a श्रुतवाक्यः श्रुतनिधिः श्रुतश्रव्यविशारदः
BR-12-01-038-029c व्यवस्य मनसः शान्तिमगच्छत्पाण्डुनन्दनः
BR-12-01-038-030a स तैः परिवृतो राजा नक्षत्रैरिव चन्द्रमाः
BR-12-01-038-030c धृतराष्ट्रं पुरस्कृत्य स्वपुरं प्रविवेश ह
BR-12-01-038-031a प्रविविक्षुः स धर्मज्ञः कुन्तीपुत्रो युधिष्ठिरः
BR-12-01-038-031c अर्चयामास देवांश्च ब्राह्मणांश्च सहस्रशः
BR-12-01-038-032a ततो रथं नवं शुभ्रं कम्बलाजिनसंवृतम्
BR-12-01-038-032c युक्तं षोडशभिर्गोभिः पाण्डुरैः शुभलक्षणैः
BR-12-01-038-033a मन्त्रैरभ्यर्चितः पुण्यैः स्तूयमानो महर्षिभिः
BR-12-01-038-033c आरुरोह यथा देवः सोमोऽमृतमयं रथम्
BR-12-01-038-034a जग्राह रश्मीन्कौन्तेयो भीमो भीमपराक्रमः
BR-12-01-038-034c अर्जुनः पाण्डुरं छत्रं धारयामास भानुमत्
BR-12-01-038-035a ध्रियमाणं तु तच्छत्रं पाण्डुरं तस्य मूर्धनि
BR-12-01-038-035c शुशुभे तारकाराजसितमभ्रमिवाम्बरे
BR-12-01-038-036a चामरव्यजने चास्य वीरौ जगृहतुस्तदा
BR-12-01-038-036c चन्द्ररश्मिप्रभे शुभ्रे माद्रीपुत्रावलङ्कृते
BR-12-01-038-037a ते पञ्च रथमास्थाय भ्रातरः समलङ्कृताः
BR-12-01-038-037c भूतानीव समस्तानि राजन्ददृशिरे तदा
BR-12-01-038-038a आस्थाय तु रथं शुभ्रं युक्तमश्वैर्महाजवैः
BR-12-01-038-038c अन्वयात्पृष्ठतो राजन्युयुत्सुः पाण्डवाग्रजम्
BR-12-01-038-039a रथं हेममयं शुभ्रं सैन्यसुग्रीवयोजितम्
BR-12-01-038-039c सह सात्यकिना कृष्णः समास्थायान्वयात्कुरून्
BR-12-01-038-040a नरयानेन तु ज्येष्ठः पिता पार्थस्य भारत
BR-12-01-038-040c अग्रतो धर्मराजस्य गान्धारीसहितो ययौ
BR-12-01-038-041a कुरुस्त्रियश्च ताः सर्वाः कुन्ती कृष्णा च द्रौपदी
BR-12-01-038-041c यानैरुच्चावचैर्जग्मुर्विदुरेण पुरस्कृताः
BR-12-01-038-042a ततो रथाश्च बहुला नागाश्च समलङ्कृताः
BR-12-01-038-042c पादाताश्च हयाश्चैव पृष्ठतः समनुव्रजन्
BR-12-01-038-043a ततो वैतालिकैः सूतैर्मागधैश्च सुभाषितैः
BR-12-01-038-043c स्तूयमानो ययौ राजा नगरं नागसाह्वयम्
BR-12-01-038-044a तत्प्रयाणं महाबाहोर्बभूवाप्रतिमं भुवि
BR-12-01-038-044c आकुलाकुलमुत्सृष्टं हृष्टपुष्टजनान्वितम्
BR-12-01-038-045a अभियाने तु पार्थस्य नरैर्नगरवासिभिः
BR-12-01-038-045c नगरं राजमार्गश्च यथावत्समलङ्कृतम्
BR-12-01-038-046a पाण्डुरेण च माल्येन पताकाभिश्च वेदिभिः
BR-12-01-038-046c संवृतो राजमार्गश्च धूपनैश्च सुधूपितः
BR-12-01-038-047a अथ चूर्णैश्च गन्धानां नानापुष्पैः प्रियङ्गुभिः
BR-12-01-038-047c माल्यदामभिरासक्तै राजवेश्माभिसंवृतम्
BR-12-01-038-048a कुम्भाश्च नगरद्वारि वारिपूर्णा दृढा नवाः
BR-12-01-038-048c कन्याः सुमनसश्छागाः स्थापितास्तत्र तत्र ह
BR-12-01-038-049a तथा स्वलङ्कृतद्वारं नगरं पाण्डुनन्दनः
BR-12-01-038-049c स्तूयमानः शुभैर्वाक्यैः प्रविवेश सुहृद्वृतः

