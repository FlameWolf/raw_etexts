001  	भीष्म उवाच
001a	अथ काले बहुतिथे पूर्णे प्राप्तो भुजङ्गमः
001c	दत्ताभ्यनुज्ञः स्वं वेश्म कृतकर्मा विवस्वतः
002a	तं भार्या समभिक्रामत्पादशौचादिभिर्गुणैः
002c	उपपन्नां च तां साध्वीं पन्नगः पर्यपृच्छत
003a	अपि त्वमसि कल्याणि देवतातिथिपूजने
003c	पूर्वमुक्तेन विधिना युक्ता युक्तेन मत्समम्
004a	न खल्वस्यकृतार्थेन स्त्रीबुद्ध्या मार्दवीकृता
004c	मद्वियोगेन सुश्रोणि वियुक्ता धर्मसेतुना
005  	नागभार्योवाच
005a	शिष्याणां गुरुशुश्रूषा विप्राणां वेदपारणम्
005c	भृत्यानां स्वामिवचनं राज्ञां लोकानुपालनम्
006a	सर्वभूतपरित्राणं क्षत्रधर्म इहोच्यते
006c	वैश्यानां यज्ञसंवृत्तिरातिथेयसमन्विता
007a	विप्रक्षत्रियवैश्यानां शुश्रूषा शूद्रकर्म तत्
007c	गृहस्थधर्मो नागेन्द्र सर्वभूतहितैषिता
008a	नियताहारता नित्यं व्रतचर्या यथाक्रमम्
008c	धर्मो हि धर्मसम्बन्धादिन्द्रियाणां विशेषणम्
009a	अहं कस्य कुतो वाहं कः को मे ह भवेदिति
009c	प्रयोजनमतिर्नित्यमेवं मोक्षाश्रमी भवेत्
010a	पतिव्रतात्वं भार्यायाः परमो धर्म उच्यते
010c	तवोपदेशान्नागेन्द्र तच्च तत्त्वेन वेद्मि वै
011a	साहं धर्मं विजानन्ती धर्मनित्ये त्वयि स्थिते
011c	सत्पथं कथमुत्सृज्य यास्यामि विषमे पथि
012a	देवतानां महाभाग धर्मचर्या न हीयते
012c	अतिथीनां च सत्कारे नित्ययुक्तास्म्यतन्द्रिता
013a	सप्ताष्टदिवसास्त्वद्य विप्रस्येहागतस्य वै
013c	स च कार्यं न मे ख्याति दर्शनं तव काङ्क्षति
014a	गोमत्यास्त्वेष पुलिने त्वद्दर्शनसमुत्सुकः
014c	आसीनोऽऽवर्तयन्ब्रह्म ब्राह्मणः संशितव्रतः
015a	अहं त्वनेन नागेन्द्र सामपूर्वं समाहिता
015c	प्रस्थाप्यो मत्सकाशं स सम्प्राप्तो भुजगोत्तमः
016a	एतच्छ्रुत्वा महाप्राज्ञ तत्र गन्तुं त्वमर्हसि
016c	दातुमर्हसि वा तस्य दर्शनं दर्शनश्रवः

