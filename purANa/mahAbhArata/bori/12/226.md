001  	व्यास उवाच
001a	भूतग्रामे नियुक्तं यत्तदेतत्कीर्तितं मया
001c	ब्राह्मणस्य तु यत्कृत्यं तत्ते वक्ष्यामि पृच्छते
002a	जातकर्मप्रभृत्यस्य कर्मणां दक्षिणावताम्
002c	क्रिया स्यादा समावृत्तेराचार्ये वेदपारगे
003a	अधीत्य वेदानखिलान्गुरुशुश्रूषणे रतः
003c	गुरूणामनृणो भूत्वा समावर्तेत यज्ञवित्
004a	आचार्येणाभ्यनुज्ञातश्चतुर्णामेकमाश्रमम्
004c	आ विमोक्षाच्छरीरस्य सोऽनुतिष्ठेद्यथाविधि
005a	प्रजासर्गेण दारैश्च ब्रह्मचर्येण वा पुनः
005c	वने गुरुसकाशे वा यतिधर्मेण वा पुनः
006a	गृहस्थस्त्वेव सर्वेषां चतुर्णां मूलमुच्यते
006c	तत्र पक्वकषायो हि दान्तः सर्वत्र सिध्यति
007a	प्रजावाञ्श्रोत्रियो यज्वा मुक्तो दिव्यैस्त्रिभिरृणैः
007c	अथान्यानाश्रमान्पश्चात्पूतो गच्छति कर्मभिः
008a	यत्पृथिव्यां पुण्यतमं विद्यास्थानं तदावसेत्
008c	यतेत तस्मिन्प्रामाण्यं गन्तुं यशसि चोत्तमे
009a	तपसा वा सुमहता विद्यानां पारणेन वा
009c	इज्यया वा प्रदानैर्वा विप्राणां वर्धते यशः
010a	यावदस्य भवत्यस्मिँल्लोके कीर्तिर्यशस्करी
010c	तावत्पुण्यकृताँल्लोकाननन्तान्पुरुषोऽश्नुते
011a	अध्यापयेदधीयीत याजयेत यजेत च
011c	न वृथा प्रतिगृह्णीयान्न च दद्यात्कथञ्चन
012a	याज्यतः शिष्यतो वापि कन्यया वा धनं महत्
012c	यद्यागच्छेद्यजेद्दद्यान्नैकोऽश्नीयात्कथञ्चन
013a	गृहमावसतो ह्यस्य नान्यत्तीर्थं प्रतिग्रहात्
013c	देवर्षिपितृगुर्वर्थं वृद्धातुरबुभुक्षताम्
014a	अन्तर्हिताभितप्तानां यथाशक्ति बुभूषताम्
014c	द्रव्याणामतिशक्त्यापि देयमेषां कृतादपि
015a	अर्हतामनुरूपाणां नादेयं ह्यस्ति किञ्चन
015c	उच्चैःश्रवसमप्यश्वं प्रापणीयं सतां विदुः
016a	अनुनीय तथा काव्यः सत्यसन्धो महाव्रतः
016c	स्वैः प्राणैर्ब्राह्मणप्राणान्परित्राय दिवं गतः
017a	रन्तिदेवश्च साङ्कृत्यो वसिष्ठाय महात्मने
017c	अपः प्रदाय शीतोष्णा नाकपृष्ठे महीयते
018a	आत्रेयश्चन्द्रदमयोरर्हतोर्विविधं धनम्
018c	दत्त्वा लोकान्ययौ धीमाननन्तान्स महीपतिः
019a	शिबिरौशीनरोऽङ्गानि सुतं च प्रियमौरसम्
019c	ब्राह्मणार्थमुपाकृत्य नाकपृष्ठमितो गतः
020a	प्रतर्दनः काशिपतिः प्रदाय नयने स्वके
020c	ब्राह्मणायातुलां कीर्तिमिह चामुत्र चाश्नुते
021a	दिव्यं मृष्टशलाकं तु सौवर्णं परमर्द्धिमत्
021c	छत्रं देवावृधो दत्त्वा सराष्ट्रोऽभ्यपतद्दिवम्
022a	साङ्कृतिश्च तथात्रेयः शिष्येभ्यो ब्रह्म निर्गुणम्
022c	उपदिश्य महातेजा गतो लोकाननुत्तमान्
023a	अम्बरीषो गवां दत्त्वा ब्राह्मणेभ्यः प्रतापवान्
023c	अर्बुदानि दशैकं च सराष्ट्रोऽभ्यपतद्दिवम्
024a	सावित्री कुण्डले दिव्ये शरीरं जनमेजयः
024c	ब्राह्मणार्थे परित्यज्य जग्मतुर्लोकमुत्तमम्
025a	सर्वरत्नं वृषादर्भो युवनाश्वः प्रियाः स्त्रियः
025c	रम्यमावसथं चैव दत्त्वामुं लोकमास्थितः
026a	निमी राष्ट्रं च वैदेहो जामदग्न्यो वसुन्धराम्
026c	ब्राह्मणेभ्यो ददौ चापि गयश्चोर्वीं सपत्तनाम्
027a	अवर्षति च पर्जन्ये सर्वभूतानि चासकृत्
027c	वसिष्ठो जीवयामास प्रजापतिरिव प्रजाः
028a	करंधमस्य पुत्रस्तु मरुत्तो नृपतिस्तथा
028c	कन्यामङ्गिरसे दत्त्वा दिवमाशु जगाम ह
029a	ब्रह्मदत्तश्च पाञ्चाल्यो राजा बुद्धिमतां वरः
029c	निधिं शङ्खं द्विजाग्र्येभ्यो दत्त्वा लोकानवाप्तवान्
030a	राजा मित्रसहश्चापि वसिष्ठाय महात्मने
030c	मदयन्तीं प्रियां दत्त्वा तया सह दिवं गतः
031a	सहस्रजिच्च राजर्षिः प्राणानिष्टान्महायशाः
031c	ब्राह्मणार्थे परित्यज्य गतो लोकाननुत्तमान्
032a	सर्वकामैश्च सम्पूर्णं दत्त्वा वेश्म हिरण्मयम्
032c	मुद्गलाय गतः स्वर्गं शतद्युम्नो महीपतिः
033a	नाम्ना च द्युतिमान्नाम शाल्वराजः प्रतापवान्
033c	दत्त्वा राज्यमृचीकाय गतो लोकाननुत्तमान्
034a	मदिराश्वश्च राजर्षिर्दत्त्वा कन्यां सुमध्यमाम्
034c	हिरण्यहस्ताय गतो लोकान्देवैरभिष्टुतान्
035a	लोमपादश्च राजर्षिः शान्तां दत्त्वा सुतां प्रभुः
035c	ऋश्यशृङ्गाय विपुलैः सर्वकामैरयुज्यत
036a	दत्त्वा शतसहस्रं तु गवां राजा प्रसेनजित्
036c	सवत्सानां महातेजा गतो लोकाननुत्तमान्
037a	एते चान्ये च बहवो दानेन तपसा च ह
037c	महात्मानो गताः स्वर्गं शिष्टात्मानो जितेन्द्रियाः
038a	तेषां प्रतिष्ठिता कीर्तिर्यावत्स्थास्यति मेदिनी
038c	दानयज्ञप्रजासर्गैरेते हि दिवमाप्नुवन्

