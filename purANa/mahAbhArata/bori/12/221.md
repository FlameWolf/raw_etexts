001  	युधिष्ठिर उवाच
001a	पूर्वरूपाणि मे राजन्पुरुषस्य भविष्यतः
001c	पराभविष्यतश्चैव त्वं मे ब्रूहि पितामह
002  	भीष्म उवाच
002a	मन एव मनुष्यस्य पूर्वरूपाणि शंसति
002c	भविष्यतश्च भद्रं ते तथैव न भविष्यतः
003a	अत्राप्युदाहरन्तीममितिहासं पुरातनम्
003c	श्रिया शक्रस्य संवादं तन्निबोध युधिष्ठिर
004a	महतस्तपसो व्युष्ट्या पश्यँल्लोकौ परावरौ
004c	सामान्यमृषिभिर्गत्वा ब्रह्मलोकनिवासिभिः
005a	ब्रह्मैवामितदीप्तौजाः शान्तपाप्मा महातपाः
005c	विचचार यथाकामं त्रिषु लोकेषु नारदः
006a	कदाचित्प्रातरुत्थाय पिस्पृक्षुः सलिलं शुचि
006c	ध्रुवद्वारभवां गङ्गां जगामावततार च
007a	सहस्रनयनश्चापि वज्री शम्बरपाकहा
007c	तस्या देवर्षिजुष्टायास्तीरमभ्याजगाम ह
008a	तावाप्लुत्य यतात्मानौ कृतजप्यौ समासतुः
008c	नद्याः पुलिनमासाद्य सूक्ष्मकाञ्चनवालुकम्
009a	पुण्यकर्मभिराख्याता देवर्षिकथिताः कथाः
009c	चक्रतुस्तौ कथाशीलौ शुचिसंहृष्टमानसौ
009e	पूर्ववृत्तव्यपेतानि कथयन्तौ समाहितौ
010a	अथ भास्करमुद्यन्तं रश्मिजालपुरस्कृतम्
010c	पूर्णमण्डलमालोक्य तावुत्थायोपतस्थतुः
011a	अभितस्तूदयन्तं तमर्कमर्कमिवापरम्
011c	आकाशे ददृशे ज्योतिरुद्यतार्चिः समप्रभम्
012a	तयोः समीपं सम्प्राप्तं प्रत्यदृश्यत भारत
012c	तत्सुपर्णार्कचरितमास्थितं वैष्णवं पदम्
012e	भाभिरप्रतिमं भाति त्रैलोक्यमवभासयत्
013a	दिव्याभिरूपशोभाभिरप्सरोभिः पुरस्कृताम्
013c	बृहतीमंशुमत्प्रख्यां बृहद्भानोरिवार्चिषम्
014a	नक्षत्रकल्पाभरणां ताराभक्तिसमस्रजम्
014c	श्रियं ददृशतुः पद्मां साक्षात्पद्मतलस्थिताम्
015a	सावरुह्य विमानाग्रादङ्गनानामनुत्तमा
015c	अभ्यगच्छत्त्रिलोकेशं शक्रं चर्षिं च नारदम्
016a	नारदानुगतः साक्षान्मघवांस्तामुपागमत्
016c	कृताञ्जलिपुटो देवीं निवेद्यात्मानमात्मना
017a	चक्रे चानुपमां पूजां तस्याश्चापि स सर्ववित्
017c	देवराजः श्रियं राजन्वाक्यं चेदमुवाच ह
018a	का त्वं केन च कार्येण सम्प्राप्ता चारुहासिनि
018c	कुतश्चागम्यते सुभ्रु गन्तव्यं क्व च ते शुभे
019  	श्रीरुवाच
019a	पुण्येषु त्रिषु लोकेषु सर्वे स्थावरजङ्गमाः
019c	ममात्मभावमिच्छन्तो यतन्ते परमात्मना
020a	साहं वै पङ्कजे जाता सूर्यरश्मिविबोधिते
020c	भूत्यर्थं सर्वभूतानां पद्मा श्रीः पद्ममालिनी
021a	अहं लक्ष्मीरहं भूतिः श्रीश्चाहं बलसूदन
021c	अहं श्रद्धा च मेधा च सन्नतिर्विजितिः स्थितिः
022a	अहं धृतिरहं सिद्धिरहं त्विड्भूतिरेव च
022c	अहं स्वाहा स्वधा चैव संस्तुतिर्नियतिः कृतिः
023a	राज्ञां विजयमानानां सेनाग्रेषु ध्वजेषु च
023c	निवासे धर्मशीलानां विषयेषु पुरेषु च
024a	जितकाशिनि शूरे च सङ्ग्रामेष्वनिवर्तिनि
024c	निवसामि मनुष्येन्द्रे सदैव बलसूदन
025a	धर्मनित्ये महाबुद्धौ ब्रह्मण्ये सत्यवादिनि
025c	प्रश्रिते दानशीले च सदैव निवसाम्यहम्
026a	असुरेष्ववसं पूर्वं सत्यधर्मनिबन्धना
026c	विपरीतांस्तु तान्बुद्ध्वा त्वयि वासमरोचयम्
027  	शक्र उवाच
027a	कथंवृत्तेषु दैत्येषु त्वमवात्सीर्वरानने
027c	दृष्ट्वा च किमिहागास्त्वं हित्वा दैतेयदानवान्
028  	श्रीरुवाच
028a	स्वधर्ममनुतिष्ठत्सु धैर्यादचलितेषु च
028c	स्वर्गमार्गाभिरामेषु सत्त्वेषु निरता ह्यहम्
029a	दानाध्ययनयज्ञेज्या गुरुदैवतपूजनम्
029c	विप्राणामतिथीनां च तेषां नित्यमवर्तत
030a	सुसंमृष्टगृहाश्चासञ्जितस्त्रीका हुताग्नयः
030c	गुरुशुश्रूषवो दान्ता ब्रह्मण्याः सत्यवादिनः
031a	श्रद्दधाना जितक्रोधा दानशीलानसूयकाः
031c	भृतपुत्रा भृतामात्या भृतदारा ह्यनीर्षवः
032a	अमर्षणा न चान्योन्यं स्पृहयन्ति कदाचन
032c	न च जातूपतप्यन्ते धीराः परसमृद्धिभिः
033a	दातारः सङ्गृहीतार आर्याः करुणवेदिनः
033c	महाप्रसादा ऋजवो दृढभक्ता जितेन्द्रियाः
034a	सन्तुष्टभृत्यसचिवाः कृतज्ञाः प्रियवादिनः
034c	यथार्थमानार्थकरा ह्रीनिषेधा यतव्रताः
035a	नित्यं पर्वसु सुस्नाताः स्वनुलिप्ताः स्वलङ्कृताः
035c	उपवासतपःशीलाः प्रतीता ब्रह्मवादिनः
036a	नैनानभ्युदियात्सूर्यो न चाप्यासन्प्रगेनिशाः
036c	रात्रौ दधि च सक्तूंश्च नित्यमेव व्यवर्जयन्
037a	काल्यं घृतं चान्ववेक्षन्प्रयता ब्रह्मचारिणः
037c	मङ्गलानपि चापश्यन्ब्राह्मणांश्चाप्यपूजयन्
038a	सदा हि ददतां धर्मः सदा चाप्रतिगृह्णताम्
038c	अर्धं च रात्र्याः स्वपतां दिवा चास्वपतां तथा
039a	कृपणानाथवृद्धानां दुर्बलातुरयोषिताम्
039c	दायं च संविभागं च नित्यमेवानुमोदताम्
040a	विषण्णं त्रस्तमुद्विग्नं भयार्तं व्याधिपीडितम्
040c	हृतस्वं व्यसनार्तं च नित्यमाश्वासयन्ति ते
041a	धर्ममेवान्ववर्तन्त न हिंसन्ति परस्परम्
041c	अनुकूलाश्च कार्येषु गुरुवृद्धोपसेविनः
042a	पितृदेवातिथींश्चैव यथावत्तेऽभ्यपूजयन्
042c	अवशेषाणि चाश्नन्ति नित्यं सत्यतपोरताः
043a	नैकेऽश्नन्ति सुसम्पन्नं न गच्छन्ति परस्त्रियम्
043c	सर्वभूतेष्ववर्तन्त यथात्मनि दयां प्रति
044a	नैवाकाशे न पशुषु नायोनौ न च पर्वसु
044c	इन्द्रियस्य विसर्गं तेऽरोचयन्त कदाचन
045a	नित्यं दानं तथा दाक्ष्यमार्जवं चैव नित्यदा
045c	उत्साहश्चानहंकारः परमं सौहृदं क्षमा
046a	सत्यं दानं तपः शौचं कारुण्यं वागनिष्ठुरा
046c	मित्रेषु चानभिद्रोहः सर्वं तेष्वभवत्प्रभो
047a	निद्रा तन्द्रीरसम्प्रीतिरसूया चानवेक्षिता
047c	अरतिश्च विषादश्च न स्पृहा चाविशन्त तान्
048a	साहमेवंगुणेष्वेव दानवेष्ववसं पुरा
048c	प्रजासर्गमुपादाय नैकं युगविपर्ययम्
049a	ततः कालविपर्यासे तेषां गुणविपर्ययात्
049c	अपश्यं विगतं धर्मं कामक्रोधवशात्मनाम्
050a	सभासदां ते वृद्धानां सत्याः कथयतां कथाः
050c	प्राहसन्नभ्यसूयंश्च सर्ववृद्धान्गुणावराः
051a	यूनः सहसमासीनान्वृद्धानभिगतान्सतः
051c	नाभ्युत्थानाभिवादाभ्यां यथापूर्वमपूजयन्
052a	वर्तयन्त्येव पितरि पुत्राः प्रभवताऽऽत्मनः
052c	अमित्रभृत्यतां प्राप्य ख्यापयन्तोऽनपत्रपाः
053a	तथा धर्मादपेतेन कर्मणा गर्हितेन ये
053c	महतः प्राप्नुवन्त्यर्थांस्तेष्वेषामभवत्स्पृहा
054a	उच्चैश्चाप्यवदन्रात्रौ नीचैस्तत्राग्निरज्वलत्
054c	पुत्राः पितॄनभ्यवदन्भार्याश्चाभ्यवदन्पतीन्
055a	मातरं पितरं वृद्धमाचार्यमतिथिं गुरुम्
055c	गुरुवन्नाभ्यनन्दन्त कुमारान्नान्वपालयन्
056a	भिक्षां बलिमदत्त्वा च स्वयमन्नानि भुञ्जते
056c	अनिष्ट्वा संविभज्याथ पितृदेवातिथीन्गुरून्
057a	न शौचमनुरुध्यन्त तेषां सूदजनास्तथा
057c	मनसा कर्मणा वाचा भक्तमासीदनावृतम्
058a	विप्रकीर्णानि धान्यानि काकमूषकभोजनम्
058c	अपावृतं पयोऽतिष्ठदुच्छिष्टाश्चास्पृशन्घृतम्
059a	कुद्दालपाटीपिटकं प्रकीर्णं कांस्यभाजनम्
059c	द्रव्योपकरणं सर्वं नान्ववैक्षत्कुटुम्बिनी
060a	प्राकारागारविध्वंसान्न स्म ते प्रतिकुर्वते
060c	नाद्रियन्ते पशून्बद्ध्वा यवसेनोदकेन च
061a	बालानां प्रेक्षमाणानां स्वयं भक्षानभक्षयन्
061c	तथा भृत्यजनं सर्वं पर्यश्नन्ति च दानवाः
062a	पायसं कृसरं मांसमपूपानथ शष्कुलीः
062c	अपाचयन्नात्मनोऽर्थे वृथामांसान्यभक्षयन्
063a	उत्सूर्यशायिनश्चासन्सर्वे चासन्प्रगेनिशाः
063c	अवर्तन्कलहाश्चात्र दिवारात्रं गृहे गृहे
064a	अनार्याश्चार्यमासीनं पर्युपासन्न तत्र ह
064c	आश्रमस्थान्विकर्मस्थाः प्रद्विषन्ति परस्परम्
064e	सङ्कराश्चाप्यवर्तन्त न च शौचमवर्तत
065a	ये च वेदविदो विप्रा विस्पष्टमनृचश्च ये
065c	निरन्तरविशेषास्ते बहुमानावमानयोः
066a	हावमाभरणं वेषं गतिं स्थितिमवेक्षितुम्
066c	असेवन्त भुजिष्या वै दुर्जनाचरितं विधिम्
067a	स्त्रियः पुरुषवेषेण पुंसः स्त्रीवेषधारिणः
067c	क्रीडारतिविहारेषु परां मुदमवाप्नुवन्
068a	प्रभवद्भिः पुरा दायानर्हेभ्यः प्रतिपादितान्
068c	नाभ्यवर्तन्त नास्तिक्याद्वर्तन्तः सम्भवेष्वपि
069a	मित्रेणाभ्यर्थितं मित्रमर्थे संशयिते क्वचित्
069c	वालकोट्यग्रमात्रेण स्वार्थेनाघ्नत तद्वसु
070a	परस्वादानरुचयो विपण्यव्यवहारिणः
070c	अदृश्यन्तार्यवर्णेषु शूद्राश्चापि तपोधनाः
071a	अधीयन्तेऽव्रताः केचिद्वृथाव्रतमथापरे
071c	अशुश्रूषुर्गुरोः शिष्यः कश्चिच्छिष्यसखो गुरुः
072a	पिता चैव जनित्री च श्रान्तौ वृत्तोत्सवाविव
072c	अप्रभुत्वे स्थितौ वृद्धावन्नं प्रार्थयतः सुतान्
073a	तत्र वेदविदः प्राज्ञा गाम्भीर्ये सागरोपमाः
073c	कृष्यादिष्वभवन्सक्ता मूर्खाः श्राद्धान्यभुञ्जत
074a	प्रातः प्रातश्च सुप्रश्नं कल्पनं प्रेषणक्रियाः
074c	शिष्यानुप्रहितास्तस्मिन्नकुर्वन्गुरवश्च ह
075a	श्वश्रूश्वशुरयोरग्रे वधूः प्रेष्यानशासत
075c	अन्वशासच्च भर्तारं समाहूयाभिजल्पती
076a	प्रयत्नेनापि चारक्षच्चित्तं पुत्रस्य वै पिता
076c	व्यभजंश्चापि संरम्भाद्दुःखवासं तथावसन्
077a	अग्निदाहेन चोरैर्वा राजभिर्वा हृतं धनम्
077c	दृष्ट्वा द्वेषात्प्राहसन्त सुहृत्सम्भाविता ह्यपि
078a	कृतघ्ना नास्तिकाः पापा गुरुदाराभिमर्शिनः
078c	अभक्ष्यभक्षणरता निर्मर्यादा हतत्विषः
079a	तेष्वेवमादीनाचारानाचरत्सु विपर्यये
079c	नाहं देवेन्द्र वत्स्यामि दानवेष्विति मे मतिः
080a	तां मां स्वयमनुप्राप्तामभिनन्द शचीपते
080c	त्वयार्चितां मां देवेश पुरोधास्यन्ति देवताः
081a	यत्राहं तत्र मत्कान्ता मद्विशिष्टा मदर्पणाः
081c	सप्त देव्यो मयाष्टम्यो वासं चेष्यन्ति मेऽष्टधा
082a	आशा श्रद्धा धृतिः कान्तिर्विजितिः सन्नतिः क्षमा
082c	अष्टमी वृत्तिरेतासां पुरोगा पाकशासन
083a	ताश्चाहं चासुरांस्त्यक्त्वा युष्मद्विषयमागता
083c	त्रिदशेषु निवत्स्यामो धर्मनिष्ठान्तरात्मसु
084  	भीष्म उवाच
084a	इत्युक्तवचनां देवीमत्यर्थं तौ ननन्दतुः
084c	नारदश्च त्रिलोकर्षिर्वृत्रहन्ता च वासवः
085a	ततोऽनलसखो वायुः प्रववौ देववेश्मसु
085c	इष्टगन्धः सुखस्पर्शः सर्वेन्द्रियसुखावहः
086a	शुचौ चाभ्यर्चिते देशे त्रिदशाः प्रायशः स्थिताः
086c	लक्ष्म्या सहितमासीनं मघवन्तं दिदृक्षवः
087a	ततो दिवं प्राप्य सहस्रलोचनः श्रियोपपन्नः सुहृदा सुरर्षिणा
087c	रथेन हर्यश्वयुजा सुरर्षभः सदः सुराणामभिसत्कृतो ययौ
088a	अथेङ्गितं वज्रधरस्य नारदः श्रियाश्च देव्या मनसा विचारयन्
088c	श्रियै शशंसामरदृष्टपौरुषः शिवेन तत्रागमनं महर्द्धिमत्
089a	ततोऽमृतं द्यौः प्रववर्ष भास्वती पितामहस्यायतने स्वयंभुवः
089c	अनाहता दुन्दुभयश्च नेदिरे तथा प्रसन्नाश्च दिशश्चकाशिरे
090a	यथर्तु सस्येषु ववर्ष वासवो न धर्ममार्गाद्विचचाल कश्चन
090c	अनेकरत्नाकरभूषणा च भूः सुघोषघोषा भुवनौकसां जये
091a	क्रियाभिरामा मनुजा यशस्विनो बभुः शुभे पुण्यकृतां पथि स्थिताः
091c	नरामराः किन्नरयक्षराक्षसाः समृद्धिमन्तः सुखिनो यशस्विनः
092a	न जात्वकाले कुसुमं कुतः फलं पपात वृक्षात्पवनेरितादपि
092c	रसप्रदाः कामदुघाश्च धेनवो न दारुणा वाग्विचचार कस्यचित्
093a	इमां सपर्यां सह सर्वकामदैः श्रियाश्च शक्रप्रमुखैश्च दैवतैः
093c	पठन्ति ये विप्रसदः समागमे समृद्धकामाः श्रियमाप्नुवन्ति ते
094a	त्वया कुरूणां वर यत्प्रचोदितं भवाभवस्येह परं निदर्शनम्
094c	तदद्य सर्वं परिकीर्तितं मया परीक्ष्य तत्त्वं परिगन्तुमर्हसि

