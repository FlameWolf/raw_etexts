BR-12-03-221-001  	युधिष्ठिर उवाच
BR-12-03-221-001a	पूर्वरूपाणि मे राजन्पुरुषस्य भविष्यतः
BR-12-03-221-001c	पराभविष्यतश्चैव त्वं मे ब्रूहि पितामह
BR-12-03-221-002  	भीष्म उवाच
BR-12-03-221-002a	मन एव मनुष्यस्य पूर्वरूपाणि शंसति
BR-12-03-221-002c	भविष्यतश्च भद्रं ते तथैव न भविष्यतः
BR-12-03-221-003a	अत्राप्युदाहरन्तीममितिहासं पुरातनम्
BR-12-03-221-003c	श्रिया शक्रस्य संवादं तन्निबोध युधिष्ठिर
BR-12-03-221-004a	महतस्तपसो व्युष्ट्या पश्यँल्लोकौ परावरौ
BR-12-03-221-004c	सामान्यमृषिभिर्गत्वा ब्रह्मलोकनिवासिभिः
BR-12-03-221-005a	ब्रह्मैवामितदीप्तौजाः शान्तपाप्मा महातपाः
BR-12-03-221-005c	विचचार यथाकामं त्रिषु लोकेषु नारदः
BR-12-03-221-006a	कदाचित्प्रातरुत्थाय पिस्पृक्षुः सलिलं शुचि
BR-12-03-221-006c	ध्रुवद्वारभवां गङ्गां जगामावततार च
BR-12-03-221-007a	सहस्रनयनश्चापि वज्री शम्बरपाकहा
BR-12-03-221-007c	तस्या देवर्षिजुष्टायास्तीरमभ्याजगाम ह
BR-12-03-221-008a	तावाप्लुत्य यतात्मानौ कृतजप्यौ समासतुः
BR-12-03-221-008c	नद्याः पुलिनमासाद्य सूक्ष्मकाञ्चनवालुकम्
BR-12-03-221-009a	पुण्यकर्मभिराख्याता देवर्षिकथिताः कथाः
BR-12-03-221-009c	चक्रतुस्तौ कथाशीलौ शुचिसंहृष्टमानसौ
BR-12-03-221-009e	पूर्ववृत्तव्यपेतानि कथयन्तौ समाहितौ
BR-12-03-221-010a	अथ भास्करमुद्यन्तं रश्मिजालपुरस्कृतम्
BR-12-03-221-010c	पूर्णमण्डलमालोक्य तावुत्थायोपतस्थतुः
BR-12-03-221-011a	अभितस्तूदयन्तं तमर्कमर्कमिवापरम्
BR-12-03-221-011c	आकाशे ददृशे ज्योतिरुद्यतार्चिः समप्रभम्
BR-12-03-221-012a	तयोः समीपं सम्प्राप्तं प्रत्यदृश्यत भारत
BR-12-03-221-012c	तत्सुपर्णार्कचरितमास्थितं वैष्णवं पदम्
BR-12-03-221-012e	भाभिरप्रतिमं भाति त्रैलोक्यमवभासयत्
BR-12-03-221-013a	दिव्याभिरूपशोभाभिरप्सरोभिः पुरस्कृताम्
BR-12-03-221-013c	बृहतीमंशुमत्प्रख्यां बृहद्भानोरिवार्चिषम्
BR-12-03-221-014a	नक्षत्रकल्पाभरणां ताराभक्तिसमस्रजम्
BR-12-03-221-014c	श्रियं ददृशतुः पद्मां साक्षात्पद्मतलस्थिताम्
BR-12-03-221-015a	सावरुह्य विमानाग्रादङ्गनानामनुत्तमा
BR-12-03-221-015c	अभ्यगच्छत्त्रिलोकेशं शक्रं चर्षिं च नारदम्
BR-12-03-221-016a	नारदानुगतः साक्षान्मघवांस्तामुपागमत्
BR-12-03-221-016c	कृताञ्जलिपुटो देवीं निवेद्यात्मानमात्मना
BR-12-03-221-017a	चक्रे चानुपमां पूजां तस्याश्चापि स सर्ववित्
BR-12-03-221-017c	देवराजः श्रियं राजन्वाक्यं चेदमुवाच ह
BR-12-03-221-018a	का त्वं केन च कार्येण सम्प्राप्ता चारुहासिनि
BR-12-03-221-018c	कुतश्चागम्यते सुभ्रु गन्तव्यं क्व च ते शुभे
BR-12-03-221-019  	श्रीरुवाच
BR-12-03-221-019a	पुण्येषु त्रिषु लोकेषु सर्वे स्थावरजङ्गमाः
BR-12-03-221-019c	ममात्मभावमिच्छन्तो यतन्ते परमात्मना
BR-12-03-221-020a	साहं वै पङ्कजे जाता सूर्यरश्मिविबोधिते
BR-12-03-221-020c	भूत्यर्थं सर्वभूतानां पद्मा श्रीः पद्ममालिनी
BR-12-03-221-021a	अहं लक्ष्मीरहं भूतिः श्रीश्चाहं बलसूदन
BR-12-03-221-021c	अहं श्रद्धा च मेधा च सन्नतिर्विजितिः स्थितिः
BR-12-03-221-022a	अहं धृतिरहं सिद्धिरहं त्विड्भूतिरेव च
BR-12-03-221-022c	अहं स्वाहा स्वधा चैव संस्तुतिर्नियतिः कृतिः
BR-12-03-221-023a	राज्ञां विजयमानानां सेनाग्रेषु ध्वजेषु च
BR-12-03-221-023c	निवासे धर्मशीलानां विषयेषु पुरेषु च
BR-12-03-221-024a	जितकाशिनि शूरे च सङ्ग्रामेष्वनिवर्तिनि
BR-12-03-221-024c	निवसामि मनुष्येन्द्रे सदैव बलसूदन
BR-12-03-221-025a	धर्मनित्ये महाबुद्धौ ब्रह्मण्ये सत्यवादिनि
BR-12-03-221-025c	प्रश्रिते दानशीले च सदैव निवसाम्यहम्
BR-12-03-221-026a	असुरेष्ववसं पूर्वं सत्यधर्मनिबन्धना
BR-12-03-221-026c	विपरीतांस्तु तान्बुद्ध्वा त्वयि वासमरोचयम्
BR-12-03-221-027  	शक्र उवाच
BR-12-03-221-027a	कथंवृत्तेषु दैत्येषु त्वमवात्सीर्वरानने
BR-12-03-221-027c	दृष्ट्वा च किमिहागास्त्वं हित्वा दैतेयदानवान्
BR-12-03-221-028  	श्रीरुवाच
BR-12-03-221-028a	स्वधर्ममनुतिष्ठत्सु धैर्यादचलितेषु च
BR-12-03-221-028c	स्वर्गमार्गाभिरामेषु सत्त्वेषु निरता ह्यहम्
BR-12-03-221-029a	दानाध्ययनयज्ञेज्या गुरुदैवतपूजनम्
BR-12-03-221-029c	विप्राणामतिथीनां च तेषां नित्यमवर्तत
BR-12-03-221-030a	सुसंमृष्टगृहाश्चासञ्जितस्त्रीका हुताग्नयः
BR-12-03-221-030c	गुरुशुश्रूषवो दान्ता ब्रह्मण्याः सत्यवादिनः
BR-12-03-221-031a	श्रद्दधाना जितक्रोधा दानशीलानसूयकाः
BR-12-03-221-031c	भृतपुत्रा भृतामात्या भृतदारा ह्यनीर्षवः
BR-12-03-221-032a	अमर्षणा न चान्योन्यं स्पृहयन्ति कदाचन
BR-12-03-221-032c	न च जातूपतप्यन्ते धीराः परसमृद्धिभिः
BR-12-03-221-033a	दातारः सङ्गृहीतार आर्याः करुणवेदिनः
BR-12-03-221-033c	महाप्रसादा ऋजवो दृढभक्ता जितेन्द्रियाः
BR-12-03-221-034a	सन्तुष्टभृत्यसचिवाः कृतज्ञाः प्रियवादिनः
BR-12-03-221-034c	यथार्थमानार्थकरा ह्रीनिषेधा यतव्रताः
BR-12-03-221-035a	नित्यं पर्वसु सुस्नाताः स्वनुलिप्ताः स्वलङ्कृताः
BR-12-03-221-035c	उपवासतपःशीलाः प्रतीता ब्रह्मवादिनः
BR-12-03-221-036a	नैनानभ्युदियात्सूर्यो न चाप्यासन्प्रगेनिशाः
BR-12-03-221-036c	रात्रौ दधि च सक्तूंश्च नित्यमेव व्यवर्जयन्
BR-12-03-221-037a	काल्यं घृतं चान्ववेक्षन्प्रयता ब्रह्मचारिणः
BR-12-03-221-037c	मङ्गलानपि चापश्यन्ब्राह्मणांश्चाप्यपूजयन्
BR-12-03-221-038a	सदा हि ददतां धर्मः सदा चाप्रतिगृह्णताम्
BR-12-03-221-038c	अर्धं च रात्र्याः स्वपतां दिवा चास्वपतां तथा
BR-12-03-221-039a	कृपणानाथवृद्धानां दुर्बलातुरयोषिताम्
BR-12-03-221-039c	दायं च संविभागं च नित्यमेवानुमोदताम्
BR-12-03-221-040a	विषण्णं त्रस्तमुद्विग्नं भयार्तं व्याधिपीडितम्
BR-12-03-221-040c	हृतस्वं व्यसनार्तं च नित्यमाश्वासयन्ति ते
BR-12-03-221-041a	धर्ममेवान्ववर्तन्त न हिंसन्ति परस्परम्
BR-12-03-221-041c	अनुकूलाश्च कार्येषु गुरुवृद्धोपसेविनः
BR-12-03-221-042a	पितृदेवातिथींश्चैव यथावत्तेऽभ्यपूजयन्
BR-12-03-221-042c	अवशेषाणि चाश्नन्ति नित्यं सत्यतपोरताः
BR-12-03-221-043a	नैकेऽश्नन्ति सुसम्पन्नं न गच्छन्ति परस्त्रियम्
BR-12-03-221-043c	सर्वभूतेष्ववर्तन्त यथात्मनि दयां प्रति
BR-12-03-221-044a	नैवाकाशे न पशुषु नायोनौ न च पर्वसु
BR-12-03-221-044c	इन्द्रियस्य विसर्गं तेऽरोचयन्त कदाचन
BR-12-03-221-045a	नित्यं दानं तथा दाक्ष्यमार्जवं चैव नित्यदा
BR-12-03-221-045c	उत्साहश्चानहंकारः परमं सौहृदं क्षमा
BR-12-03-221-046a	सत्यं दानं तपः शौचं कारुण्यं वागनिष्ठुरा
BR-12-03-221-046c	मित्रेषु चानभिद्रोहः सर्वं तेष्वभवत्प्रभो
BR-12-03-221-047a	निद्रा तन्द्रीरसम्प्रीतिरसूया चानवेक्षिता
BR-12-03-221-047c	अरतिश्च विषादश्च न स्पृहा चाविशन्त तान्
BR-12-03-221-048a	साहमेवंगुणेष्वेव दानवेष्ववसं पुरा
BR-12-03-221-048c	प्रजासर्गमुपादाय नैकं युगविपर्ययम्
BR-12-03-221-049a	ततः कालविपर्यासे तेषां गुणविपर्ययात्
BR-12-03-221-049c	अपश्यं विगतं धर्मं कामक्रोधवशात्मनाम्
BR-12-03-221-050a	सभासदां ते वृद्धानां सत्याः कथयतां कथाः
BR-12-03-221-050c	प्राहसन्नभ्यसूयंश्च सर्ववृद्धान्गुणावराः
BR-12-03-221-051a	यूनः सहसमासीनान्वृद्धानभिगतान्सतः
BR-12-03-221-051c	नाभ्युत्थानाभिवादाभ्यां यथापूर्वमपूजयन्
BR-12-03-221-052a	वर्तयन्त्येव पितरि पुत्राः प्रभवताऽऽत्मनः
BR-12-03-221-052c	अमित्रभृत्यतां प्राप्य ख्यापयन्तोऽनपत्रपाः
BR-12-03-221-053a	तथा धर्मादपेतेन कर्मणा गर्हितेन ये
BR-12-03-221-053c	महतः प्राप्नुवन्त्यर्थांस्तेष्वेषामभवत्स्पृहा
BR-12-03-221-054a	उच्चैश्चाप्यवदन्रात्रौ नीचैस्तत्राग्निरज्वलत्
BR-12-03-221-054c	पुत्राः पितॄनभ्यवदन्भार्याश्चाभ्यवदन्पतीन्
BR-12-03-221-055a	मातरं पितरं वृद्धमाचार्यमतिथिं गुरुम्
BR-12-03-221-055c	गुरुवन्नाभ्यनन्दन्त कुमारान्नान्वपालयन्
BR-12-03-221-056a	भिक्षां बलिमदत्त्वा च स्वयमन्नानि भुञ्जते
BR-12-03-221-056c	अनिष्ट्वा संविभज्याथ पितृदेवातिथीन्गुरून्
BR-12-03-221-057a	न शौचमनुरुध्यन्त तेषां सूदजनास्तथा
BR-12-03-221-057c	मनसा कर्मणा वाचा भक्तमासीदनावृतम्
BR-12-03-221-058a	विप्रकीर्णानि धान्यानि काकमूषकभोजनम्
BR-12-03-221-058c	अपावृतं पयोऽतिष्ठदुच्छिष्टाश्चास्पृशन्घृतम्
BR-12-03-221-059a	कुद्दालपाटीपिटकं प्रकीर्णं कांस्यभाजनम्
BR-12-03-221-059c	द्रव्योपकरणं सर्वं नान्ववैक्षत्कुटुम्बिनी
BR-12-03-221-060a	प्राकारागारविध्वंसान्न स्म ते प्रतिकुर्वते
BR-12-03-221-060c	नाद्रियन्ते पशून्बद्ध्वा यवसेनोदकेन च
BR-12-03-221-061a	बालानां प्रेक्षमाणानां स्वयं भक्षानभक्षयन्
BR-12-03-221-061c	तथा भृत्यजनं सर्वं पर्यश्नन्ति च दानवाः
BR-12-03-221-062a	पायसं कृसरं मांसमपूपानथ शष्कुलीः
BR-12-03-221-062c	अपाचयन्नात्मनोऽर्थे वृथामांसान्यभक्षयन्
BR-12-03-221-063a	उत्सूर्यशायिनश्चासन्सर्वे चासन्प्रगेनिशाः
BR-12-03-221-063c	अवर्तन्कलहाश्चात्र दिवारात्रं गृहे गृहे
BR-12-03-221-064a	अनार्याश्चार्यमासीनं पर्युपासन्न तत्र ह
BR-12-03-221-064c	आश्रमस्थान्विकर्मस्थाः प्रद्विषन्ति परस्परम्
BR-12-03-221-064e	सङ्कराश्चाप्यवर्तन्त न च शौचमवर्तत
BR-12-03-221-065a	ये च वेदविदो विप्रा विस्पष्टमनृचश्च ये
BR-12-03-221-065c	निरन्तरविशेषास्ते बहुमानावमानयोः
BR-12-03-221-066a	हावमाभरणं वेषं गतिं स्थितिमवेक्षितुम्
BR-12-03-221-066c	असेवन्त भुजिष्या वै दुर्जनाचरितं विधिम्
BR-12-03-221-067a	स्त्रियः पुरुषवेषेण पुंसः स्त्रीवेषधारिणः
BR-12-03-221-067c	क्रीडारतिविहारेषु परां मुदमवाप्नुवन्
BR-12-03-221-068a	प्रभवद्भिः पुरा दायानर्हेभ्यः प्रतिपादितान्
BR-12-03-221-068c	नाभ्यवर्तन्त नास्तिक्याद्वर्तन्तः सम्भवेष्वपि
BR-12-03-221-069a	मित्रेणाभ्यर्थितं मित्रमर्थे संशयिते क्वचित्
BR-12-03-221-069c	वालकोट्यग्रमात्रेण स्वार्थेनाघ्नत तद्वसु
BR-12-03-221-070a	परस्वादानरुचयो विपण्यव्यवहारिणः
BR-12-03-221-070c	अदृश्यन्तार्यवर्णेषु शूद्राश्चापि तपोधनाः
BR-12-03-221-071a	अधीयन्तेऽव्रताः केचिद्वृथाव्रतमथापरे
BR-12-03-221-071c	अशुश्रूषुर्गुरोः शिष्यः कश्चिच्छिष्यसखो गुरुः
BR-12-03-221-072a	पिता चैव जनित्री च श्रान्तौ वृत्तोत्सवाविव
BR-12-03-221-072c	अप्रभुत्वे स्थितौ वृद्धावन्नं प्रार्थयतः सुतान्
BR-12-03-221-073a	तत्र वेदविदः प्राज्ञा गाम्भीर्ये सागरोपमाः
BR-12-03-221-073c	कृष्यादिष्वभवन्सक्ता मूर्खाः श्राद्धान्यभुञ्जत
BR-12-03-221-074a	प्रातः प्रातश्च सुप्रश्नं कल्पनं प्रेषणक्रियाः
BR-12-03-221-074c	शिष्यानुप्रहितास्तस्मिन्नकुर्वन्गुरवश्च ह
BR-12-03-221-075a	श्वश्रूश्वशुरयोरग्रे वधूः प्रेष्यानशासत
BR-12-03-221-075c	अन्वशासच्च भर्तारं समाहूयाभिजल्पती
BR-12-03-221-076a	प्रयत्नेनापि चारक्षच्चित्तं पुत्रस्य वै पिता
BR-12-03-221-076c	व्यभजंश्चापि संरम्भाद्दुःखवासं तथावसन्
BR-12-03-221-077a	अग्निदाहेन चोरैर्वा राजभिर्वा हृतं धनम्
BR-12-03-221-077c	दृष्ट्वा द्वेषात्प्राहसन्त सुहृत्सम्भाविता ह्यपि
BR-12-03-221-078a	कृतघ्ना नास्तिकाः पापा गुरुदाराभिमर्शिनः
BR-12-03-221-078c	अभक्ष्यभक्षणरता निर्मर्यादा हतत्विषः
BR-12-03-221-079a	तेष्वेवमादीनाचारानाचरत्सु विपर्यये
BR-12-03-221-079c	नाहं देवेन्द्र वत्स्यामि दानवेष्विति मे मतिः
BR-12-03-221-080a	तां मां स्वयमनुप्राप्तामभिनन्द शचीपते
BR-12-03-221-080c	त्वयार्चितां मां देवेश पुरोधास्यन्ति देवताः
BR-12-03-221-081a	यत्राहं तत्र मत्कान्ता मद्विशिष्टा मदर्पणाः
BR-12-03-221-081c	सप्त देव्यो मयाष्टम्यो वासं चेष्यन्ति मेऽष्टधा
BR-12-03-221-082a	आशा श्रद्धा धृतिः कान्तिर्विजितिः सन्नतिः क्षमा
BR-12-03-221-082c	अष्टमी वृत्तिरेतासां पुरोगा पाकशासन
BR-12-03-221-083a	ताश्चाहं चासुरांस्त्यक्त्वा युष्मद्विषयमागता
BR-12-03-221-083c	त्रिदशेषु निवत्स्यामो धर्मनिष्ठान्तरात्मसु
BR-12-03-221-084  	भीष्म उवाच
BR-12-03-221-084a	इत्युक्तवचनां देवीमत्यर्थं तौ ननन्दतुः
BR-12-03-221-084c	नारदश्च त्रिलोकर्षिर्वृत्रहन्ता च वासवः
BR-12-03-221-085a	ततोऽनलसखो वायुः प्रववौ देववेश्मसु
BR-12-03-221-085c	इष्टगन्धः सुखस्पर्शः सर्वेन्द्रियसुखावहः
BR-12-03-221-086a	शुचौ चाभ्यर्चिते देशे त्रिदशाः प्रायशः स्थिताः
BR-12-03-221-086c	लक्ष्म्या सहितमासीनं मघवन्तं दिदृक्षवः
BR-12-03-221-087a	ततो दिवं प्राप्य सहस्रलोचनः श्रियोपपन्नः सुहृदा सुरर्षिणा
BR-12-03-221-087c	रथेन हर्यश्वयुजा सुरर्षभः सदः सुराणामभिसत्कृतो ययौ
BR-12-03-221-088a	अथेङ्गितं वज्रधरस्य नारदः श्रियाश्च देव्या मनसा विचारयन्
BR-12-03-221-088c	श्रियै शशंसामरदृष्टपौरुषः शिवेन तत्रागमनं महर्द्धिमत्
BR-12-03-221-089a	ततोऽमृतं द्यौः प्रववर्ष भास्वती पितामहस्यायतने स्वयंभुवः
BR-12-03-221-089c	अनाहता दुन्दुभयश्च नेदिरे तथा प्रसन्नाश्च दिशश्चकाशिरे
BR-12-03-221-090a	यथर्तु सस्येषु ववर्ष वासवो न धर्ममार्गाद्विचचाल कश्चन
BR-12-03-221-090c	अनेकरत्नाकरभूषणा च भूः सुघोषघोषा भुवनौकसां जये
BR-12-03-221-091a	क्रियाभिरामा मनुजा यशस्विनो बभुः शुभे पुण्यकृतां पथि स्थिताः
BR-12-03-221-091c	नरामराः किन्नरयक्षराक्षसाः समृद्धिमन्तः सुखिनो यशस्विनः
BR-12-03-221-092a	न जात्वकाले कुसुमं कुतः फलं पपात वृक्षात्पवनेरितादपि
BR-12-03-221-092c	रसप्रदाः कामदुघाश्च धेनवो न दारुणा वाग्विचचार कस्यचित्
BR-12-03-221-093a	इमां सपर्यां सह सर्वकामदैः श्रियाश्च शक्रप्रमुखैश्च दैवतैः
BR-12-03-221-093c	पठन्ति ये विप्रसदः समागमे समृद्धकामाः श्रियमाप्नुवन्ति ते
BR-12-03-221-094a	त्वया कुरूणां वर यत्प्रचोदितं भवाभवस्येह परं निदर्शनम्
BR-12-03-221-094c	तदद्य सर्वं परिकीर्तितं मया परीक्ष्य तत्त्वं परिगन्तुमर्हसि

