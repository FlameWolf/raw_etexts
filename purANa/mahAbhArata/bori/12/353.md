
001  	भीष्म उवाच
001a	स चामन्त्र्योरगश्रेष्ठं ब्राह्मणः कृतनिश्चयः
001c	दीक्षाकाङ्क्षी तदा राजंश्च्यवनं भार्गवं श्रितः
002a	स तेन कृतसंस्कारो धर्ममेवोपतस्थिवान्
002c	तथैव च कथामेतां राजन्कथितवांस्तदा
003a	भार्गवेणापि राजेन्द्र जनकस्य निवेशने
003c	कथैषा कथिता पुण्या नारदाय महात्मने
004a	नारदेनापि राजेन्द्र देवेन्द्रस्य निवेशने
004c	कथिता भरतश्रेष्ठ पृष्टेनाक्लिष्टकर्मणा
005a	देवराजेन च पुरा कथैषा कथिता शुभा
005c	समस्तेभ्यः प्रशस्तेभ्यो वसुभ्यो वसुधाधिप
006a	यदा च मम रामेण युद्धमासीत्सुदारुणम्
006c	वसुभिश्च तदा राजन्कथेयं कथिता मम
007a	पृच्छमानाय तत्त्वेन मया तुभ्यं विशां पते
007c	कथेयं कथिता पुण्या धर्म्या धर्मभृतां वर
008a	तदेष परमो धर्मो यन्मां पृच्छसि भारत
008c	असन्नधीरनाकाङ्क्षी धर्मार्थकरणे नृप
009a	स च किल कृतनिश्चयो द्विजाग्र्यो भुजगपतिप्रतिदेशितार्थकृत्यः
009c	यमनियमसमाहितो वनान्तं परिगणितोञ्छशिलाशनः प्रविष्टः
