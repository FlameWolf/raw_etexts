BR-12-03-331-001  	जनमेजय उवाच
BR-12-03-331-001a	ब्रह्मन्सुमहदाख्यानं भवता परिकीर्तितम्
BR-12-03-331-001c	यच्छ्रुत्वा मुनयः सर्वे विस्मयं परमं गताः
BR-12-03-331-002a	इदं शतसहस्राद्धि भारताख्यानविस्तरात्
BR-12-03-331-002c	आमथ्य मतिमन्थेन ज्ञानोदधिमनुत्तमम्
BR-12-03-331-003a	नवनीतं यथा दध्नो मलयाच्चन्दनं यथा
BR-12-03-331-003c	आरण्यकं च वेदेभ्य ओषधिभ्योऽमृतं यथा
BR-12-03-331-004a	समुद्धृतमिदं ब्रह्मन्कथामृतमनुत्तमम्
BR-12-03-331-004c	तपोनिधे त्वयोक्तं हि नारायणकथाश्रयम्
BR-12-03-331-005a	स हीशो भगवान्देवः सर्वभूतात्मभावनः
BR-12-03-331-005c	अहो नारायणं तेजो दुर्दर्शं द्विजसत्तम
BR-12-03-331-006a	यत्राविशन्ति कल्पान्ते सर्वे ब्रह्मादयः सुराः
BR-12-03-331-006c	ऋषयश्च सगन्धर्वा यच्च किञ्चिच्चराचरम्
BR-12-03-331-006e 	न ततोऽस्ति परं मन्ये पावनं दिवि चेह च
BR-12-03-331-007a	सर्वाश्रमाभिगमनं सर्वतीर्थावगाहनम्
BR-12-03-331-007c	न तथा फलदं चापि नारायणकथा यथा
BR-12-03-331-008a	सर्वथा पाविताः स्मेह श्रुत्वेमामादितः कथाम्
BR-12-03-331-008c	हरेर्विश्वेश्वरस्येह सर्वपापप्रणाशनीम्
BR-12-03-331-009a	न चित्रं कृतवांस्तत्र यदार्यो मे धनञ्जयः
BR-12-03-331-009c	वासुदेवसहायो यः प्राप्तवाञ्जयमुत्तमम्
BR-12-03-331-010a	न चास्य किञ्चिदप्राप्यं मन्ये लोकेष्वपि त्रिषु
BR-12-03-331-010c	त्रैलोक्यनाथो विष्णुः स यस्यासीत्साह्यकृत्सखा
BR-12-03-331-011a	धन्याश्च सर्व एवासन्ब्रह्मंस्ते मम पूर्वकाः
BR-12-03-331-011c	हिताय श्रेयसे चैव येषामासीज्जनार्दनः
BR-12-03-331-012a	तपसापि न दृश्यो हि भगवाँल्लोकपूजितः
BR-12-03-331-012c	यं दृष्टवन्तस्ते साक्षाच्छ्रीवत्साङ्कविभूषणम्
BR-12-03-331-013a	तेभ्यो धन्यतरश्चैव नारदः परमेष्ठिजः
BR-12-03-331-013c	न चाल्पतेजसमृषिं वेद्मि नारदमव्ययम्
BR-12-03-331-013e 	श्वेतद्वीपं समासाद्य येन दृष्टः स्वयं हरिः
BR-12-03-331-014a	देवप्रसादानुगतं व्यक्तं तत्तस्य दर्शनम्
BR-12-03-331-014c	यद्दृष्टवांस्तदा देवमनिरुद्धतनौ स्थितम्
BR-12-03-331-015a	बदरीमाश्रमं यत्तु नारदः प्राद्रवत्पुनः
BR-12-03-331-015c	नरनारायणौ द्रष्टुं किं नु तत्कारणं मुने
BR-12-03-331-016a	श्वेतद्वीपान्निवृत्तश्च नारदः परमेष्ठिजः
BR-12-03-331-016c	बदरीमाश्रमं प्राप्य समागम्य च तावृषी
BR-12-03-331-017a	कियन्तं कालमवसत्काः कथाः पृष्टवांश्च सः
BR-12-03-331-017c	श्वेतद्वीपादुपावृत्ते तस्मिन्वा सुमहात्मनि
BR-12-03-331-018a	किमब्रूतां महात्मानौ नरनारायणावृषी
BR-12-03-331-018c	तदेतन्मे यथातत्त्वं सर्वमाख्यातुमर्हसि
BR-12-03-331-019  	वैशम्पायन उवाच
BR-12-03-331-019a	नमो भगवते तस्मै व्यासायामिततेजसे
BR-12-03-331-019c	यस्य प्रसादाद्वक्ष्यामि नारायणकथामिमाम्
BR-12-03-331-020a	प्राप्य श्वेतं महाद्वीपं दृष्ट्वा च हरिमव्ययम्
BR-12-03-331-020c	निवृत्तो नारदो राजंस्तरसा मेरुमागमत्
BR-12-03-331-020e 	हृदयेनोद्वहन्भारं यदुक्तं परमात्मना
BR-12-03-331-021a	पश्चादस्याभवद्राजन्नात्मनः साध्वसं महत्
BR-12-03-331-021c	यद्गत्वा दूरमध्वानं क्षेमी पुनरिहागतः
BR-12-03-331-022a	ततो मेरोः प्रचक्राम पर्वतं गन्धमादनम्
BR-12-03-331-022c	निपपात च खात्तूर्णं विशालां बदरीमनु
BR-12-03-331-023a	ततः स ददृशे देवौ पुराणावृषिसत्तमौ
BR-12-03-331-023c	तपश्चरन्तौ सुमहदात्मनिष्ठौ महाव्रतौ
BR-12-03-331-024a	तेजसाभ्यधिकौ सूर्यात्सर्वलोकविरोचनात्
BR-12-03-331-024c	श्रीवत्सलक्षणौ पूज्यौ जटामण्डलधारिणौ
BR-12-03-331-025a	जालपादभुजौ तौ तु पादयोश्चक्रलक्षणौ
BR-12-03-331-025c	व्यूढोरस्कौ दीर्घभुजौ तथा मुष्कचतुष्किणौ
BR-12-03-331-026a	षष्टिदन्तावष्टदंष्ट्रौ मेघौघसदृशस्वनौ
BR-12-03-331-026c	स्वास्यौ पृथुललाटौ च सुहनू सुभ्रुनासिकौ
BR-12-03-331-027a	आतपत्रेण सदृशे शिरसी देवयोस्तयोः
BR-12-03-331-027c	एवं लक्षणसम्पन्नौ महापुरुषसञ्ज्ञितौ
BR-12-03-331-028a	तौ दृष्ट्वा नारदो हृष्टस्ताभ्यां च प्रतिपूजितः
BR-12-03-331-028c	स्वागतेनाभिभाष्याथ पृष्टश्चानामयं तदा
BR-12-03-331-029a	बभूवान्तर्गतमतिर्निरीक्ष्य पुरुषोत्तमौ
BR-12-03-331-029c	सदोगतास्तत्र ये वै सर्वभूतनमस्कृताः
BR-12-03-331-030a	श्वेतद्वीपे मया दृष्टास्तादृशावृषिसत्तमौ
BR-12-03-331-030c	इति सञ्चिन्त्य मनसा कृत्वा चाभिप्रदक्षिणम्
BR-12-03-331-030e 	उपोपविविशे तत्र पीठे कुशमये शुभे
BR-12-03-331-031a	ततस्तौ तपसां वासौ यशसां तेजसामपि
BR-12-03-331-031c	ऋषी शमदमोपेतौ कृत्वा पूर्वाह्णिकं विधिम्
BR-12-03-331-032a	पश्चान्नारदमव्यग्रौ पाद्यार्घ्याभ्यां प्रपूज्य च
BR-12-03-331-032c	पीठयोश्चोपविष्टौ तौ कृतातिथ्याह्निकौ नृप
BR-12-03-331-033a	तेषु तत्रोपविष्टेषु स देशोऽभिव्यराजत
BR-12-03-331-033c	आज्याहुतिमहाज्वालैर्यज्ञवाटोऽग्निभिर्यथा
BR-12-03-331-034a	अथ नारायणस्तत्र नारदं वाक्यमब्रवीत्
BR-12-03-331-034c	सुखोपविष्टं विश्रान्तं कृतातिथ्यं सुखस्थितम्
BR-12-03-331-035a	अपीदानीं स भगवान्परमात्मा सनातनः
BR-12-03-331-035c	श्वेतद्वीपे त्वया दृष्ट आवयोः प्रकृतिः परा
BR-12-03-331-036  	नारद उवाच
BR-12-03-331-036a	दृष्टो मे पुरुषः श्रीमान्विश्वरूपधरोऽव्ययः
BR-12-03-331-036c	सर्वे हि लोकास्तत्रस्थास्तथा देवाः सहर्षिभिः
BR-12-03-331-036e 	अद्यापि चैनं पश्यामि युवां पश्यन्सनातनौ
BR-12-03-331-037a	यैर्लक्षणैरुपेतः स हरिरव्यक्तरूपधृक्
BR-12-03-331-037c	तैर्लक्षणैरुपेतौ हि व्यक्तरूपधरौ युवाम्
BR-12-03-331-038a	दृष्टौ मया युवां तत्र तस्य देवस्य पार्श्वतः
BR-12-03-331-038c	इह चैवागतोऽस्म्यद्य विसृष्टः परमात्मना
BR-12-03-331-039a	को हि नाम भवेत्तस्य तेजसा यशसा श्रिया
BR-12-03-331-039c	सदृशस्त्रिषु लोकेषु ऋते धर्मात्मजौ युवाम्
BR-12-03-331-040a	तेन मे कथितं पूर्वं नाम क्षेत्रज्ञसञ्ज्ञितम्
BR-12-03-331-040c	प्रादुर्भावाश्च कथिता भविष्यन्ति हि ये यथा
BR-12-03-331-041a	तत्र ये पुरुषाः श्वेताः पञ्चेन्द्रियविवर्जिताः
BR-12-03-331-041c	प्रतिबुद्धाश्च ते सर्वे भक्ताश्च पुरुषोत्तमम्
BR-12-03-331-042a	तेऽर्चयन्ति सदा देवं तैः सार्धं रमते च सः
BR-12-03-331-042c	प्रियभक्तो हि भगवान्परमात्मा द्विजप्रियः
BR-12-03-331-043a	रमते सोऽर्च्यमानो हि सदा भागवतप्रियः
BR-12-03-331-043c	विश्वभुक्सर्वगो देवो बान्धवो भक्तवत्सलः
BR-12-03-331-043e 	स कर्ता कारणं चैव कार्यं चातिबलद्युतिः
BR-12-03-331-044a	तपसा योज्य सोऽऽत्मानं श्वेतद्वीपात्परं हि यत्
BR-12-03-331-044c	तेज इत्यभिविख्यातं स्वयम्भासावभासितम्
BR-12-03-331-045a	शान्तिः सा त्रिषु लोकेषु सिद्धानां भावितात्मनाम्
BR-12-03-331-045c	एतया शुभया बुद्ध्या नैष्ठिकं व्रतमास्थितः
BR-12-03-331-046a	न तत्र सूर्यस्तपति न सोमोऽभिविराजते
BR-12-03-331-046c	न वायुर्वाति देवेशे तपश्चरति दुश्चरम्
BR-12-03-331-047a	वेदीमष्टतलोत्सेधां भूमावास्थाय विश्वभुक्
BR-12-03-331-047c	एकपादस्थितो देव ऊर्ध्वबाहुरुदङ्मुखः
BR-12-03-331-047e 	साङ्गानावर्तयन्वेदांस्तपस्तेपे सुदुश्चरम्
BR-12-03-331-048a	यद्ब्रह्मा ऋषयश्चैव स्वयं पशुपतिश्च यत्
BR-12-03-331-048c	शेषाश्च विबुधश्रेष्ठा दैत्यदानवराक्षसाः
BR-12-03-331-049a	नागाः सुपर्णा गन्धर्वाः सिद्धा राजर्षयश्च ये
BR-12-03-331-049c	हव्यं कव्यं च सततं विधिपूर्वं प्रयुञ्जते
BR-12-03-331-049e 	कृत्स्नं तत्तस्य देवस्य चरणावुपतिष्ठति
BR-12-03-331-050a	याः क्रियाः सम्प्रयुक्तास्तु एकान्तगतबुद्धिभिः
BR-12-03-331-050c	ताः सर्वाः शिरसा देवः प्रतिगृह्णाति वै स्वयम्
BR-12-03-331-051a	न तस्यान्यः प्रियतरः प्रतिबुद्धैर्महात्मभिः
BR-12-03-331-051c	विद्यते त्रिषु लोकेषु ततोऽस्म्यैकान्तिकं गतः
BR-12-03-331-051e 	इह चैवागतस्तेन विसृष्टः परमात्मना
BR-12-03-331-052a	एवं मे भगवान्देवः स्वयमाख्यातवान्हरिः
BR-12-03-331-052c	आसिष्ये तत्परो भूत्वा युवाभ्यां सह नित्यशः

