BR-12-01-009-001  युधिष्ठिर उवाच
BR-12-01-009-001a मुहूर्तं तावदेकाग्रो मनःश्रोत्रेऽन्तरात्मनि
BR-12-01-009-001c धारयित्वापि ते श्रुत्वा रोचतां वचनं मम
BR-12-01-009-002a सार्थगम्यमहं मार्गं न जातु त्वत्कृते पुनः
BR-12-01-009-002c गच्छेयं तद्गमिष्यामि हित्वा ग्राम्यसुखान्युत
BR-12-01-009-003a क्षेम्यश्चैकाकिना गम्यः पन्थाः कोऽस्तीति पृच्छ माम्
BR-12-01-009-003c अथ वा नेच्छसि प्रष्टुमपृच्छन्नपि मे शृणु
BR-12-01-009-004a हित्वा ग्राम्यसुखाचारं तप्यमानो महत्तपः
BR-12-01-009-004c अरण्ये फलमूलाशी चरिष्यामि मृगैः सह
BR-12-01-009-005a जुह्वानोऽग्निं यथाकालमुभौ कालावुपस्पृशन्
BR-12-01-009-005c कृशः परिमिताहारश्चर्मचीरजटाधरः
BR-12-01-009-006a शीतवातातपसहः क्षुत्पिपासाश्रमक्षमः
BR-12-01-009-006c तपसा विधिदृष्टेन शरीरमुपशोषयन्
BR-12-01-009-007a मनःकर्णसुखा नित्यं शृण्वन्नुच्चावचा गिरः
BR-12-01-009-007c मुदितानामरण्येषु वसतां मृगपक्षिणाम्
BR-12-01-009-008a आजिघ्रन्पेशलान्गन्धान्फुल्लानां वृक्षवीरुधाम्
BR-12-01-009-008c नानारूपान्वने पश्यन्रमणीयान्वनौकसः
BR-12-01-009-009a वानप्रस्थजनस्यापि दर्शनं कुलवासिनः
BR-12-01-009-009c नाप्रियाण्याचरिष्यामि किं पुनर्ग्रामवासिनाम्
BR-12-01-009-010a एकान्तशीली विमृशन्पक्वापक्वेन वर्तयन्
BR-12-01-009-010c पितॄन्देवांश्च वन्येन वाग्भिरद्भिश्च तर्पयन्
BR-12-01-009-011a एवमारण्यशास्त्राणामुग्रमुग्रतरं विधिम्
BR-12-01-009-011c सेवमानः प्रतीक्षिष्ये देहस्यास्य समापनम्
BR-12-01-009-012a अथ वैकोऽहमेकाहमेकैकस्मिन्वनस्पतौ
BR-12-01-009-012c चरन्भैक्ष्यं मुनिर्मुण्डः क्षपयिष्ये कलेवरम्
BR-12-01-009-013a पांसुभिः समवच्छन्नः शून्यागारप्रतिश्रयः
BR-12-01-009-013c वृक्षमूलनिकेतो वा त्यक्तसर्वप्रियाप्रियः
BR-12-01-009-014a न शोचन्न प्रहृष्यंश्च तुल्यनिन्दात्मसंस्तुतिः
BR-12-01-009-014c निराशीर्निर्ममो भूत्वा निर्द्वंद्वो निष्परिग्रहः
BR-12-01-009-015a आत्मारामः प्रसन्नात्मा जडान्धबधिराकृतिः
BR-12-01-009-015c अकुर्वाणः परैः काञ्चित्संविदं जातु केनचित्
BR-12-01-009-016a जङ्गमाजङ्गमान्सर्वान्नविहिंसंश्चतुर्विधान्
BR-12-01-009-016c प्रजाः सर्वाः स्वधर्मस्थाः समः प्राणभृतः प्रति
BR-12-01-009-017a न चाप्यवहसन्कञ्चिन्न कुर्वन्भ्रुकुटीं क्वचित्
BR-12-01-009-017c प्रसन्नवदनो नित्यं सर्वेन्द्रियसुसंयतः
BR-12-01-009-018a अपृच्छन्कस्यचिन्मार्गं व्रजन्येनैव केनचित्
BR-12-01-009-018c न देशं न दिशं काञ्चिद्गन्तुमिच्छन्विशेषतः
BR-12-01-009-019a गमने निरपेक्षश्च पश्चादनवलोकयन्
BR-12-01-009-019c ऋजुः प्रणिहितो गच्छंस्त्रसस्थावरवर्जकः
BR-12-01-009-020a स्वभावस्तु प्रयात्यग्रे प्रभवन्त्यशनान्यपि
BR-12-01-009-020c द्वंद्वानि च विरुद्धानि तानि सर्वाण्यचिन्तयन्
BR-12-01-009-021a अल्पं वास्वादु वा भोज्यं पूर्वालाभेन जातु चित्
BR-12-01-009-021c अन्येष्वपि चरँल्लाभमलाभे सप्त पूरयन्
BR-12-01-009-022a विधूमे न्यस्तमुसले व्यङ्गारे भुक्तवज्जने
BR-12-01-009-022c अतीतपात्रसञ्चारे काले विगतभिक्षुके
BR-12-01-009-023a एककालं चरन्भैक्ष्यं गृहे द्वे चैव पञ्च च
BR-12-01-009-023c स्पृहापाशान्विमुच्याहं चरिष्यामि महीमिमाम्
BR-12-01-009-024a न जिजीविषुवत्किंचिन्न मुमूर्षुवदाचरन्
BR-12-01-009-024c जीवितं मरणं चैव नाभिनन्दन्न च द्विषन्
BR-12-01-009-025a वास्यैकं तक्षतो बाहुं चन्दनेनैकमुक्षतः
BR-12-01-009-025c नाकल्याणं न कल्याणं चिन्तयन्नुभयोस्तयोः
BR-12-01-009-026a याः काश्चिज्जीवता शक्याः कर्तुमभ्युदयक्रियाः
BR-12-01-009-026c सर्वास्ताः समभित्यज्य निमेषादिव्यवस्थितः
BR-12-01-009-027a तेषु नित्यमसक्तश्च त्यक्तसर्वेन्द्रियक्रियः
BR-12-01-009-027c सुपरित्यक्तसङ्कल्पः सुनिर्णिक्तात्मकल्मषः
BR-12-01-009-028a विमुक्तः सर्वसङ्गेभ्यो व्यतीतः सर्ववागुराः
BR-12-01-009-028c न वशे कस्यचित्तिष्ठन्सधर्मा मातरिश्वनः
BR-12-01-009-029a वीतरागश्चरन्नेवं तुष्टिं प्राप्स्यामि शाश्वतीम्
BR-12-01-009-029c तृष्णया हि महत्पापमज्ञानादस्मि कारितः
BR-12-01-009-030a कुशलाकुशलान्येके कृत्वा कर्माणि मानवाः
BR-12-01-009-030c कार्यकारणसंश्लिष्टं स्वजनं नाम बिभ्रति
BR-12-01-009-031a आयुषोऽन्ते प्रहायेदं क्षीणप्रायं कलेवरम्
BR-12-01-009-031c प्रतिगृह्णाति तत्पापं कर्तुः कर्मफलं हि तत्
BR-12-01-009-032a एवं संसारचक्रेऽस्मिन्व्याविद्धे रथचक्रवत्
BR-12-01-009-032c समेति भूतग्रामोऽयं भूतग्रामेण कार्यवान्
BR-12-01-009-033a जन्ममृत्युजराव्याधिवेदनाभिरुपद्रुतम्
BR-12-01-009-033c असारमिममस्वन्तं संसारं त्यजतः सुखम्
BR-12-01-009-034a दिवः पतत्सु देवेषु स्थानेभ्यश्च महर्षिषु
BR-12-01-009-034c को हि नाम भवेनार्थी भवेत्कारणतत्त्ववित्
BR-12-01-009-035a कृत्वा हि विविधं कर्म तत्तद्विविधलक्षणम्
BR-12-01-009-035c पार्थिवैर्नृपतिः स्वल्पैः कारणैरेव बध्यते
BR-12-01-009-036a तस्मात्प्रज्ञामृतमिदं चिरान्मां प्रत्युपस्थितम्
BR-12-01-009-036c तत्प्राप्य प्रार्थये स्थानमव्ययं शाश्वतं ध्रुवम्
BR-12-01-009-037a एतया सततं वृत्त्या चरन्नेवंप्रकारया
BR-12-01-009-037c देहं संस्थापयिष्यामि निर्भयं मार्गमास्थितः

