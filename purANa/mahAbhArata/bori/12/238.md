BR-12-03-238-001  	व्यास उवाच
BR-12-03-238-001a	प्रकृतेस्तु विकारा ये क्षेत्रज्ञस्तैः परिश्रितः
BR-12-03-238-001c	ते चैनं न प्रजानन्ति स तु जानाति तानपि
BR-12-03-238-002a	तैश्चैष कुरुते कार्यं मनःषष्ठैरिहेन्द्रियैः
BR-12-03-238-002c	सुदान्तैरिव संयन्ता दृढैः परमवाजिभिः
BR-12-03-238-003a	इन्द्रियेभ्यः परा ह्यर्था अर्थेभ्यः परमं मनः
BR-12-03-238-003c	मनसस्तु परा बुद्धिर्बुद्धेरात्मा महान्परः
BR-12-03-238-004a	महतः परमव्यक्तमव्यक्तात्परतोऽमृतम्
BR-12-03-238-004c	अमृतान्न परं किञ्चित्सा काष्ठा सा परा गतिः
BR-12-03-238-005a	एवं सर्वेषु भूतेषु गूढोऽऽत्मा न प्रकाशते
BR-12-03-238-005c	दृश्यते त्वग्र्यया बुद्ध्या सूक्ष्मया तत्त्वदर्शिभिः
BR-12-03-238-006a	अन्तरात्मनि संलीय मनःषष्ठानि मेधया
BR-12-03-238-006c	इन्द्रियाणीन्द्रियार्थांश्च बहु चिन्त्यमचिन्तयन्
BR-12-03-238-007a	ध्यानोपरमणं कृत्वा विद्यासम्पादितं मनः
BR-12-03-238-007c	अनीश्वरः प्रशान्तात्म ततोऽर्छत्यमृतं पदम्
BR-12-03-238-008a	इन्द्रियाणां तु सर्वेषां वश्यात्मा चलितस्मृतिः
BR-12-03-238-008c	आत्मनः सम्प्रदानेन मर्त्यो मृत्युमुपाश्नुते
BR-12-03-238-009a	हित्वा तु सर्वसङ्कल्पान्सत्त्वे चित्तं निवेशयेत्
BR-12-03-238-009c	सत्त्वे चित्तं समावेश्य ततः कालञ्जरो भवेत्
BR-12-03-238-010a	चित्तप्रसादेन यतिर्जहाति हि शुभाशुभम्
BR-12-03-238-010c	प्रसन्नात्मात्मनि स्थित्वा सुखमानन्त्यमश्नुते
BR-12-03-238-011a	लक्षणं तु प्रसादस्य यथा तृप्तः सुखं स्वपेत्
BR-12-03-238-011c	निवाते वा यथा दीपो दीप्यमानो न कम्पते
BR-12-03-238-012a	एवं पूर्वापरे रात्रे युञ्जन्नात्मानमात्मना
BR-12-03-238-012c	सत्त्वाहारविशुद्धात्मा पश्यत्यात्मानमात्मनि
BR-12-03-238-013a	रहस्यं सर्ववेदानामनैतिह्यमनागमम्
BR-12-03-238-013c	आत्मप्रत्ययिकं शास्त्रमिदं पुत्रानुशासनम्
BR-12-03-238-014a	धर्माख्यानेषु सर्वेषु सत्याख्यानेषु यद्वसु
BR-12-03-238-014c	दशेदमृक्सहस्राणि निर्मथ्यामृतमुद्धृतम्
BR-12-03-238-015a	नवनीतं यथा दध्नः काष्ठादग्निर्यथैव च
BR-12-03-238-015c	तथैव विदुषां ज्ञानं पुत्रहेतोः समुद्धृतम्
BR-12-03-238-015e	स्नातकानामिदं शास्त्रं वाच्यं पुत्रानुशासनम्
BR-12-03-238-016a	तदिदं नाप्रशान्ताय नादान्तायातपस्विने
BR-12-03-238-016c	नावेदविदुषे वाच्यं तथा नानुगताय च
BR-12-03-238-017a	नासूयकायानृजवे न चानिर्दिष्टकारिणे
BR-12-03-238-017c	न तर्कशास्त्रदग्धाय तथैव पिशुनाय च
BR-12-03-238-018a	श्लाघते श्लाघनीयाय प्रशान्ताय तपस्विने
BR-12-03-238-018c	इदं प्रियाय पुत्राय शिष्यायानुगताय च
BR-12-03-238-018e	रहस्यधर्मं वक्तव्यं नान्यस्मै तु कथञ्चन
BR-12-03-238-019a	यद्यप्यस्य महीं दद्याद्रत्नपूर्णामिमां नरः
BR-12-03-238-019c	इदमेव ततः श्रेय इति मन्येत तत्त्ववित्
BR-12-03-238-020a	अतो गुह्यतरार्थं तदध्यात्ममतिमानुषम्
BR-12-03-238-020c	यत्तन्महर्षिभिर्दृष्टं वेदान्तेषु च गीयते
BR-12-03-238-020e	तत्तेऽहं सम्प्रवक्ष्यामि यन्मां त्वं परिपृच्छसि

