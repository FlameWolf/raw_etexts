001  	व्यास उवाच
001a	प्रकृतेस्तु विकारा ये क्षेत्रज्ञस्तैः परिश्रितः
001c	ते चैनं न प्रजानन्ति स तु जानाति तानपि
002a	तैश्चैष कुरुते कार्यं मनःषष्ठैरिहेन्द्रियैः
002c	सुदान्तैरिव संयन्ता दृढैः परमवाजिभिः
003a	इन्द्रियेभ्यः परा ह्यर्था अर्थेभ्यः परमं मनः
003c	मनसस्तु परा बुद्धिर्बुद्धेरात्मा महान्परः
004a	महतः परमव्यक्तमव्यक्तात्परतोऽमृतम्
004c	अमृतान्न परं किञ्चित्सा काष्ठा सा परा गतिः
005a	एवं सर्वेषु भूतेषु गूढोऽऽत्मा न प्रकाशते
005c	दृश्यते त्वग्र्यया बुद्ध्या सूक्ष्मया तत्त्वदर्शिभिः
006a	अन्तरात्मनि संलीय मनःषष्ठानि मेधया
006c	इन्द्रियाणीन्द्रियार्थांश्च बहु चिन्त्यमचिन्तयन्
007a	ध्यानोपरमणं कृत्वा विद्यासम्पादितं मनः
007c	अनीश्वरः प्रशान्तात्म ततोऽर्छत्यमृतं पदम्
008a	इन्द्रियाणां तु सर्वेषां वश्यात्मा चलितस्मृतिः
008c	आत्मनः सम्प्रदानेन मर्त्यो मृत्युमुपाश्नुते
009a	हित्वा तु सर्वसङ्कल्पान्सत्त्वे चित्तं निवेशयेत्
009c	सत्त्वे चित्तं समावेश्य ततः कालञ्जरो भवेत्
010a	चित्तप्रसादेन यतिर्जहाति हि शुभाशुभम्
010c	प्रसन्नात्मात्मनि स्थित्वा सुखमानन्त्यमश्नुते
011a	लक्षणं तु प्रसादस्य यथा तृप्तः सुखं स्वपेत्
011c	निवाते वा यथा दीपो दीप्यमानो न कम्पते
012a	एवं पूर्वापरे रात्रे युञ्जन्नात्मानमात्मना
012c	सत्त्वाहारविशुद्धात्मा पश्यत्यात्मानमात्मनि
013a	रहस्यं सर्ववेदानामनैतिह्यमनागमम्
013c	आत्मप्रत्ययिकं शास्त्रमिदं पुत्रानुशासनम्
014a	धर्माख्यानेषु सर्वेषु सत्याख्यानेषु यद्वसु
014c	दशेदमृक्सहस्राणि निर्मथ्यामृतमुद्धृतम्
015a	नवनीतं यथा दध्नः काष्ठादग्निर्यथैव च
015c	तथैव विदुषां ज्ञानं पुत्रहेतोः समुद्धृतम्
015e	स्नातकानामिदं शास्त्रं वाच्यं पुत्रानुशासनम्
016a	तदिदं नाप्रशान्ताय नादान्तायातपस्विने
016c	नावेदविदुषे वाच्यं तथा नानुगताय च
017a	नासूयकायानृजवे न चानिर्दिष्टकारिणे
017c	न तर्कशास्त्रदग्धाय तथैव पिशुनाय च
018a	श्लाघते श्लाघनीयाय प्रशान्ताय तपस्विने
018c	इदं प्रियाय पुत्राय शिष्यायानुगताय च
018e	रहस्यधर्मं वक्तव्यं नान्यस्मै तु कथञ्चन
019a	यद्यप्यस्य महीं दद्याद्रत्नपूर्णामिमां नरः
019c	इदमेव ततः श्रेय इति मन्येत तत्त्ववित्
020a	अतो गुह्यतरार्थं तदध्यात्ममतिमानुषम्
020c	यत्तन्महर्षिभिर्दृष्टं वेदान्तेषु च गीयते
020e	तत्तेऽहं सम्प्रवक्ष्यामि यन्मां त्वं परिपृच्छसि

