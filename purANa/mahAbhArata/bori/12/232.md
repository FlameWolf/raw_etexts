001  	व्यास उवाच
001a	पृच्छतस्तव सत्पुत्र यथावदिह तत्त्वतः
001c	साङ्ख्यन्यायेन संयुक्तं यदेतत्कीर्तितं मया
002a	योगकृत्यं तु ते कृत्स्नं वर्तयिष्यामि तच्छृणु
002c	एकत्वं बुद्धिमनसोरिन्द्रियाणां च सर्वशः
002e	आत्मनो ध्यायिनस्तात ज्ञानमेतदनुत्तमम्
003a	तदेतदुपशान्तेन दान्तेनाध्यात्मशीलिना
003c	आत्मारामेण बुद्धेन बोद्धव्यं शुचिकर्मणा
004a	योगदोषान्समुच्छिद्य पञ्च यान्कवयो विदुः
004c	कामं क्रोधं च लोभं च भयं स्वप्नं च पञ्चमम्
005a	क्रोधं शमेन जयति कामं सङ्कल्पवर्जनात्
005c	सत्त्वसंसेवनाद्धीरो निद्रामुच्छेत्तुमर्हति
006a	धृत्या शिश्नोदरं रक्षेत्पाणिपादं च चक्षुषा
006c	चक्षुः श्रोत्रे च मनसा मनो वाचं च कर्मणा
007a	अप्रमादाद्भयं जह्याल्लोभं प्राज्ञोपसेवनात्
007c	एवमेतान्योगदोषाञ्जयेन्नित्यमतन्द्रितः
008a	अग्नींश्च ब्राह्मणांश्चार्चेद्देवताः प्रणमेत च
008c	वर्जयेद्रुषितां वाचं हिंसायुक्तां मनोनुगाम्
009a	ब्रह्म तेजोमयं शुक्रं यस्य सर्वमिदं रसः
009c	एकस्य भूतं भूतस्य द्वयं स्थावरजङ्गमम्
010a	ध्यानमध्ययनं दानं सत्यं ह्रीरार्जवं क्षमा
010c	शौचमाहारसंशुद्धिरिन्द्रियाणां च निग्रहः
011a	एतैर्विवर्धते तेजः पाप्मानं चापकर्षति
011c	सिध्यन्ति चास्य सर्वार्था विज्ञानं च प्रवर्तते
012a	समः सर्वेषु भूतेषु लब्धालब्धेन वर्तयन्
012c	धुतपाप्मा तु तेजस्वी लघ्वाहारो जितेन्द्रियः
012e	कामक्रोधौ वशे कृत्वा निनीषेद्ब्रह्मणः पदम्
013a	मनसश्चेन्द्रियाणां च कृत्वैकाग्र्यं समाहितः
013c	प्राग्रात्रापररात्रेषु धारयेन्मन आत्मना
014a	जन्तोः पञ्चेन्द्रियस्यास्य यदेकं छिद्रमिन्द्रियम्
014c	ततोऽस्य स्रवति प्रज्ञा दृतेः पादादिवोदकम्
015a	मनस्तु पूर्वमादद्यात्कुमीनानिव मत्स्यहा
015c	ततः श्रोत्रं ततश्चक्षुर्जिह्वां घ्राणं च योगवित्
016a	तत एतानि संयम्य मनसि स्थापयेद्यतिः
016c	तथैवापोह्य सङ्कल्पान्मनो ह्यात्मनि धारयेत्
017a	पञ्च ज्ञानेन सन्धाय मनसि स्थापयेद्यतिः
017c	यदैतान्यवतिष्ठन्ते मनःषष्ठानि चात्मनि
017e	प्रसीदन्ति च संस्थाय तदा ब्रह्म प्रकाशते
018a	विधूम इव दीप्तार्चिरादित्य इव दीप्तिमान्
018c	वैद्युतोऽग्निरिवाकाशे पश्यत्यात्मानमात्मना
018e	सर्वं च तत्र सर्वत्र व्यापकत्वाच्च दृश्यते
019a	तं पश्यन्ति महात्मानो ब्राह्मणा ये मनीषिणः
019c	धृतिमन्तो महाप्राज्ञाः सर्वभूतहिते रताः
020a	एवं परिमितं कालमाचरन्संशितव्रतः
020c	आसीनो हि रहस्येको गच्छेदक्षरसात्म्यताम्
021a	प्रमोहो भ्रम आवर्तो घ्राणश्रवणदर्शने
021c	अद्भुतानि रसस्पर्शे शीतोष्णे मारुताकृतिः
022a	प्रतिभामुपसर्गांश्चाप्युपसङ्गृह्य योगतः
022c	तांस्तत्त्वविदनादृत्य स्वात्मनैव निवर्तयेत्
023a	कुर्यात्परिचयं योगे त्रैकाल्यं नियतो मुनिः
023c	गिरिशृङ्गे तथा चैत्ये वृक्षाग्रेषु च योजजेत्
024a	सन्नियम्येन्द्रियग्रामं गोष्ठे भाण्डमना इव
024c	एकाग्रश्चिन्तयेन्नित्यं योगान्नोद्वेजयेन्मनः
025a	येनोपायेन शक्येत सन्नियन्तुं चलं मनः
025c	तं तं युक्तो निषेवेत न चैव विचलेत्ततः
026a	शून्या गिरिगुहाश्चैव देवतायतनानि च
026c	शून्यागाराणि चैकाग्रो निवासार्थमुपक्रमेत्
027a	नाभिष्वजेत्परं वाचा कर्मणा मनसापि वा
027c	उपेक्षको यताहारो लब्धालब्धे समो भवेत्
028a	यश्चैनमभिनन्देत यश्चैनमपवादयेत्
028c	समस्तयोश्चाप्युभयोर्नाभिध्यायेच्छुभाशुभम्
029a	न प्रहृष्येत लाभेषु नालाभेषु च चिन्तयेत्
029c	समः सर्वेषु भूतेषु सधर्मा मातरिश्वनः
030a	एवं सर्वात्मनः साधोः सर्वत्र समदर्शिनः
030c	षण्मासान्नित्ययुक्तस्य शब्दब्रह्मातिवर्तते
031a	वेदनार्ताः प्रजा दृष्ट्वा समलोष्टाश्मकाञ्चनः
031c	एतस्मिन्निरतो मार्गे विरमेन्न विमोहितः
032a	अपि वर्णावकृष्टस्तु नारी वा धर्मकाङ्क्षिणी
032c	तावप्येतेन मार्गेण गच्छेतां परमां गतिम्
033a	अजं पुराणमजरं सनातनं यदिन्द्रियैरुपलभते नरोऽचलः
033c	अणोरणीयो महतो महत्तरं तदात्मना पश्यति युक्त आत्मवान्
034a	इदं महर्षेर्वचनं महात्मनो यथावदुक्तं मनसानुदृश्य च
034c	अवेक्ष्य चेयात्परमेष्ठिसात्म्यतां प्रयान्ति यां भूतगतिं मनीषिणः

