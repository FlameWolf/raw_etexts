BR-12-03-232-001  	व्यास उवाच
BR-12-03-232-001a	पृच्छतस्तव सत्पुत्र यथावदिह तत्त्वतः
BR-12-03-232-001c	साङ्ख्यन्यायेन संयुक्तं यदेतत्कीर्तितं मया
BR-12-03-232-002a	योगकृत्यं तु ते कृत्स्नं वर्तयिष्यामि तच्छृणु
BR-12-03-232-002c	एकत्वं बुद्धिमनसोरिन्द्रियाणां च सर्वशः
BR-12-03-232-002e	आत्मनो ध्यायिनस्तात ज्ञानमेतदनुत्तमम्
BR-12-03-232-003a	तदेतदुपशान्तेन दान्तेनाध्यात्मशीलिना
BR-12-03-232-003c	आत्मारामेण बुद्धेन बोद्धव्यं शुचिकर्मणा
BR-12-03-232-004a	योगदोषान्समुच्छिद्य पञ्च यान्कवयो विदुः
BR-12-03-232-004c	कामं क्रोधं च लोभं च भयं स्वप्नं च पञ्चमम्
BR-12-03-232-005a	क्रोधं शमेन जयति कामं सङ्कल्पवर्जनात्
BR-12-03-232-005c	सत्त्वसंसेवनाद्धीरो निद्रामुच्छेत्तुमर्हति
BR-12-03-232-006a	धृत्या शिश्नोदरं रक्षेत्पाणिपादं च चक्षुषा
BR-12-03-232-006c	चक्षुः श्रोत्रे च मनसा मनो वाचं च कर्मणा
BR-12-03-232-007a	अप्रमादाद्भयं जह्याल्लोभं प्राज्ञोपसेवनात्
BR-12-03-232-007c	एवमेतान्योगदोषाञ्जयेन्नित्यमतन्द्रितः
BR-12-03-232-008a	अग्नींश्च ब्राह्मणांश्चार्चेद्देवताः प्रणमेत च
BR-12-03-232-008c	वर्जयेद्रुषितां वाचं हिंसायुक्तां मनोनुगाम्
BR-12-03-232-009a	ब्रह्म तेजोमयं शुक्रं यस्य सर्वमिदं रसः
BR-12-03-232-009c	एकस्य भूतं भूतस्य द्वयं स्थावरजङ्गमम्
BR-12-03-232-010a	ध्यानमध्ययनं दानं सत्यं ह्रीरार्जवं क्षमा
BR-12-03-232-010c	शौचमाहारसंशुद्धिरिन्द्रियाणां च निग्रहः
BR-12-03-232-011a	एतैर्विवर्धते तेजः पाप्मानं चापकर्षति
BR-12-03-232-011c	सिध्यन्ति चास्य सर्वार्था विज्ञानं च प्रवर्तते
BR-12-03-232-012a	समः सर्वेषु भूतेषु लब्धालब्धेन वर्तयन्
BR-12-03-232-012c	धुतपाप्मा तु तेजस्वी लघ्वाहारो जितेन्द्रियः
BR-12-03-232-012e	कामक्रोधौ वशे कृत्वा निनीषेद्ब्रह्मणः पदम्
BR-12-03-232-013a	मनसश्चेन्द्रियाणां च कृत्वैकाग्र्यं समाहितः
BR-12-03-232-013c	प्राग्रात्रापररात्रेषु धारयेन्मन आत्मना
BR-12-03-232-014a	जन्तोः पञ्चेन्द्रियस्यास्य यदेकं छिद्रमिन्द्रियम्
BR-12-03-232-014c	ततोऽस्य स्रवति प्रज्ञा दृतेः पादादिवोदकम्
BR-12-03-232-015a	मनस्तु पूर्वमादद्यात्कुमीनानिव मत्स्यहा
BR-12-03-232-015c	ततः श्रोत्रं ततश्चक्षुर्जिह्वां घ्राणं च योगवित्
BR-12-03-232-016a	तत एतानि संयम्य मनसि स्थापयेद्यतिः
BR-12-03-232-016c	तथैवापोह्य सङ्कल्पान्मनो ह्यात्मनि धारयेत्
BR-12-03-232-017a	पञ्च ज्ञानेन सन्धाय मनसि स्थापयेद्यतिः
BR-12-03-232-017c	यदैतान्यवतिष्ठन्ते मनःषष्ठानि चात्मनि
BR-12-03-232-017e	प्रसीदन्ति च संस्थाय तदा ब्रह्म प्रकाशते
BR-12-03-232-018a	विधूम इव दीप्तार्चिरादित्य इव दीप्तिमान्
BR-12-03-232-018c	वैद्युतोऽग्निरिवाकाशे पश्यत्यात्मानमात्मना
BR-12-03-232-018e	सर्वं च तत्र सर्वत्र व्यापकत्वाच्च दृश्यते
BR-12-03-232-019a	तं पश्यन्ति महात्मानो ब्राह्मणा ये मनीषिणः
BR-12-03-232-019c	धृतिमन्तो महाप्राज्ञाः सर्वभूतहिते रताः
BR-12-03-232-020a	एवं परिमितं कालमाचरन्संशितव्रतः
BR-12-03-232-020c	आसीनो हि रहस्येको गच्छेदक्षरसात्म्यताम्
BR-12-03-232-021a	प्रमोहो भ्रम आवर्तो घ्राणश्रवणदर्शने
BR-12-03-232-021c	अद्भुतानि रसस्पर्शे शीतोष्णे मारुताकृतिः
BR-12-03-232-022a	प्रतिभामुपसर्गांश्चाप्युपसङ्गृह्य योगतः
BR-12-03-232-022c	तांस्तत्त्वविदनादृत्य स्वात्मनैव निवर्तयेत्
BR-12-03-232-023a	कुर्यात्परिचयं योगे त्रैकाल्यं नियतो मुनिः
BR-12-03-232-023c	गिरिशृङ्गे तथा चैत्ये वृक्षाग्रेषु च योजजेत्
BR-12-03-232-024a	सन्नियम्येन्द्रियग्रामं गोष्ठे भाण्डमना इव
BR-12-03-232-024c	एकाग्रश्चिन्तयेन्नित्यं योगान्नोद्वेजयेन्मनः
BR-12-03-232-025a	येनोपायेन शक्येत सन्नियन्तुं चलं मनः
BR-12-03-232-025c	तं तं युक्तो निषेवेत न चैव विचलेत्ततः
BR-12-03-232-026a	शून्या गिरिगुहाश्चैव देवतायतनानि च
BR-12-03-232-026c	शून्यागाराणि चैकाग्रो निवासार्थमुपक्रमेत्
BR-12-03-232-027a	नाभिष्वजेत्परं वाचा कर्मणा मनसापि वा
BR-12-03-232-027c	उपेक्षको यताहारो लब्धालब्धे समो भवेत्
BR-12-03-232-028a	यश्चैनमभिनन्देत यश्चैनमपवादयेत्
BR-12-03-232-028c	समस्तयोश्चाप्युभयोर्नाभिध्यायेच्छुभाशुभम्
BR-12-03-232-029a	न प्रहृष्येत लाभेषु नालाभेषु च चिन्तयेत्
BR-12-03-232-029c	समः सर्वेषु भूतेषु सधर्मा मातरिश्वनः
BR-12-03-232-030a	एवं सर्वात्मनः साधोः सर्वत्र समदर्शिनः
BR-12-03-232-030c	षण्मासान्नित्ययुक्तस्य शब्दब्रह्मातिवर्तते
BR-12-03-232-031a	वेदनार्ताः प्रजा दृष्ट्वा समलोष्टाश्मकाञ्चनः
BR-12-03-232-031c	एतस्मिन्निरतो मार्गे विरमेन्न विमोहितः
BR-12-03-232-032a	अपि वर्णावकृष्टस्तु नारी वा धर्मकाङ्क्षिणी
BR-12-03-232-032c	तावप्येतेन मार्गेण गच्छेतां परमां गतिम्
BR-12-03-232-033a	अजं पुराणमजरं सनातनं यदिन्द्रियैरुपलभते नरोऽचलः
BR-12-03-232-033c	अणोरणीयो महतो महत्तरं तदात्मना पश्यति युक्त आत्मवान्
BR-12-03-232-034a	इदं महर्षेर्वचनं महात्मनो यथावदुक्तं मनसानुदृश्य च
BR-12-03-232-034c	अवेक्ष्य चेयात्परमेष्ठिसात्म्यतां प्रयान्ति यां भूतगतिं मनीषिणः

