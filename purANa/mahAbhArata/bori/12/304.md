001  	याज्ञवल्क्य उवाच
001a	साङ्ख्यज्ञानं मया प्रोक्तं योगज्ञानं निबोध मे
001c	यथाश्रुतं यथादृष्टं तत्त्वेन नृपसत्तम
002a	नास्ति साङ्ख्यसमं ज्ञानं नास्ति योगसमं बलम्
002c	तावुभावेकचर्यौ तु उभावनिधनौ स्मृतौ
003a	पृथक्पृथक्तु पश्यन्ति येऽल्पबुद्धिरता नराः
003c	वयं तु राजन्पश्याम एकमेव तु निश्चयात्
004a	यदेव योगाः पश्यन्ति तत्साङ्ख्यैरपि दृश्यते
004c	एकं साङ्ख्यं च योगं च यः पश्यति स तत्त्ववित्
005a	रुद्रप्रधानानपरान्विद्धि योगान्परन्तप
005c	तेनैव चाथ देहेन विचरन्ति दिशो दश
006a	यावद्धि प्रलयस्तात सूक्ष्मेणाष्टगुणेन वै
006c	योगेन लोकान्विचरन्सुखं संन्यस्य चानघ
007a	वेदेषु चाष्टगुणितं योगमाहुर्मनीषिणः
007c	सूक्ष्ममष्टगुणं प्राहुर्नेतरं नृपसत्तम
008a	द्विगुणं योगकृत्यं तु योगानां प्राहुरुत्तमम्
008c	सगुणं निर्गुणं चैव यथाशास्त्रनिदर्शनम्
009a	धारणा चैव मनसः प्राणायामश्च पार्थिव
009c	प्राणायामो हि सगुणो निर्गुणं धारणं मनः
010a	यत्र दृश्येत मुञ्चन्वै प्राणान्मैथिलसत्तम
010c	वाताधिक्यं भवत्येव तस्माद्धि न समाचरेत्
011a	निशायाः प्रथमे यामे चोदना द्वादश स्मृताः
011c	मध्ये सुप्त्वा परे यामे द्वादशैव तु चोदनाः
012a	तदेवमुपशान्तेन दान्तेनैकान्तशीलिना
012c	आत्मारामेण बुद्धेन योक्तव्योऽऽत्मा न संशयः
013a	पञ्चानामिन्द्रियाणां तु दोषानाक्षिप्य पञ्चधा
013c	शब्दं स्पर्शं तथा रूपं रसं गन्धं तथैव च
014a	प्रतिभामपवर्गं च प्रतिसंहृत्य मैथिल
014c	इन्द्रियग्राममखिलं मनस्यभिनिवेश्य ह
015a	मनस्तथैवाहङ्कारे प्रतिष्ठाप्य नराधिप
015c	अहङ्कारं तथा बुद्धौ बुद्धिं च प्रकृतावपि
016a	एवं हि परिसङ्ख्याय ततो ध्यायेत केवलम्
016c	विरजस्कमलं नित्यमनन्तं शुद्धमव्रणम्
017a	तस्थुषं पुरुषं सत्त्वमभेद्यमजरामरम्
017c	शाश्वतं चाव्ययं चैव ईशानं ब्रह्म चाव्ययम्
018a	युक्तस्य तु महाराज लक्षणान्युपधारयेत्
018c	लक्षणं तु प्रसादस्य यथा तृप्तः सुखं स्वपेत्
019a	निवाते तु यथा दीपो ज्वलेत्स्नेहसमन्वितः
019c	निश्चलोर्ध्वशिखस्तद्वद्युक्तमाहुर्मनीषिणः
020a	पाषाण इव मेघोत्थैर्यथा बिन्दुभिराहतः
020c	नालं चालयितुं शक्यस्तथा युक्तस्य लक्षणम्
021a	शङ्खदुन्दुभिनिर्घोषैर्विविधैर्गीतवादितैः
021c	क्रियमाणैर्न कम्पेत युक्तस्यैतन्निदर्शनम्
022a	तैलपात्रं यथा पूर्णं कराभ्यां गृह्य पूरुषः
022c	सोपानमारुहेद्भीतस्तर्ज्यमानोऽसिपाणिभिः
023a	संयतात्मा भयात्तेषां न पात्राद्बिन्दुमुत्सृजेत्
023c	तथैवोत्तरमाणस्य एकाग्रमनसस्तथा
024a	स्थिरत्वादिन्द्रियाणां तु निश्चलत्वात्तथैव च
024c	एवं युक्तस्य तु मुनेर्लक्षणान्युपधारयेत्
025a	स युक्तः पश्यति ब्रह्म यत्तत्परममव्ययम्
025c	महतस्तमसो मध्ये स्थितं ज्वलनसन्निभम्
026a	एतेन केवलं याति त्यक्त्वा देहमसाक्षिकम्
026c	कालेन महता राजञ्श्रुतिरेषा सनातनी
027a	एतद्धि योगं योगानां किमन्यद्योगलक्षणम्
027c	विज्ञाय तद्धि मन्यन्ते कृतकृत्या मनीषिणः

