001  	युधिष्ठिर उवाच
001a	कथं व्यासस्य धर्मात्मा शुको जज्ञे महातपाः
001c	सिद्धिं च परमां प्राप्तस्तन्मे ब्रूहि पितामह
002a	कस्यां चोत्पादयामास शुकं व्यासस्तपोधनः
002c	न ह्यस्य जननीं विद्म जन्म चाग्र्यं महात्मनः
003a	कथं च बालस्य सतः सूक्ष्मज्ञाने गता मतिः
003c	यथा नान्यस्य लोकेऽस्मिन्द्वितीयस्येह कस्यचित्
004a	एतदिच्छाम्यहं श्रोतुं विस्तरेण महाद्युते
004c	न हि मे तृप्तिरस्तीह शृण्वतोऽमृतमुत्तमम्
005a	माहात्म्यमात्मयोगं च विज्ञानं च शुकस्य ह
005c	यथावदानुपूर्व्येण तन्मे ब्रूहि पितामह
006  	भीष्म उवाच
006a	न हायनैर्न पलितैर्न वित्तेन न बन्धुभिः
006c	ऋषयश्चक्रिरे धर्मं योऽनूचानः स नो महान्
007a	तपोमूलमिदं सर्वं यन्मां पृच्छसि पाण्डव
007c	तदिन्द्रियाणि संयम्य तपो भवति नान्यथा
008a	इन्द्रियाणां प्रसङ्गेन दोषमृच्छत्यसंशयम्
008c	सन्नियम्य तु तान्येव सिद्धिं प्राप्नोति मानवः
009a	अश्वमेधसहस्रस्य वाजपेयशतस्य च
009c	योगस्य कलया तात न तुल्यं विद्यते फलम्
010a	अत्र ते वर्तयिष्यामि जन्मयोगफलं यथा
010c	शुकस्याग्र्यां गतिं चैव दुर्विदामकृतात्मभिः
011a	मेरुशृङ्गे किल पुरा कर्णिकारवनायुते
011c	विजहार महादेवो भीमैर्भूतगणैर्वृतः
012a	शैलराजसुता चैव देवी तत्राभवत्पुरा
012c	तत्र दिव्यं तपस्तेपे कृष्णद्वैपायनः प्रभुः
013a	योगेनात्मानमाविश्य योगधर्मपरायणः
013c	धारयन्स तपस्तेपे पुत्रार्थं कुरुसत्तम
014a	अग्नेर्भूमेरपां वायोरन्तरिक्षस्य चाभिभो
014c	वीर्येण सम्मितः पुत्रो मम भूयादिति स्म ह
015a	सङ्कल्पेनाथ सोऽनेन दुष्प्रापेणाकृतात्मभिः
015c	वरयामास देवेशमास्थितस्तप उत्तमम्
016a	अतिष्ठन्मारुताहारः शतं किल समाः प्रभुः
016c	आराधयन्महादेवं बहुरूपमुमापतिम्
017a	तत्र ब्रह्मर्षयश्चैव सर्वे देवर्षयस्तथा
017c	लोकपालाश्च लोकेशं साध्याश्च वसुभिः सह
018a	आदित्याश्चैव रुद्राश्च दिवाकरनिशाकरौ
018c	मरुतो मारुतश्चैव सागराः सरितस्तथा
019a	अश्विनौ देवगन्धर्वास्तथा नारदपर्वतौ
019c	विश्वावसुश्च गन्धर्वः सिद्धाश्चाप्सरसां गणाः
020a	तत्र रुद्रो महादेवः कर्णिकारमयीं शुभाम्
020c	धारयाणः स्रजं भाति ज्योत्स्नामिव निशाकरः
021a	तस्मिन्दिव्ये वने रम्ये देवदेवर्षिसङ्कुले
021c	आस्थितः परमं योगमृषिः पुत्रार्थमुद्यतः
022a	न चास्य हीयते वर्णो न ग्लानिरुपजायते
022c	त्रयाणामपि लोकानां तदद्भुतमिवाभवत्
023a	जटाश्च तेजसा तस्य वैश्वानरशिखोपमाः
023c	प्रज्वलन्त्यः स्म दृश्यन्ते युक्तस्यामिततेजसः
024a	मार्कण्डेयो हि भगवानेतदाख्यातवान्मम
024c	स देवचरितानीह कथयामास मे सदा
025a	ता एताद्यापि कृष्णस्य तपसा तेन दीपिताः
025c	अग्निवर्णा जटास्तात प्रकाशन्ते महात्मनः
026a	एवंविधेन तपसा तस्य भक्त्या च भारत
026c	महेश्वरः प्रसन्नात्मा चकार मनसा मतिम्
027a	उवाच चैनं भगवांस्त्र्यम्बकः प्रहसन्निव
027c	एवंविधस्ते तनयो द्वैपायन भविष्यति
028a	यथा ह्यग्निर्यथा वायुर्यथा भूमिर्यथा जलम्
028c	यथा च खं तथा शुद्धो भविष्यति सुतो महान्
029a	तद्भावभावी तद्बुद्धिस्तदात्मा तदपाश्रयः
029c	तेजसावृत्य लोकांस्त्रीन्यशः प्राप्स्यति केवलम्

