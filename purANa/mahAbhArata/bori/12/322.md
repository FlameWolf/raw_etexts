BR-12-03-322-001  	भीष्म उवाच
BR-12-03-322-001a	स एवमुक्तो द्विपदां वरिष्ठो नारायणेनोत्तमपूरुषेण
BR-12-03-322-001c	जगाद वाक्यं द्विपदां वरिष्ठं नारायणं लोकहिताधिवासम्
BR-12-03-322-002a	यदर्थमात्मप्रभवेह जन्म तवोत्तमं धर्मगृहे चतुर्धा
BR-12-03-322-002c	तत्साध्यतां लोकहितार्थमद्य गच्छामि द्रष्टुं प्रकृतिं तवाद्याम्
BR-12-03-322-003a	वेदाः स्वधीता मम लोकनाथ तप्तं तपो नानृतमुक्तपूर्वम्
BR-12-03-322-003c	पूजां गुरूणां सततं करोमि परस्य गुह्यं न च भिन्नपूर्वम्
BR-12-03-322-004a	गुप्तानि चत्वारि यथागमं मे शत्रौ च मित्रे च समोऽस्मि नित्यम्
BR-12-03-322-004c	तं चादिदेवं सततं प्रपन्न एकान्तभावेन वृणोम्यजस्रम्
BR-12-03-322-004e 	एभिर्विशेषैः परिशुद्धसत्त्वः कस्मान्न पश्येयमनन्तमीशम्
BR-12-03-322-005a	तत्पारमेष्ठ्यस्य वचो निशम्य नारायणः सात्वतधर्मगोप्ता
BR-12-03-322-005c	गच्छेति तं नारदमुक्तवान्स सम्पूजयित्वात्मविधिक्रियाभिः
BR-12-03-322-006a	ततो विसृष्टः परमेष्ठिपुत्रः सोऽभ्यर्चयित्वा तमृषिं पुराणम्
BR-12-03-322-006c	खमुत्पपातोत्तमवेगयुक्तस्ततोऽधिमेरौ सहसा निलिल्ये
BR-12-03-322-007a	तत्रावतस्थे च मुनिर्मुहूर्तमेकान्तमासाद्य गिरेः स शृङ्गे
BR-12-03-322-007c	आलोकयन्नुत्तरपश्चिमेन ददर्श चात्यद्भुतरूपयुक्तम्
BR-12-03-322-008a	क्षीरोदधेरुत्तरतो हि द्वीपः श्वेतः स नाम्ना प्रथितो विशालः
BR-12-03-322-008c	मेरोः सहस्रैः स हि योजनानां; द्वात्रिंशतोर्ध्वं कविभिर्निरुक्तः
BR-12-03-322-009a	अतीन्द्रियाश्चानशनाश्च तत्र निष्पन्दहीनाः सुसुगन्धिनश्च
BR-12-03-322-009c	श्वेताः पुमांसो गतसर्वपापाश्चक्षुर्मुषः पापकृतां नराणाम्
BR-12-03-322-010a	वज्रास्थिकायाः सममानोन्माना दिव्यान्वयरूपाः शुभसारोपेताः
BR-12-03-322-010c	छत्राकृतिशीर्षा मेघौघनिनादाः सत्पुष्करचतुष्का राजीवशतपादाः
BR-12-03-322-011a	षष्ट्या दन्तैर्युक्ताः शुक्लैरष्टाभिर्दंष्ट्राभिर्ये
BR-12-03-322-011c	जिह्वाभिर्ये विष्वग्वक्त्रं लेलिह्यन्ते सूर्यप्रख्यम्
BR-12-03-322-012a	भक्त्या देवं विश्वोत्पन्नं यस्मात्सर्वे लोकाः सूताः
BR-12-03-322-012c	वेदा धर्मा मुनयः शान्ता देवाः सर्वे तस्य विसर्गाः
BR-12-03-322-013  	युधिष्ठिर उवाच
BR-12-03-322-013a	अतीन्द्रिया निराहारा अनिष्पन्दाः सुगन्धिनः
BR-12-03-322-013c	कथं ते पुरुषा जाताः का तेषां गतिरुत्तमा
BR-12-03-322-014a	ये विमुक्ता भवन्तीह नरा भरतसत्तम
BR-12-03-322-014c	तेषां लक्षणमेतद्धि यच्छ्वेतद्वीपवासिनाम्
BR-12-03-322-015a	तस्मान्मे संशयं छिन्धि परं कौतूहलं हि मे
BR-12-03-322-015c	त्वं हि सर्वकथारामस्त्वां चैवोपाश्रिता वयम्
BR-12-03-322-016  	भीष्म उवाच
BR-12-03-322-016a	विस्तीर्णैषा कथा राजञ्श्रुता मे पितृसन्निधौ
BR-12-03-322-016c	सैषा तव हि वक्तव्या कथासारो हि स स्मृतः
BR-12-03-322-017a	राजोपरिचरो नाम बभूवाधिपतिर्भुवः
BR-12-03-322-017c	आखण्डलसखः ख्यातो भक्तो नारायणं हरिम्
BR-12-03-322-018a	धार्मिको नित्यभक्तश्च पितॄन्नित्यमतन्द्रितः
BR-12-03-322-018c	साम्राज्यं तेन सम्प्राप्तं नारायणवरात्पुरा
BR-12-03-322-019a	सात्वतं विधिमास्थाय प्राक्सूर्यमुखनिःसृतम्
BR-12-03-322-019c	पूजयामास देवेशं तच्छेषेण पितामहान्
BR-12-03-322-020a	पितृशेषेण विप्रांश्च संविभज्याश्रितांश्च सः
BR-12-03-322-020c	शेषान्नभुक्सत्यपरः सर्वभूतेष्वहिंसकः
BR-12-03-322-020e 	सर्वभावेन भक्तः स देवदेवं जनार्दनम्
BR-12-03-322-021a	तस्य नारायणे भक्तिं वहतोऽमित्रकर्शन
BR-12-03-322-021c	एकशय्यासनं शक्रो दत्तवान्देवराट्स्वयम्
BR-12-03-322-022a	आत्मा राज्यं धनं चैव कलत्रं वाहनानि च
BR-12-03-322-022c	एतद्भगवते सर्वमिति तत्प्रेक्षितं सदा
BR-12-03-322-023a	काम्यनैमित्तिकाजस्रं यज्ञियाः परमक्रियाः
BR-12-03-322-023c	सर्वाः सात्वतमास्थाय विधिं चक्रे समाहितः
BR-12-03-322-024a	पञ्चरात्रविदो मुख्यास्तस्य गेहे महात्मनः
BR-12-03-322-024c	प्रायणं भगवत्प्रोक्तं भुञ्जते चाग्रभोजनम्
BR-12-03-322-025a	तस्य प्रशासतो राज्यं धर्मेणामित्रघातिनः
BR-12-03-322-025c	नानृता वाक्समभवन्मनो दुष्टं न चाभवत्
BR-12-03-322-025e 	न च कायेन कृतवान्स पापं परमण्वपि
BR-12-03-322-026a	ये हि ते मुनयः ख्याताः सप्त चित्रशिखण्डिनः
BR-12-03-322-026c	तैरेकमतिभिर्भूत्वा यत्प्रोक्तं शास्त्रमुत्तमम्
BR-12-03-322-027a	मरीचिरत्र्यङ्गिरसौ पुलस्त्यः पुलहः क्रतुः
BR-12-03-322-027c	वसिष्ठश्च महातेजा एते चित्रशिखण्डिनः
BR-12-03-322-028a	सप्त प्रकृतयो ह्येतास्तथा स्वायम्भुवोऽष्टमः
BR-12-03-322-028c	एताभिर्धार्यते लोकस्ताभ्यः शास्त्रं विनिःसृतम्
BR-12-03-322-029a	एकाग्रमनसो दान्ता मुनयः संयमे रताः
BR-12-03-322-029c	इदं श्रेय इदं ब्रह्म इदं हितमनुत्तमम्
BR-12-03-322-029e 	लोकान्सञ्चिन्त्य मनसा ततः शास्त्रं प्रचक्रिरे
BR-12-03-322-030a	तत्र धर्मार्थकामा हि मोक्षः पश्चाच्च कीर्तितः
BR-12-03-322-030c	मर्यादा विविधाश्चैव दिवि भूमौ च संस्थिताः
BR-12-03-322-031a	आराध्य तपसा देवं हरिं नारायणं प्रभुम्
BR-12-03-322-031c	दिव्यं वर्षसहस्रं वै सर्वे ते ऋषिभिः सह
BR-12-03-322-032a	नारायणानुशास्ता हि तदा देवी सरस्वती
BR-12-03-322-032c	विवेश तानृषीन्सर्वाँल्लोकानां हितकाम्यया
BR-12-03-322-033a	ततः प्रवर्तिता सम्यक्तपोविद्भिर्द्विजातिभिः
BR-12-03-322-033c	शब्दे चार्थे च हेतौ च एषा प्रथमसर्गजा
BR-12-03-322-034a	आदावेव हि तच्छास्त्रमोङ्कारस्वरभूषितम्
BR-12-03-322-034c	ऋषिभिर्भावितं तत्र यत्र कारुणिको ह्यसौ
BR-12-03-322-035a	ततः प्रसन्नो भगवाननिर्दिष्टशरीरगः
BR-12-03-322-035c	ऋषीनुवाच तान्सर्वानदृश्यः पुरुषोत्तमः
BR-12-03-322-036a	कृतं शतसहस्रं हि श्लोकानामिदमुत्तमम्
BR-12-03-322-036c	लोकतन्त्रस्य कृत्स्नस्य यस्माद्धर्मः प्रवर्तते
BR-12-03-322-037a	प्रवृत्तौ च निवृत्तौ च योनिरेतद्भविष्यति
BR-12-03-322-037c	ऋग्यजुःसामभिर्जुष्टमथर्वाङ्गिरसैस्तथा
BR-12-03-322-038a	तथा प्रमाणं हि मया कृतो ब्रह्मा प्रसादजः
BR-12-03-322-038c	रुद्रश्च क्रोधजो विप्रा यूयं प्रकृतयस्तथा
BR-12-03-322-039a	सूर्याचन्द्रमसौ वायुर्भूमिरापोऽग्निरेव च
BR-12-03-322-039c	सर्वे च नक्षत्रगणा यच्च भूताभिशब्दितम्
BR-12-03-322-040a	अधिकारेषु वर्तन्ते यथास्वं ब्रह्मवादिनः
BR-12-03-322-040c	सर्वे प्रमाणं हि यथा तथैतच्छास्त्रमुत्तमम्
BR-12-03-322-041a	भविष्यति प्रमाणं वै एतन्मदनुशासनम्
BR-12-03-322-041c	अस्मात्प्रवक्ष्यते धर्मान्मनुः स्वायम्भुवः स्वयम्
BR-12-03-322-042a	उशना बृहस्पतिश्चैव यदोत्पन्नौ भविष्यतः
BR-12-03-322-042c	तदा प्रवक्ष्यतः शास्त्रं युष्मन्मतिभिरुद्धृतम्
BR-12-03-322-043a	स्वायम्भुवेषु धर्मेषु शास्त्रे चोशनसा कृते
BR-12-03-322-043c	बृहस्पतिमते चैव लोकेषु प्रविचारिते
BR-12-03-322-044a	युष्मत्कृतमिदं शास्त्रं प्रजापालो वसुस्ततः
BR-12-03-322-044c	बृहस्पतिसकाशाद्वै प्राप्स्यते द्विजसत्तमाः
BR-12-03-322-045a	स हि मद्भावितो राजा मद्भक्तश्च भविष्यति
BR-12-03-322-045c	तेन शास्त्रेण लोकेषु क्रियाः सर्वाः करिष्यति
BR-12-03-322-046a	एतद्धि सर्वशास्त्राणां शास्त्रमुत्तमसञ्ज्ञितम्
BR-12-03-322-046c	एतदर्थ्यं च धर्म्यं च यशस्यं चैतदुत्तमम्
BR-12-03-322-047a	अस्य प्रवर्तनाच्चैव प्रजावन्तो भविष्यथ
BR-12-03-322-047c	स च राजा श्रिया युक्तो भविष्यति महान्वसुः
BR-12-03-322-048a	संस्थिते तु नृपे तस्मिञ्शास्त्रमेतत्सनातनम्
BR-12-03-322-048c	अन्तर्धास्यति तत्सत्यमेतद्वः कथितं मया
BR-12-03-322-049a	एतावदुक्त्वा वचनमदृश्यः पुरुषोत्तमः
BR-12-03-322-049c	विसृज्य तानृषीन्सर्वान्कामपि प्रस्थितो दिशम्
BR-12-03-322-050a	ततस्ते लोकपितरः सर्वलोकार्थचिन्तकाः
BR-12-03-322-050c	प्रावर्तयन्त तच्छास्त्रं धर्मयोनिं सनातनम्
BR-12-03-322-051a	उत्पन्नेऽऽङ्गिरसे चैव युगे प्रथमकल्पिते
BR-12-03-322-051c	साङ्गोपनिषदं शास्त्रं स्थापयित्वा बृहस्पतौ
BR-12-03-322-052a	जग्मुर्यथेप्सितं देशं तपसे कृतनिश्चयाः
BR-12-03-322-052c	धारणात्सर्वलोकानां सर्वधर्मप्रवर्तकाः

