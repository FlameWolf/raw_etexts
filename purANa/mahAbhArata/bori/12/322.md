001  	भीष्म उवाच
001a	स एवमुक्तो द्विपदां वरिष्ठो नारायणेनोत्तमपूरुषेण
001c	जगाद वाक्यं द्विपदां वरिष्ठं नारायणं लोकहिताधिवासम्
002a	यदर्थमात्मप्रभवेह जन्म तवोत्तमं धर्मगृहे चतुर्धा
002c	तत्साध्यतां लोकहितार्थमद्य गच्छामि द्रष्टुं प्रकृतिं तवाद्याम्
003a	वेदाः स्वधीता मम लोकनाथ तप्तं तपो नानृतमुक्तपूर्वम्
003c	पूजां गुरूणां सततं करोमि परस्य गुह्यं न च भिन्नपूर्वम्
004a	गुप्तानि चत्वारि यथागमं मे शत्रौ च मित्रे च समोऽस्मि नित्यम्
004c	तं चादिदेवं सततं प्रपन्न एकान्तभावेन वृणोम्यजस्रम्
004e 	एभिर्विशेषैः परिशुद्धसत्त्वः कस्मान्न पश्येयमनन्तमीशम्
005a	तत्पारमेष्ठ्यस्य वचो निशम्य नारायणः सात्वतधर्मगोप्ता
005c	गच्छेति तं नारदमुक्तवान्स सम्पूजयित्वात्मविधिक्रियाभिः
006a	ततो विसृष्टः परमेष्ठिपुत्रः सोऽभ्यर्चयित्वा तमृषिं पुराणम्
006c	खमुत्पपातोत्तमवेगयुक्तस्ततोऽधिमेरौ सहसा निलिल्ये
007a	तत्रावतस्थे च मुनिर्मुहूर्तमेकान्तमासाद्य गिरेः स शृङ्गे
007c	आलोकयन्नुत्तरपश्चिमेन ददर्श चात्यद्भुतरूपयुक्तम्
008a	क्षीरोदधेरुत्तरतो हि द्वीपः श्वेतः स नाम्ना प्रथितो विशालः
008c	मेरोः सहस्रैः स हि योजनानां; द्वात्रिंशतोर्ध्वं कविभिर्निरुक्तः
009a	अतीन्द्रियाश्चानशनाश्च तत्र निष्पन्दहीनाः सुसुगन्धिनश्च
009c	श्वेताः पुमांसो गतसर्वपापाश्चक्षुर्मुषः पापकृतां नराणाम्
010a	वज्रास्थिकायाः सममानोन्माना दिव्यान्वयरूपाः शुभसारोपेताः
010c	छत्राकृतिशीर्षा मेघौघनिनादाः सत्पुष्करचतुष्का राजीवशतपादाः
011a	षष्ट्या दन्तैर्युक्ताः शुक्लैरष्टाभिर्दंष्ट्राभिर्ये
011c	जिह्वाभिर्ये विष्वग्वक्त्रं लेलिह्यन्ते सूर्यप्रख्यम्
012a	भक्त्या देवं विश्वोत्पन्नं यस्मात्सर्वे लोकाः सूताः
012c	वेदा धर्मा मुनयः शान्ता देवाः सर्वे तस्य विसर्गाः
013  	युधिष्ठिर उवाच
013a	अतीन्द्रिया निराहारा अनिष्पन्दाः सुगन्धिनः
013c	कथं ते पुरुषा जाताः का तेषां गतिरुत्तमा
014a	ये विमुक्ता भवन्तीह नरा भरतसत्तम
014c	तेषां लक्षणमेतद्धि यच्छ्वेतद्वीपवासिनाम्
015a	तस्मान्मे संशयं छिन्धि परं कौतूहलं हि मे
015c	त्वं हि सर्वकथारामस्त्वां चैवोपाश्रिता वयम्
016  	भीष्म उवाच
016a	विस्तीर्णैषा कथा राजञ्श्रुता मे पितृसन्निधौ
016c	सैषा तव हि वक्तव्या कथासारो हि स स्मृतः
017a	राजोपरिचरो नाम बभूवाधिपतिर्भुवः
017c	आखण्डलसखः ख्यातो भक्तो नारायणं हरिम्
018a	धार्मिको नित्यभक्तश्च पितॄन्नित्यमतन्द्रितः
018c	साम्राज्यं तेन सम्प्राप्तं नारायणवरात्पुरा
019a	सात्वतं विधिमास्थाय प्राक्सूर्यमुखनिःसृतम्
019c	पूजयामास देवेशं तच्छेषेण पितामहान्
020a	पितृशेषेण विप्रांश्च संविभज्याश्रितांश्च सः
020c	शेषान्नभुक्सत्यपरः सर्वभूतेष्वहिंसकः
020e 	सर्वभावेन भक्तः स देवदेवं जनार्दनम्
021a	तस्य नारायणे भक्तिं वहतोऽमित्रकर्शन
021c	एकशय्यासनं शक्रो दत्तवान्देवराट्स्वयम्
022a	आत्मा राज्यं धनं चैव कलत्रं वाहनानि च
022c	एतद्भगवते सर्वमिति तत्प्रेक्षितं सदा
023a	काम्यनैमित्तिकाजस्रं यज्ञियाः परमक्रियाः
023c	सर्वाः सात्वतमास्थाय विधिं चक्रे समाहितः
024a	पञ्चरात्रविदो मुख्यास्तस्य गेहे महात्मनः
024c	प्रायणं भगवत्प्रोक्तं भुञ्जते चाग्रभोजनम्
025a	तस्य प्रशासतो राज्यं धर्मेणामित्रघातिनः
025c	नानृता वाक्समभवन्मनो दुष्टं न चाभवत्
025e 	न च कायेन कृतवान्स पापं परमण्वपि
026a	ये हि ते मुनयः ख्याताः सप्त चित्रशिखण्डिनः
026c	तैरेकमतिभिर्भूत्वा यत्प्रोक्तं शास्त्रमुत्तमम्
027a	मरीचिरत्र्यङ्गिरसौ पुलस्त्यः पुलहः क्रतुः
027c	वसिष्ठश्च महातेजा एते चित्रशिखण्डिनः
028a	सप्त प्रकृतयो ह्येतास्तथा स्वायम्भुवोऽष्टमः
028c	एताभिर्धार्यते लोकस्ताभ्यः शास्त्रं विनिःसृतम्
029a	एकाग्रमनसो दान्ता मुनयः संयमे रताः
029c	इदं श्रेय इदं ब्रह्म इदं हितमनुत्तमम्
029e 	लोकान्सञ्चिन्त्य मनसा ततः शास्त्रं प्रचक्रिरे
030a	तत्र धर्मार्थकामा हि मोक्षः पश्चाच्च कीर्तितः
030c	मर्यादा विविधाश्चैव दिवि भूमौ च संस्थिताः
031a	आराध्य तपसा देवं हरिं नारायणं प्रभुम्
031c	दिव्यं वर्षसहस्रं वै सर्वे ते ऋषिभिः सह
032a	नारायणानुशास्ता हि तदा देवी सरस्वती
032c	विवेश तानृषीन्सर्वाँल्लोकानां हितकाम्यया
033a	ततः प्रवर्तिता सम्यक्तपोविद्भिर्द्विजातिभिः
033c	शब्दे चार्थे च हेतौ च एषा प्रथमसर्गजा
034a	आदावेव हि तच्छास्त्रमोङ्कारस्वरभूषितम्
034c	ऋषिभिर्भावितं तत्र यत्र कारुणिको ह्यसौ
035a	ततः प्रसन्नो भगवाननिर्दिष्टशरीरगः
035c	ऋषीनुवाच तान्सर्वानदृश्यः पुरुषोत्तमः
036a	कृतं शतसहस्रं हि श्लोकानामिदमुत्तमम्
036c	लोकतन्त्रस्य कृत्स्नस्य यस्माद्धर्मः प्रवर्तते
037a	प्रवृत्तौ च निवृत्तौ च योनिरेतद्भविष्यति
037c	ऋग्यजुःसामभिर्जुष्टमथर्वाङ्गिरसैस्तथा
038a	तथा प्रमाणं हि मया कृतो ब्रह्मा प्रसादजः
038c	रुद्रश्च क्रोधजो विप्रा यूयं प्रकृतयस्तथा
039a	सूर्याचन्द्रमसौ वायुर्भूमिरापोऽग्निरेव च
039c	सर्वे च नक्षत्रगणा यच्च भूताभिशब्दितम्
040a	अधिकारेषु वर्तन्ते यथास्वं ब्रह्मवादिनः
040c	सर्वे प्रमाणं हि यथा तथैतच्छास्त्रमुत्तमम्
041a	भविष्यति प्रमाणं वै एतन्मदनुशासनम्
041c	अस्मात्प्रवक्ष्यते धर्मान्मनुः स्वायम्भुवः स्वयम्
042a	उशना बृहस्पतिश्चैव यदोत्पन्नौ भविष्यतः
042c	तदा प्रवक्ष्यतः शास्त्रं युष्मन्मतिभिरुद्धृतम्
043a	स्वायम्भुवेषु धर्मेषु शास्त्रे चोशनसा कृते
043c	बृहस्पतिमते चैव लोकेषु प्रविचारिते
044a	युष्मत्कृतमिदं शास्त्रं प्रजापालो वसुस्ततः
044c	बृहस्पतिसकाशाद्वै प्राप्स्यते द्विजसत्तमाः
045a	स हि मद्भावितो राजा मद्भक्तश्च भविष्यति
045c	तेन शास्त्रेण लोकेषु क्रियाः सर्वाः करिष्यति
046a	एतद्धि सर्वशास्त्राणां शास्त्रमुत्तमसञ्ज्ञितम्
046c	एतदर्थ्यं च धर्म्यं च यशस्यं चैतदुत्तमम्
047a	अस्य प्रवर्तनाच्चैव प्रजावन्तो भविष्यथ
047c	स च राजा श्रिया युक्तो भविष्यति महान्वसुः
048a	संस्थिते तु नृपे तस्मिञ्शास्त्रमेतत्सनातनम्
048c	अन्तर्धास्यति तत्सत्यमेतद्वः कथितं मया
049a	एतावदुक्त्वा वचनमदृश्यः पुरुषोत्तमः
049c	विसृज्य तानृषीन्सर्वान्कामपि प्रस्थितो दिशम्
050a	ततस्ते लोकपितरः सर्वलोकार्थचिन्तकाः
050c	प्रावर्तयन्त तच्छास्त्रं धर्मयोनिं सनातनम्
051a	उत्पन्नेऽऽङ्गिरसे चैव युगे प्रथमकल्पिते
051c	साङ्गोपनिषदं शास्त्रं स्थापयित्वा बृहस्पतौ
052a	जग्मुर्यथेप्सितं देशं तपसे कृतनिश्चयाः
052c	धारणात्सर्वलोकानां सर्वधर्मप्रवर्तकाः

