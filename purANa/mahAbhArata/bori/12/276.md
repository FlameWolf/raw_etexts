001	युधिष्ठिर उवाच
001a	अतत्त्वज्ञस्य शास्त्राणां सततं संशयात्मनः
001c	अकृतव्यवसायस्य श्रेयो ब्रूहि पितामह
002	भीष्म उवाच
002a	गुरुपूजा च सततं वृद्धानां पर्युपासनम्
002c	श्रवणं चैव विद्यानां कूटस्थं श्रेय उच्यते
003a	अत्राप्युदाहरन्तीममितिहासं पुरातनम्
003c	गालवस्य च संवादं देवर्षेर्नारदस्य च
004a	वीतमोहक्लमं विप्रं ज्ञानतृप्तं जितेन्द्रियम्
004c	श्रेयस्कामं जितात्मानं नारदं गालवोऽब्रवीत्
005a	यैः कैश्चित्सम्मतो लोके गुणैस्तु पुरुषो नृषु
005c	भवत्यनपगान्सर्वांस्तान्गुणाँल्लक्षयाम्यहम्
006a	भवानेवंविधोऽस्माकं संशयं छेत्तुमर्हति
006c	अमूढश्चिरमूढानां लोकतत्त्वमजानताम्
007a	ज्ञाने ह्येवं प्रवृत्तिः स्यात्कार्याकार्ये विजानतः
007c	यत्कार्यं न व्यवस्यामस्तद्भवान्वक्तुमर्हति
008a	भगवन्नाश्रमाः सर्वे पृथगाचारदर्शिनः
008c	इदं श्रेय इदं श्रेय इति नानाप्रधाविताः
009a	तांस्तु विप्रस्थितान्दृष्ट्वा शास्त्रैः शास्त्राभिनन्दिनः
009c	स्वशास्त्रैः परितुष्टांश्च श्रेयो नोपलभामहे
010a	शास्त्रं यदि भवेदेकं व्यक्तं श्रेयो भवेत्तदा
010c	शास्त्रैश्च बहुभिर्भूयः श्रेयो गुह्यं प्रवेशितम्
011a	एतस्मात्कारणाच्छ्रेयः कलिलं प्रतिभाति माम्
011c	ब्रवीतु भगवांस्तन्मे उपसन्नोऽस्म्यधीहि भोः
012	नारद उवाच
012a	आश्रमास्तात चत्वारो यथासङ्कल्पिताः पृथक्
012c	तान्सर्वाननुपश्य त्वं समाश्रित्यैव गालव
013a	तेषां तेषां तथा हि त्वमाश्रमाणां ततस्ततः
013c	नानारूपगुणोद्देशं पश्य विप्रस्थितं पृथक्
013e	नयन्ति चैव ते सम्यगभिप्रेतमसंशयम्
014a	ऋजु पश्यंस्तथा सम्यगाश्रमाणां परां गतिम्
014c	यत्तु निःश्रेयसं सम्यक्तच्चैवासंशयात्मकम्
015a	अनुग्रहं च मित्राणाममित्राणां च निग्रहम्
015c	सङ्ग्रहं च त्रिवर्गस्य श्रेय आहुर्मनीषिणः
016a	निवृत्तिः कर्मणः पापात्सततं पुण्यशीलता
016c	सद्भिश्च समुदाचारः श्रेय एतदसंशयम्
017a	मार्दवं सर्वभूतेषु व्यवहारेषु चार्जवम्
017c	वाक्चैव मधुरा प्रोक्ता श्रेय एतदसंशयम्
018a	देवताभ्यः पितृभ्यश्च संविभागोऽतिथिष्वपि
018c	असन्त्यागश्च भृत्यानां श्रेय एतदसंशयम्
019a	सत्यस्य वचनं श्रेयः सत्यज्ञानं तु दुष्करम्
019c	यद्भूतहितमत्यन्तमेतत्सत्यं ब्रवीम्यहम्
020a	अहङ्कारस्य च त्यागः प्रणयस्य च निग्रहः
020c	सन्तोषश्चैकचर्या च कूटस्थं श्रेय उच्यते
021a	धर्मेण वेदाध्ययनं वेदाङ्गानां तथैव च
021c	विद्यार्थानां च जिज्ञासा श्रेय एतदसंशयम्
022a	शब्दरूपरसस्पर्शान्सह गन्धेन केवलान्
022c	नात्यर्थमुपसेवेत श्रेयसोऽर्थी परन्तप
023a	नक्तंचर्या दिवास्वप्नमालस्यं पैशुनं मदम्
023c	अतियोगमयोगं च श्रेयसोऽर्थी परित्यजेत्
024a	कर्मोत्कर्षं न मार्गेत परेषां परिनिन्दया
024c	स्वगुणैरेव मार्गेत विप्रकर्षं पृथग्जनात्
025a	निर्गुणास्त्वेव भूयिष्ठमात्मसम्भाविनो नराः
025c	दोषैरन्यान्गुणवतः क्षिपन्त्यात्मगुणक्षयात्
026a	अनुच्यमानाश्च पुनस्ते मन्यन्ते महाजनात्
026c	गुणवत्तरमात्मानं स्वेन मानेन दर्पिताः
027a	अब्रुवन्कस्यचिन्निन्दामात्मपूजामवर्णयन्
027c	विपश्चिद्गुणसम्पन्नः प्राप्नोत्येव महद्यशः
028a	अब्रुवन्वाति सुरभिर्गन्धः सुमनसां शुचिः
028c	तथैवाव्याहरन्भाति विमलो भानुरम्बरे
029a	एवमादीनि चान्यानि परित्यक्तानि मेधया
029c	ज्वलन्ति यशसा लोके यानि न व्याहरन्ति च
030a	न लोके दीप्यते मूर्खः केवलात्मप्रशंसया
030c	अपि चापिहितः श्वभ्रे कृतविद्यः प्रकाशते
031a	असन्नुच्चैरपि प्रोक्तः शब्दः समुपशाम्यति
031c	दीप्यते त्वेव लोकेषु शनैरपि सुभाषितम्
032a	मूढानामवलिप्तानामसारं भाषितं बहु
032c	दर्शयत्यन्तरात्मानं दिवा रूपमिवांशुमान्
033a	एतस्मात्कारणात्प्रज्ञां मृगयन्ते पृथग्विधाम्
033c	प्रज्ञालाभो हि भूतानामुत्तमः प्रतिभाति माम्
034a	नापृष्टः कस्यचिद्ब्रूयान्न चान्यायेन पृच्छतः
034c	ज्ञानवानपि मेधावी जडवल्लोकमाचरेत्
035a	ततो वासं परीक्षेत धर्मनित्येषु साधुषु
035c	मनुष्येषु वदान्येषु स्वधर्मनिरतेषु च
036a	चतुर्णां यत्र वर्णानां धर्मव्यतिकरो भवेत्
036c	न तत्र वासं कुर्वीत श्रेयोर्थी वै कथञ्चन
037a	निरारम्भोऽप्ययमिह यथालब्धोपजीवनः
037c	पुण्यं पुण्येषु विमलं पापं पापेषु चाप्नुयात्
038a	अपामग्नेस्तथेन्दोश्च स्पर्शं वेदयते यथा
038c	तथा पश्यामहे स्पर्शमुभयोः पापपुण्ययोः
039a	अपश्यन्तोऽन्नविषयं भुञ्जते विघसाशिनः
039c	भुञ्जानं चान्नविषयान्विषयं विद्धि कर्मणाम्
040a	यत्रागमयमानानामसत्कारेण पृच्छताम्
040c	प्रब्रूयाद्ब्रह्मणो धर्मं त्यजेत्तं देशमात्मवान्
041a	शिष्योपाध्यायिका वृत्तिर्यत्र स्यात्सुसमाहिता
041c	यथावच्छास्त्रसम्पन्ना कस्तं देशं परित्यजेत्
042a	आकाशस्था ध्रुवं यत्र दोषं ब्रूयुर्विपश्चिताम्
042c	आत्मपूजाभिकामा वै को वसेत्तत्र पण्डितः
043a	यत्र संलोडिता लुब्धैः प्रायशो धर्मसेतवः
043c	प्रदीप्तमिव शैलान्तं कस्तं देशं न संत्यजेत्
044a	यत्र धर्ममनाशङ्काश्चरेयुर्वीतमत्सराः
044c	चरेत्तत्र वसेच्चैव पुण्यशीलेषु साधुषु
045a	धर्ममर्थनिमित्तं तु चरेयुर्यत्र मानवाः
045c	न ताननुवसेज्जातु ते हि पापकृतो जनाः
046a	कर्मणा यत्र पापेन वर्तन्ते जीवितेस्पवः
046c	व्यवधावेत्ततस्तूर्णं ससर्पाच्छरणादिव
047a	येन खट्वां समारूढः कर्मणानुशयी भवेत्
047c	आदितस्तन्न कर्तव्यमिच्छता भवमात्मनः
048a	यत्र राजा च राज्ञश्च पुरुषाः प्रत्यनन्तराः
048c	कुटुम्बिनामग्रभुजस्त्यजेत्तद्राष्ट्रमात्मवान्
049a	श्रोत्रियास्त्वग्रभोक्तारो धर्मनित्याः सनातनाः
049c	याजनाध्यापने युक्ता यत्र तद्राष्ट्रमावसेत्
050a	स्वाहास्वधावषट्कारा यत्र सम्यगनुष्ठिताः
050c	अजस्रं चैव वर्तन्ते वसेत्तत्राविचारयन्
051a	अशुचीन्यत्र पश्येत ब्राह्मणान्वृत्तिकर्शितान्
051c	त्यजेत्तद्राष्ट्रमासन्नमुपसृष्टमिवामिषम्
052a	प्रीयमाणा नरा यत्र प्रयच्छेयुरयाचिताः
052c	स्वस्थचित्तो वसेत्तत्र कृतकृत्य इवात्मवान्
053a	दण्डो यत्राविनीतेषु सत्कारश्च कृतात्मसु
053c	चरेत्तत्र वसेच्चैव पुण्यशीलेषु साधुषु
054a	उपसृष्टेष्वदान्तेषु दुराचारेष्वसाधुषु
054c	अविनीतेषु लुब्धेषु सुमहद्दण्डधारणम्
055a	यत्र राजा धर्मनित्यो राज्यं वै पर्युपासिता
055c	अपास्य कामान्कामेशो वसेत्तत्राविचारयन्
056a	तथाशीला हि राजानः सर्वान्विषयवासिनः
056c	श्रेयसा योजयन्त्याशु श्रेयसि प्रत्युपस्थिते
057a	पृच्छतस्ते मया तात श्रेय एतदुदाहृतम्
057c	न हि शक्यं प्रधानेन श्रेयः सङ्ख्यातुमात्मनः
058a	एवं प्रवर्तमानस्य वृत्तिं प्रणिहितात्मनः
058c	तपसैवेह बहुलं श्रेयो व्यक्तं भविष्यति

