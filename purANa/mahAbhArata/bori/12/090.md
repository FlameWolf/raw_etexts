BR-12-01-090-001  भीष्म उवाच
BR-12-01-090-001a वनस्पतीन्भक्ष्यफलान्न छिन्द्युर्विषये तव
BR-12-01-090-001c ब्राह्मणानां मूलफलं धर्म्यमाहुर्मनीषिणः
BR-12-01-090-002a ब्राह्मणेभ्योऽतिरिक्तं च भुञ्जीरन्नितरे जनाः
BR-12-01-090-002c न ब्राह्मणोपरोधेन हरेदन्यः कथञ्चन
BR-12-01-090-003a विप्रश्चेत्त्यागमातिष्ठेदाख्यायावृत्तिकर्शितः
BR-12-01-090-003c परिकल्प्यास्य वृत्तिः स्यात्सदारस्य नराधिप
BR-12-01-090-004a स चेन्नोपनिवर्तेत वाच्यो ब्राह्मणसंसदि
BR-12-01-090-004c कस्मिन्निदानीं मर्यादामयं लोकः करिष्यति
BR-12-01-090-005a असंशयं निवर्तेत न चेद्वक्ष्यत्यतः परम्
BR-12-01-090-005c पूर्वं परोक्षं कर्तव्यमेतत्कौन्तेय शासनम्
BR-12-01-090-006a आहुरेतज्जना ब्रह्मन्न चैतच्छ्रद्दधाम्यहम्
BR-12-01-090-006c निमन्त्र्यश्च भवेद्भोगैरवृत्त्या चेत्तदाचरेत्
BR-12-01-090-007a कृषिगोरक्ष्यवाणिज्यं लोकानामिह जीवनम्
BR-12-01-090-007c ऊर्ध्वं चैव त्रयी विद्या सा भूतान्भावयत्युत
BR-12-01-090-008a तस्यां प्रयतमानायां ये स्युस्तत्परिपन्थिनः
BR-12-01-090-008c दस्यवस्तद्वधायेह ब्रह्मा क्षत्रमथासृजत्
BR-12-01-090-009a शत्रूञ्जहि प्रजा रक्ष यजस्व क्रतुभिर्नृप
BR-12-01-090-009c युध्यस्व समरे वीरो भूत्वा कौरवनन्दन
BR-12-01-090-010a संरक्ष्यान्पालयेद्राजा यः स राजार्यकृत्तमः
BR-12-01-090-010c ये केचित्तान्न रक्षन्ति तैरर्थो नास्ति कश्चन
BR-12-01-090-011a सदैव राज्ञा बोद्धव्यं सर्वलोकाद्युधिष्ठिर
BR-12-01-090-011c तस्माद्धेतोर्हि भुञ्जीत मनुष्यानेव मानवः
BR-12-01-090-012a अन्तरेभ्यः परान्रक्षन्परेभ्यः पुनरन्तरान्
BR-12-01-090-012c परान्परेभ्यः स्वान्स्वेभ्यः सर्वान्पालय नित्यदा
BR-12-01-090-013a आत्मानं सर्वतो रक्षन्राजा रक्षेत मेदिनीम्
BR-12-01-090-013c आत्ममूलमिदं सर्वमाहुर्हि विदुषो जनाः
BR-12-01-090-014a किं छिद्रं कोऽनुषङ्गो मे किं वास्त्यविनिपातितम्
BR-12-01-090-014c कुतो मामास्रवेद्दोष इति नित्यं विचिन्तयेत्
BR-12-01-090-015a गुप्तैश्चारैरनुमतैः पृथिवीमनुचारयेत्
BR-12-01-090-015c सुनीतं यदि मे वृत्तं प्रशंसन्ति न वा पुनः
BR-12-01-090-015e कच्चिद्रोचेज्जनपदे कच्चिद्राष्ट्रे च मे यशः
BR-12-01-090-016a धर्मज्ञानां धृतिमतां संग्रामेष्वपलायिनाम्
BR-12-01-090-016c राष्ट्रं च येऽनुजीवन्ति ये च राज्ञोऽनुजीविनः
BR-12-01-090-017a अमात्यानां च सर्वेषां मध्यस्थानां च सर्वशः
BR-12-01-090-017c ये च त्वाभिप्रशंसेयुर्निन्देयुरथ वा पुनः
BR-12-01-090-017e सर्वान्सुपरिणीतांस्तान्कारयेत युधिष्ठिर
BR-12-01-090-018a एकान्तेन हि सर्वेषां न शक्यं तात रोचितुम्
BR-12-01-090-018c मित्रामित्रमथो मध्यं सर्वभूतेषु भारत
BR-12-01-090-019a तुल्यबाहुबलानां च गुणैरपि निषेविनाम्
BR-12-01-090-019c कथं स्यादधिकः कश्चित्स तु भुञ्जीत मानवान्
BR-12-01-090-020a ये चरा ह्यचरानद्युरदंष्ट्रान्दंष्ट्रिणस्तथा
BR-12-01-090-020c आशीविषा इव क्रुद्धा भुजगा भुजगानिव
BR-12-01-090-021a एतेभ्यश्चाप्रमत्तः स्यात्सदा यत्तो युधिष्ठिर
BR-12-01-090-021c भारुण्डसदृशा ह्येते निपतन्ति प्रमाद्यतः
BR-12-01-090-022a कच्चित्ते वणिजो राष्ट्रे नोद्विजन्ते करार्दिताः
BR-12-01-090-022c क्रीणन्तो बहु वाल्पेन कान्तारकृतनिश्रमाः
BR-12-01-090-023a कच्चित्कृषिकरा राष्ट्रं न जहत्यतिपीडिताः
BR-12-01-090-023c ये वहन्ति धुरं राज्ञां सम्भरन्तीतरानपि
BR-12-01-090-024a इतो दत्तेन जीवन्ति देवाः पितृगणास्तथा
BR-12-01-090-024c मनुष्योरगरक्षांसि वयांसि पशवस्तथा
BR-12-01-090-025a एषा ते राष्ट्रवृत्तिश्च राष्ट्रगुप्तिश्च भारत
BR-12-01-090-025c एतमेवार्थमाश्रित्य भूयो वक्ष्यामि पाण्डव

