001  	भीष्म उवाच
001a	अत्राप्युदाहरन्तीममितिहासं पुरातनम्
001c	प्रजानामनुकम्पार्थं गीतं राज्ञा विचख्नुना
002a	छिन्नस्थूणं वृषं दृष्ट्वा विरावं च गवां भृशम्
002c	गोग्रहे यज्ञवाटस्य प्रेक्षमाणः स पार्थिवः
003a	स्वस्ति गोभ्योऽस्तु लोकेषु ततो निर्वचनं कृतम्
003c	हिंसायां हि प्रवृत्तायामाशीरेषानुकल्पिता
004a	अव्यवस्थितमर्यादैर्विमूढैर्नास्तिकैर्नरैः
004c	संशयात्मभिरव्यक्तैर्हिंसा समनुकीर्तिता
005a	सर्वकर्मस्वहिंसा हि धर्मात्मा मनुरब्रवीत्
005c	कामरागाद्विहिंसन्ति बहिर्वेद्यां पशून्नराः
006a	तस्मात्प्रमाणतः कार्यो धर्मः सूक्ष्मो विजानता
006c	अहिंसैव हि सर्वेभ्यो धर्मेभ्यो ज्यायसी मता
007a	उपोष्य संशितो भूत्वा हित्वा वेदकृताः श्रुतीः
007c	आचार इत्यनाचाराः कृपणाः फलहेतवः
008a	यदि यज्ञांश्च वृक्षांश्च यूपांश्चोद्दिश्य मानवाः
008c	वृथा मांसानि खादन्ति नैष धर्मः प्रशस्यते
009a	मांसं मधु सुरा मत्स्या आसवं कृसरौदनम्
009c	धूर्तैः प्रवर्तितं ह्येतन्नैतद्वेदेषु कल्पितम्
010a	कामान्मोहाच्च लोभाच्च लौल्यमेतत्प्रवर्तितम्
010c	विष्णुमेवाभिजानन्ति सर्वयज्ञेषु ब्राह्मणाः
010e	पायसैः सुमनोभिश्च तस्यापि यजनं स्मृतम्
011a	यज्ञियाश्चैव ये वृक्षा वेदेषु परिकल्पिताः
011c	यच्चापि किञ्चित्कर्तव्यमन्यच्चोक्षैः सुसंस्कृतम्
011e	महासत्त्वैः शुद्धभावैः सर्वं देवार्हमेव तत्
012  	युधिष्ठिर उवाच
012a	शरीरमापदश्चापि विवदन्त्यविहिंसतः
012c	कथं यात्रा शरीरस्य निरारम्भस्य सेत्स्यति
013  	भीष्म उवाच
013a	यथा शरीरं न ग्लायेन्नेयान्मृत्युवशं यथा
013c	तथा कर्मसु वर्तेत समर्थो धर्ममाचरेत्

