001  	शुक उवाच
001a	क्षरात्प्रभृति यः सर्गः सगुणानीन्द्रियाणि च
001c	बुद्ध्यैश्वर्याभिसर्गार्थं यद्ध्यानं चात्मनः शुभम्
002a	भूय एव तु लोकेऽस्मिन्सद्वृत्तिं वृत्तिहैतुकीम्
002c	यया सन्तः प्रवर्तन्ते तदिच्छाम्यनुवर्णितम्
003a	वेदे वचनमुक्तं तु कुरु कर्म त्यजेति च
003c	कथमेतद्विजानीयां तच्च व्याख्यातुमर्हसि
004a	लोकवृत्तान्ततत्त्वज्ञः पूतोऽहं गुरुशासनात्
004c	कृत्वा बुद्धिं वियुक्तात्मा त्यक्ष्याम्यात्मानमव्यथः
005  	व्यास उवाच
005a	यैषा वै विहिता वृत्तिः पुरस्ताद्ब्रह्मणा स्वयम्
005c	एषा पूर्वतरैः सद्भिराचीर्णा परमर्षिभिः
006a	ब्रह्मचर्येण वै लोकाञ्जयन्ति परमर्षयः
006c	आत्मनश्च हृदि श्रेयस्त्वन्विच्छ मनसात्मनि
007a	वने मूलफलाशी च तप्यन्सुविपुलं तपः
007c	पुण्यायतनचारी च भूतानामविहिंसकः
008a	विधूमे सन्नमुसले वानप्रस्थप्रतिश्रये
008c	काले प्राप्ते चरन्भैक्षं कल्पते ब्रह्मभूयसे
009a	निःस्तुतिर्निर्नमस्कारः परित्यज्य शुभाशुभे
009c	अरण्ये विचरैकाकी येन केनचिदाशितः
010  	शुक उवाच
010a	यदिदं वेदवचनं लोकवादे विरुध्यते
010c	प्रमाणे चाप्रमाणे च विरुद्धे शास्त्रता कुतः
011a	इत्येतच्छ्रोतुमिच्छामि भगवान्प्रब्रवीतु मे
011c	कर्मणामविरोधेन कथमेतत्प्रवर्तते
012  	भीष्म उवाच
012a	इत्युक्तः प्रत्युवाचेदं गन्धवत्याः सुतः सुतम्
012c	ऋषिस्तत्पूजयन्वाक्यं पुत्रस्यामिततेजसः
013a	गृहस्थो ब्रह्मचारी च वानप्रस्थोऽथ भिक्षुकः
013c	यथोक्तकारिणः सर्वे गच्छन्ति परमां गतिम्
014a	एको य आश्रमानेताननुतिष्ठेद्यथाविधि
014c	अकामद्वेषसंयुक्तः स परत्र महीयते
015a	चतुष्पदी हि निःश्रेणी ब्रह्मण्येषा प्रतिष्ठिता
015c	एतामाश्रित्य निःश्रेणीं ब्रह्मलोके महीयते
016a	आयुषस्तु चतुर्भागं ब्रह्मचार्यनसूयकः
016c	गुरौ वा गुरुपुत्रे वा वसेद्धर्मार्थकोविदः
017a	कर्मातिरेकेण गुरोरध्येतव्यं बुभूषता
017c	दक्षिणो नापवादी स्यादाहूतो गुरुमाश्रयेत्
018a	जघन्यशायी पूर्वं स्यादुत्थायी गुरुवेश्मनि
018c	यच्च शिष्येण कर्तव्यं कार्यं दासेन वा पुनः
019a	कृतमित्येव तत्सर्वं कृत्वा तिष्ठेत पार्श्वतः
019c	किङ्करः सर्वकारी च सर्वकर्मसु कोविदः
020a	शुचिर्दक्षो गुणोपेतो ब्रूयादिषुरिवात्वरः
020c	चक्षुषा गुरुमव्यग्रो निरीक्षेत जितेन्द्रियः
021a	नाभुक्तवति चाश्नीयादपीतवति नो पिबेत्
021c	न तिष्ठति तथासीत नासुप्ते प्रस्वपेत च
022a	उत्तानाभ्यां च पाणिभ्यां पादावस्य मृदु स्पृशेत्
022c	दक्षिणं दक्षिणेनैव सव्यं सव्येन पीडयेत्
023a	अभिवाद्य गुरुं ब्रूयादधीष्व भगवन्निति
023c	इदं करिष्ये भगवन्निदं चापि कृतं मया
024a	इति सर्वमनुज्ञाप्य निवेद्य गुरवे धनम्
024c	कुर्यात्कृत्वा च तत्सर्वमाख्येयं गुरवे पुनः
025a	यांस्तु गन्धान्रसान्वापि ब्रह्मचारी न सेवते
025c	सेवेत तान्समावृत्त इति धर्मेषु निश्चयः
026a	ये केचिद्विस्तरेणोक्ता नियमा ब्रह्मचारिणः
026c	तान्सर्वाननुगृह्णीयाद्भवेच्चानपगो गुरोः
027a	स एवं गुरवे प्रीतिमुपहृत्य यथाबलम्
027c	आश्रमेष्वाश्रमेष्वेवं शिष्यो वर्तेत कर्मणा
028a	वेदव्रतोपवासेन चतुर्थे चायुषो गते
028c	गुरवे दक्षिणां दत्त्वा समावर्तेद्यथाविधि
029a	धर्मलब्धैर्युतो दारैरग्नीनुत्पाद्य धर्मतः
029c	द्वितीयमायुषो भागं गृहमेधिव्रती भवेत्

