BR-12-01-049-001  वासुदेव उवाच
BR-12-01-049-001a शृणु कौन्तेय रामस्य मया यावत्परिश्रुतम्
BR-12-01-049-001c महर्षीणां कथयतां कारणं तस्य जन्म च
BR-12-01-049-002a यथा च जामदग्न्येन कोटिशः क्षत्रिया हताः
BR-12-01-049-002c उद्भूता राजवंशेषु ये भूयो भारते हताः
BR-12-01-049-003a जह्नोरजह्नुस्तनयो बल्लवस्तस्य चात्मजः
BR-12-01-049-003c कुशिको नाम धर्मज्ञस्तस्य पुत्रो महीपतिः
BR-12-01-049-004a उग्रं तपः समातिष्ठत्सहस्राक्षसमो भुवि
BR-12-01-049-004c पुत्रं लभेयमजितं त्रिलोकेश्वरमित्युत
BR-12-01-049-005a तमुग्रतपसं दृष्ट्वा सहस्राक्षः पुरन्दरः
BR-12-01-049-005c समर्थः पुत्रजनने स्वयमेवैत्य भारत
BR-12-01-049-006a पुत्रत्वमगमद्राजंस्तस्य लोकेश्वरेश्वरः
BR-12-01-049-006c गाधिर्नामाभवत्पुत्रः कौशिकः पाकशासनः
BR-12-01-049-007a तस्य कन्याभवद्राजन्नाम्ना सत्यवती प्रभो
BR-12-01-049-007c तां गाधिः कविपुत्राय सोर्चीकाय ददौ प्रभुः
BR-12-01-049-008a ततः प्रीतस्तु कौन्तेय भार्गवः कुरुनन्दन
BR-12-01-049-008c पुत्रार्थे श्रपयामास चरुं गाधेस्तथैव च
BR-12-01-049-009a आहूय चाह तां भार्यामृचीको भार्गवस्तदा
BR-12-01-049-009c उपयोज्यश्चरुरयं त्वया मात्राप्ययं तव
BR-12-01-049-010a तस्या जनिष्यते पुत्रो दीप्तिमान्क्षत्रियर्षभः
BR-12-01-049-010c अजय्यः क्षत्रियैर्लोके क्षत्रियर्षभसूदनः
BR-12-01-049-011a तवापि पुत्रं कल्याणि धृतिमन्तं तपोन्वितम्
BR-12-01-049-011c शमात्मकं द्विजश्रेष्ठं चरुरेष विधास्यति
BR-12-01-049-012a इत्येवमुक्त्वा तां भार्यामृचीको भृगुनन्दनः
BR-12-01-049-012c तपस्यभिरतो धीमाञ्जगामारण्यमेव ह
BR-12-01-049-013a एतस्मिन्नेव काले तु तीर्थयात्रापरो नृपः
BR-12-01-049-013c गाधिः सदारः सम्प्राप्त ऋचीकस्याश्रमं प्रति
BR-12-01-049-014a चरुद्वयं गृहीत्वा तु राजन्सत्यवती तदा
BR-12-01-049-014c भर्तुर्वाक्यादथाव्यग्रा मात्रे हृष्टा न्यवेदयत्
BR-12-01-049-015a माता तु तस्याः कौन्तेय दुहित्रे स्वं चरुं ददौ
BR-12-01-049-015c तस्याश्चरुमथाज्ञातमात्मसंस्थं चकार ह
BR-12-01-049-016a अथ सत्यवती गर्भं क्षत्रियान्तकरं तदा
BR-12-01-049-016c धारयामास दीप्तेन वपुषा घोरदर्शनम्
BR-12-01-049-017a तामृचीकस्तदा दृष्ट्वा ध्यानयोगेन वै ततः
BR-12-01-049-017c अब्रवीद्राजशार्दूल स्वां भार्यां वरवर्णिनीम्
BR-12-01-049-018a मात्रासि व्यंसिता भद्रे चरुव्यत्यासहेतुना
BR-12-01-049-018c जनिष्यते हि ते पुत्रः क्रूरकर्मा महाबलः
BR-12-01-049-019a जनिष्यते हि ते भ्राता ब्रह्मभूतस्तपोधनः
BR-12-01-049-019c विश्वं हि ब्रह्म तपसा मया तत्र समर्पितम्
BR-12-01-049-020a सैवमुक्ता महाभागा भर्त्रा सत्यवती तदा
BR-12-01-049-020c पपात शिरसा तस्मै वेपन्ती चाब्रवीदिदम्
BR-12-01-049-021a नार्होऽसि भगवन्नद्य वक्तुमेवंविधं वचः
BR-12-01-049-021c ब्राह्मणापसदं पुत्रं प्राप्स्यसीति महामुने
BR-12-01-049-022  ऋचीक उवाच
BR-12-01-049-022a नैष सङ्कल्पितः कामो मया भद्रे तथा त्वयि
BR-12-01-049-022c उग्रकर्मा भवेत्पुत्रश्चरुर्माता च कारणम्
BR-12-01-049-023  सत्यवत्युवाच
BR-12-01-049-023a इच्छँल्लोकानपि मुने सृजेथाः किं पुनर्मम
BR-12-01-049-023c शमात्मकमृजुं पुत्रं लभेयं जपतां वर
BR-12-01-049-024  ऋचीक उवाच
BR-12-01-049-024a नोक्तपूर्वं मया भद्रे स्वैरेष्वप्यनृतं वचः
BR-12-01-049-024c किमुताग्निं समाधाय मन्त्रवच्चरुसाधने
BR-12-01-049-025  सत्यवत्युवाच
BR-12-01-049-025a काममेवं भवेत्पौत्रो ममेह तव चैव ह
BR-12-01-049-025c शमात्मकमृजुं पुत्रं लभेयं जपतां वर
BR-12-01-049-026  ऋचीक उवाच
BR-12-01-049-026a पुत्रे नास्ति विशेषो मे पौत्रे वा वरवर्णिनि
BR-12-01-049-026c यथा त्वयोक्तं तु वचस्तथा भद्रे भविष्यति
BR-12-01-049-027  वासुदेव उवाच
BR-12-01-049-027a ततः सत्यवती पुत्रं जनयामास भार्गवम्
BR-12-01-049-027c तपस्यभिरतं शान्तं जमदग्निं शमात्मकम्
BR-12-01-049-028a विश्वामित्रं च दायादं गाधिः कुशिकनन्दनः
BR-12-01-049-028c प्राप ब्रह्मर्षिसमितं विश्वेन ब्रह्मणा युतम्
BR-12-01-049-029a आर्चीको जनयामास जमदग्निः सुदारुणम्
BR-12-01-049-029c सर्वविद्यान्तगं श्रेष्ठं धनुर्वेदे च पारगम्
BR-12-01-049-029e रामं क्षत्रियहन्तारं प्रदीप्तमिव पावकम्
BR-12-01-049-030a एतस्मिन्नेव काले तु कृतवीर्यात्मजो बली
BR-12-01-049-030c अर्जुनो नाम तेजस्वी क्षत्रियो हैहयान्वयः
BR-12-01-049-031a ददाह पृथिवीं सर्वां सप्तद्वीपां सपत्तनाम्
BR-12-01-049-031c स्वबाह्वस्त्रबलेनाजौ धर्मेण परमेण च
BR-12-01-049-032a तृषितेन स कौरव्य भिक्षितश्चित्रभानुना
BR-12-01-049-032c सहस्रबाहुर्विक्रान्तः प्रादाद्भिक्षामथाग्नये
BR-12-01-049-033a ग्रामान्पुराणि घोषांश्च पत्तनानि च वीर्यवान्
BR-12-01-049-033c जज्वाल तस्य बाणैस्तु चित्रभानुर्दिधक्षया
BR-12-01-049-034a स तस्य पुरुषेन्द्रस्य प्रभावेन महातपाः
BR-12-01-049-034c ददाह कार्तवीर्यस्य शैलानथ वनानि च
BR-12-01-049-035a स शून्यमाश्रमारण्यं वरुणस्यात्मजस्य तत्
BR-12-01-049-035c ददाह पवनेनेद्धश्चित्रभानुः सहैहयः
BR-12-01-049-036a आपवस्तं ततो रोषाच्छशापार्जुनमच्युत
BR-12-01-049-036c दग्धेऽऽश्रमे महाराज कार्तवीर्येण वीर्यवान्
BR-12-01-049-037a त्वया न वर्जितं मोहाद्यस्माद्वनमिदं मम
BR-12-01-049-037c दग्धं तस्माद्रणे रामो बाहूंस्ते छेत्स्यतेऽर्जुन
BR-12-01-049-038a अर्जुनस्तु महाराज बली नित्यं शमात्मकः
BR-12-01-049-038c ब्रह्मण्यश्च शरण्यश्च दाता शूरश्च भारत
BR-12-01-049-039a तस्य पुत्राः सुबलिनः शापेनासन्पितुर्वधे
BR-12-01-049-039c निमित्तमवलिप्ता वै नृशंसाश्चैव नित्यदा
BR-12-01-049-040a जमदग्निधेन्वास्ते वत्समानिन्युर्भरतर्षभ
BR-12-01-049-040c अज्ञातं कार्तवीर्यस्य हैहयेन्द्रस्य धीमतः
BR-12-01-049-041a ततोऽर्जुनस्य बाहूंस्तु छित्त्वा वै पौरुषान्वितः
BR-12-01-049-041c तं रुवन्तं ततो वत्सं जामदग्न्यः स्वमाश्रमम्
BR-12-01-049-041e प्रत्यानयत राजेन्द्र तेषामन्तःपुरात्प्रभुः
BR-12-01-049-042a अर्जुनस्य सुतास्ते तु सम्भूयाबुद्धयस्तदा
BR-12-01-049-042c गत्वाश्रममसंबुद्धं जमदग्नेर्महात्मनः
BR-12-01-049-043a अपातयन्त भल्लाग्रैः शिरः कायान्नराधिप
BR-12-01-049-043c समित्कुशार्थं रामस्य निर्गतस्य महात्मनः
BR-12-01-049-044a ततः पितृवधामर्षाद्रामः परममन्युमान्
BR-12-01-049-044c निःक्षत्रियां प्रतिश्रुत्य महीं शस्त्रमगृह्णत
BR-12-01-049-045a ततः स भृगुशार्दूलः कार्तवीर्यस्य वीर्यवान्
BR-12-01-049-045c विक्रम्य निजघानाशु पुत्रान्पौत्रांश्च सर्वशः
BR-12-01-049-046a स हैहयसहस्राणि हत्वा परममन्युमान्
BR-12-01-049-046c चकार भार्गवो राजन्महीं शोणितकर्दमाम्
BR-12-01-049-047a स तथा सुमहातेजाः कृत्वा निःक्षत्रियां महीम्
BR-12-01-049-047c कृपया परयाविष्टो वनमेव जगाम ह
BR-12-01-049-048a ततो वर्षसहस्रेषु समतीतेषु केषुचित्
BR-12-01-049-048c क्षोभं सम्प्राप्तवांस्तीव्रं प्रकृत्या कोपनः प्रभुः
BR-12-01-049-049a विश्वामित्रस्य पौत्रस्तु रैभ्यपुत्रो महातपाः
BR-12-01-049-049c परावसुर्महाराज क्षिप्त्वाह जनसंसदि
BR-12-01-049-050a ये ते ययातिपतने यज्ञे सन्तः समागताः
BR-12-01-049-050c प्रतर्दनप्रभृतयो राम किं क्षत्रिया न ते
BR-12-01-049-051a मिथ्याप्रतिज्ञो राम त्वं कत्थसे जनसंसदि
BR-12-01-049-051c भयात्क्षत्रियवीराणां पर्वतं समुपाश्रितः
BR-12-01-049-052a स पुनः क्षत्रियशतैः पृथिवीमनुसन्तताम्
BR-12-01-049-052c परावसोस्तदा श्रुत्वा शस्त्रं जग्राह भार्गवः
BR-12-01-049-053a ततो ये क्षत्रिया राजञ्शतशस्तेन जीविताः
BR-12-01-049-053c ते विवृद्धा महावीर्याः पृथिवीपतयोऽभवन्
BR-12-01-049-054a स पुनस्ताञ्जघानाशु बालानपि नराधिप
BR-12-01-049-054c गर्भस्थैस्तु मही व्याप्ता पुनरेवाभवत्तदा
BR-12-01-049-055a जातं जातं स गर्भं तु पुनरेव जघान ह
BR-12-01-049-055c अरक्षंश्च सुतान्कांश्चित्तदा क्षत्रिययोषितः
BR-12-01-049-056a त्रिःसप्तकृत्वः पृथिवीं कृत्वा निःक्षत्रियां प्रभुः
BR-12-01-049-056c दक्षिणामश्वमेधान्ते कश्यपायाददत्ततः
BR-12-01-049-057a क्षत्रियाणां तु शेषार्थं करेणोद्दिश्य कश्यपः
BR-12-01-049-057c स्रुक्प्रग्रहवता राजञ्श्रीमान्वाक्यमथाब्रवीत्
BR-12-01-049-058a गच्छ पारं समुद्रस्य दक्षिणस्य महामुने
BR-12-01-049-058c न ते मद्विषये राम वस्तव्यमिह कर्हिचित्
BR-12-01-049-059a ततः शूर्पारकं देशं सागरस्तस्य निर्ममे
BR-12-01-049-059c सन्त्रासाज्जामदग्न्यस्य सोऽपरान्तं महीतलम्
BR-12-01-049-060a कश्यपस्तु महाराज प्रतिगृह्य महीमिमाम्
BR-12-01-049-060c कृत्वा ब्राह्मणसंस्थां वै प्रविवेश महावनम्
BR-12-01-049-061a ततः शूद्राश्च वैश्याश्च यथास्वैरप्रचारिणः
BR-12-01-049-061c अवर्तन्त द्विजाग्र्याणां दारेषु भरतर्षभ
BR-12-01-049-062a अराजके जीवलोके दुर्बला बलवत्तरैः
BR-12-01-049-062c बाध्यन्ते न च वित्तेषु प्रभुत्वमिह कस्यचित्
BR-12-01-049-063a ततः कालेन पृथिवी प्रविवेश रसातलम्
BR-12-01-049-063c अरक्ष्यमाणा विधिवत्क्षत्रियैर्धर्मरक्षिभिः
BR-12-01-049-064a ऊरुणा धारयामास कश्यपः पृथिवीं ततः
BR-12-01-049-064c निमज्जन्तीं तदा राजंस्तेनोर्वीति मही स्मृता
BR-12-01-049-065a रक्षिणश्च समुद्दिश्य प्रायाचत्पृथिवी तदा
BR-12-01-049-065c प्रसाद्य कश्यपं देवी क्षत्रियान्बाहुशालिनः
BR-12-01-049-066a सन्ति ब्रह्मन्मया गुप्ता नृषु क्षत्रियपुङ्गवाः
BR-12-01-049-066c हैहयानां कुले जातास्ते संरक्षन्तु मां मुने
BR-12-01-049-067a अस्ति पौरवदायादो विडूरथसुतः प्रभो
BR-12-01-049-067c ऋक्षैः संवर्धितो विप्र ऋक्षवत्येव पर्वते
BR-12-01-049-068a तथानुकम्पमानेन यज्वनाथामितौजसा
BR-12-01-049-068c पराशरेण दायादः सौदासस्याभिरक्षितः
BR-12-01-049-069a सर्वकर्माणि कुरुते तस्यर्षेः शूद्रवद्धि सः
BR-12-01-049-069c सर्वकर्मेत्यभिख्यातः स मां रक्षतु पार्थिवः
BR-12-01-049-070a शिबेः पुत्रो महातेजा गोपतिर्नाम नामतः
BR-12-01-049-070c वने संरक्षितो गोभिः सोऽभिरक्षतु मां मुने
BR-12-01-049-071a प्रतर्दनस्य पुत्रस्तु वत्सो नाम महायशाः
BR-12-01-049-071c वत्सैः संवर्धितो गोष्ठे स मां रक्षतु पार्थिवः
BR-12-01-049-072a दधिवाहनपौत्रस्तु पुत्रो दिविरथस्य ह
BR-12-01-049-072c अङ्गः स गौतमेनापि गङ्गाकूलेऽभिरक्षितः
BR-12-01-049-073a बृहद्रथो महाबाहुर्भुवि भूतिपुरस्कृतः
BR-12-01-049-073c गोलाङ्गूलैर्महाभागो गृध्रकूटेऽभिरक्षितः
BR-12-01-049-074a मरुत्तस्यान्ववाये तु क्षत्रियास्तुर्वसोस्त्रयः
BR-12-01-049-074c मरुत्पतिसमा वीर्ये समुद्रेणाभिरक्षिताः
BR-12-01-049-075a एते क्षत्रियदायादास्तत्र तत्र परिश्रुताः
BR-12-01-049-075c सम्यङ्मामभिरक्षन्तु ततः स्थास्यामि निश्चला
BR-12-01-049-076a एतेषां पितरश्चैव तथैव च पितामहाः
BR-12-01-049-076c मदर्थं निहता युद्धे रामेणाक्लिष्टकर्मणा
BR-12-01-049-077a तेषामपचितिश्चैव मया कार्या न संशयः
BR-12-01-049-077c न ह्यहं कामये नित्यमविक्रान्तेन रक्षणम्
BR-12-01-049-078a ततः पृथिव्या निर्दिष्टांस्तान्समानीय कश्यपः
BR-12-01-049-078c अभ्यषिञ्चन्महीपालान्क्षत्रियान्वीर्यसम्मतान्
BR-12-01-049-079a तेषां पुत्राश्च पौत्राश्च येषां वंशाः प्रतिष्ठिताः
BR-12-01-049-079c एवमेतत्पुरा वृत्तं यन्मां पृच्छसि पाण्डव
BR-12-01-049-080  वैशम्पायन उवाच
BR-12-01-049-080a एवं ब्रुवन्नेव यदुप्रवीरो युधिष्ठिरं धर्मभृतां वरिष्ठम्
BR-12-01-049-080c रथेन तेनाशु ययौ यथार्को विशन्प्रभाभिर्भगवांस्त्रिलोकम्
