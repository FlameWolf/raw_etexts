001  	  गुरुरुवाच
001a	 अत्रोपायं प्रवक्ष्यामि यथावच्छास्त्रचक्षुषा
001c 	 तद्विज्ञानाच्चरन्प्राज्ञः प्राप्नुयात्परमां गतिम्
002a	 सर्वेषामेव भूतानां पुरुषः श्रेष्ठ उच्यते
002c 	 पुरुषेभ्यो द्विजानाहुर्द्विजेभ्यो मन्त्रवादिनः
003a	 सर्वभूतविशिष्टास्ते सर्वज्ञाः सर्वदर्शिनः
003c 	 ब्राह्मणा वेदतत्त्वज्ञास्तत्त्वार्थगतिनिश्चयाः
004a	 नेत्रहीनो यथा ह्येकः कृच्छ्राणि लभतेऽध्वनि
004c 	 ज्ञानहीनस्तथा लोके तस्माज्ज्ञानविदोऽधिकाः
005a	 तांस्तानुपासते धर्मान्धर्मकामा यथागमम्
005c 	 न त्वेषामर्थसामान्यमन्तरेण गुणानिमान्
006a	 वाग्देहमनसां शौचं क्षमा सत्यं धृतिः स्मृतिः
006c 	 सर्वधर्मेषु धर्मज्ञा ज्ञापयन्ति गुणानिमान्
007a	 यदिदं ब्रह्मणो रूपं ब्रह्मचर्यमिति स्मृतम्
007c 	 परं तत्सर्वभूतेभ्यस्तेन यान्ति परां गतिम्
008a	 लिङ्गसंयोगहीनं यच्छरीरस्पर्शवर्जितम्
008c 	 श्रोत्रेण श्रवणं चैव चक्षुषा चैव दर्शनम्
009a	 जिह्वया रसनं यच्च तदेव परिवर्जितम्
009c 	 बुद्ध्या च व्यवसायेन ब्रह्मचर्यमकल्मषम्
010a	 सम्यग्वृत्तिर्ब्रह्मलोकं प्राप्नुयान्मध्यमः सुरान्
010c 	 द्विजाग्र्यो जायते विद्वान्कन्यसीं वृत्तिमास्थितः
011a	 सुदुष्करं ब्रह्मचर्यमुपायं तत्र मे शृणु
011c 	 सम्प्रवृत्तमुदीर्णं च निगृह्णीयाद्द्विजो मनः
012a	 योषितां न कथाः श्राव्या न निरीक्ष्या निरम्बराः
012c 	 कदाचिद्दर्शनादासां दुर्बलानाविशेद्रजः
013a	 रागोत्पत्तौ चरेत्कृच्छ्रमह्नस्त्रिः प्रविशेदपः
013c 	 मग्नः स्वप्ने च मनसा त्रिर्जपेदघमर्षणम्
014a	 पाप्मानं निर्दहेदेवमन्तर्भूतं रजोमयम्
014c 	 ज्ञानयुक्तेन मनसा सन्ततेन विचक्षणः
015a	 कुणपामेध्यसंयुक्तं यद्वदच्छिद्रबन्धनम्
015c 	 तद्वद्देहगतं विद्यादात्मानं देहबन्धनम्
016a	 वातपित्तकफान्रक्तं त्वङ्मांसं स्नायुमस्थि च
016c 	 मज्जां चैव सिराजालैस्तर्पयन्ति रसा नृणाम्
017a	 दश विद्याद्धमन्योऽत्र पञ्चेन्द्रियगुणावहाः
017c 	 याभिः सूक्ष्माः प्रतायन्ते धमन्योऽन्याः सहस्रशः
018a	 एवमेताः सिरानद्यो रसोदा देहसागरम्
018c 	 तर्पयन्ति यथाकालमापगा इव सागरम्
019a	 मध्ये च हृदयस्यैका सिरा त्वत्र मनोवहा
019c 	 शुक्रं सङ्कल्पजं नॄणां सर्वगात्रैर्विमुञ्चति
020a	 सर्वगात्रप्रतायिन्यस्तस्या ह्यनुगताः सिराः
020c 	 नेत्रयोः प्रतिपद्यन्ते वहन्त्यस्तैजसं गुणम्
021a	 पयस्यन्तर्हितं सर्पिर्यद्वन्निर्मथ्यते खजैः
021c 	 शुक्रं निर्मथ्यते तद्वद्देहसङ्कल्पजैः खजैः
022a	 स्वप्नेऽप्येवं यथाभ्येति मनःसङ्कल्पजं रजः
022c 	 शुक्रमस्पर्शजं देहात्सृजन्त्यस्य मनोवहा
023a	 महर्षिर्भगवानत्रिर्वेद तच्छुक्रसम्भवम्
023c 	 त्रिबीजमिन्द्रदैवत्यं तस्मादिन्द्रियमुच्यते
024a	 ये वै शुक्रगतिं विद्युर्भूतसङ्करकारिकाम्
024c 	 विरागा दग्धदोषास्ते नाप्नुयुर्देहसम्भवम्
025a	 गुणानां साम्यमागम्य मनसैव मनोवहम्
025c 	 देहकर्म नुदन्प्राणानन्तकाले विमुच्यते
026a	 भविता मनसो ज्ञानं मन एव प्रतायते
026c 	 ज्योतिष्मद्विरजो दिव्यमत्र सिद्धं महात्मनाम्
027a	 तस्मात्तदविघाताय कर्म कुर्यादकल्मषम्
027c 	 रजस्तमश्च हित्वेह न तिर्यग्गतिमाप्नुयात्
028a	 तरुणाधिगतं ज्ञानं जरादुर्बलतां गतम्
028c 	 परिपक्वबुद्धिः कालेन आदत्ते मानसं बलम्
029a	 सुदुर्गमिव पन्थानमतीत्य गुणबन्धनम्
029c 	 यदा पश्येत्तदा दोषानतीत्यामृतमश्नुते

