001  	भीष्म उवाच
001a	स लब्ध्वा परमं देवाद्वरं सत्यवतीसुतः
001c	अरणीं त्वथ सङ्गृह्य ममन्थाग्निचिकीर्षया
002a	अथ रूपं परं राजन्बिभ्रतीं स्वेन तेजसा
002c	घृताचीं नामाप्सरसमपश्यद्भगवानृषिः
003a	ऋषिरप्सरसं दृष्ट्वा सहसा काममोहितः
003c	अभवद्भगवान्व्यासो वने तस्मिन्युधिष्ठिर
004a	सा च कृत्वा तदा व्यासं कामसंविग्नमानसम्
004c	शुकी भूत्वा महाराज घृताची समुपागमत्
005a	स तामप्सरसं दृष्ट्वा रूपेणान्येन संवृताम्
005c	शरीरजेनानुगतः सर्वगात्रातिगेन ह
006a	स तु धैर्येण महता निगृह्णन्हृच्छयं मुनिः
006c	न शशाक नियन्तुं तद्व्यासः प्रविसृतं मनः
006e 	भावित्वाच्चैव भावस्य घृताच्या वपुषा हृतः
007a	यत्नान्नियच्छतस्तस्य मुनेरग्निचिकीर्षया
007c	अरण्यामेव सहसा तस्य शुक्रमवापतत्
008a	सोऽविशङ्केन मनसा तथैव द्विजसत्तमः
008c	अरणीं ममन्थ ब्रह्मर्षिस्तस्यां जज्ञे शुको नृप
009a	शुक्रे निर्मथ्यमाने तु शुको जज्ञे महातपाः
009c	परमर्षिर्महायोगी अरणीगर्भसम्भवः
010a	यथाध्वरे समिद्धोऽग्निर्भाति हव्यमुपात्तवान्
010c	तथारूपः शुको जज्ञे प्रज्वलन्निव तेजसा
011a	बिभ्रत्पितुश्च कौरव्य रूपवर्णमनुत्तमम्
011c	बभौ तदा भावितात्मा विधूमोऽग्निरिव ज्वलन्
012a	तं गङ्गा सरितां श्रेष्ठा मेरुपृष्ठे जनेश्वर
012c	स्वरूपिणी तदाभ्येत्य स्नापयामास वारिणा
013a	अन्तरिक्षाच्च कौरव्य दण्डः कृष्णाजिनं च ह
013c	पपात भुवि राजेन्द्र शुकस्यार्थे महात्मनः
014a	जेगीयन्ते स्म गन्धर्वा ननृतुश्चाप्सरोगणाः
014c	देवदुन्दुभयश्चैव प्रावाद्यन्त महास्वनाः
015a	विश्वावसुश्च गन्धर्वस्तथा तुम्बुरुनारदौ
015c	हाहाहूहू च गन्धर्वौ तुष्टुवुः शुकसम्भवम्
016a	तत्र शक्रपुरोगाश्च लोकपालाः समागताः
016c	देवा देवर्षयश्चैव तथा ब्रह्मर्षयोऽपि च
017a	दिव्यानि सर्वपुष्पाणि प्रववर्षात्र मारुतः
017c	जङ्गमं स्थावरं चैव प्रहृष्टमभवज्जगत्
018a	तं महात्मा स्वयं प्रीत्या देव्या सह महाद्युतिः
018c	जातमात्रं मुनेः पुत्रं विधिनोपानयत्तदा
019a	तस्य देवेश्वरः शक्रो दिव्यमद्भुतदर्शनम्
019c	ददौ कमण्डलुं प्रीत्या देववासांसि चाभिभो
020a	हंसाश्च शतपत्राश्च सारसाश्च सहस्रशः
020c	प्रदक्षिणमवर्तन्त शुकाश्चाषाश्च भारत
021a	आरणेयस्तथा दिव्यं प्राप्य जन्म महाद्युतिः
021c	तत्रैवोवास मेधावी व्रतचारी समाहितः
022a	उत्पन्नमात्रं तं वेदाः सरहस्याः ससङ्ग्रहाः
022c	उपतस्थुर्महाराज यथास्य पितरं तथा
023a	बृहस्पतिं तु वव्रे स वेदवेदाङ्गभाष्यवित्
023c	उपाध्यायं महाराज धर्ममेवानुचिन्तयन्
024a	सोऽधीत्य वेदानखिलान्सरहस्यान्ससङ्ग्रहान्
024c	इतिहासं च कार्त्स्न्येन राजशास्त्राणि चाभिभो
025a	गुरवे दक्षिणां दत्त्वा समावृत्तो महामुनिः
025c	उग्रं तपः समारेभे ब्रह्मचारी समाहितः
026a	देवतानामृषीणां च बाल्येऽपि स महातपाः
026c	सम्मन्त्रणीयो मान्यश्च ज्ञानेन तपसा तथा
027a	न त्वस्य रमते बुद्धिराश्रमेषु नराधिप
027c	त्रिषु गार्हस्थ्यमूलेषु मोक्षधर्मानुदर्शिनः

