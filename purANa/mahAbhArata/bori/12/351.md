001  	सूर्य उवाच
001a	नैष देवोऽनिलसखो नासुरो न च पन्नगः
001c	उञ्छवृत्तिव्रते सिद्धो मुनिरेष दिवं गतः
002a	एष मूलफलाहारः शीर्णपर्णाशनस्तथा
002c	अब्भक्षो वायुभक्षश्च आसीद्विप्रः समाहितः
003a	ऋचश्चानेन विप्रेण संहितान्तरभिष्टुताः
003c	स्वर्गद्वारकृतोद्योगो येनासौ त्रिदिवं गतः
004a	असन्नधीरनाकाङ्क्षी नित्यमुञ्छशिलाशनः
004c	सर्वभूतहिते युक्त एष विप्रो भुजङ्गम
005a	न हि देवा न गन्धर्वा नासुरा न च पन्नगाः
005c	प्रभवन्तीह भूतानां प्राप्तानां परमां गतिम्
006  	नाग उवाच
006a	एतदेवंविधं दृष्टमाश्चर्यं तत्र मे द्विज
006c	संसिद्धो मानुषः कायो योऽसौ सिद्धगतिं गतः
006e 	सूर्येण सहितो ब्रह्मन्पृथिवीं परिवर्तते

