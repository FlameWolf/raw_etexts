001  	पराशर उवाच
001a	कः कस्य चोपकुरुते कश्च कस्मै प्रयच्छति
001c	प्राणी करोत्ययं कर्म सर्वमात्मार्थमात्मना
002a	गौरवेण परित्यक्तं निःस्नेहं परिवर्जयेत्
002c	सोदर्यं भ्रातरमपि किमुतान्यं पृथग्जनम्
003a	विशिष्टस्य विशिष्टाच्च तुल्यौ दानप्रतिग्रहौ
003c	तयोः पुण्यतरं दानं तद्द्विजस्य प्रयच्छतः
004a	न्यायागतं धनं वर्णैर्न्यायेनैव विवर्धितम्
004c	संरक्ष्यं यत्नमास्थाय धर्मार्थमिति निश्चयः
005a	न धर्मार्थी नृशंसेन कर्मणा धनमर्जयेत्
005c	शक्तितः सर्वकार्याणि कुर्यान्नर्द्धिमनुस्मरेत्
006a	अपो हि प्रयतः शीतास्तापिता ज्वलनेन वा
006c	शक्तितोऽतिथये दत्त्वा क्षुधार्तायाश्नुते फलम्
007a	रन्तिदेवेन लोकेष्टा सिद्धिः प्राप्ता महात्मना
007c	फलपत्रैरथो मूलैर्मुनीनर्चितवानसौ
008a	तैरेव फलपत्रैश्च स माठरमतोषयत्
008c	तस्माल्लेभे परं स्थानं शैब्योऽपि पृथिवीपतिः
009a	देवतातिथिभृत्येभ्यः पितृभ्योऽथात्मनस्तथा
009c	ऋणवाञ्जायते मर्त्यस्तस्मादनृणतां व्रजेत्
010a	स्वाध्यायेन महर्षिभ्यो देवेभ्यो यज्ञकर्मणा
010c	पितृभ्यः श्राद्धदानेन नृणामभ्यर्चनेन च
011a	वाचः शेषावहार्येण पालनेनात्मनोऽपि च
011c	यथावद्भृत्यवर्गस्य चिकीर्षेद्धर्ममादितः
012a	प्रयत्नेन च संसिद्धा धनैरपि विवर्जिताः
012c	सम्यग्घुत्वा हुतवहं मुनयः सिद्धिमागताः
013a	विश्वामित्रस्य पुत्रत्वमृचीकतनयोऽगमत्
013c	ऋग्भिः स्तुत्वा महाभागो देवान्वै यज्ञभागिनः
014a	गतः शुक्रत्वमुशना देवदेवप्रसादनात्
014c	देवीं स्तुत्वा तु गगने मोदते तेजसा वृतः
015a	असितो देवलश्चैव तथा नारदपर्वतौ
015c	कक्षीवाञ्जामदग्न्यश्च रामस्ताण्ड्यस्तथांशुमान्
016a	वसिष्ठो जमदग्निश्च विश्वामित्रोऽत्रिरेव च
016c	भरद्वाजो हरिश्मश्रुः कुण्डधारः श्रुतश्रवाः
017a	एते महर्षयः स्तुत्वा विष्णुमृग्भिः समाहिताः
017c	लेभिरे तपसा सिद्धिं प्रसादात्तस्य धीमतः
018a	अनर्हाश्चार्हतां प्राप्ताः सन्तः स्तुत्वा तमेव ह
018c	न तु वृद्धिमिहान्विच्छेत्कर्म कृत्वा जुगुप्सितम्
019a	येऽर्था धर्मेण ते सत्या येऽधर्मेण धिगस्तु तान्
019c	धर्मं वै शाश्वतं लोके न जह्याद्धनकाङ्क्षया
020a	आहिताग्निर्हि धर्मात्मा यः स पुण्यकृदुत्तमः
020c	वेदा हि सर्वे राजेन्द्र स्थितास्त्रिष्वग्निषु प्रभो
021a	स चाप्यग्न्याहितो विप्रः क्रिया यस्य न हीयते
021c	श्रेयो ह्यनाहिताग्नित्वमग्निहोत्रं न निष्क्रियम्
022a	अग्निरात्मा च माता च पिता जनयिता तथा
022c	गुरुश्च नरशार्दूल परिचर्या यथातथम्
023a	मानं त्यक्त्वा यो नरो वृद्धसेवी विद्वान्क्लीबः पश्यति प्रीतियोगात्
023c	दाक्ष्येणाहीनो धर्मयुक्तो नदान्तो लोकेऽस्मिन्वै पूज्यते सद्भिरार्यः

