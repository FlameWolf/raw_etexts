001  	वैशंपायन उवाच
001a	कृतोदकास्ते सुहृदां सर्वेषां पाण्डुनन्दनाः
001c	विदुरो धृतराष्ट्रश्च सर्वाश्च भरतस्त्रियः
002a	तत्र ते सुमहात्मानो न्यवसन्कुरुनन्दनाः
002c	शौचं निवर्तयिष्यन्तो मासमेकं बहिः पुरात्
003a	कृतोदकं तु राजानं धर्मात्मानं युधिष्ठिरम्
003c	अभिजग्मुर्महात्मानः सिद्धा ब्रह्मर्षिसत्तमाः
004a	द्वैपायनो नारदश्च देवलश्च महानृषिः
004c	देवस्थानश्च कण्वश्च तेषां शिष्याश्च सत्तमाः
005a	अन्ये च वेदविद्वांसः कृतप्रज्ञा द्विजातयः
005c	गृहस्थाः स्नातकाः सर्वे ददृशुः कुरुसत्तमम्
006a	अभिगम्य महात्मानः पूजिताश्च यथाविधि
006c	आसनेषु महार्हेषु विविशुस्ते महर्षयः
007a	प्रतिगृह्य ततः पूजां तत्कालसदृशीं तदा
007c	पर्युपासन्यथान्यायं परिवार्य युधिष्ठिरम्
008a	पुण्ये भागीरथीतीरे शोकव्याकुलचेतसम्
008c	आश्वासयन्तो राजानं विप्राः शतसहस्रशः
009a	नारदस्त्वब्रवीत्काले धर्मात्मानं युधिष्ठिरम्
009c	विचार्य मुनिभिः सार्धं तत्कालसदृशं वचः
010a	भवतो बाहुवीर्येण प्रसादान्माधवस्य च
010c	जितेयमवनिः कृत्स्ना धर्मेण च युधिष्ठिर
011a	दिष्ट्या मुक्ताः स्थ सङ्ग्रामादस्माल्लोकभयङ्करात्
011c	क्षत्रधर्मरतश्चापि कच्चिन्मोदसि पाण्डव
012a	कच्चिच्च निहतामित्रः प्रीणासि सुहृदो नृप
012c	कच्चिच्छ्रियमिमां प्राप्य न त्वां शोकः प्रबाधते
013  युधिष्ठिर उवाच
013a	विजितेयं मही कृत्स्ना कृष्णबाहुबलाश्रयात्
013c	ब्राह्मणानां प्रसादेन भीमार्जुनबलेन च
014a	इदं तु मे महद्दुःखं वर्तते हृदि नित्यदा
014c	कृत्वा ज्ञातिक्षयमिमं महान्तं लोभकारितम्
015a	सौभद्रं द्रौपदेयांश्च घातयित्वा प्रियान्सुतान्
015c	जयोऽयमजयाकारो भगवन्प्रतिभाति मे
016a	किं नु वक्ष्यति वार्ष्णेयी वधूर्मे मधुसूदनम्
016c	द्वारकावासिनी कृष्णमितः प्रतिगतं हरिम्
017a	द्रौपदी हतपुत्रेयं कृपणा हतबान्धवा
017c	अस्मत्प्रियहिते युक्ता भूयः पीडयतीव माम्
018a	इदमन्यच्च भगवन्यत्त्वां वक्ष्यामि नारद
018c	मन्त्रसंवरणेनास्मि कुन्त्या दुःखेन योजितः
019a	योऽसौ नागायुतबलो लोकेऽप्रतिरथो रणे
019c	सिंहखेलगतिर्धीमान्घृणी दान्तो यतव्रतः
020a	आश्रयो धार्तराष्ट्राणां मानी तीक्ष्णपराक्रमः
020c	अमर्षी नित्यसंरम्भी क्षेप्तास्माकं रणे रणे
021a	शीघ्रास्त्रश्चित्रयोधी च कृती चाद्भुतविक्रमः
021c	गूढोत्पन्नः सुतः कुन्त्या भ्रातास्माकं च सोदरः
022a	तोयकर्मणि यं कुन्ती कथयामास सूर्यजम्
022c	पुत्रं सर्वगुणोपेतमवकीर्णं जले पुरा
023a	यं सूतपुत्रं लोकोऽयं राधेयं चाप्यमन्यत
023c	स ज्येष्ठपुत्रः कुन्त्या वै भ्रातास्माकं च मातृजः
024a	अजानता मया सङ्ख्ये राज्यलुब्धेन घातितः
024c	तन्मे दहति गात्राणि तूलराशिमिवानलः
025a	न हि तं वेद पार्थोऽपि भ्रातरं श्वेतवाहनः
025c	नाहं न भीमो न यमौ स त्वस्मान्वेद सुव्रतः
026a	गता किल पृथा तस्य सकाशमिति नः श्रुतम्
026c	अस्माकं शमकामा वै त्वं च पुत्रो ममेत्यथ
027a	पृथाया न कृतः कामस्तेन चापि महात्मना
027c	अतिपश्चादिदं मातर्यवोचदिति नः श्रुतम्
028a	न हि शक्ष्याम्यहं त्यक्तुं नृपं दुर्योधनं रणे
028c	अनार्यं च नृशंसं च कृतघ्नं च हि मे भवेत्
029a	युधिष्ठिरेण सन्धिं च यदि कुर्यां मते तव
029c	भीतो रणे श्वेतवाहादिति मां मंस्यते जनः
030a	सोऽहं निर्जित्य समरे विजयं सहकेशवम्
030c	सन्धास्ये धर्मपुत्रेण पश्चादिति च सोऽब्रवीत्
031a	तमवोचत्किल पृथा पुनः पृथुलवक्षसम्
031c	चतुर्णामभयं देहि कामं युध्यस्व फल्गुनम्
032a	सोऽब्रवीन्मातरं धीमान्वेपमानः कृताञ्जलिः
032c	प्राप्तान्विषह्यांश्चतुरो न हनिष्यामि ते सुतान्
033a	पञ्चैव हि सुता मातर्भविष्यन्ति हि ते ध्रुवम्
033c	सकर्णा वा हते पार्थे सार्जुना वा हते मयि
034a	तं पुत्रगृद्धिनी भूयो माता पुत्रमथाब्रवीत्
034c	भ्रातॄणां स्वस्ति कुर्वीथा येषां स्वस्ति चिकीर्षसि
035a	तमेवमुक्त्वा तु पृथा विसृज्योपययौ गृहान्
035c	सोऽर्जुनेन हतो वीरो भ्राता भ्रात्रा सहोदरः
036a	न चैव विवृतो मन्त्रः पृथायास्तस्य वा मुने
036c	अथ शूरो महेष्वासः पार्थेनासौ निपातितः
037a	अहं त्वज्ञासिषं पश्चात्स्वसोदर्यं द्विजोत्तम
037c	पूर्वजं भ्रातरं कर्णं पृथाया वचनात्प्रभो
038a	तेन मे दूयतेऽतीव हृदयं भ्रातृघातिनः
038c	कर्णार्जुनसहायोऽहं जयेयमपि वासवम्
039a	सभायां क्लिश्यमानस्य धार्तराष्ट्रैर्दुरात्मभिः
039c	सहसोत्पतितः क्रोधः कर्णं दृष्ट्वा प्रशाम्यति
040a	यदा ह्यस्य गिरो रूक्षाः शृणोमि कटुकोदयाः
040c	सभायां गदतो द्यूते दुर्योधनहितैषिणः
041a	तदा नश्यति मे क्रोधः पादौ तस्य निरीक्ष्य ह
041c	कुन्त्या हि सदृशौ पादौ कर्णस्येति मतिर्मम
042a	सादृश्यहेतुमन्विच्छन्पृथायास्तव चैव ह
042c	कारणं नाधिगच्छामि कथञ्चिदपि चिन्तयन्
043a	कथं नु तस्य सङ्ग्रामे पृथिवी चक्रमग्रसत्
043c	कथं च शप्तो भ्राता मे तत्त्वं वक्तुमिहार्हसि
044a	श्रोतुमिच्छामि भगवंस्त्वत्तः सर्वं यथातथम्
044c	भवान्हि सर्वविद्विद्वाँल्लोके वेद कृताकृतम्

