BR-12-01-001-001  	वैशंपायन उवाच
BR-12-01-001-001a	कृतोदकास्ते सुहृदां सर्वेषां पाण्डुनन्दनाः
BR-12-01-001-001c	विदुरो धृतराष्ट्रश्च सर्वाश्च भरतस्त्रियः
BR-12-01-001-002a	तत्र ते सुमहात्मानो न्यवसन्कुरुनन्दनाः
BR-12-01-001-002c	शौचं निवर्तयिष्यन्तो मासमेकं बहिः पुरात्
BR-12-01-001-003a	कृतोदकं तु राजानं धर्मात्मानं युधिष्ठिरम्
BR-12-01-001-003c	अभिजग्मुर्महात्मानः सिद्धा ब्रह्मर्षिसत्तमाः
BR-12-01-001-004a	द्वैपायनो नारदश्च देवलश्च महानृषिः
BR-12-01-001-004c	देवस्थानश्च कण्वश्च तेषां शिष्याश्च सत्तमाः
BR-12-01-001-005a	अन्ये च वेदविद्वांसः कृतप्रज्ञा द्विजातयः
BR-12-01-001-005c	गृहस्थाः स्नातकाः सर्वे ददृशुः कुरुसत्तमम्
BR-12-01-001-006a	अभिगम्य महात्मानः पूजिताश्च यथाविधि
BR-12-01-001-006c	आसनेषु महार्हेषु विविशुस्ते महर्षयः
BR-12-01-001-007a	प्रतिगृह्य ततः पूजां तत्कालसदृशीं तदा
BR-12-01-001-007c	पर्युपासन्यथान्यायं परिवार्य युधिष्ठिरम्
BR-12-01-001-008a	पुण्ये भागीरथीतीरे शोकव्याकुलचेतसम्
BR-12-01-001-008c	आश्वासयन्तो राजानं विप्राः शतसहस्रशः
BR-12-01-001-009a	नारदस्त्वब्रवीत्काले धर्मात्मानं युधिष्ठिरम्
BR-12-01-001-009c	विचार्य मुनिभिः सार्धं तत्कालसदृशं वचः
BR-12-01-001-010a	भवतो बाहुवीर्येण प्रसादान्माधवस्य च
BR-12-01-001-010c	जितेयमवनिः कृत्स्ना धर्मेण च युधिष्ठिर
BR-12-01-001-011a	दिष्ट्या मुक्ताः स्थ सङ्ग्रामादस्माल्लोकभयङ्करात्
BR-12-01-001-011c	क्षत्रधर्मरतश्चापि कच्चिन्मोदसि पाण्डव
BR-12-01-001-012a	कच्चिच्च निहतामित्रः प्रीणासि सुहृदो नृप
BR-12-01-001-012c	कच्चिच्छ्रियमिमां प्राप्य न त्वां शोकः प्रबाधते
BR-12-01-001-013  युधिष्ठिर उवाच
BR-12-01-001-013a	विजितेयं मही कृत्स्ना कृष्णबाहुबलाश्रयात्
BR-12-01-001-013c	ब्राह्मणानां प्रसादेन भीमार्जुनबलेन च
BR-12-01-001-014a	इदं तु मे महद्दुःखं वर्तते हृदि नित्यदा
BR-12-01-001-014c	कृत्वा ज्ञातिक्षयमिमं महान्तं लोभकारितम्
BR-12-01-001-015a	सौभद्रं द्रौपदेयांश्च घातयित्वा प्रियान्सुतान्
BR-12-01-001-015c	जयोऽयमजयाकारो भगवन्प्रतिभाति मे
BR-12-01-001-016a	किं नु वक्ष्यति वार्ष्णेयी वधूर्मे मधुसूदनम्
BR-12-01-001-016c	द्वारकावासिनी कृष्णमितः प्रतिगतं हरिम्
BR-12-01-001-017a	द्रौपदी हतपुत्रेयं कृपणा हतबान्धवा
BR-12-01-001-017c	अस्मत्प्रियहिते युक्ता भूयः पीडयतीव माम्
BR-12-01-001-018a	इदमन्यच्च भगवन्यत्त्वां वक्ष्यामि नारद
BR-12-01-001-018c	मन्त्रसंवरणेनास्मि कुन्त्या दुःखेन योजितः
BR-12-01-001-019a	योऽसौ नागायुतबलो लोकेऽप्रतिरथो रणे
BR-12-01-001-019c	सिंहखेलगतिर्धीमान्घृणी दान्तो यतव्रतः
BR-12-01-001-020a	आश्रयो धार्तराष्ट्राणां मानी तीक्ष्णपराक्रमः
BR-12-01-001-020c	अमर्षी नित्यसंरम्भी क्षेप्तास्माकं रणे रणे
BR-12-01-001-021a	शीघ्रास्त्रश्चित्रयोधी च कृती चाद्भुतविक्रमः
BR-12-01-001-021c	गूढोत्पन्नः सुतः कुन्त्या भ्रातास्माकं च सोदरः
BR-12-01-001-022a	तोयकर्मणि यं कुन्ती कथयामास सूर्यजम्
BR-12-01-001-022c	पुत्रं सर्वगुणोपेतमवकीर्णं जले पुरा
BR-12-01-001-023a	यं सूतपुत्रं लोकोऽयं राधेयं चाप्यमन्यत
BR-12-01-001-023c	स ज्येष्ठपुत्रः कुन्त्या वै भ्रातास्माकं च मातृजः
BR-12-01-001-024a	अजानता मया सङ्ख्ये राज्यलुब्धेन घातितः
BR-12-01-001-024c	तन्मे दहति गात्राणि तूलराशिमिवानलः
BR-12-01-001-025a	न हि तं वेद पार्थोऽपि भ्रातरं श्वेतवाहनः
BR-12-01-001-025c	नाहं न भीमो न यमौ स त्वस्मान्वेद सुव्रतः
BR-12-01-001-026a	गता किल पृथा तस्य सकाशमिति नः श्रुतम्
BR-12-01-001-026c	अस्माकं शमकामा वै त्वं च पुत्रो ममेत्यथ
BR-12-01-001-027a	पृथाया न कृतः कामस्तेन चापि महात्मना
BR-12-01-001-027c	अतिपश्चादिदं मातर्यवोचदिति नः श्रुतम्
BR-12-01-001-028a	न हि शक्ष्याम्यहं त्यक्तुं नृपं दुर्योधनं रणे
BR-12-01-001-028c	अनार्यं च नृशंसं च कृतघ्नं च हि मे भवेत्
BR-12-01-001-029a	युधिष्ठिरेण सन्धिं च यदि कुर्यां मते तव
BR-12-01-001-029c	भीतो रणे श्वेतवाहादिति मां मंस्यते जनः
BR-12-01-001-030a	सोऽहं निर्जित्य समरे विजयं सहकेशवम्
BR-12-01-001-030c	सन्धास्ये धर्मपुत्रेण पश्चादिति च सोऽब्रवीत्
BR-12-01-001-031a	तमवोचत्किल पृथा पुनः पृथुलवक्षसम्
BR-12-01-001-031c	चतुर्णामभयं देहि कामं युध्यस्व फल्गुनम्
BR-12-01-001-032a	सोऽब्रवीन्मातरं धीमान्वेपमानः कृताञ्जलिः
BR-12-01-001-032c	प्राप्तान्विषह्यांश्चतुरो न हनिष्यामि ते सुतान्
BR-12-01-001-033a	पञ्चैव हि सुता मातर्भविष्यन्ति हि ते ध्रुवम्
BR-12-01-001-033c	सकर्णा वा हते पार्थे सार्जुना वा हते मयि
BR-12-01-001-034a	तं पुत्रगृद्धिनी भूयो माता पुत्रमथाब्रवीत्
BR-12-01-001-034c	भ्रातॄणां स्वस्ति कुर्वीथा येषां स्वस्ति चिकीर्षसि
BR-12-01-001-035a	तमेवमुक्त्वा तु पृथा विसृज्योपययौ गृहान्
BR-12-01-001-035c	सोऽर्जुनेन हतो वीरो भ्राता भ्रात्रा सहोदरः
BR-12-01-001-036a	न चैव विवृतो मन्त्रः पृथायास्तस्य वा मुने
BR-12-01-001-036c	अथ शूरो महेष्वासः पार्थेनासौ निपातितः
BR-12-01-001-037a	अहं त्वज्ञासिषं पश्चात्स्वसोदर्यं द्विजोत्तम
BR-12-01-001-037c	पूर्वजं भ्रातरं कर्णं पृथाया वचनात्प्रभो
BR-12-01-001-038a	तेन मे दूयतेऽतीव हृदयं भ्रातृघातिनः
BR-12-01-001-038c	कर्णार्जुनसहायोऽहं जयेयमपि वासवम्
BR-12-01-001-039a	सभायां क्लिश्यमानस्य धार्तराष्ट्रैर्दुरात्मभिः
BR-12-01-001-039c	सहसोत्पतितः क्रोधः कर्णं दृष्ट्वा प्रशाम्यति
BR-12-01-001-040a	यदा ह्यस्य गिरो रूक्षाः शृणोमि कटुकोदयाः
BR-12-01-001-040c	सभायां गदतो द्यूते दुर्योधनहितैषिणः
BR-12-01-001-041a	तदा नश्यति मे क्रोधः पादौ तस्य निरीक्ष्य ह
BR-12-01-001-041c	कुन्त्या हि सदृशौ पादौ कर्णस्येति मतिर्मम
BR-12-01-001-042a	सादृश्यहेतुमन्विच्छन्पृथायास्तव चैव ह
BR-12-01-001-042c	कारणं नाधिगच्छामि कथञ्चिदपि चिन्तयन्
BR-12-01-001-043a	कथं नु तस्य सङ्ग्रामे पृथिवी चक्रमग्रसत्
BR-12-01-001-043c	कथं च शप्तो भ्राता मे तत्त्वं वक्तुमिहार्हसि
BR-12-01-001-044a	श्रोतुमिच्छामि भगवंस्त्वत्तः सर्वं यथातथम्
BR-12-01-001-044c	भवान्हि सर्वविद्विद्वाँल्लोके वेद कृताकृतम्

