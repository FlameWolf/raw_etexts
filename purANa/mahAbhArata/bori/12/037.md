BR-12-01-037-001  वैशम्पायन उवाच
BR-12-01-037-001a एवमुक्तो भगवता धर्मराजो युधिष्ठिरः
BR-12-01-037-001c चिन्तयित्वा मुहूर्तं तु प्रत्युवाच तपोधनम्
BR-12-01-037-002a किं भक्ष्यं किमभक्ष्यं च किं च देयं प्रशस्यते
BR-12-01-037-002c किं च पात्रमपात्रं वा तन्मे ब्रूहि पितामह
BR-12-01-037-003  व्यास उवाच
BR-12-01-037-003a अत्राप्युदाहरन्तीममितिहासं पुरातनम्
BR-12-01-037-003c सिद्धानां चैव संवादं मनोश्चैव प्रजापतेः
BR-12-01-037-004a सिद्धास्तपोव्रतपराः समागम्य पुरा विभुम्
BR-12-01-037-004c धर्मं पप्रच्छुरासीनमादिकाले प्रजापतिम्
BR-12-01-037-005a कथमन्नं कथं दानं कथमध्ययनं तपः
BR-12-01-037-005c कार्याकार्यं च नः सर्वं शंस वै त्वं प्रजापते
BR-12-01-037-006a तैरेवमुक्तो भगवान्मनुः स्वायंभुवोऽब्रवीत्
BR-12-01-037-006c शुश्रूषध्वं यथावृत्तं धर्मं व्याससमासतः
BR-12-01-037-007a अदत्तस्यानुपादानं दानमध्ययनं तपः
BR-12-01-037-007c अहिंसा सत्यमक्रोधः क्षमेज्या धर्मलक्षणम्
BR-12-01-037-008a य एव धर्मः सोऽधर्मोऽदेशेऽकाले प्रतिष्ठितः
BR-12-01-037-008c आदानमनृतं हिंसा धर्मो व्यावस्थिकः स्मृतः
BR-12-01-037-009a द्विविधौ चाप्युभावेतौ धर्माधर्मौ विजानताम्
BR-12-01-037-009c अप्रवृत्तिः प्रवृत्तिश्च द्वैविध्यं लोकवेदयोः
BR-12-01-037-010a अप्रवृत्तेरमर्त्यत्वं मर्त्यत्वं कर्मणः फलम्
BR-12-01-037-010c अशुभस्याशुभं विद्याच्छुभस्य शुभमेव च
BR-12-01-037-011a एतयोश्चोभयोः स्यातां शुभाशुभतया तथा
BR-12-01-037-011c दैवं च दैवयुक्तं च प्राणश्च प्रलयश्च ह
BR-12-01-037-012a अप्रेक्षापूर्वकरणादशुभानां शुभं फलम्
BR-12-01-037-012c ऊर्ध्वं भवति सन्देहादिह दृष्टार्थमेव वा
BR-12-01-037-012e अप्रेक्षापूर्वकरणात्प्रायश्चित्तं विधीयते
BR-12-01-037-013a क्रोधमोहकृते चैव दृष्टान्तागमहेतुभिः
BR-12-01-037-013c शरीराणामुपक्लेशो मनसश्च प्रियाप्रिये
BR-12-01-037-013e तदौषधैश्च मन्त्रैश्च प्रायश्चित्तैश्च शाम्यति
BR-12-01-037-014a जातिश्रेण्यधिवासानां कुलधर्मांश्च सर्वतः
BR-12-01-037-014c वर्जयेन्न हि तं धर्मं येषां धर्मो न विद्यते
BR-12-01-037-015a दश वा वेदशास्त्रज्ञास्त्रयो वा धर्मपाठकाः
BR-12-01-037-015c यद्ब्रूयुः कार्य उत्पन्ने स धर्मो धर्मसंशये
BR-12-01-037-016a अरुणा मृत्तिका चैव तथा चैव पिपीलकाः
BR-12-01-037-016c श्लेष्मातकस्तथा विप्रैरभक्ष्यं विषमेव च
BR-12-01-037-017a अभक्ष्या ब्राह्मणैर्मत्स्याः शकलैर्ये विवर्जिताः
BR-12-01-037-017c चतुष्पात्कच्छपादन्यो मण्डूका जलजाश्च ये
BR-12-01-037-018a भासा हंसाः सुपर्णाश्च चक्रवाका बकाः प्लवाः
BR-12-01-037-018c कङ्को मद्गुश्च गृध्राश्च काकोलूकं तथैव च
BR-12-01-037-019a क्रव्यादाः पक्षिणः सर्वे चतुष्पादाश्च दंष्ट्रिणः
BR-12-01-037-019c येषां चोभयतो दन्ताश्चतुर्दंष्ट्राश्च सर्वशः
BR-12-01-037-020a एडकाश्वखरोष्ट्रीणां सूतिकानां गवामपि
BR-12-01-037-020c मानुषीणां मृगीणां च न पिबेद्ब्राह्मणः पयः
BR-12-01-037-021a प्रेतान्नं सूतिकान्नं च यच्च किञ्चिदनिर्दशम्
BR-12-01-037-021c अभोज्यं चाप्यपेयं च धेन्वा दुग्धमनिर्दशम्
BR-12-01-037-022a तक्ष्णश्चर्मावकर्तुश्च पुंश्चल्या रजकस्य च
BR-12-01-037-022c चिकित्सकस्य यच्चान्नमभोज्यं रक्षिणस्तथा
BR-12-01-037-023a गणग्रामाभिशस्तानां रङ्गस्त्रीजीविनश्च ये
BR-12-01-037-023c परिवित्तिनपुंषां च बन्दिद्यूतविदां तथा
BR-12-01-037-024a वार्यमाणाहृतं चान्नं शुक्तं पर्युषितं च यत्
BR-12-01-037-024c सुरानुगतमुच्छिष्टमभोज्यं शेषितं च यत्
BR-12-01-037-025a पिष्टमांसेक्षुशाकानां विकाराः पयसस्तथा
BR-12-01-037-025c सक्तुधानाकरम्भाश्च नोपभोज्याश्चिरस्थिताः
BR-12-01-037-026a पायसं कृसरं मांसमपूपाश्च वृथा कृताः
BR-12-01-037-026c अभोज्याश्चाप्यभक्ष्याश्च ब्राह्मणैर्गृहमेधिभिः
BR-12-01-037-027a देवान्पितॄन्मनुष्यांश्च मुनीन्गृह्याश्च देवताः
BR-12-01-037-027c पूजयित्वा ततः पश्चाद्गृहस्थो भोक्तुमर्हति
BR-12-01-037-028a यथा प्रव्रजितो भिक्षुर्गृहस्थः स्वगृहे वसेत्
BR-12-01-037-028c एवंवृत्तः प्रियैर्दारैः संवसन्धर्ममाप्नुयात्
BR-12-01-037-029a न दद्याद्यशसे दानं न भयान्नोपकारिणे
BR-12-01-037-029c न नृत्तगीतशीलेषु हासकेषु च धार्मिकः
BR-12-01-037-030a न मत्ते नैव चोन्मत्ते न स्तेने न चिकित्सके
BR-12-01-037-030c न वाग्घीने विवर्णे वा नाङ्गहीने न वामने
BR-12-01-037-031a न दुर्जने दौष्कुले वा व्रतैर्वा यो न संस्कृतः
BR-12-01-037-031c अश्रोत्रिये मृतं दानं ब्राह्मणेऽब्रह्मवादिनि
BR-12-01-037-032a असम्यक्चैव यद्दत्तमसम्यक्च प्रतिग्रहः
BR-12-01-037-032c उभयोः स्यादनर्थाय दातुरादातुरेव च
BR-12-01-037-033a यथा खदिरमालम्ब्य शिलां वाप्यर्णवं तरन्
BR-12-01-037-033c मज्जते मज्जते तद्वद्दाता यश्च प्रतीच्छकः
BR-12-01-037-034a काष्ठैरार्द्रैर्यथा वह्निरुपस्तीर्णो न दीप्यते
BR-12-01-037-034c तपःस्वाध्यायचारित्रैरेवं हीनः प्रतिग्रही
BR-12-01-037-035a कपाले यद्वदापः स्युः श्वदृतौ वा यथा पयः
BR-12-01-037-035c आश्रयस्थानदोषेण वृत्तहीने तथा श्रुतम्
BR-12-01-037-036a निर्मन्त्रो निर्व्रतो यः स्यादशास्त्रज्ञोऽनसूयकः
BR-12-01-037-036c अनुक्रोशात्प्रदातव्यं दीनेष्वेवं नरेष्वपि
BR-12-01-037-037a न वै देयमनुक्रोशाद्दीनायाप्यपकारिणे
BR-12-01-037-037c आप्ताचरितमित्येव धर्म इत्येव वा पुनः
BR-12-01-037-038a निष्कारणं स्म तद्दत्तं ब्राह्मणे धर्मवर्जिते
BR-12-01-037-038c भवेदपात्रदोषेण न मेऽत्रास्ति विचारणा
BR-12-01-037-039a यथा दारुमयो हस्ती यथा चर्ममयो मृगः
BR-12-01-037-039c ब्राह्मणश्चानधीयानस्त्रयस्ते नामधारकाः
BR-12-01-037-040a यथा षण्ढोऽफलः स्त्रीषु यथा गौर्गवि चाफला
BR-12-01-037-040c शकुनिर्वाप्यपक्षः स्यान्निर्मन्त्रो ब्राह्मणस्तथा
BR-12-01-037-041a ग्रामधान्यं यथा शून्यं यथा कूपश्च निर्जलः
BR-12-01-037-041c यथा हुतमनग्नौ च तथैव स्यान्निराकृतौ
BR-12-01-037-042a देवतानां पितॄणां च हव्यकव्यविनाशनः
BR-12-01-037-042c शत्रुरर्थहरो मूर्खो न लोकान्प्राप्तुमर्हति
BR-12-01-037-043a एतत्ते कथितं सर्वं यथा वृत्तं युधिष्ठिर
BR-12-01-037-043c समासेन महद्ध्येतच्छ्रोतव्यं भरतर्षभ

