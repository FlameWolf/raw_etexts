001  	शुक उवाच
001a	यदिदं वेदवचनं कुरु कर्म त्यजेति च
001c	कां दिशं विद्यया यान्ति कां च गच्छन्ति कर्मणा
002a	एतद्वै श्रोतुमिच्छामि तद्भवान्प्रब्रवीतु मे
002c	एतत्त्वन्योन्यवैरूप्ये वर्तते प्रतिकूलतः
003  	भीष्म उवाच
003a	इत्युक्तः प्रत्युवाचेदं पराशरसुतः सुतम्
003c	कर्मविद्यामयावेतौ व्याख्यास्यामि क्षराक्षरौ
004a	यां दिशं विद्यया यान्ति यां च गच्छन्ति कर्मणा
004c	शृणुष्वैकमनाः पुत्र गह्वरं ह्येतदन्तरम्
005a	अस्ति धर्म इति प्रोक्तं नास्तीत्यत्रैव यो वदेत्
005c	तस्य पक्षस्य सदृशमिदं मम भवेदथ
006a	द्वाविमावथ पन्थानौ यत्र वेदाः प्रतिष्ठिताः
006c	प्रवृत्तिलक्षणो धर्मो निवृत्तौ च सुभाषितः
007a	कर्मणा बध्यते जन्तुर्विद्यया तु प्रमुच्यते
007c	तस्मात्कर्म न कुर्वन्ति यतयः पारदर्शिनः
008a	कर्मणा जायते प्रेत्य मूर्तिमान्षोडशात्मकः
008c	विद्यया जायते नित्यमव्ययो ह्यव्ययात्मकः
009a	कर्म त्वेके प्रशंसन्ति स्वल्पबुद्धितरा नराः
009c	तेन ते देहजालानि रमयन्त उपासते
010a	ये तु बुद्धिं परां प्राप्ता धर्मनैपुण्यदर्शिनः
010c	न ते कर्म प्रशंसन्ति कूपं नद्यां पिबन्निव
011a	कर्मणः फलमाप्नोति सुखदुःखे भवाभवौ
011c	विद्यया तदवाप्नोति यत्र गत्वा न शोचति
012a	यत्र गत्वा न म्रियते यत्र गत्वा न जायते
012c	न जीर्यते यत्र गत्वा यत्र गत्वा न वर्धते
013a	यत्र तद्ब्रह्म परममव्यक्तमजरं ध्रुवम्
013c	अव्याहतमनायासममृतं चावियोगि च
014a	द्वंद्वैर्यत्र न बाध्यन्ते मानसेन च कर्मणा
014c	समाः सर्वत्र मैत्राश्च सर्वभूतहिते रताः
015a	विद्यामयोऽन्यः पुरुषस्तात कर्ममयोऽपरः
015c	विद्धि चन्द्रमसं दर्शे सूक्ष्मया कलया स्थितम्
016a	तदेतदृषिणा प्रोक्तं विस्तरेणानुमीयते
016c	नवजं शशिनं दृष्ट्वा वक्रं तन्तुमिवाम्बरे
017a	एकादशविकारात्मा कलासम्भारसम्भृतः
017c	मूर्तिमानिति तं विद्धि तात कर्मगुणात्मकम्
018a	देवो यः संश्रितस्तस्मिन्नब्बिन्दुरिव पुष्करे
018c	क्षेत्रज्ञं तं विजानीयान्नित्यं त्यागजितात्मकम्
019a	तमो रजश्च सत्त्वं च विद्धि जीवगुणानिमान्
019c	जीवमात्मगुणं विद्यादात्मानं परमात्मनः
020a	सचेतनं जीवगुणं वदन्ति स चेष्टते चेष्टयते च सर्वम्
020c	ततः परं क्षेत्रविदो वदन्ति प्रावर्तयद्यो भुवनानि सप्त

