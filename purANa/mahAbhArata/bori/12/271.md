001	उशनोवाच
001a	नमस्तस्मै भगवते देवाय प्रभविष्णवे
001c	यस्य पृथ्वीतलं तात साकाशं बाहुगोचरम्
002a	मूर्धा यस्य त्वनन्तं च स्थानं दानवसत्तम
002c	तस्याहं ते प्रवक्ष्यामि विष्णोर्माहात्म्यमुत्तमम्
003	भीष्म उवाच
003a	तयोः संवदतोरेवमाजगाम महामुनिः
003c	सनत्कुमारो धर्मात्मा संशयच्छेदनाय वै
004a	स पूजितोऽसुरेन्द्रेण मुनिनोशनसा तथा
004c	निषसादासने राजन्महार्हे मुनिपुङ्गवः
005a	तमासीनं महाप्राज्ञमुशना वाक्यमब्रवीत्
005c	ब्रूह्यस्मै दानवेन्द्राय विष्णोर्माहात्म्यमुत्तमम्
006a	सनत्कुमारस्तु ततः श्रुत्वा प्राह वचोऽर्थवत्
006c	विष्णोर्माहात्म्यसंयुक्तं दानवेन्द्राय धीमते
007a	शृणु सर्वमिदं दैत्य विष्णोर्माहात्म्यमुत्तमम्
007c	विष्णौ जगत्स्थितं सर्वमिति विद्धि परन्तप
008a	सृजत्येष महाबाहो भूतग्रामं चराचरम्
008c	एष चाक्षिपते काले काले विसृजते पुनः
008e	अस्मिन्गच्छन्ति विलयमस्माच्च प्रभवन्त्युत
009a	नैष दानवता शक्यस्तपसा नैव चेज्यया
009c	सम्प्राप्तुमिन्द्रियाणां तु संयमेनैव शक्यते
010a	बाह्ये चाभ्यन्तरे चैव कर्मणा मनसि स्थितः
010c	निर्मलीकुरुते बुद्ध्या सोऽमुत्रानन्त्यमश्नुते
011a	यथा हिरण्यकर्ता वै रूप्यमग्नौ विशोधयेत्
011c	बहुशोऽतिप्रयत्नेन महतात्मकृतेन ह
012a	तद्वज्जातिशतैर्जीवः शुध्यतेऽल्पेन कर्मणा
012c	यत्नेन महता चैवाप्येकजातौ विशुध्यते
013a	लीलयाल्पं यथा गात्रात्प्रमृज्यादात्मनो रजः
013c	बहु यत्नेन महता दोषनिर्हरणं तथा
014a	यथा चाल्पेन माल्येन वासितं तिलसर्षपम्
014c	न मुञ्चति स्वकं गन्धं तद्वत्सूक्ष्मस्य दर्शनम्
015a	तदेव बहुभिर्माल्यैर्वास्यमानं पुनः पुनः
015c	विमुञ्चति स्वकं गन्धं माल्यगन्धेऽवतिष्ठति
016a	एवं जातिशतैर्युक्तो गुणैरेव प्रसङ्गिषु
016c	बुद्ध्या निवर्तते दोषो यत्नेनाभ्यासजेन वै
017a	कर्मणा स्वेन रक्तानि विरक्तानि च दानव
017c	यथा कर्मविशेषांश्च प्राप्नुवन्ति तथा शृणु
018a	यथा च सम्प्रवर्तन्ते यस्मिंस्तिष्ठन्ति वा विभो
018c	तत्तेऽनुपूर्व्या व्याख्यास्ये तदिहैकमनाः शृणु
019a	अनादिनिधनः श्रीमान्हरिर्नारायणः प्रभुः
019c	स वै सृजति भूतानि स्थावराणि चराणि च
020a	एष सर्वेषु भूतेषु क्षरश्चाक्षर एव च
020c	एकादशविकारात्मा जगत्पिबति रश्मिभिः
021a	पादौ तस्य महीं विद्धि मूर्धानं दिवमेव च
021c	बाहवस्तु दिशो दैत्य श्रोत्रमाकाशमेव च
022a	तस्य तेजोमयः सूर्यो मनश्चन्द्रमसि स्थितम्
022c	बुद्धिर्ज्ञानगता नित्यं रसस्त्वप्सु प्रवर्तते
023a	भ्रुवोरनन्तरास्तस्य ग्रहा दानवसत्तम
023c	नक्षत्रचक्रं नेत्राभ्यां पादयोर्भूश्च दानव
024a	रजस्तमश्च सत्त्वं च विद्धि नारायणात्मकम्
024c	सोऽऽश्रमाणां मुखं तात कर्मणस्तत्फलं विदुः
025a	अकर्मणः फलं चैव स एव परमव्ययः
025c	छन्दांसि तस्य रोमाणि अक्षरं च सरस्वती
026a	बह्वाश्रयो बहुमुखो धर्मो हृदि समाश्रितः
026c	स ब्रह्मपरमो धर्मस्तपश्च सदसच्च सः
027a	श्रुतिशास्त्रग्रहोपेतः षोडशर्त्विक्क्रतुश्च सः
027c	पितामहश्च विष्णुश्च सोऽश्विनौ स पुरन्दरः
028a	मित्रश्च वरुणश्चैव यमोऽथ धनदस्तथा
028c	ते पृथग्दर्शनास्तस्य संविदन्ति तथैकताम्
028e	एकस्य विद्धि देवस्य सर्वं जगदिदं वशे
029a	नानाभूतस्य दैत्येन्द्र तस्यैकत्वं वदत्ययम्
029c	जन्तुः पश्यति ज्ञानेन ततः सत्त्वं प्रकाशते
030a	संहारविक्षेपसहस्रकोटीस्तिष्ठन्ति जीवाः प्रचरन्ति चान्ये
030c	प्रजाविसर्गस्य च पारिमाण्यं वापीसहस्राणि बहूनि दैत्य
031a	वाप्यः पुनर्योजनविस्तृतास्ताः क्रोशं च गम्भीरतयावगाढाः
031c	आयामतः पञ्चशताश्च सर्वाः प्रत्येकशो योजनतः प्रवृद्धाः
032a	वाप्या जलं क्षिप्यति वालकोट्या त्वह्ना सकृच्चाप्यथ न द्वितीयम्
032c	तासां क्षये विद्धि कृतं विसर्गं संहारमेकं च तथा प्रजानाम्
033a	षड्जीववर्णाः परमं प्रमाणं कृष्णो धूम्रो नीलमथास्य मध्यम्
033c	रक्तं पुनः सह्यतरं सुखं तु हारिद्रवर्णं सुसुखं च शुक्लम्
034a	परं तु शुक्लं विमलं विशोकं गतक्लमं सिध्यति दानवेन्द्र
034c	गत्वा तु योनिप्रभवानि दैत्य सहस्रशः सिद्धिमुपैति जीवः
035a	गतिं च यां दर्शनमाह देवो गत्वा शुभं दर्शनमेव चाह
035c	गतिः पुनर्वर्णकृता प्रजानां वर्णस्तथा कालकृतोऽसुरेन्द्र
036a	शतं सहस्राणि चतुर्दशेह परा गतिर्जीवगुणस्य दैत्य
036c	आरोहणं तत्कृतमेव विद्धि स्थानं तथा निःसरणं च तेषाम्
037a	कृष्णस्य वर्णस्य गतिर्निकृष्टा स मज्जते नरके पच्यमानः
037c	स्थानं तथा दुर्गतिभिस्तु तस्य प्रजाविसर्गान्सुबहून्वदन्ति
038a	शतं सहस्राणि ततश्चरित्वा प्राप्नोति वर्णं हरितं तु पश्चात्
038c	स चैव तस्मिन्निवसत्यनीशो युगक्षये तमसा संवृतात्मा
039a	स वै यदा सत्त्वगुणेन युक्तस्तमो व्यपोहन्घटते स्वबुद्ध्या
039c	स लोहितं वर्णमुपैति नीलो मनुष्यलोके परिवर्तते च
040a	स तत्र संहारविसर्गमेव स्वकर्मजैर्बन्धनैः क्लिश्यमानः
040c	ततः स हारिद्रमुपैति वर्णं संहारविक्षेपशते व्यतीते
041a	हारिद्रवर्णस्तु प्रजाविसर्गान्सहस्रशस्तिष्ठति सञ्चरन्वै
041c	अविप्रमुक्तो निरये च दैत्य ततः सहस्राणि दशापराणि
042a	गतीः सहस्राणि च पञ्च तस्य चत्वारि संवर्तकृतानि चैव
042c	विमुक्तमेनं निरयाच्च विद्धि सर्वेषु चान्येषु च सम्भवेषु
043a	स देवलोके विहरत्यभीक्ष्णं ततश्च्युतो मानुषतामुपैति
043c	संहारविक्षेपशतानि चाष्टौ मर्त्येषु तिष्ठन्नमृतत्वमेति
044a	सोऽस्मादथ भ्रश्यति कालयोगात्कृष्णे तले तिष्ठति सर्वकष्टे
044c	यथा त्वयं सिध्यति जीवलोकस्तत्तेऽभिधास्याम्यसुरप्रवीर
045a	दैवानि स व्यूहशतानि सप्त रक्तो हरिद्रोऽथ तथैव शुक्लः
045c	संश्रित्य सन्धावति शुक्लमेतमष्टापरानर्च्यतमान्स लोकान्
046a	अष्टौ च षष्टिं च शतानि यानि मनोविरुद्धानि महाद्युतीनाम्
046c	शुक्लस्य वर्णस्य परा गतिर्या त्रीण्येव रुद्धानि महानुभाव
047a	संहारविक्षेपमनिष्टमेकं चत्वारि चान्यानि वसत्यनीशः
047c	षष्ठस्य वर्णस्य परा गतिर्या सिद्धा विशिष्टस्य गतक्लमस्य
048a	सप्तोत्तरं तेषु वसत्यनीशः संहारविक्षेपशतं सशेषम्
048c	तस्मादुपावृत्य मनुष्यलोके; ततो महान्मानुषतामुपैति
049a	तस्मादुपावृत्य ततः क्रमेण सोऽग्रे स्म सन्तिष्ठति भूतसर्गम्
049c	स सप्तकृत्वश्च परैति लोकान्संहारविक्षेपकृतप्रवासः
050a	सप्तैव संहारमुपप्लवानि सम्भाव्य सन्तिष्ठति सिद्धलोके
050c	ततोऽव्ययं स्थानमनन्तमेति देवस्य विष्णोरथ ब्रह्मणश्च
050e	शेषस्य चैवाथ नरस्य चैव; देवस्य विष्णोः परमस्य चैव
051a	संहारकाले परिदग्धकाया ब्रह्माणमायान्ति सदा प्रजा हि
051c	चेष्टात्मनो देवगणाश्च सर्वे ये ब्रह्मलोकादमराः स्म तेऽपि
052a	प्रजाविसर्गं तु सशेषकालं स्थानानि स्वान्येव सरन्ति जीवाः
052c	निःशेषाणां तत्पदं यान्ति चान्ते सर्वापदा ये सदृशा मनुष्याः
053a	ये तु च्युताः सिद्धलोकात्क्रमेण तेषां गतिं यान्ति तथानुपूर्व्या
053c	जीवाः परे तद्बलवेषरूपा विधिं स्वकं यान्ति विपर्ययेण
054a	स यावदेवास्ति सशेषभुक्ते प्रजाश्च देव्यौ च तथैव शुक्ले
054c	तावत्तदा तेषु विशुद्धभावः संयम्य पञ्चेन्द्रियरूपमेतत्
055a	शुद्धां गतिं तां परमां परैति शुद्धेन नित्यं मनसा विचिन्वन्
055c	ततोऽव्ययं स्थानमुपैति ब्रह्म दुष्प्रापमभ्येति स शाश्वतं वै
055e	इत्येतदाख्यातमहीनसत्त्व नारायणस्येह बलं मया ते
056	वृत्र उवाच
056a	एवं गते मे न विषादोऽस्ति कश्चित्सम्यक्च पश्यामि वचस्तवैतत्
056c	श्रुत्वा च ते वाचमदीनसत्त्व विकल्मषोऽस्म्यद्य तथा विपाप्मा
057a	प्रवृत्तमेतद्भगवन्महर्षे महाद्युतेश्चक्रमनन्तवीर्यम्
057c	विष्णोरनन्तस्य सनातनं तत्स्थानं सर्गा यत्र सर्वे प्रवृत्ताः
057e	स वै महात्मा पुरुषोत्तमो वै तस्मिञ्जगत्सर्वमिदं प्रतिष्ठितम्
058	भीष्म उवाच
058a	एवमुक्त्वा स कौन्तेय वृत्रः प्राणानवासृजत्
058c	योजयित्वा तथात्मानं परं स्थानमवाप्तवान्
059	युधिष्ठिर उवाच
059a	अयं स भगवान्देवः पितामह जनार्दनः
059c	सनत्कुमारो वृत्राय यत्तदाख्यातवान्पुरा
060	भीष्म उवाच
060a	मूलस्थायी स भगवान्स्वेनानन्तेन तेजसा
060c	तत्स्थः सृजति तान्भावान्नानारूपान्महातपाः
061a	तुरीयार्धेन तस्येमं विद्धि केशवमच्युतम्
061c	तुरीयार्धेन लोकांस्त्रीन्भावयत्येष बुद्धिमान्
062a	अर्वाक्स्थितस्तु यः स्थायी कल्पान्ते परिवर्तते
062c	स शेते भगवानप्सु योऽसावतिबलः प्रभुः
062e	तान्विधाता प्रसन्नात्मा लोकांश्चरति शाश्वतान्
063a	सर्वाण्यशून्यानि करोत्यनन्तः सनत्कुमारः सञ्चरते च लोकान्
063c	स चानिरुद्धः सृजते महात्मा तत्स्थं जगत्सर्वमिदं विचित्रम्
064	युधिष्ठिर उवाच
064a	वृत्रेण परमार्थज्ञ दृष्टा मन्येऽऽत्मनो गतिः
064c	शुभा तस्मात्स सुखितो न शोचति पितामह
065a	शुक्लः शुक्लाभिजातीयः साध्यो नावर्ततेऽनघ
065c	तिर्यग्गतेश्च निर्मुक्तो निरयाच्च पितामह
066a	हारिद्रवर्णे रक्ते वा वर्तमानस्तु पार्थिव
066c	तिर्यगेवानुपश्येत कर्मभिस्तामसैर्वृतः
067a	वयं तु भृशमापन्ना रक्ताः कष्टमुखेऽसुखे
067c	कां गतिं प्रतिपत्स्यामो नीलां कृष्णाधमामथ
068	भीष्म उवाच
068a	शुद्धाभिजनसम्पन्नाः पाण्डवाः संशितव्रताः
068c	विहृत्य देवलोकेषु पुनर्मानुष्यमेष्यथ
069a	प्रजाविसर्गं च सुखेन काले प्रत्येत्य देवेषु सुखानि भुक्त्वा
069c	सुखेन संयास्यथ सिद्धसङ्ख्यां मा वो भयं भूद्विमलाः स्थ सर्वे
