001  	श्रीभगवानुवाच
001a	सूर्याचन्द्रमसौ शश्वत्केशैर्मे अंशुसञ्ज्ञितैः
001c	बोधयंस्तापयंश्चैव जगदुत्तिष्ठतः पृथक्
002a	बोधनात्तापनाच्चैव जगतो हर्षणं भवेत्
002c	अग्नीषोमकृतैरेभिः कर्मभिः पाण्डुनन्दन
002e 	हृषीकेशोऽहमीशानो वरदो लोकभावनः
003a	इडोपहूतयोगेन हरे भागं क्रतुष्वहम्
003c	वर्णश्च मे हरिश्रेष्ठस्तस्माद्धरिरहं स्मृतः
004a	धाम सारो हि लोकानामृतं चैव विचारितम्
004c	ऋतधामा ततो विप्रैः सत्यश्चाहं प्रकीर्तितः
005a	नष्टां च धरणीं पूर्वमविन्दं वै गुहागताम्
005c	गोविन्द इति मां देवा वाग्भिः समभितुष्टुवुः
006a	शिपिविष्टेति चाख्यायां हीनरोमा च यो भवेत्
006c	तेनाविष्टं हि यत्किञ्चिच्छिपिविष्टं हि तत्स्मृतम्
007a	यास्को मामृषिरव्यग्रो नैकयज्ञेषु गीतवान्
007c	शिपिविष्ट इति ह्यस्माद्गुह्यनामधरो ह्यहम्
008a	स्तुत्वा मां शिपिविष्टेति यास्को ऋषिरुदारधीः
008c	मत्प्रसादादधो नष्टं निरुक्तमभिजग्मिवान्
009a	न हि जातो न जायेऽहं न जनिष्ये कदाचन
009c	क्षेत्रज्ञः सर्वभूतानां तस्मादहमजः स्मृतः
010a	नोक्तपूर्वं मया क्षुद्रमश्लीलं वा कदाचन
010c	ऋता ब्रह्मसुता सा मे सत्या देवी सरस्वती
011a	सच्चासच्चैव कौन्तेय मयावेशितमात्मनि
011c	पौष्करे ब्रह्मसदने सत्यं मामृषयो विदुः
012a	सत्त्वान्न च्युतपूर्वोऽहं सत्त्वं वै विद्धि मत्कृतम्
012c	जन्मनीहाभवत्सत्त्वं पौर्विकं मे धनञ्जय
013a	निराशीःकर्मसंयुक्तं सात्वतं मां प्रकल्पय
013c	सात्वतज्ञानदृष्टोऽहं सात्वतः सात्वतां पतिः
014a	कृषामि मेदिनीं पार्थ भूत्वा कार्ष्णायसो महान्
014c	कृष्णो वर्णश्च मे यस्मात्तस्मात्कृष्णोऽहमर्जुन
015a	मया संश्लेषिता भूमिरद्भिर्व्योम च वायुना
015c	वायुश्च तेजसा सार्धं वैकुण्ठत्वं ततो मम
016a	निर्वाणं परमं सौख्यं धर्मोऽसौ पर उच्यते
016c	तस्मान्न च्युतपूर्वोऽहमच्युतस्तेन कर्मणा
017a	पृथिवीनभसी चोभे विश्रुते विश्वलौकिके
017c	तयोः सन्धारणार्थं हि मामधोक्षजमञ्जसा
018a	निरुक्तं वेदविदुषो ये च शब्दार्थचिन्तकाः
018c	ते मां गायन्ति प्राग्वंशे अधोक्षज इति स्थितिः
019a	शब्द एकमतैरेष व्याहृतः परमर्षिभिः
019c	नान्यो ह्यधोक्षजो लोके ऋते नारायणं प्रभुम्
020a	घृतं ममार्चिषो लोके जन्तूनां प्राणधारणम्
020c	घृतार्चिरहमव्यग्रैर्वेदज्ञैः परिकीर्तितः
021a	त्रयो हि धातवः ख्याताः कर्मजा इति च स्मृताः
021c	पित्तं श्लेष्मा च वायुश्च एष सङ्घात उच्यते
022a	एतैश्च धार्यते जन्तुरेतैः क्षीणैश्च क्षीयते
022c	आयुर्वेदविदस्तस्मात्त्रिधातुं मां प्रचक्षते
023a	वृषो हि भगवान्धर्मः ख्यातो लोकेषु भारत
023c	नैघण्टुकपदाख्यातं विद्धि मां वृषमुत्तमम्
024a	कपिर्वराहः श्रेष्ठश्च धर्मश्च वृष उच्यते
024c	तस्माद्वृषाकपिं प्राह कश्यपो मां प्रजापतिः
025a	न चादिं न मध्यं तथा नैव चान्तं कदाचिद्विदन्ते सुराश्चासुराश्च
025c	अनाद्यो ह्यमध्यस्तथा चाप्यनन्तः प्रगीतोऽहमीशो विभुर्लोकसाक्षी
026a	शुचीनि श्रवणीयानि शृणोमीह धनञ्जय
026c	न च पापानि गृह्णामि ततोऽहं वै शुचिश्रवाः
027a	एकशृङ्गः पुरा भूत्वा वराहो दिव्यदर्शनः
027c	इमामुद्धृतवान्भूमिमेकशृङ्गस्ततो ह्यहम्
028a	तथैवासं त्रिककुदो वाराहं रूपमास्थितः
028c	त्रिककुत्तेन विख्यातः शरीरस्य तु मापनात्
029a	विरिञ्च इति यः प्रोक्तः कपिलज्ञानचिन्तकैः
029c	स प्रजापतिरेवाहं चेतनात्सर्वलोककृत्
030a	विद्यासहायवन्तं मामादित्यस्थं सनातनम्
030c	कपिलं प्राहुराचार्याः साङ्ख्या निश्चितनिश्चयाः
031a	हिरण्यगर्भो द्युतिमानेष यश्छन्दसि स्तुतः
031c	योगैः सम्पूज्यते नित्यं स एवाहं विभुः स्मृतः
032a	एकविंशतिशाखं च ऋग्वेदं मां प्रचक्षते
032c	सहस्रशाखं यत्साम ये वै वेदविदो जनाः
032e 	गायन्त्यारण्यके विप्रा मद्भक्तास्तेऽपि दुर्लभाः
033a	षट्पञ्चाशतमष्टौ च सप्तत्रिंशतमित्युत
033c	यस्मिञ्शाखा यजुर्वेदे सोऽहमाध्वर्यवे स्मृतः
034a	पञ्चकल्पमथर्वाणं कृत्याभिः परिबृंहितम्
034c	कल्पयन्ति हि मां विप्रा अथर्वाणविदस्तथा
035a	शाखाभेदाश्च ये केचिद्याश्च शाखासु गीतयः
035c	स्वरवर्णसमुच्चाराः सर्वांस्तान्विद्धि मत्कृतान्
036a	यत्तद्धयशिरः पार्थ समुदेति वरप्रदम्
036c	सोऽहमेवोत्तरे भागे क्रमाक्षरविभागवित्
037a	रामादेशितमार्गेण मत्प्रसादान्महात्मना
037c	पाञ्चालेन क्रमः प्राप्तस्तस्माद्भूतात्सनातनात्
037e 	बाभ्रव्यगोत्रः स बभौ प्रथमः क्रमपारगः
038a	नारायणाद्वरं लब्ध्वा प्राप्य योगमनुत्तमम्
038c	क्रमं प्रणीय शिक्षां च प्रणयित्वा स गालवः
039a	कण्डरीकोऽथ राजा च ब्रह्मदत्तः प्रतापवान्
039c	जातीमरणजं दुःखं स्मृत्वा स्मृत्वा पुनः पुनः
039e 	सप्तजातिषु मुख्यत्वाद्योगानां सम्पदं गतः
040a	पुराहमात्मजः पार्थ प्रथितः कारणान्तरे
040c	धर्मस्य कुरुशार्दूल ततोऽहं धर्मजः स्मृतः
041a	नरनारायणौ पूर्वं तपस्तेपतुरव्ययम्
041c	धर्मयानं समारूढौ पर्वते गन्धमादने
042a	तत्कालसमयं चैव दक्षयज्ञो बभूव ह
042c	न चैवाकल्पयद्भागं दक्षो रुद्रस्य भारत
043a	ततो दधीचिवचनाद्दक्षयज्ञमपाहरत्
043c	ससर्ज शूलं क्रोधेन प्रज्वलन्तं मुहुर्मुहुः
044a	तच्छूलं भस्मसात्कृत्वा दक्षयज्ञं सविस्तरम्
044c	आवयोः सहसागच्छद्बदर्याश्रममन्तिकात्
044e 	वेगेन महता पार्थ पतन्नारायणोरसि
045a	ततः स्वतेजसाविष्टाः केशा नारायणस्य ह
045c	बभूवुर्मुञ्जवर्णास्तु ततोऽहं मुञ्जकेशवान्
046a	तच्च शूलं विनिर्धूतं हुङ्कारेण महात्मना
046c	जगाम शङ्करकरं नारायणसमाहतम्
047a	अथ रुद्र उपाधावत्तावृषी तपसान्वितौ
047c	तत एनं समुद्धूतं कण्ठे जग्राह पाणिना
047e 	नारायणः स विश्वात्मा तेनास्य शितिकण्ठता
048a	अथ रुद्रविघातार्थमिषीकां जगृहे नरः
048c	मन्त्रैश्च संयुयोजाशु सोऽभवत्परशुर्महान्
049a	क्षिप्तश्च सहसा रुद्रे खण्डनं प्राप्तवांस्तदा
049c	ततोऽहं खण्डपरशुः स्मृतः परशुखण्डनात्
050  	अर्जुन उवाच
050a	अस्मिन्युद्धे तु वार्ष्णेय त्रैलोक्यमथने तदा
050c	जयं कः प्राप्तवांस्तत्र शंसैतन्मे जनार्दन
051  	श्रीभगवानुवाच
051a	तयोः संलग्नयोर्युद्धे रुद्रनारायणात्मनोः
051c	उद्विग्नाः सहसा कृत्स्ना लोकाः सर्वेऽभवंस्तदा
052a	नागृह्णात्पावकः शुभ्रं मखेषु सुहुतं हविः
052c	वेदा न प्रतिभान्ति स्म ऋषीणां भावितात्मनाम्
053a	देवान्रजस्तमश्चैव समाविविशतुस्तदा
053c	वसुधा सञ्चकम्पेऽथ नभश्च विपफाल ह
054a	निष्प्रभाणि च तेजांसि ब्रह्मा चैवासनाच्च्युतः
054c	अगाच्छोषं समुद्रश्च हिमवांश्च व्यशीर्यत
055a	तस्मिन्नेवं समुत्पन्ने निमित्ते पाण्डुनन्दन
055c	ब्रह्मा वृतो देवगणैर्ॠषिभिश्च महात्मभिः
055e 	आजगामाशु तं देशं यत्र युद्धमवर्तत
056a	साञ्जलिप्रग्रहो भूत्वा चतुर्वक्त्रो निरुक्तगः
056c	उवाच वचनं रुद्रं लोकानामस्तु वै शिवम्
056e 	न्यस्यायुधानि विश्वेश जगतो हितकाम्यया
057a	यदक्षरमथाव्यक्तमीशं लोकस्य भावनम्
057c	कूटस्थं कर्तृनिर्द्वन्द्वमकर्तेति च यं विदुः
058a	व्यक्तिभावगतस्यास्य एका मूर्तिरियं शिवा
058c	नरो नारायणश्चैव जातौ धर्मकुलोद्वहौ
059a	तपसा महता युक्तौ देवश्रेष्ठौ महाव्रतौ
059c	अहं प्रसादजस्तस्य कस्मिंश्चित्कारणान्तरे
059e 	त्वं चैव क्रोधजस्तात पूर्वसर्गे सनातनः
060a	मया च सार्धं वरदं विबुधैश्च महर्षिभिः
060c	प्रससादयाशु लोकानां शान्तिर्भवतु माचिरम्
061a	ब्रह्मणा त्वेवमुक्तस्तु रुद्रः क्रोधाग्निमुत्सृजन्
061c	प्रसादयामास ततो देवं नारायणं प्रभुम्
061e 	शरणं च जगामाद्यं वरेण्यं वरदं हरिम्
062a	ततोऽथ वरदो देवो जितक्रोधो जितेन्द्रियः
062c	प्रीतिमानभवत्तत्र रुद्रेण सह सङ्गतः
063a	ऋषिभिर्ब्रह्मणा चैव विबुधैश्च सुपूजितः
063c	उवाच देवमीशानमीशः स जगतो हरिः
064a	यस्त्वां वेत्ति स मां वेत्ति यस्त्वामनु स मामनु
064c	नावयोरन्तरं किञ्चिन्मा ते भूद्बुद्धिरन्यथा
065a	अद्य प्रभृति श्रीवत्सः शूलाङ्कोऽयं भवत्वयम्
065c	मम पाण्यङ्कितश्चापि श्रीकण्ठस्त्वं भविष्यसि
066a	एवं लक्षणमुत्पाद्य परस्परकृतं तदा
066c	सख्यं चैवातुलं कृत्वा रुद्रेण सहितावृषी
066e 	तपस्तेपतुरव्यग्रौ विसृज्य त्रिदिवौकसः
067a	एष ते कथितः पार्थ नारायणजयो मृधे
067c	नामानि चैव गुह्यानि निरुक्तानि च भारत
067e 	ऋषिभिः कथितानीह यानि सङ्कीर्तितानि ते
068a	एवं बहुविधै रूपैश्चरामीह वसुन्धराम्
068c	ब्रह्मलोकं च कौन्तेय गोलोकं च सनातनम्
068e 	मया त्वं रक्षितो युद्धे महान्तं प्राप्तवाञ्जयम्
069a	यस्तु ते सोऽग्रतो याति युद्धे सम्प्रत्युपस्थिते
069c	तं विद्धि रुद्रं कौन्तेय देवदेवं कपर्दिनम्
070a	कालः स एव कथितः क्रोधजेति मया तव
070c	निहतांस्तेन वै पूर्वं हतवानसि वै रिपून्
071a	अप्रमेयप्रभावं तं देवदेवमुमापतिम्
071c	नमस्व देवं प्रयतो विश्वेशं हरमव्ययम्

