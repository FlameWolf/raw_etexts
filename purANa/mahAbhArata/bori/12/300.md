001	याज्ञवल्क्य उवाच
001a	तत्त्वानां सर्गसङ्ख्या च कालसङ्ख्या तथैव च
001c	मया प्रोक्तानुपूर्व्येण संहारमपि मे शृणु
002a	यथा संहरते जन्तून्ससर्ज च पुनः पुनः
002c	अनादिनिधनो ब्रह्मा नित्यश्चाक्षर एव च
003a	अहःक्षयमथो बुद्ध्वा निशि स्वप्नमनास्तथा
003c	चोदयामास भगवानव्यक्तोऽहङ्कृतं नरम्
004a	ततः शतसहस्रांशुरव्यक्तेनाभिचोदितः
004c	कृत्वा द्वादशधात्मानमादित्यो ज्वलदग्निवत्
005a	चतुर्विधं प्रजाजालं निर्दहत्याशु तेजसा
005c	जराय्वण्डस्वेदजातमुद्भिज्जं च नराधिप
006a	एतदुन्मेषमात्रेण विनिष्टं स्थाणुजङ्गमम्
006c	कूर्मपृष्ठसमा भूमिर्भवत्यथ समन्ततः
007a	जगद्दग्ध्वामितबलः केवलं जगतीं ततः
007c	अम्भसा बलिना क्षिप्रमापूर्यत समन्ततः
008a	ततः कालाग्निमासाद्य तदम्भो याति सङ्क्षयम्
008c	विनष्टेऽम्भसि राजेन्द्र जाज्वलीत्यनलो महान्
009a	तमप्रमेयोऽतिबलं ज्वलमानं विभावसुम्
009c	ऊष्माणं सर्वभूतानां सप्तार्चिषमथाञ्जसा
010a	भक्षयामास बलवान्वायुरष्टात्मको बली
010c	विचरन्नमितप्राणस्तिर्यगूर्ध्वमधस्तथा
011a	तमप्रतिबलं भीममाकाशं ग्रसतेऽऽत्मना
011c	आकाशमप्यतिनदन्मनो ग्रसति चारिकम्
012a	मनो ग्रसति सर्वात्मा सोऽहङ्कारः प्रजापतिः
012c	अहङ्कारं महानात्मा भूतभव्यभविष्यवित्
013a	तमप्यनुपमात्मानं विश्वं शंभुः प्रजापतिः
013c	अणिमा लघिमा प्राप्तिरीशानो ज्योतिरव्ययः
014a	सर्वतःपाणिपादान्तः सर्वतोक्षिशिरोमुखः
014c	सर्वतःश्रुतिमाँल्लोके सर्वमावृत्य तिष्ठति
015a	हृदयं सर्वभूतानां पर्वणोऽङ्गुष्ठमात्रकः
015c	अनुग्रसत्यनन्तं हि महात्मा विश्वमीश्वरः
016a	ततः समभवत्सर्वमक्षयाव्ययमव्रणम्
016c	भूतभव्यमनुष्याणां स्रष्टारमनघं तथा
017a	एषोऽप्ययस्ते राजेन्द्र यथावत्परिभाषितः
017c	अध्यात्ममधिभूतं च अधिदैवं च श्रूयताम्
