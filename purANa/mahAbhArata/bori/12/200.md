BR-12-03-200-001  युधिष्ठिर उवाच
BR-12-03-200-001a पितामह महाप्राज्ञ पुण्डरीकाक्षमच्युतम्
BR-12-03-200-001c कर्तारमकृतं विष्णुं भूतानां प्रभवाप्ययम्
BR-12-03-200-002a नारायणं हृषीकेशं गोविन्दमपराजितम्
BR-12-03-200-002c तत्त्वेन भरतश्रेष्ठ श्रोतुमिच्छामि केशवम्
BR-12-03-200-003  भीष्म उवाच
BR-12-03-200-003a श्रुतोऽयमर्थो रामस्य जामदग्न्यस्य जल्पतः
BR-12-03-200-003c नारदस्य च देवर्षेः कृष्णद्वैपायनस्य च
BR-12-03-200-004a असितो देवलस्तात वाल्मीकिश्च महातपाः
BR-12-03-200-004c मार्कण्डेयश्च गोविन्दे कथयत्यद्भुतं महत्
BR-12-03-200-005a केशवो भरतश्रेष्ठ भगवानीश्वरः प्रभुः
BR-12-03-200-005c पुरुषः सर्वमित्येव श्रूयते बहुधा विभुः
BR-12-03-200-006a किं तु यानि विदुर्लोके ब्राह्मणाः शार्ङ्गधन्वनः
BR-12-03-200-006c माहात्म्यानि महाबाहो शृणु तानि युधिष्ठिर
BR-12-03-200-007a यानि चाहुर्मनुष्येन्द्र ये पुराणविदो जनाः
BR-12-03-200-007c अशेषेण हि गोविन्दे कीर्तयिष्यामि तान्यहम्
BR-12-03-200-008a महाभूतानि भूतात्मा महात्मा पुरुषोत्तमः
BR-12-03-200-008c वायुर्ज्योतिस्तथा चापः खं गां चैवान्वकल्पयत्
BR-12-03-200-009a स दृष्ट्वा पृथिवीं चैव सर्वभूतेश्वरः प्रभुः
BR-12-03-200-009c अप्स्वेव शयनं चक्रे महात्मा पुरुषोत्तमः
BR-12-03-200-010a सर्वतेजोमयस्तस्मिञ्शयानः शयने शुभे
BR-12-03-200-010c सोऽग्रजं सर्वभूतानां सङ्कर्षणमचिन्तयत्
BR-12-03-200-011a आश्रयं सर्वभूतानां मनसेति विशुश्रुम
BR-12-03-200-011c स धारयति भूतात्मा उभे भूतभविष्यती
BR-12-03-200-012a ततस्तस्मिन्महाबाहो प्रादुर्भूते महात्मनि
BR-12-03-200-012c भास्करप्रतिमं दिव्यं नाभ्यां पद्ममजायत
BR-12-03-200-013a स तत्र भगवान्देवः पुष्करे भासयन्दिशः
BR-12-03-200-013c ब्रह्मा समभवत्तात सर्वभूतपितामहः
BR-12-03-200-014a तस्मिन्नपि महाबाहो प्रादुर्भूते महात्मनि
BR-12-03-200-014c तमसः पूर्वजो जज्ञे मधुर्नाम महासुरः
BR-12-03-200-015a तमुग्रमुग्रकर्माणमुग्रां बुद्धिं समास्थितम्
BR-12-03-200-015c ब्रह्मणोपचितिं कुर्वञ्जघान पुरुषोत्तमः
BR-12-03-200-016a तस्य तात वधात्सर्वे देवदानवमानवाः
BR-12-03-200-016c मधुसूदनमित्याहुर्वृषभं सर्वसात्वताम्
BR-12-03-200-017a ब्रह्मा तु ससृजे पुत्रान्मानसान्दक्षसप्तमान्
BR-12-03-200-017c मरीचिमत्र्यङ्गिरसौ पुलस्त्यं पुलहं क्रतुम्
BR-12-03-200-018a मरीचिः कश्यपं तात पुत्रं चासृजदग्रजम्
BR-12-03-200-018c मानसं जनयामास तैजसं ब्रह्मसत्तमम्
BR-12-03-200-019a अङ्गुष्ठादसृजद्ब्रह्मा मरीचेरपि पूर्वजम्
BR-12-03-200-019c सोऽभवद्भरतश्रेष्ठ दक्षो नाम प्रजापतिः
BR-12-03-200-020a तस्य पूर्वमजायन्त दश तिस्रश्च भारत
BR-12-03-200-020c प्रजापतेर्दुहितरस्तासां ज्येष्ठाभवद्दितिः
BR-12-03-200-021a सर्वधर्मविशेषज्ञः पुण्यकीर्तिर्महायशाः
BR-12-03-200-021c मारीचः कश्यपस्तात सर्वासामभवत्पतिः
BR-12-03-200-022a उत्पाद्य तु महाभागस्तासामवरजा दश
BR-12-03-200-022c ददौ धर्माय धर्मज्ञो दक्ष एव प्रजापतिः
BR-12-03-200-023a धर्मस्य वसवः पुत्रा रुद्राश्चामिततेजसः
BR-12-03-200-023c विश्वेदेवाश्च साध्याश्च मरुत्वन्तश्च भारत
BR-12-03-200-024a अपरास्तु यवीयस्यस्ताभ्योऽन्याः सप्तविंशतिः
BR-12-03-200-024c सोमस्तासां महाभागः सर्वासामभवत्पतिः
BR-12-03-200-025a इतरास्तु व्यजायन्त गन्धर्वांस्तुरगान्द्विजान्
BR-12-03-200-025c गाश्च किंपुरुषान्मत्स्यानौद्भिदांश्च वनस्पतीन्
BR-12-03-200-026a आदित्यानदितिर्जज्ञे देवश्रेष्ठान्महाबलान्
BR-12-03-200-026c तेषां विष्णुर्वामनोऽभूद्गोविन्दश्चाभवत्प्रभुः
BR-12-03-200-027a तस्य विक्रमणादेव देवानां श्रीर्व्यवर्धत
BR-12-03-200-027c दानवाश्च पराभूता दैतेयी चासुरी प्रजा
BR-12-03-200-028a विप्रचित्तिप्रधानांश्च दानवानसृजद्दनुः
BR-12-03-200-028c दितिस्तु सर्वानसुरान्महासत्त्वान्व्यजायत
BR-12-03-200-029a अहोरात्रं च कालं च यथर्तु मधुसूदनः
BR-12-03-200-029c पूर्वाह्णं चापराह्णं च सर्वमेवान्वकल्पयत्
BR-12-03-200-030a बुद्ध्यापः सोऽसृजन्मेघांस्तथा स्थावरजङ्गमान्
BR-12-03-200-030c पृथिवीं सोऽसृजद्विश्वां सहितां भूरितेजसा
BR-12-03-200-031a ततः कृष्णो महाबाहुः पुनरेव युधिष्ठिर
BR-12-03-200-031c ब्राह्मणानां शतं श्रेष्ठं मुखादसृजत प्रभुः
BR-12-03-200-032a बाहुभ्यां क्षत्रियशतं वैश्यानामूरुतः शतम्
BR-12-03-200-032c पद्भ्यां शूद्रशतं चैव केशवो भरतर्षभ
BR-12-03-200-033a स एवं चतुरो वर्णान्समुत्पाद्य महायशाः
BR-12-03-200-033c अध्यक्षं सर्वभूतानां धातारमकरोत्प्रभुः
BR-12-03-200-034a यावद्यावदभूच्छ्रद्धा देहं धारयितुं नृणाम्
BR-12-03-200-034c तावत्तावदजीवंस्ते नासीद्यमकृतं भयम्
BR-12-03-200-035a न चैषां मैथुनो धर्मो बभूव भरतर्षभ
BR-12-03-200-035c सङ्कल्पादेव चैतेषामपत्यमुदपद्यत
BR-12-03-200-036a तत्र त्रेतायुगे काले सङ्कल्पाज्जायते प्रजा
BR-12-03-200-036c न ह्यभून्मैथुनो धर्मस्तेषामपि जनाधिप
BR-12-03-200-037a द्वापरे मैथुनो धर्मः प्रजानामभवन्नृप
BR-12-03-200-037c तथा कलियुगे राजन्द्वंद्वमापेदिरे जनाः
BR-12-03-200-038a एष भूतपतिस्तात स्वध्यक्षश्च प्रकीर्तितः
BR-12-03-200-038c निरध्यक्षांस्तु कौन्तेय कीर्तयिष्यामि तानपि
BR-12-03-200-039a दक्षिणापथजन्मानः सर्वे तलवरान्ध्रकाः
BR-12-03-200-039c उत्साः पुलिन्दाः शबराश्चूचुपा मण्डपैः सह
BR-12-03-200-040a उत्तरापथजन्मानः कीर्तयिष्यामि तानपि
BR-12-03-200-040c यौनकाम्बोजगान्धाराः किराता बर्बरैः सह
BR-12-03-200-041a एते पापकृतस्तात चरन्ति पृथिवीमिमाम्
BR-12-03-200-041c श्वकाकबलगृध्राणां सधर्माणो नराधिप
BR-12-03-200-042a नैते कृतयुगे तात चरन्ति पृथिवीमिमाम्
BR-12-03-200-042c त्रेताप्रभृति वर्तन्ते ते जना भरतर्षभ
BR-12-03-200-043a ततस्तस्मिन्महाघोरे सन्ध्याकाले युगान्तिके
BR-12-03-200-043c राजानः समसज्जन्त समासाद्येतरेतरम्
BR-12-03-200-044a एवमेष कुरुश्रेष्ठ प्रादुर्भावो महात्मनः
BR-12-03-200-044c देवदेवर्षिराचष्ट नारदः सर्वलोकदृक्
BR-12-03-200-045a नारदोऽप्यथ कृष्णस्य परं मेने नराधिप
BR-12-03-200-045c शाश्वतत्वं महाबाहो यथावद्भरतर्षभ
BR-12-03-200-046a एवमेष महाबाहुः केशवः सत्यविक्रमः
BR-12-03-200-046c अचिन्त्यः पुण्डरीकाक्षो नैष केवलमानुषः

