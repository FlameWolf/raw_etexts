001  	व्यास उवाच
001a	द्वंद्वानि मोक्षजिज्ञासुरर्थधर्मावनुष्ठितः
001c	वक्त्रा गुणवता शिष्यः श्राव्यः पूर्वमिदं महत्
002a	आकाशं मारुतो ज्योतिरापः पृथ्वी च पञ्चमी
002c	भावाभावौ च कालश्च सर्वभूतेषु पञ्चसु
003a	अन्तरात्मकमाकाशं तन्मयं श्रोत्रमिन्द्रियम्
003c	तस्य शब्दं गुणं विद्यान्मूर्तिशास्त्रविधानवित्
004a	चरणं मारुतात्मेति प्राणापानौ च तन्मयौ
004c	स्पर्शनं चेन्द्रियं विद्यात्तथा स्पर्शं च तन्मयम्
005a	ततः पाकः प्रकाशश्च ज्योतिश्चक्षुश्च तन्मयम्
005c	तस्य रूपं गुणं विद्यात्तमोऽन्ववसितात्मकम्
006a	प्रक्लेदः क्षुद्रता स्नेह इत्यापो ह्युपदिश्यते
006c	रसनं चेन्द्रियं जिह्वा रसश्चापां गुणो मतः
007a	सङ्घातः पार्थिवो धातुरस्थिदन्तनखानि च
007c	श्मश्रु लोम च केशाश्च सिराः स्नायु च चर्म च
008a	इन्द्रियं घ्राणसञ्ज्ञानं नासिकेत्यभिधीयते
008c	गन्धश्चैवेन्द्रियार्थोऽयं विज्ञेयः पृथिवीमयः
009a	उत्तरेषु गुणाः सन्ति सर्वे सर्वेषु चोत्तराः
009c	पञ्चानां भूतसङ्घानां सन्ततिं मुनयो विदुः
010a	मनो नवममेषां तु बुद्धिस्तु दशमी स्मृता
010c	एकादशोऽन्तरात्मा च सर्वतः पर उच्यते
011a	व्यवसायात्मिका बुद्धिर्मनो व्याकरणात्मकम्
011c	कर्मानुमानाद्विज्ञेयः स जीवः क्षेत्रसंज्ञकः
012a	एभिः कालाष्टमैर्भावैर्यः सर्वैः सर्वमन्वितम्
012c	पश्यत्यकलुषं प्राज्ञः स मोहं नानुवर्तते

