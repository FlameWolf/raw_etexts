001  	शुक उवाच
001a	यस्माद्धर्मात्परो धर्मो विद्यते नेह कश्चन
001c	यो विशिष्टश्च धर्मेभ्यस्तं भवान्प्रब्रवीतु मे
002  	व्यास उवाच
002a	धर्मं ते सम्प्रवक्ष्यामि पुराणमृषिसंस्तुतम्
002c	विशिष्टं सर्वधर्मेभ्यस्तमिहैकमनाः शृणु
003a	इन्द्रियाणि प्रमाथीनि बुद्ध्या संयम्य यत्नतः
003c	सर्वतो निष्पतिष्णूनि पिता बालानिवात्मजान्
004a	मनसश्चेन्द्रियाणां च ह्यैकाग्र्यं परमं तपः
004c	तज्ज्यायः सर्वधर्मेभ्यः स धर्मः पर उच्यते
005a	तानि सर्वाणि सन्धाय मनःषष्ठानि मेधया
005c	आत्मतृप्त इवासीत बहु चिन्त्यमचिन्तयन्
006a	गोचरेभ्यो निवृत्तानि यदा स्थास्यन्ति वेश्मनि
006c	तदा त्वमात्मनात्मानं परं द्रक्ष्यसि शाश्वतम्
007a	सर्वात्मानं महात्मानं विधूममिव पावकम्
007c	तं पश्यन्ति महात्मानो ब्राह्मणा ये मनीषिणः
008a	यथा पुष्पफलोपेतो बहुशाखो महाद्रुमः
008c	आत्मनो नाभिजानीते क्व मे पुष्पं क्व मे फलम्
009a	एवमात्मा न जानीते क्व गमिष्ये कुतो न्वहम्
009c	अन्यो ह्यत्रान्तरात्मास्ति यः सर्वमनुपश्यति
010a	ज्ञानदीपेन दीप्तेन पश्यत्यात्मानमात्मना
010c	दृष्ट्वा त्वमात्मनात्मानं निरात्मा भव सर्ववित्
011a	विमुक्तः सर्वपापेभ्यो मुक्तत्वच इवोरगः
011c	परां बुद्धिमवाप्येह विपाप्मा विगतज्वरः
012a	सर्वतःस्रोतसं घोरां नदीं लोकप्रवाहिनीम्
012c	पञ्चेन्द्रियग्राहवतीं मनःसङ्कल्परोधसम्
013a	लोभमोहतृणच्छन्नां कामक्रोधसरीसृपाम्
013c	सत्यतीर्थानृतक्षोभां क्रोधपङ्कां सरिद्वराम्
014a	अव्यक्तप्रभवां शीघ्रां दुस्तरामकृतात्मभिः
014c	प्रतरस्व नदीं बुद्ध्या कामग्राहसमाकुलाम्
015a	संसारसागरगमां योनिपातालदुस्तराम्
015c	आत्मजन्मोद्भवां तात जिह्वावर्तां दुरासदाम्
016a	यां तरन्ति कृतप्रज्ञा धृतिमन्तो मनीषिणः
016c	तां तीर्णः सर्वतोमुक्तो विपूतात्मात्मविच्छुचिः
017a	उत्तमां बुद्धिमास्थाय ब्रह्मभूयं गमिष्यसि
017c	सन्तीर्णः सर्वसङ्क्लेशान्प्रसन्नात्मा विकल्मषः
018a	भूमिष्ठानीव भूतानि पर्वतस्थो निशामय
018c	अक्रुध्यन्नप्रहृष्यंश्च ननृशंसमतिस्तथा
018e 	ततो द्रक्ष्यसि भूतानां सर्वेषां प्रभवाप्ययौ
019a	एवं वै सर्वधर्मेभ्यो विशिष्टं मेनिरे बुधाः
019c	धर्मं धर्मभृतां श्रेष्ठ मुनयस्तत्त्वदर्शिनः
020a	आत्मनोऽव्ययिनो ज्ञात्वा इदं पुत्रानुशासनम्
020c	प्रयताय प्रवक्तव्यं हितायानुगताय च
021a	आत्मज्ञानमिदं गुह्यं सर्वगुह्यतमं महत्
021c	अब्रुवं यदहं तात आत्मसाक्षिकमञ्जसा
022a	नैव स्त्री न पुमानेतन्नैव चेदं नपुंसकम्
022c	अदुःखमसुखं ब्रह्म भूतभव्यभवात्मकम्
023a	नैतज्ज्ञात्वा पुमान्स्त्री वा पुनर्भवमवाप्नुयात्
023c	अभवप्रतिपत्त्यर्थमेतद्वर्त्म विधीयते
024a	यथा मतानि सर्वाणि न चैतानि यथा तथा
024c	कथितानि मया पुत्र भवन्ति न भवन्ति च
025a	तत्प्रीतियुक्तेन गुणान्वितेन पुत्रेण सत्पुत्रगुणान्वितेन
025c	पृष्टो हीदं प्रीतिमता हितार्थं ब्रूयात्सुतस्येह यदुक्तमेतत्

