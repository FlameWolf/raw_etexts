BR-12-03-237-001  	शुक उवाच
BR-12-03-237-001a	वर्तमानस्तथैवात्र वानप्रस्थाश्रमे यथा
BR-12-03-237-001c	योक्तव्योऽऽत्मा यथा शक्त्या परं वै काङ्क्षता पदम्
BR-12-03-237-002  	व्यास उवाच
BR-12-03-237-002a	प्राप्य संस्कारमेताभ्यामाश्रमाभ्यां ततः परम्
BR-12-03-237-002c	यत्कार्यं परमार्थार्थं तदिहैकमनाः शृणु
BR-12-03-237-003a	कषायं पाचयित्वा तु श्रेणिस्थानेषु च त्रिषु
BR-12-03-237-003c	प्रव्रजेच्च परं स्थानं परिव्रज्यामनुत्तमाम्
BR-12-03-237-004a	तद्भवानेवमभ्यस्य वर्ततां श्रूयतां तथा
BR-12-03-237-004c	एक एव चरेन्नित्यं सिद्ध्यर्थमसहायवान्
BR-12-03-237-005a	एकश्चरति यः पश्यन्न जहाति न हीयते
BR-12-03-237-005c	अनग्निरनिकेतः स्याद्ग्राममन्नार्थमाश्रयेत्
BR-12-03-237-006a	अश्वस्तनविधानः स्यान्मुनिर्भावसमन्वितः
BR-12-03-237-006c	लघ्वाशी नियताहारः सकृदन्ननिषेविता
BR-12-03-237-007a	कपालं वृक्षमूलानि कुचेलमसहायता
BR-12-03-237-007c	उपेक्षा सर्वभूतानामेतावद्भिक्षुलक्षणम्
BR-12-03-237-008a	यस्मिन्वाचः प्रविशन्ति कूपे प्राप्ताः शिला इव
BR-12-03-237-008c	न वक्तारं पुनर्यान्ति स कैवल्याश्रमे वसेत्
BR-12-03-237-009a	नैव पश्येन्न शृणुयादवाच्यं जातु कस्यचित्
BR-12-03-237-009c	ब्राह्मणानां विशेषेण नैव ब्रूयात्कथञ्चन
BR-12-03-237-010a	यद्ब्राह्मणस्य कुशलं तदेव सततं वदेत्
BR-12-03-237-010c	तूष्णीमासीत निन्दायां कुर्वन्भेषजमात्मनः
BR-12-03-237-011a	येन पूर्णमिवाकाशं भवत्येकेन सर्वदा
BR-12-03-237-011c	शून्यं येन जनाकीर्णं तं देवा ब्राह्मणं विदुः
BR-12-03-237-012a	येन केनचिदाच्छन्नो येन केनचिदाशितः
BR-12-03-237-012c	यत्रक्वचनशायी च तं देवा ब्राह्मणं विदुः
BR-12-03-237-013a	अहेरिव गणाद्भीतः सौहित्यान्नरकादिव
BR-12-03-237-013c	कुणपादिव च स्त्रीभ्यस्तं देवा ब्राह्मणं विदुः
BR-12-03-237-014a	न क्रुध्येन्न प्रहृष्येच्च मानितोऽमानितश्च यः
BR-12-03-237-014c	सर्वभूतेष्वभयदस्तं देवा ब्राह्मणं विदुः
BR-12-03-237-015a	नाभिनन्देत मरणं नाभिनन्देत जीवितम्
BR-12-03-237-015c	कालमेव प्रतीक्षेत निदेशं भृतको यथा
BR-12-03-237-016a	अनभ्याहतचित्तः स्यादनभ्याहतवाक्तथा
BR-12-03-237-016c	निर्मुक्तः सर्वपापेभ्यो निरमित्रस्य किं भयम्
BR-12-03-237-017a	अभयं सर्वभूतेभ्यो भूतानामभयं यतः
BR-12-03-237-017c	तस्य देहाद्विमुक्तस्य भयं नास्ति कुतश्चन
BR-12-03-237-018a	यथा नागपदेऽन्यानि पदानि पदगामिनाम्
BR-12-03-237-018c	सर्वाण्येवापिधीयन्ते पदजातानि कौञ्जरे
BR-12-03-237-019a	एवं सर्वमहिंसायां धर्मार्थमपिधीयते
BR-12-03-237-019c	अमृतः स नित्यं वसति योऽहिंसां प्रतिपद्यते
BR-12-03-237-020a	अहिंसकः समः सत्यो धृतिमान्नियतेन्द्रियः
BR-12-03-237-020c	शरण्यः सर्वभूतानां गतिमाप्नोत्यनुत्तमाम्
BR-12-03-237-021a	एवं प्रज्ञानतृप्तस्य निर्भयस्य मनीषिणः
BR-12-03-237-021c	न मृत्युरतिगो भावः स मृत्युमधिगच्छति
BR-12-03-237-022a	विमुक्तं सर्वसङ्गेभ्यो मुनिमाकाशवत्स्थितम्
BR-12-03-237-022c	अस्वमेकचरं शान्तं तं देवा ब्राह्मणं विदुः
BR-12-03-237-023a	जीवितं यस्य धर्मार्थं धर्मोऽरत्यर्थमेव च
BR-12-03-237-023c	अहोरात्राश्च पुण्यार्थं तं देवा ब्राह्मणं विदुः
BR-12-03-237-024a	निराशिषमनारम्भं निर्नमस्कारमस्तुतिम्
BR-12-03-237-024c	अक्षीणं क्षीणकर्माणं तं देवा ब्राह्मणं विदुः
BR-12-03-237-025a	सर्वाणि भूतानि सुखे रमन्ते सर्वाणि दुःखस्य भृशं त्रसन्ति
BR-12-03-237-025c	तेषां भयोत्पादनजातखेदः कुर्यान्न कर्माणि हि श्रद्दधानः
BR-12-03-237-026a	दानं हि भूताभयदक्षिणायाः सर्वाणि दानान्यधितिष्ठतीह
BR-12-03-237-026c	तीक्ष्णां तनुं यः प्रथमं जहाति सोऽनन्तमाप्नोत्यभयं प्रजाभ्यः
BR-12-03-237-027a	उत्तान आस्येन हविर्जुहोति लोकस्य नाभिर्जगतः प्रतिष्ठा
BR-12-03-237-027c	तस्याङ्गमङ्गानि कृताकृतं च वैश्वानरः सर्वमेव प्रपेदे
BR-12-03-237-028a	प्रादेशमात्रे हृदि निश्रितं यत्तस्मिन्प्राणानात्मयाजी जुहोति
BR-12-03-237-028c	तस्याग्निहोत्रं हुतमात्मसंस्थं सर्वेषु लोकेषु सदैवतेषु
BR-12-03-237-029a	दैवं त्रिधातुं त्रिवृतं सुपर्णं ये विद्युरग्र्यं परमार्थतां च
BR-12-03-237-029c	ते सर्वलोकेषु महीयमाना देवाः समर्थाः सुकृतं व्रजन्ति
BR-12-03-237-030a	वेदांश्च वेद्यं च विधिं च कृत्स्नमथो निरुक्तं परमार्थतां च
BR-12-03-237-030c	सर्वं शरीरात्मनि यः प्रवेद तस्मै स्म देवाः स्पृहयन्ति नित्यम्
BR-12-03-237-031a	भूमावसक्तं दिवि चाप्रमेयं हिरण्मयं योऽण्डजमण्डमध्ये
BR-12-03-237-031c	पतत्रिणं पक्षिणमन्तरिक्षे यो वेद भोग्यात्मनि दीप्तरश्मिः
BR-12-03-237-032a	आवर्तमानमजरं विवर्तनं षण्णेमिकं द्वादशारं सुपर्व
BR-12-03-237-032c	यस्येदमास्ये परियाति विश्वं तत्कालचक्रं निहितं गुहायाम्
BR-12-03-237-033a	यः सम्प्रसादं जगतः शरीरं सर्वान्स लोकानधिगच्छतीह
BR-12-03-237-033c	तस्मिन्हुतं तर्पयतीह देवांस्ते वै तृप्तास्तर्पयन्त्यास्यमस्य
BR-12-03-237-034a	तेजोमयो नित्यतनुः पुराणो; लोकाननन्तानभयानुपैति
BR-12-03-237-034c	भूतानि यस्मान्न त्रसन्ते कदाचित्स भूतेभ्यो न त्रसते कदाचित्
BR-12-03-237-035a	अगर्हणीयो न च गर्हतेऽन्यान्स वै विप्रः परमात्मानमीक्षेत्
BR-12-03-237-035c	विनीतमोहो व्यपनीतकल्मषो न चेह नामुत्र च योऽर्थमृच्छति
BR-12-03-237-036a	अरोषमोहः समलोष्टकाञ्चनः प्रहीणशोको गतसन्धिविग्रहः
BR-12-03-237-036c	अपेतनिन्दास्तुतिरप्रियाप्रियश्चरन्नुदासीनवदेष भिक्षुकः

