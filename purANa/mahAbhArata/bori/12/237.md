001  	शुक उवाच
001a	वर्तमानस्तथैवात्र वानप्रस्थाश्रमे यथा
001c	योक्तव्योऽऽत्मा यथा शक्त्या परं वै काङ्क्षता पदम्
002  	व्यास उवाच
002a	प्राप्य संस्कारमेताभ्यामाश्रमाभ्यां ततः परम्
002c	यत्कार्यं परमार्थार्थं तदिहैकमनाः शृणु
003a	कषायं पाचयित्वा तु श्रेणिस्थानेषु च त्रिषु
003c	प्रव्रजेच्च परं स्थानं परिव्रज्यामनुत्तमाम्
004a	तद्भवानेवमभ्यस्य वर्ततां श्रूयतां तथा
004c	एक एव चरेन्नित्यं सिद्ध्यर्थमसहायवान्
005a	एकश्चरति यः पश्यन्न जहाति न हीयते
005c	अनग्निरनिकेतः स्याद्ग्राममन्नार्थमाश्रयेत्
006a	अश्वस्तनविधानः स्यान्मुनिर्भावसमन्वितः
006c	लघ्वाशी नियताहारः सकृदन्ननिषेविता
007a	कपालं वृक्षमूलानि कुचेलमसहायता
007c	उपेक्षा सर्वभूतानामेतावद्भिक्षुलक्षणम्
008a	यस्मिन्वाचः प्रविशन्ति कूपे प्राप्ताः शिला इव
008c	न वक्तारं पुनर्यान्ति स कैवल्याश्रमे वसेत्
009a	नैव पश्येन्न शृणुयादवाच्यं जातु कस्यचित्
009c	ब्राह्मणानां विशेषेण नैव ब्रूयात्कथञ्चन
010a	यद्ब्राह्मणस्य कुशलं तदेव सततं वदेत्
010c	तूष्णीमासीत निन्दायां कुर्वन्भेषजमात्मनः
011a	येन पूर्णमिवाकाशं भवत्येकेन सर्वदा
011c	शून्यं येन जनाकीर्णं तं देवा ब्राह्मणं विदुः
012a	येन केनचिदाच्छन्नो येन केनचिदाशितः
012c	यत्रक्वचनशायी च तं देवा ब्राह्मणं विदुः
013a	अहेरिव गणाद्भीतः सौहित्यान्नरकादिव
013c	कुणपादिव च स्त्रीभ्यस्तं देवा ब्राह्मणं विदुः
014a	न क्रुध्येन्न प्रहृष्येच्च मानितोऽमानितश्च यः
014c	सर्वभूतेष्वभयदस्तं देवा ब्राह्मणं विदुः
015a	नाभिनन्देत मरणं नाभिनन्देत जीवितम्
015c	कालमेव प्रतीक्षेत निदेशं भृतको यथा
016a	अनभ्याहतचित्तः स्यादनभ्याहतवाक्तथा
016c	निर्मुक्तः सर्वपापेभ्यो निरमित्रस्य किं भयम्
017a	अभयं सर्वभूतेभ्यो भूतानामभयं यतः
017c	तस्य देहाद्विमुक्तस्य भयं नास्ति कुतश्चन
018a	यथा नागपदेऽन्यानि पदानि पदगामिनाम्
018c	सर्वाण्येवापिधीयन्ते पदजातानि कौञ्जरे
019a	एवं सर्वमहिंसायां धर्मार्थमपिधीयते
019c	अमृतः स नित्यं वसति योऽहिंसां प्रतिपद्यते
020a	अहिंसकः समः सत्यो धृतिमान्नियतेन्द्रियः
020c	शरण्यः सर्वभूतानां गतिमाप्नोत्यनुत्तमाम्
021a	एवं प्रज्ञानतृप्तस्य निर्भयस्य मनीषिणः
021c	न मृत्युरतिगो भावः स मृत्युमधिगच्छति
022a	विमुक्तं सर्वसङ्गेभ्यो मुनिमाकाशवत्स्थितम्
022c	अस्वमेकचरं शान्तं तं देवा ब्राह्मणं विदुः
023a	जीवितं यस्य धर्मार्थं धर्मोऽरत्यर्थमेव च
023c	अहोरात्राश्च पुण्यार्थं तं देवा ब्राह्मणं विदुः
024a	निराशिषमनारम्भं निर्नमस्कारमस्तुतिम्
024c	अक्षीणं क्षीणकर्माणं तं देवा ब्राह्मणं विदुः
025a	सर्वाणि भूतानि सुखे रमन्ते सर्वाणि दुःखस्य भृशं त्रसन्ति
025c	तेषां भयोत्पादनजातखेदः कुर्यान्न कर्माणि हि श्रद्दधानः
026a	दानं हि भूताभयदक्षिणायाः सर्वाणि दानान्यधितिष्ठतीह
026c	तीक्ष्णां तनुं यः प्रथमं जहाति सोऽनन्तमाप्नोत्यभयं प्रजाभ्यः
027a	उत्तान आस्येन हविर्जुहोति लोकस्य नाभिर्जगतः प्रतिष्ठा
027c	तस्याङ्गमङ्गानि कृताकृतं च वैश्वानरः सर्वमेव प्रपेदे
028a	प्रादेशमात्रे हृदि निश्रितं यत्तस्मिन्प्राणानात्मयाजी जुहोति
028c	तस्याग्निहोत्रं हुतमात्मसंस्थं सर्वेषु लोकेषु सदैवतेषु
029a	दैवं त्रिधातुं त्रिवृतं सुपर्णं ये विद्युरग्र्यं परमार्थतां च
029c	ते सर्वलोकेषु महीयमाना देवाः समर्थाः सुकृतं व्रजन्ति
030a	वेदांश्च वेद्यं च विधिं च कृत्स्नमथो निरुक्तं परमार्थतां च
030c	सर्वं शरीरात्मनि यः प्रवेद तस्मै स्म देवाः स्पृहयन्ति नित्यम्
031a	भूमावसक्तं दिवि चाप्रमेयं हिरण्मयं योऽण्डजमण्डमध्ये
031c	पतत्रिणं पक्षिणमन्तरिक्षे यो वेद भोग्यात्मनि दीप्तरश्मिः
032a	आवर्तमानमजरं विवर्तनं षण्णेमिकं द्वादशारं सुपर्व
032c	यस्येदमास्ये परियाति विश्वं तत्कालचक्रं निहितं गुहायाम्
033a	यः सम्प्रसादं जगतः शरीरं सर्वान्स लोकानधिगच्छतीह
033c	तस्मिन्हुतं तर्पयतीह देवांस्ते वै तृप्तास्तर्पयन्त्यास्यमस्य
034a	तेजोमयो नित्यतनुः पुराणो; लोकाननन्तानभयानुपैति
034c	भूतानि यस्मान्न त्रसन्ते कदाचित्स भूतेभ्यो न त्रसते कदाचित्
035a	अगर्हणीयो न च गर्हतेऽन्यान्स वै विप्रः परमात्मानमीक्षेत्
035c	विनीतमोहो व्यपनीतकल्मषो न चेह नामुत्र च योऽर्थमृच्छति
036a	अरोषमोहः समलोष्टकाञ्चनः प्रहीणशोको गतसन्धिविग्रहः
036c	अपेतनिन्दास्तुतिरप्रियाप्रियश्चरन्नुदासीनवदेष भिक्षुकः

