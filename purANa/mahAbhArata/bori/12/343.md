001  	अतिथिरुवाच
001a	उपदेशं तु ते विप्र करिष्येऽहं यथागमम्
001c	गुरुणा मे यथाख्यातमर्थतस्तच्च मे शृणु
002a	यत्र पूर्वाभिसर्गेण धर्मचक्रं प्रवर्तितम्
002c	नैमिषे गोमतीतीरे तत्र नागाह्वयं पुरम्
003a	समग्रैस्त्रिदशैस्तत्र इष्टमासीद्द्विजर्षभ
003c	यत्रेन्द्रातिक्रमं चक्रे मान्धाता राजसत्तमः
004a	कृताधिवासो धर्मात्मा तत्र चक्षुःश्रवा महान्
004c	पद्मनाभो महाभागः पद्म इत्येव विश्रुतः
005a	स वाचा कर्मणा चैव मनसा च द्विजर्षभ
005c	प्रसादयति भूतानि त्रिविधे वर्त्मनि स्थितः
006a	साम्ना दानेन भेदेन दण्डेनेति चतुर्विधम्
006c	विषमस्थं जनं स्वं च चक्षुर्ध्यानेन रक्षति
007a	तमभिक्रम्य विधिना प्रष्टुमर्हसि काङ्क्षितम्
007c	स ते परमकं धर्मं नमिथ्या दर्शयिष्यति
008a	स हि सर्वातिथिर्नागो बुद्धिशास्त्रविशारदः
008c	गुणैरनवमैर्युक्तः समस्तैराभिकामिकैः
009a	प्रकृत्या नित्यसलिलो नित्यमध्ययने रतः
009c	तपोदमाभ्यां संयुक्तो वृत्तेनानवरेण च
010a	यज्वा दानरुचिः क्षान्तो वृत्ते च परमे स्थितः
010c	सत्यवागनसूयुश्च शीलवानभिसंश्रितः
011a	शेषान्नभोक्ता वचनानुकूलो हितार्जवोत्कृष्टकृताकृतज्ञः
011c	अवैरकृद्भूतहिते नियुक्तो गङ्गाह्रदाम्भोऽभिजनोपपन्नः

