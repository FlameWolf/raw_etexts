001  	युधिष्ठिर उवाच
001a	अविरोधेन भूतानां त्यागः षाड्गुण्यकारकः
001c	यः स्यादुभयभाग्धर्मस्तन्मे ब्रूहि पितामह
002a	गार्हस्थ्यस्य च धर्मस्य त्यागधर्मस्य चोभयोः
002c	अदूरसम्प्रस्थितयोः किं स्विच्छ्रेयः पितामह
003  	भीष्म उवाच
003a	उभौ धर्मौ महाभागावुभौ परमदुश्चरौ
003c	उभौ महाफलौ तात सद्भिराचरितावुभौ
004a	अत्र ते वर्तयिष्यामि प्रामाण्यमुभयोस्तयोः
004c	शृणुष्वैकमनाः पार्थ छिन्नधर्मार्थसंशयम्
005a	अत्राप्युदाहरन्तीममितिहासं पुरातनम्
005c	कपिलस्य गोश्च संवादं तन्निबोध युधिष्ठिर
006a	आम्नायमनुपश्यन्हि पुराणं शाश्वतं ध्रुवम्
006c	नहुषः पूर्वमालेभे त्वष्टुर्गामिति नः श्रुतम्
007a	तां नियुक्तामदीनात्मा सत्त्वस्थः समये रतः
007c	ज्ञानवान्नियताहारो ददर्श कपिलस्तदा
008a	स बुद्धिमुत्तमां प्राप्तो नैष्ठिकीमकुतोभयाम्
008c	स्मरामि शिथिलं सत्यं वेदा इत्यब्रवीत्सकृत्
009a	तां गामृषिः स्यूमरश्मिः प्रविश्य यतिमब्रवीत्
009c	हंहो वेदा यदि मता धर्माः केनापरे मताः
010a	तपस्विनो धृतिमतः श्रुतिविज्ञानचक्षुषः
010c	सर्वमार्षं हि मन्यन्ते व्याहृतं विदितात्मनः
011a	तस्यैवं गततृष्णस्य विज्वरस्य निराशिषः
011c	का विवक्षास्ति वेदेषु निरारम्भस्य सर्वशः
012  	कपिल उवाच
012a	नाहं वेदान्विनिन्दामि न विवक्षामि कर्हिचित्
012c	पृथगाश्रमिणां कर्माण्येकार्थानीति नः श्रुतम्
013a	गच्छत्येव परित्यागी वानप्रस्थश्च गच्छति
013c	गृहस्थो ब्रह्मचारी च उभौ तावपि गच्छतः
014a	देवयाना हि पन्थानश्चत्वारः शाश्वता मताः
014c	तेषां ज्यायःकनीयस्त्वं फलेषूक्तं बलाबलम्
015a	एवं विदित्वा सर्वार्थानारभेदिति वैदिकम्
015c	नारभेदिति चान्यत्र नैष्ठिकी श्रूयते श्रुतिः
016a	अनारम्भे ह्यदोषः स्यादारम्भेऽदोष उत्तमः
016c	एवं स्थितस्य शास्त्रस्य दुर्विज्ञेयं बलाबलम्
017a	यद्यत्र किञ्चित्प्रत्यक्षमहिंसायाः परं मतम्
017c	ऋते त्वागमशास्त्रेभ्यो ब्रूहि तद्यदि पश्यसि
018  	स्यूमरश्मिरुवाच
018a	स्वर्गकामो यजेतेति सततं श्रूयते श्रुतिः
018c	फलं प्रकल्प्य पूर्वं हि ततो यज्ञः प्रतायते
019a	अजश्चाश्वश्च मेषश्च गौश्च पक्षिगणाश्च ये
019c	ग्राम्यारण्या ओषधयः प्राणस्यान्नमिति श्रुतिः
020a	तथैवान्नं ह्यहरहः सायं प्रातर्निरुप्यते
020c	पशवश्चाथ धान्यं च यज्ञस्याङ्गमिति श्रुतिः
021a	एतानि सह यज्ञेन प्रजापतिरकल्पयत्
021c	तेन प्रजापतिर्देवान्यज्ञेनायजत प्रभुः
022a	ते स्मान्योन्यञ्चराः सर्वे प्राणिनः सप्त सप्त च
022c	यज्ञेषूपाकृतं विश्वं प्राहुरुत्तमसञ्ज्ञितम्
023a	एतच्चैवाभ्यनुज्ञातं पूर्वैः पूर्वतरैस्तथा
023c	को जातु न विचिन्वीत विद्वान्स्वां शक्तिमात्मनः
024a	पशवश्च मनुष्याश्च द्रुमाश्चौषधिभिः सह
024c	स्वर्गमेवाभिकाङ्क्षन्ते न च स्वर्गस्त्वृते मखम्
025a	ओषध्यः पशवो वृक्षा वीरुदाज्यं पयो दधि
025c	हविर्भूमिर्दिशः श्रद्धा कालश्चैतानि द्वादश
026a	ऋचो यजूंषि सामानि यजमानश्च षोडशः
026c	अग्निर्ज्ञेयो गृहपतिः स सप्तदश उच्यते
026e	अङ्गान्येतानि यज्ञस्य यज्ञो मूलमिति श्रुतिः
027a	आज्येन पयसा दध्ना शकृतामिक्षया त्वचा
027c	वालैः शृङ्गेण पादेन सम्भवत्येव गौर्मखम्
027e	एवं प्रत्येकशः सर्वं यद्यदस्य विधीयते
028a	यज्ञं वहन्ति सम्भूय सहर्त्विग्भिः सदक्षिणैः
028c	संहत्यैतानि सर्वाणि यज्ञं निर्वर्तयन्त्युत
029a	यज्ञार्थानि हि सृष्टानि यथा वै श्रूयते श्रुतिः
029c	एवं पूर्वे पूर्वतराः प्रवृत्ताश्चैव मानवाः
030a	न हिनस्ति ह्यारभते नाभिद्रुह्यति किञ्चन
030c	यज्ञो यष्टव्य इत्येव यो यजत्यफलेप्सया
031a	यज्ञाङ्गान्यपि चैतानि यथोक्तानि नसंशयः
031c	विधिना विधियुक्तानि तारयन्ति परस्परम्
032a	आम्नायमार्षं पश्यामि यस्मिन्वेदाः प्रतिष्ठिताः
032c	तं विद्वांसोऽनुपश्यन्ति ब्राह्मणस्यानुदर्शनात्
033a	ब्राह्मणप्रभवो यज्ञो ब्राह्मणार्पण एव च
033c	अनु यज्ञं जगत्सर्वं यज्ञश्चानु जगत्सदा
034a	ओमिति ब्रह्मणो योनिर्नमः स्वाहा स्वधा वषट्
034c	यस्यैतानि प्रयुज्यन्ते यथाशक्ति कृतान्यपि
035a	न तस्य त्रिषु लोकेषु परलोकभयं विदुः
035c	इति वेदा वदन्तीह सिद्धाश्च परमर्षयः
036a	ऋचो यजूंषि सामानि स्तोभाश्च विधिचोदिताः
036c	यस्मिन्नेतानि सर्वाणि बहिरेव स वै द्विजः
037a	अग्न्याधेये यद्भवति यच्च सोमे सुते द्विज
037c	यच्चेतरैर्महायज्ञैर्वेद तद्भगवान्स्वतः
038a	तस्माद्ब्रह्मन्यजेतैव याजयेच्चाविचारयन्
038c	यजतः स्वर्गविधिना प्रेत्य स्वर्गफलं महत्
039a	नायं लोकोऽस्त्ययज्ञानां परश्चेति विनिश्चयः
039c	वेदवादविदश्चैव प्रमाणमुभयं तदा

