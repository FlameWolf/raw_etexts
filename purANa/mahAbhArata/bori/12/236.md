BR-12-03-236-001  	भीष्म उवाच
BR-12-03-236-001a	प्रोक्ता गृहस्थवृत्तिस्ते विहिता या मनीषिणाम्
BR-12-03-236-001c	तदनन्तरमुक्तं यत्तन्निबोध युधिष्ठिर
BR-12-03-236-002a	क्रमशस्त्ववधूयैनां तृतीयां वृत्तिमुत्तमाम्
BR-12-03-236-002c	संयोगव्रतखिन्नानां वानप्रस्थाश्रमौकसाम्
BR-12-03-236-003a	श्रूयतां पार्थ भद्रं ते सर्वलोकाश्रयात्मनाम्
BR-12-03-236-003c	प्रेक्षापूर्वं प्रवृत्तानां पुण्यदेशनिवासिनाम्
BR-12-03-236-004  	व्यास उवाच
BR-12-03-236-004a	गृहस्थस्तु यदा पश्येद्वलीपलितमात्मनः
BR-12-03-236-004c	अपत्यस्यैव चापत्यं वनमेव तदाश्रयेत्
BR-12-03-236-005a	तृतीयमायुषो भागं वानप्रस्थाश्रमे वसेत्
BR-12-03-236-005c	तानेवाग्नीन्परिचरेद्यजमानो दिवौकसः
BR-12-03-236-006a	नियतो नियताहारः षष्ठभक्तोऽप्रमादवान्
BR-12-03-236-006c	तदग्निहोत्रं ता गावो यज्ञाङ्गानि च सर्वशः
BR-12-03-236-007a	अकृष्टं वै व्रीहियवं नीवारं विघसानि च
BR-12-03-236-007c	हवींषि सम्प्रयच्छेत मखेष्वत्रापि पञ्चसु
BR-12-03-236-008a	वानप्रस्थाश्रमेऽप्येताश्चतस्रो वृत्तयः स्मृताः
BR-12-03-236-008c	सद्यःप्रक्षालकाः केचित्केचिन्मासिकसञ्चयाः
BR-12-03-236-009a	वार्षिकं सञ्चयं केचित्केचिद्द्वादशवार्षिकम्
BR-12-03-236-009c	कुर्वन्त्यतिथिपूजार्थं यज्ञतन्त्रार्थसिद्धये
BR-12-03-236-010a	अभ्रावकाशा वर्षासु हेमन्ते जलसंश्रयाः
BR-12-03-236-010c	ग्रीष्मे च पञ्चतपसः शश्वच्च मितभोजनाः
BR-12-03-236-011a	भूमौ विपरिवर्तन्ते तिष्ठेद्वा प्रपदैरपि
BR-12-03-236-011c	स्थानासनैर्वर्तयन्ति सवनेष्वभिषिञ्चते
BR-12-03-236-012a	दन्तोलूखलिनः केचिदश्मकुट्टास्तथापरे
BR-12-03-236-012c	शुक्लपक्षे पिबन्त्येके यवागूं क्वथितां सकृत्
BR-12-03-236-013a	कृष्णपक्षे पिबन्त्येके भुञ्जते च यथाक्रमम्
BR-12-03-236-013c	मूलैरेके फलैरेके पुष्पैरेके दृढव्रताः
BR-12-03-236-014a	वर्तयन्ति यथान्यायं वैखानसमतं श्रिताः
BR-12-03-236-014c	एताश्चान्याश्च विविधा दीक्षास्तेषां मनीषिणाम्
BR-12-03-236-015a	चतुर्थश्चौपनिषदो धर्मः साधारणः स्मृतः
BR-12-03-236-015c	वानप्रस्थो गृहस्थश्च ततोऽन्यः सम्प्रवर्तते
BR-12-03-236-016a	अस्मिन्नेव युगे तात विप्रैः सर्वार्थदर्शिभिः
BR-12-03-236-016c	अगस्त्यः सप्त ऋषयो मधुच्छन्दोऽघमर्षणः
BR-12-03-236-017a	साङ्कृतिः सुदिवा तण्डिर्यवान्नोऽथ कृतश्रमः
BR-12-03-236-017c	अहोवीर्यस्तथा काव्यस्ताण्ड्यो मेधातिथिर्बुधः
BR-12-03-236-018a	शलो वाकश्च निर्वाकः शून्यपालः कृतश्रमः
BR-12-03-236-018c	एवंधर्मसु विद्वांसस्ततः स्वर्गमुपागमन्
BR-12-03-236-019a	तात प्रत्यक्षधर्माणस्तथा यायावरा गणाः
BR-12-03-236-019c	ऋषीणामुग्रतपसां धर्मनैपुणदर्शिनाम्
BR-12-03-236-020a	अवाच्यापरिमेयाश्च ब्राह्मणा वनमाश्रिताः
BR-12-03-236-020c	वैखानसा वालखिल्याः सिकताश्च तथापरे
BR-12-03-236-021a	कर्मभिस्ते निरानन्दा धर्मनित्या जितेन्द्रियाः
BR-12-03-236-021c	गताः प्रत्यक्षधर्माणस्ते सर्वे वनमाश्रिताः
BR-12-03-236-021e	अनक्षत्रा अनाधृष्या दृश्यन्ते ज्योतिषां गणाः
BR-12-03-236-022a	जरया च परिद्यूनो व्याधिना च प्रपीडितः
BR-12-03-236-022c	चतुर्थे चायुषः शेषे वानप्रस्थाश्रमं त्यजेत्
BR-12-03-236-022e	सद्यस्कारां निरूप्येष्टिं सर्ववेदसदक्षिणाम्
BR-12-03-236-023a	आत्मयाजी सोऽऽत्मरतिरात्मक्रीडात्मसंश्रयः
BR-12-03-236-023c	आत्मन्यग्नीन्समारोप्य त्यक्त्वा सर्वपरिग्रहान्
BR-12-03-236-024a	सद्यस्क्रांश्च यजेद्यज्ञानिष्टीश्चैवेह सर्वदा
BR-12-03-236-024c	सदैव याजिनां यज्ञादात्मनीज्या निवर्तते
BR-12-03-236-025a	त्रींश्चैवाग्नीन्यजेत्सम्यगात्मन्येवात्ममोक्षणात्
BR-12-03-236-025c	प्राणेभ्यो यजुषा पञ्च षट्प्राश्नीयादकुत्सयन्
BR-12-03-236-026a	केशलोमनखान्वाप्य वानप्रस्थो मुनिस्ततः
BR-12-03-236-026c	आश्रमादाश्रमं सद्यः पूतो गच्छति कर्मभिः
BR-12-03-236-027a	अभयं सर्वभूतेभ्यो यो दत्त्वा प्रव्रजेद्द्विजः
BR-12-03-236-027c	लोकास्तेजोमयास्तस्य प्रेत्य चानन्त्यमश्नुते
BR-12-03-236-028a	सुशीलवृत्तो व्यपनीतकल्मषो न चेह नामुत्र च कर्तुमीहते
BR-12-03-236-028c	अरोषमोहो गतसन्धिविग्रहो भवेदुदासीनवदात्मविन्नरः
BR-12-03-236-029a	यमेषु चैवात्मगतेषु न व्यथेत्स्वशास्त्रसूत्राहुतिमन्त्रविक्रमः
BR-12-03-236-029c	भवेद्यथेष्टा गतिरात्मयाजिनो न संशयो धर्मपरे जितेन्द्रिये
BR-12-03-236-030a	ततः परं श्रेष्ठमतीव सद्गुणैरधिष्ठितं त्रीनधिवृत्तमुत्तमम्
BR-12-03-236-030c	चतुर्थमुक्तं परमाश्रमं शृणु प्रकीर्त्यमानं परमं परायणम्

