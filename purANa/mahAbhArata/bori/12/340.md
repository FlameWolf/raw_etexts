
001  	युधिष्ठिर उवाच
001a	धर्माः पितामहेनोक्ता मोक्षधर्माश्रिताः शुभाः
001c	धर्ममाश्रमिणां श्रेष्ठं वक्तुमर्हति मे भवान्
002  	भीष्म उवाच
002a	सर्वत्र विहितो धर्मः स्वर्ग्यः सत्यफलोदयः
002c	बहुद्वारस्य धर्मस्य नेहास्ति विफला क्रिया
003a	यस्मिन्यस्मिंस्तु विषये यो यो याति विनिश्चयम्
003c	स तमेवाभिजानाति नान्यं भरतसत्तम
004a	अपि च त्वं नरव्याघ्र श्रोतुमर्हसि मे कथाम्
004c	पुरा शक्रस्य कथितां नारदेन सुरर्षिणा
005a	सुरर्षिर्नारदो राजन्सिद्धस्त्रैलोक्यसम्मतः
005c	पर्येति क्रमशो लोकान्वायुरव्याहतो यथा
006a	स कदाचिन्महेष्वास देवराजालयं गतः
006c	सत्कृतश्च महेन्द्रेण प्रत्यासन्नगतोऽभवत्
007a	तं कृतक्षणमासीनं पर्यपृच्छच्छचीपतिः
007c	ब्रह्मर्षे किञ्चिदाश्चर्यमस्ति दृष्टं त्वयानघ
008a	यथा त्वमपि विप्रर्षे त्रैलोक्यं सचराचरम्
008c	जातकौतूहलो नित्यं सिद्धश्चरसि साक्षिवत्
009a	न ह्यस्त्यविदितं लोके देवर्षे तव किञ्चन
009c	श्रुतं वाप्यनुभूतं वा दृष्टं वा कथयस्व मे
010a	तस्मै राजन्सुरेन्द्राय नारदो वदतां वरः
010c	आसीनायोपपन्नाय प्रोक्तवान्विपुलां कथाम्
011a	यथा येन च कल्पेन स तस्मै द्विजसत्तमः
011c	कथां कथितवान्पृष्टस्तथा त्वमपि मे शृणु

