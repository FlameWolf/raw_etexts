BR-12-02-135-001  भीष्म उवाच
BR-12-02-135-001a अत्रैव चेदमव्यग्रः शृण्वाख्यानमनुत्तमम्
BR-12-02-135-001c दीर्घसूत्रं समाश्रित्य कार्याकार्यविनिश्चये
BR-12-02-135-002a नातिगाधे जलस्थाये सुहृदः शकुलास्त्रयः
BR-12-02-135-002c प्रभूतमत्स्ये कौन्तेय बभूवुः सहचारिणः
BR-12-02-135-003a अत्रैकः प्राप्तकालज्ञो दीर्घदर्शी तथापरः
BR-12-02-135-003c दीर्घसूत्रश्च तत्रैकस्त्रयाणां जलचारिणाम्
BR-12-02-135-004a कदाचित्तज्जलस्थायं मत्स्यबन्धाः समन्ततः
BR-12-02-135-004c निःस्रावयामासुरथो निम्नेषु विविधैर्मुखैः
BR-12-02-135-005a प्रक्षीयमाणं तं बुद्ध्वा जलस्थायं भयागमे
BR-12-02-135-005c अब्रवीद्दीर्घदर्शी तु तावुभौ सुहृदौ तदा
BR-12-02-135-006a इयमापत्समुत्पन्ना सर्वेषां सलिलौकसाम्
BR-12-02-135-006c शीघ्रमन्यत्र गच्छामः पन्था यावन्न दुष्यति
BR-12-02-135-007a अनागतमनर्थं हि सुनयैर्यः प्रबाधते
BR-12-02-135-007c न स संशयमाप्नोति रोचतां वां व्रजामहे
BR-12-02-135-008a दीर्घसूत्रस्तु यस्तत्र सोऽब्रवीत्सम्यगुच्यते
BR-12-02-135-008c न तु कार्या त्वरा यावदिति मे निश्चिता मतिः
BR-12-02-135-009a अथ सम्प्रतिपत्तिज्ञः प्राब्रवीद्दीर्घदर्शिनम्
BR-12-02-135-009c प्राप्ते काले न मे किञ्चिन्न्यायतः परिहास्यते
BR-12-02-135-010a एवमुक्तो निराक्रामद्दीर्घदर्शी महामतिः
BR-12-02-135-010c जगाम स्रोतसैकेन गम्भीरसलिलाशयम्
BR-12-02-135-011a ततः प्रस्रुततोयं तं समीक्ष्य सलिलाशयम्
BR-12-02-135-011c बबन्धुर्विविधैर्योगैर्मत्स्यान्मत्स्योपजीविनः
BR-12-02-135-012a विलोड्यमाने तस्मिंस्तु स्रुततोये जलाशये
BR-12-02-135-012c अगच्छद्ग्रहणं तत्र दीर्घसूत्रः सहापरैः
BR-12-02-135-013a उद्दानं क्रियमाणं च मत्स्यानां वीक्ष्य रज्जुभिः
BR-12-02-135-013c प्रविश्यान्तरमन्येषामग्रसत्प्रतिपत्तिमान्
BR-12-02-135-014a ग्रस्तमेव तदुद्दानं गृहीत्वास्त तथैव सः
BR-12-02-135-014c सर्वानेव तु तांस्तत्र ते विदुर्ग्रथिता इति
BR-12-02-135-015a ततः प्रक्षाल्यमानेषु मत्स्येषु विमले जले
BR-12-02-135-015c त्यक्त्वा रज्जुं विमुक्तोऽभूच्छीघ्रं सम्प्रतिपत्तिमान्
BR-12-02-135-016a दीर्घसूत्रस्तु मन्दात्मा हीनबुद्धिरचेतनः
BR-12-02-135-016c मरणं प्राप्तवान्मूढो यथैवोपहतेन्द्रियः
BR-12-02-135-017a एवं प्राप्ततमं कालं यो मोहान्नावबुध्यते
BR-12-02-135-017c स विनश्यति वै क्षिप्रं दीर्घसूत्रो यथा झषः
BR-12-02-135-018a आदौ न कुरुते श्रेयः कुशलोऽस्मीति यः पुमान्
BR-12-02-135-018c स संशयमवाप्नोति यथा सम्प्रतिपत्तिमान्
BR-12-02-135-019a अनागतविधानं तु यो नरः कुरुते क्षमम्
BR-12-02-135-019c श्रेयः प्राप्नोति सोऽत्यर्थं दीर्घदर्शी यथा ह्यसौ
BR-12-02-135-020a कलाः काष्ठा मुहूर्ताश्च दिना नाड्यः क्षणा लवाः
BR-12-02-135-020c पक्षा मासाश्च ऋतवस्तुल्याः संवत्सराणि च
BR-12-02-135-021a पृथिवी देश इत्युक्तः कालः स च न दृश्यते
BR-12-02-135-021c अभिप्रेतार्थसिद्ध्यर्थं न्यायतो यच्च तत्तथा
BR-12-02-135-022a एतौ धर्मार्थशास्त्रेषु मोक्षशास्त्रेषु चर्षिभिः
BR-12-02-135-022c प्रधानाविति निर्दिष्टौ कामेशाभिमतौ नृणाम्
BR-12-02-135-023a परीक्ष्यकारी युक्तस्तु सम्यक्समुपपादयेत्
BR-12-02-135-023c देशकालावभिप्रेतौ ताभ्यां फलमवाप्नुयात्

