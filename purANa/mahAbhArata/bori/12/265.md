 001  	युधिष्ठिर उवाच
001a	कथं भवति पापात्मा कथं धर्मं करोति वा
001c	केन निर्वेदमादत्ते मोक्षं वा केन गच्छति
002  	भीष्म उवाच
002a	विदिताः सर्वधर्मास्ते स्थित्यर्थमनुपृच्छसि
002c	शृणु मोक्षं सनिर्वेदं पापं धर्मं च मूलतः
003a	विज्ञानार्थं हि पञ्चानामिच्छा पूर्वं प्रवर्तते
003c	प्राप्य ताञ्जायते कामो द्वेषो वा भरतर्षभ
004a	ततस्तदर्थं यतते कर्म चारभते पुनः
004c	इष्टानां रूपगन्धानामभ्यासं च चिकीर्षति
005a	ततो रागः प्रभवति द्वेषश्च तदनन्तरम्
005c	ततो लोभः प्रभवति मोहश्च तदनन्तरम्
006a	लोभमोहाभिभूतस्य रागद्वेषान्वितस्य च
006c	न धर्मे जायते बुद्धिर्व्याजाद्धर्मं करोति च
007a	व्याजेन चरतो धर्ममर्थव्याजोऽपि रोचते
007c	व्याजेन सिध्यमानेषु धनेषु कुरुनन्दन
008a	तत्रैव कुरुते बुद्धिं ततः पापं चिकीर्षति
008c	सुहृद्भिर्वार्यमाणोऽपि पण्डितैश्चापि भारत
009a	उत्तरं न्यायसम्बद्धं ब्रवीति विधियोजितम्
009c	अधर्मस्त्रिविधस्तस्य वर्धते रागमोहजः
010a	पापं चिन्तयते चैव प्रब्रवीति करोति च
010c	तस्याधर्मप्रवृत्तस्य दोषान्पश्यन्ति साधवः
011a	एकशीलाश्च मित्रत्वं भजन्ते पापकर्मिणः
011c	स नेह सुखमाप्नोति कुत एव परत्र वै
012a	एवं भवति पापात्मा धर्मात्मानं तु मे शृणु
012c	यथा कुशलधर्मा स कुशलं प्रतिपद्यते
013a	य एतान्प्रज्ञया दोषान्पूर्वमेवानुपश्यति
013c	कुशलः सुखदुःखानां साधूंश्चाप्युपसेवते
014a	तस्य साधुसमाचारादभ्यासाच्चैव वर्धते
014c	प्रज्ञा धर्मे च रमते धर्मं चैवोपजीवति
015a	सोऽथ धर्मादवाप्तेषु धनेषु कुरुते मनः
015c	तस्यैव सिञ्चते मूलं गुणान्पश्यति यत्र वै
016a	धर्मात्मा भवति ह्येवं मित्रं च लभते शुभम्
016c	स मित्रधनलाभात्तु प्रेत्य चेह च नन्दति
017a	शब्दे स्पर्शे तथा रूपे रसे गन्धे च भारत
017c	प्रभुत्वं लभते जन्तुर्धर्मस्यैतत्फलं विदुः
018a	स धर्मस्य फलं लब्ध्वा न तृप्यति युधिष्ठिर
018c	अतृप्यमाणो निर्वेदमादत्ते ज्ञानचक्षुषा
019a	प्रज्ञाचक्षुर्यदा कामे दोषमेवानुपश्यति
019c	विरज्यते तदा कामान्न च धर्मं विमुञ्चति
020a	सर्वत्यागे च यतते दृष्ट्वा लोकं क्षयात्मकम्
020c	ततो मोक्षाय यतते नानुपायादुपायतः
021a	शनैर्निर्वेदमादत्ते पापं कर्म जहाति च
021c	धर्मात्मा चैव भवति मोक्षं च लभते परम्
022a	एतत्ते कथितं तात यन्मां त्वं परिपृच्छसि
022c	पापं धर्मं तथा मोक्षं निर्वेदं चैव भारत
023a	तस्माद्धर्मे प्रवर्तेथाः सर्वावस्थं युधिष्ठिर
023c	धर्मे स्थितानां कौन्तेय सिद्धिर्भवति शाश्वती

