BR-12-01-092-001  उतथ्य उवाच
BR-12-01-092-001a कालवर्षी च पर्जन्यो धर्मचारी च पार्थिवः
BR-12-01-092-001c सम्पद्यदैषा भवति सा बिभर्ति सुखं प्रजाः
BR-12-01-092-002a यो न जानाति निर्हन्तुं वस्त्राणां रजको मलम्
BR-12-01-092-002c रक्तानि वा शोधयितुं यथा नास्ति तथैव सः
BR-12-01-092-003a एवमेव द्विजेन्द्राणां क्षत्रियाणां विशामपि
BR-12-01-092-003c शूद्राश्चतुर्णां वर्णानां नानाकर्मस्ववस्थिताः
BR-12-01-092-004a कर्म शूद्रे कृषिर्वैश्ये दण्डनीतिश्च राजनि
BR-12-01-092-004c ब्रह्मचर्यं तपो मन्त्राः सत्यं चापि द्विजातिषु
BR-12-01-092-005a तेषां यः क्षत्रियो वेद वस्त्राणामिव शोधनम्
BR-12-01-092-005c शीलदोषान्विनिर्हन्तुं स पिता स प्रजापतिः
BR-12-01-092-006a कृतं त्रेता द्वापरश्च कलिश्च भरतर्षभ
BR-12-01-092-006c राजवृत्तानि सर्वाणि राजैव युगमुच्यते
BR-12-01-092-007a चातुर्वर्ण्यं तथा वेदाश्चातुराश्रम्यमेव च
BR-12-01-092-007c सर्वं प्रमुह्यते ह्येतद्यदा राजा प्रमाद्यति
BR-12-01-092-008a राजैव कर्ता भूतानां राजैव च विनाशकः
BR-12-01-092-008c धर्मात्मा यः स कर्ता स्यादधर्मात्मा विनाशकः
BR-12-01-092-009a राज्ञो भार्याश्च पुत्राश्च बान्धवाः सुहृदस्तथा
BR-12-01-092-009c समेत्य सर्वे शोचन्ति यदा राजा प्रमाद्यति
BR-12-01-092-010a हस्तिनोऽश्वाश्च गावश्चाप्युष्ट्राश्वतरगर्दभाः
BR-12-01-092-010c अधर्मवृत्ते नृपतौ सर्वे सीदन्ति पार्थिव
BR-12-01-092-011a दुर्बलार्थं बलं सृष्टं धात्रा मान्धातरुच्यते
BR-12-01-092-011c अबलं तन्महद्भूतं यस्मिन्सर्वं प्रतिष्ठितम्
BR-12-01-092-012a यच्च भूतं स भजते भूता ये च तदन्वयाः
BR-12-01-092-012c अधर्मस्थे हि नृपतौ सर्वे सीदन्ति पार्थिव
BR-12-01-092-013a दुर्बलस्य हि यच्चक्षुर्मुनेराशीविषस्य च
BR-12-01-092-013c अविषह्यतमं मन्ये मा स्म दुर्बलमासदः
BR-12-01-092-014a दुर्बलांस्तात बुध्येथा नित्यमेवाविमानितान्
BR-12-01-092-014c मा त्वां दुर्बलचक्षूंषि प्रदहेयुः सबान्धवम्
BR-12-01-092-015a न हि दुर्बलदग्धस्य कुले किञ्चित्प्ररोहति
BR-12-01-092-015c आमूलं निर्दहत्येव मा स्म दुर्बलमासदः
BR-12-01-092-016a अबलं वै बलाच्छ्रेयो यच्चातिबलवद्बलम्
BR-12-01-092-016c बलस्याबलदग्धस्य न किञ्चिदवशिष्यते
BR-12-01-092-017a विमानितो हतोत्क्रुष्टस्त्रातारं चेन्न विन्दति
BR-12-01-092-017c अमानुषकृतस्तत्र दण्डो हन्ति नराधिपम्
BR-12-01-092-018a मा स्म तात बले स्थेया बाधिष्ठा मापि दुर्बलम्
BR-12-01-092-018c मा त्वा दुर्बलचक्षूंषि धक्ष्यन्त्यग्निरिवाश्रयम्
BR-12-01-092-019a यानि मिथ्याभिशस्तानां पतन्त्यश्रूणि रोदताम्
BR-12-01-092-019c तानि पुत्रान्पशून्घ्नन्ति तेषां मिथ्याभिशासताम्
BR-12-01-092-020a यदि नात्मनि पुत्रेषु न चेत्पौत्रेषु नप्तृषु
BR-12-01-092-020c न हि पापं कृतं कर्म सद्यः फलति गौरिव
BR-12-01-092-021a यत्राबलो वध्यमानस्त्रातारं नाधिगच्छति
BR-12-01-092-021c महान्दैवकृतस्तत्र दण्डः पतति दारुणः
BR-12-01-092-022a युक्ता यदा जानपदा भिक्षन्ते ब्राह्मणा इव
BR-12-01-092-022c अभीक्ष्णं भिक्षुदोषेण राजानं घ्नन्ति तादृशाः
BR-12-01-092-023a राज्ञो यदा जनपदे बहवो राजपूरुषाः
BR-12-01-092-023c अनयेनोपवर्तन्ते तद्राज्ञः किल्बिषं महत्
BR-12-01-092-024a यदा युक्ता नयन्त्यर्थान्कामादर्थवशेन वा
BR-12-01-092-024c कृपणं याचमानानां तद्राज्ञो वैशसं महत्
BR-12-01-092-025a महावृक्षो जायते वर्धते च तं चैव भूतानि समाश्रयन्ति
BR-12-01-092-025c यदा वृक्षश्छिद्यते दह्यते वा तदाश्रया अनिकेता भवन्ति
BR-12-01-092-026a यदा राष्ट्रे धर्ममग्र्यं चरन्ति संस्कारं वा राजगुणं ब्रुवाणाः
BR-12-01-092-026c तैरेवाधर्मश्चरितो धर्ममोहात्तूर्णं जह्यात्सुकृतं दुष्कृतं च
BR-12-01-092-027a यत्र पापा ज्ञायमानाश्चरन्ति; सतां कलिर्विन्दति तत्र राज्ञः
BR-12-01-092-027c यदा राजा शास्ति नरान्नशिष्यान्न तद्राज्यं वर्धते भूमिपाल
BR-12-01-092-028a यश्चामात्यं मानयित्वा यथार्हं मन्त्रे च युद्धे च नृपो नियुञ्ज्यात्
BR-12-01-092-028c प्रवर्धते तस्य राष्ट्रं नृपस्य भुङ्क्ते महीं चाप्यखिलां चिराय
BR-12-01-092-029a अत्रापि सुकृतं कर्म वाचं चैव सुभाषिताम्
BR-12-01-092-029c समीक्ष्य पूजयन्राजा धर्मं प्राप्नोत्यनुत्तमम्
BR-12-01-092-030a संविभज्य यदा भुङ्क्ते न चान्यानवमन्यते
BR-12-01-092-030c निहन्ति बलिनं दृप्तं स राज्ञो धर्म उच्यते
BR-12-01-092-031a त्रायते हि यदा सर्वं वाचा कायेन कर्मणा
BR-12-01-092-031c पुत्रस्यापि न मृष्येच्च स राज्ञो धर्म उच्यते
BR-12-01-092-032a यदा शारणिकान्राजा पुत्रवत्परिरक्षति
BR-12-01-092-032c भिनत्ति न च मर्यादां स राज्ञो धर्म उच्यते
BR-12-01-092-033a यदाप्तदक्षिणैर्यज्ञैर्यजते श्रद्धयान्वितः
BR-12-01-092-033c कामद्वेषावनादृत्य स राज्ञो धर्म उच्यते
BR-12-01-092-034a कृपणानाथवृद्धानां यदाश्रु व्यपमार्ष्टि वै
BR-12-01-092-034c हर्षं सञ्जनयन्नॄणां स राज्ञो धर्म उच्यते
BR-12-01-092-035a विवर्धयति मित्राणि तथारींश्चापकर्षति
BR-12-01-092-035c सम्पूजयति साधूंश्च स राज्ञो धर्म उच्यते
BR-12-01-092-036a सत्यं पालयति प्राप्त्या नित्यं भूमिं प्रयच्छति
BR-12-01-092-036c पूजयत्यतिथीन्भृत्यान्स राज्ञो धर्म उच्यते
BR-12-01-092-037a निग्रहानुग्रहौ चोभौ यत्र स्यातां प्रतिष्ठितौ
BR-12-01-092-037c अस्मिँल्लोके परे चैव राजा तत्प्राप्नुते फलम्
BR-12-01-092-038a यमो राजा धार्मिकाणां मान्धातः परमेश्वरः
BR-12-01-092-038c संयच्छन्भवति प्राणान्नसंयच्छंस्तु पापकः
BR-12-01-092-039a ऋत्विक्पुरोहिताचार्यान्सत्कृत्यानवमन्य च
BR-12-01-092-039c यदा सम्यक्प्रगृह्णाति स राज्ञो धर्म उच्यते
BR-12-01-092-040a यमो यच्छति भूतानि सर्वाण्येवाविशेषतः
BR-12-01-092-040c तस्य राज्ञानुकर्तव्यं यन्तव्या विधिवत्प्रजाः
BR-12-01-092-041a सहस्राक्षेण राजा हि सर्व एवोपमीयते
BR-12-01-092-041c स पश्यति हि यं धर्मं स धर्मः पुरुषर्षभ
BR-12-01-092-042a अप्रमादेन शिक्षेथाः क्षमां बुद्धिं धृतिं मतिम्
BR-12-01-092-042c भूतानां सत्त्वजिज्ञासां साध्वसाधु च सर्वदा
BR-12-01-092-043a सङ्ग्रहः सर्वभूतानां दानं च मधुरा च वाक्
BR-12-01-092-043c पौरजानपदाश्चैव गोप्तव्याः स्वा यथा प्रजाः
BR-12-01-092-044a न जात्वदक्षो नृपतिः प्रजाः शक्नोति रक्षितुम्
BR-12-01-092-044c भारो हि सुमहांस्तात राज्यं नाम सुदुष्करम्
BR-12-01-092-045a तद्दण्डविन्नृपः प्राज्ञः शूरः शक्नोति रक्षितुम्
BR-12-01-092-045c न हि शक्यमदण्डेन क्लीबेनाबुद्धिनापि वा
BR-12-01-092-046a अभिरूपैः कुले जातैर्दक्षैर्भक्तैर्बहुश्रुतैः
BR-12-01-092-046c सर्वा बुद्धीः परीक्षेथास्तापसाश्रमिणामपि
BR-12-01-092-047a ततस्त्वं सर्वभूतानां धर्मं वेत्स्यसि वै परम्
BR-12-01-092-047c स्वदेशे परदेशे वा न ते धर्मो विनश्यति
BR-12-01-092-048a धर्मश्चार्थश्च कामश्च धर्म एवोत्तरो भवेत्
BR-12-01-092-048c अस्मिँल्लोके परे चैव धर्मवित्सुखमेधते
BR-12-01-092-049a त्यजन्ति दारान्प्राणांश्च मनुष्याः प्रतिपूजिताः
BR-12-01-092-049c सङ्ग्रहश्चैव भूतानां दानं च मधुरा च वाक्
BR-12-01-092-050a अप्रमादश्च शौचं च तात भूतिकरं महत्
BR-12-01-092-050c एतेभ्यश्चैव मान्धातः सततं मा प्रमादिथाः
BR-12-01-092-051a अप्रमत्तो भवेद्राजा छिद्रदर्शी परात्मनोः
BR-12-01-092-051c नास्य छिद्रं परः पश्येच्छिद्रेषु परमन्वियात्
BR-12-01-092-052a एतद्वृत्तं वासवस्य यमस्य वरुणस्य च
BR-12-01-092-052c राजर्षीणां च सर्वेषां तत्त्वमप्यनुपालय
BR-12-01-092-053a तत्कुरुष्व महाराज वृत्तं राजर्षिसेवितम्
BR-12-01-092-053c आतिष्ठ दिव्यं पन्थानमह्नाय भरतर्षभ
BR-12-01-092-054a धर्मवृत्तं हि राजानं प्रेत्य चेह च भारत
BR-12-01-092-054c देवर्षिपितृगन्धर्वाः कीर्तयन्त्यमितौजसः
BR-12-01-092-055  भीष्म उवाच
BR-12-01-092-055a स एवमुक्तो मान्धाता तेनोतथ्येन भारत
BR-12-01-092-055c कृतवानविशङ्कस्तदेकः प्राप च मेदिनीम्
BR-12-01-092-056a भवानपि तथा सम्यङ्मान्धातेव महीपतिः
BR-12-01-092-056c धर्मं कृत्वा महीं रक्षन्स्वर्गे स्थानमवाप्स्यसि

