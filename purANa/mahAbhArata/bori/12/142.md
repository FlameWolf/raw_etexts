BR-12-02-142-001  भीष्म उवाच
BR-12-02-142-001a अथ वृक्षस्य शाखायां विहङ्गः ससुहृज्जनः
BR-12-02-142-001c दीर्घकालोषितो राजंस्तत्र चित्रतनूरुहः
BR-12-02-142-002a तस्य काल्यं गता भार्या चरितुं नाभ्यवर्तत
BR-12-02-142-002c प्राप्तां च रजनीं दृष्ट्वा स पक्षी पर्यतप्यत
BR-12-02-142-003a वातवर्षं महच्चासीन्न चागच्छति मे प्रिया
BR-12-02-142-003c किं नु तत्कारणं येन साद्यापि न निवर्तते
BR-12-02-142-004a अपि स्वस्ति भवेत्तस्याः प्रियाया मम कानने
BR-12-02-142-004c तया विरहितं हीदं शून्यमद्य गृहं मम
BR-12-02-142-005a यदि सा रक्तनेत्रान्ता चित्राङ्गी मधुरस्वरा
BR-12-02-142-005c अद्य नाभ्येति मे कान्ता न कार्यं जीवितेन मे
BR-12-02-142-006a पतिधर्मरता साध्वी प्राणेभ्योऽपि गरीयसी
BR-12-02-142-006c सा हि श्रान्तं क्षुधार्तं च जानीते मां तपस्विनी
BR-12-02-142-007a अनुरक्ता हिता चैव स्निग्धा चैव पतिव्रता
BR-12-02-142-007c यस्य वै तादृशी भार्या धन्यः स मनुजो भुवि
BR-12-02-142-008a भार्या हि परमो नाथः पुरुषस्येह पठ्यते
BR-12-02-142-008c असहायस्य लोकेऽस्मिँल्लोकयात्रासहायिनी
BR-12-02-142-009a तथा रोगाभिभूतस्य नित्यं कृच्छ्रगतस्य च
BR-12-02-142-009c नास्ति भार्यासमं किञ्चिन्नरस्यार्तस्य भेषजम्
BR-12-02-142-010a नास्ति भार्यासमो बन्धुर्नास्ति भार्यासमा गतिः
BR-12-02-142-010c नास्ति भार्यासमो लोके सहायो धर्मसाधनः
BR-12-02-142-011a एवं विलपतस्तस्य द्विजस्यार्तस्य तत्र वै
BR-12-02-142-011c गृहीता शकुनघ्नेन भार्या शुश्राव भारतीम्
BR-12-02-142-012a न सा स्त्रीत्यभिभाषा स्याद्यस्या भर्ता न तुष्यति
BR-12-02-142-012c अग्निसाक्षिकमप्येतद्भर्ता हि शरणं स्त्रियः
BR-12-02-142-013a इति सञ्चिन्त्य दुःखार्ता भर्तारं दुःखितं तदा
BR-12-02-142-013c कपोती लुब्धकेनाथ यत्ता वचनमब्रवीत्
BR-12-02-142-014a हन्त वक्ष्यामि ते श्रेयः श्रुत्वा च कुरु तत्तथा
BR-12-02-142-014c शरणागतसन्त्राता भव कान्त विशेषतः
BR-12-02-142-015a एष शाकुनिकः शेते तव वासं समाश्रितः
BR-12-02-142-015c शीतार्तश्च क्षुधार्तश्च पूजामस्मै प्रयोजय
BR-12-02-142-016a यो हि कश्चिद्द्विजं हन्याद्गां वा लोकस्य मातरम्
BR-12-02-142-016c शरणागतं च यो हन्यात्तुल्यं तेषां च पातकम्
BR-12-02-142-017a यास्माकं विहिता वृत्तिः कापोती जातिधर्मतः
BR-12-02-142-017c सा न्याय्यात्मवता नित्यं त्वद्विधेनाभिवर्तितुम्
BR-12-02-142-018a यस्तु धर्मं यथाशक्ति गृहस्थो ह्यनुवर्तते
BR-12-02-142-018c स प्रेत्य लभते लोकानक्षयानिति शुश्रुम
BR-12-02-142-019a स त्वं सन्तानवानद्य पुत्रवानपि च द्विज
BR-12-02-142-019c तत्स्वदेहे दयां त्यक्त्वा धर्मार्थौ परिगृह्य वै
BR-12-02-142-019e पूजामस्मै प्रयुङ्क्ष्व त्वं प्रीयेतास्य मनो यथा
BR-12-02-142-020a इति सा शकुनी वाक्यं क्षारकस्था तपस्विनी
BR-12-02-142-020c अतिदुःखान्विता प्रोच्य भर्तारं समुदैक्षत
BR-12-02-142-021a स पत्न्या वचनं श्रुत्वा धर्मयुक्तिसमन्वितम्
BR-12-02-142-021c हर्षेण महता युक्तो बाष्पव्याकुललोचनः
BR-12-02-142-022a तं वै शाकुनिकं दृष्ट्वा विधिदृष्टेन कर्मणा
BR-12-02-142-022c पूजयामास यत्नेन स पक्षी पक्षिजीविनम्
BR-12-02-142-023a उवाच च स्वागतं ते ब्रूहि किं करवाण्यहम्
BR-12-02-142-023c सन्तापश्च न कर्तव्यः स्वगृहे वर्तते भवान्
BR-12-02-142-024a तद्ब्रवीतु भवान्क्षिप्रं किं करोमि किमिच्छसि
BR-12-02-142-024c प्रणयेन ब्रवीमि त्वां त्वं हि नः शरणागतः
BR-12-02-142-025a शरणागतस्य कर्तव्यमातिथ्यमिह यत्नतः
BR-12-02-142-025c पञ्चयज्ञप्रवृत्तेन गृहस्थेन विशेषतः
BR-12-02-142-026a पञ्चयज्ञांस्तु यो मोहान्न करोति गृहाश्रमी
BR-12-02-142-026c तस्य नायं न च परो लोको भवति धर्मतः
BR-12-02-142-027a तद्ब्रूहि त्वं सुविस्रब्धो यत्त्वं वाचा वदिष्यसि
BR-12-02-142-027c तत्करिष्याम्यहं सर्वं मा त्वं शोके मनः कृथाः
BR-12-02-142-028a तस्य तद्वचनं श्रुत्वा शकुनेर्लुब्धकोऽब्रवीत्
BR-12-02-142-028c बाधते खलु मा शीतं हिमत्राणं विधीयताम्
BR-12-02-142-029a एवमुक्तस्ततः पक्षी पर्णान्यास्तीर्य भूतले
BR-12-02-142-029c यथाशुष्काणि यत्नेन ज्वलनार्थं द्रुतं ययौ
BR-12-02-142-030a स गत्वाङ्गारकर्मान्तं गृहीत्वाग्निमथागमत्
BR-12-02-142-030c ततः शुष्केषु पर्णेषु पावकं सोऽभ्यदीदिपत्
BR-12-02-142-031a सुसन्दीप्तं महत्कृत्वा तमाह शरणागतम्
BR-12-02-142-031c प्रतापय सुविस्रब्धं स्वगात्राण्यकुतोभयः
BR-12-02-142-032a स तथोक्तस्तथेत्युक्त्वा लुब्धो गात्राण्यतापयत्
BR-12-02-142-032c अग्निप्रत्यागतप्राणस्ततः प्राह विहङ्गमम्
BR-12-02-142-033a दत्तमाहारमिच्छामि त्वया क्षुद्बाधते हि माम्
BR-12-02-142-033c तद्वचः स प्रतिश्रुत्य वाक्यमाह विहङ्गमः
BR-12-02-142-034a न मेऽस्ति विभवो येन नाशयामि तव क्षुधाम्
BR-12-02-142-034c उत्पन्नेन हि जीवामो वयं नित्यं वनौकसः
BR-12-02-142-035a सञ्चयो नास्ति चास्माकं मुनीनामिव कानने
BR-12-02-142-035c इत्युक्त्वा स तदा तत्र विवर्णवदनोऽभवत्
BR-12-02-142-036a कथं नु खलु कर्तव्यमिति चिन्तापरः सदा
BR-12-02-142-036c बभूव भरतश्रेष्ठ गर्हयन्वृत्तिमात्मनः
BR-12-02-142-037a मुहूर्ताल्लब्धसञ्ज्ञस्तु स पक्षी पक्षिघातकम्
BR-12-02-142-037c उवाच तर्पयिष्ये त्वां मुहूर्तं प्रतिपालय
BR-12-02-142-038a इत्युक्त्वा शुष्कपर्णैः स सम्प्रज्वाल्य हुताशनम्
BR-12-02-142-038c हर्षेण महता युक्तः कपोतः पुनरब्रवीत्
BR-12-02-142-039a देवानां च मुनीनां च पितॄणां च महात्मनाम्
BR-12-02-142-039c श्रुतपूर्वो मया धर्मो महानतिथिपूजने
BR-12-02-142-040a कुरुष्वानुग्रहं मेऽद्य सत्यमेतद्ब्रवीमि ते
BR-12-02-142-040c निश्चिता खलु मे बुद्धिरतिथिप्रतिपूजने
BR-12-02-142-041a ततः सत्यप्रतिज्ञो वै स पक्षी प्रहसन्निव
BR-12-02-142-041c तमग्निं त्रिः परिक्रम्य प्रविवेश महीपते
BR-12-02-142-042a अग्निमध्यं प्रविष्टं तं लुब्धो दृष्ट्वाथ पक्षिणम्
BR-12-02-142-042c चिन्तयामास मनसा किमिदं नु कृतं मया
BR-12-02-142-043a अहो मम नृशंसस्य गर्हितस्य स्वकर्मणा
BR-12-02-142-043c अधर्मः सुमहान्घोरो भविष्यति न संशयः
BR-12-02-142-044a एवं बहुविधं भूरि विललाप स लुब्धकः
BR-12-02-142-044c गर्हयन्स्वानि कर्माणि द्विजं दृष्ट्वा तथागतम्

