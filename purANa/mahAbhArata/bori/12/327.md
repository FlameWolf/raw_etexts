001  	जनमेजय उवाच
001a	कथं स भगवान्देवो यज्ञेष्वग्रहरः प्रभुः
001c	यज्ञधारी च सततं वेदवेदाङ्गवित्तथा
002a	निवृत्तं चास्थितो धर्मं क्षेमी भागवतप्रियः
002c	प्रवृत्तिधर्मान्विदधे स एव भगवान्प्रभुः
003a	कथं प्रवृत्तिधर्मेषु भागार्हा देवताः कृताः
003c	कथं निवृत्तिधर्माश्च कृता व्यावृत्तबुद्धयः
004a	एतं नः संशयं विप्र छिन्धि गुह्यं सनातनम्
004c	त्वया नारायणकथा श्रुता वै धर्मसंहिता
005a	इमे सब्रह्मका लोकाः ससुरासुरमानवाः
005c	क्रियास्वभ्युदयोक्तासु सक्ता दृश्यन्ति सर्वशः
005e 	मोक्षश्चोक्तस्त्वया ब्रह्मन्निर्वाणं परमं सुखम्
006a	ये च मुक्ता भवन्तीह पुण्यपापविवर्जिताः
006c	ते सहस्रार्चिषं देवं प्रविशन्तीति शुश्रुमः
007a	अहो हि दुरनुष्ठेयो मोक्षधर्मः सनातनः
007c	यं हित्वा देवताः सर्वा हव्यकव्यभुजोऽभवन्
008a	किं नु ब्रह्मा च रुद्रश्च शक्रश्च बलभित्प्रभुः
008c	सूर्यस्ताराधिपो वायुरग्निर्वरुण एव च
008e 	आकाशं जगती चैव ये च शेषा दिवौकसः
009a	प्रलयं न विजानन्ति आत्मनः परिनिर्मितम्
009c	ततस्ते नास्थिता मार्गं ध्रुवमक्षयमव्ययम्
010a	स्मृत्वा कालपरीमाणं प्रवृत्तिं ये समास्थिताः
010c	दोषः कालपरीमाणे महानेष क्रियावताम्
011a	एतन्मे संशयं विप्र हृदि शल्यमिवार्पितम्
011c	छिन्धीतिहासकथनात्परं कौतूहलं हि मे
012a	कथं भागहराः प्रोक्ता देवताः क्रतुषु द्विज
012c	किमर्थं चाध्वरे ब्रह्मन्निज्यन्ते त्रिदिवौकसः
013a	ये च भागं प्रगृह्णन्ति यज्ञेषु द्विजसत्तम
013c	ते यजन्तो महायज्ञैः कस्य भागं ददन्ति वै
014  	वैशम्पायन उवाच
014a	अहो गूढतमः प्रश्नस्त्वया पृष्टो जनेश्वर
014c	नातप्ततपसा ह्येष नावेदविदुषा तथा
014e 	नापुराणविदा चापि शक्यो व्याहर्तुमञ्जसा
015a	हन्त ते कथयिष्यामि यन्मे पृष्टः पुरा गुरुः
015c	कृष्णद्वैपायनो व्यासो वेदव्यासो महानृषिः
016a	सुमन्तुर्जैमिनिश्चैव पैलश्च सुदृढव्रतः
016c	अहं चतुर्थः शिष्यो वै पञ्चमश्च शुकः स्मृतः
017a	एतान्समागतान्सर्वान्पञ्च शिष्यान्दमान्वितान्
017c	शौचाचारसमायुक्ताञ्जितक्रोधाञ्जितेन्द्रियान्
018a	वेदानध्यापयामास महाभारतपञ्चमान्
018c	मेरौ गिरिवरे रम्ये सिद्धचारणसेविते
019a	तेषामभ्यस्यतां वेदान्कदाचित्संशयोऽभवत्
019c	एष वै यस्त्वया पृष्टस्तेन तेषां प्रकीर्तितः
019e 	ततः श्रुतो मया चापि तवाख्येयोऽद्य भारत
020a	शिष्याणां वचनं श्रुत्वा सर्वाज्ञानतमोनुदः
020c	पराशरसुतः श्रीमान्व्यासो वाक्यमुवाच ह
021a	मया हि सुमहत्तप्तं तपः परमदारुणम्
021c	भूतं भव्यं भविष्यच्च जानीयामिति सत्तमाः
022a	तस्य मे तप्ततपसो निगृहीतेन्द्रियस्य च
022c	नारायणप्रसादेन क्षीरोदस्यानुकूलतः
023a	त्रैकालिकमिदं ज्ञानं प्रादुर्भूतं यथेप्सितम्
023c	तच्छृणुध्वं यथाज्ञानं वक्ष्ये संशयमुत्तमम्
023e 	यथा वृत्तं हि कल्पादौ दृष्टं मे ज्ञानचक्षुषा
024a	परमात्मेति यं प्राहुः साङ्ख्ययोगविदो जनाः
024c	महापुरुषसञ्ज्ञां स लभते स्वेन कर्मणा
025a	तस्मात्प्रसूतमव्यक्तं प्रधानं तद्विदुर्बुधाः
025c	अव्यक्ताद्व्यक्तमुत्पन्नं लोकसृष्ट्यर्थमीश्वरात्
026a	अनिरुद्धो हि लोकेषु महानात्मेति कथ्यते
026c	योऽसौ व्यक्तत्वमापन्नो निर्ममे च पितामहम्
026e 	सोऽहङ्कार इति प्रोक्तः सर्वतेजोमयो हि सः
027a	पृथिवी वायुराकाशमापो ज्योतिश्च पञ्चमम्
027c	अहङ्कारप्रसूतानि महाभूतानि भारत
028a	महाभूतानि सृष्ट्वाथ तद्गुणान्निर्ममे पुनः
028c	भूतेभ्यश्चैव निष्पन्ना मूर्तिमन्तोऽष्ट ताञ्शृणु
029a	मरीचिरङ्गिराश्चात्रिः पुलस्त्यः पुलहः क्रतुः
029c	वसिष्ठश्च महात्मा वै मनुः स्वायम्भुवस्तथा
029e 	ज्ञेयाः प्रकृतयोऽष्टौ ता यासु लोकाः प्रतिष्ठिताः
030a	वेदान्वेदाङ्गसंयुक्तान्यज्ञान्यज्ञाङ्गसंयुतान्
030c	निर्ममे लोकसिद्ध्यर्थं ब्रह्मा लोकपितामहः
030e 	अष्टाभ्यः प्रकृतिभ्यश्च जातं विश्वमिदं जगत्
031a	रुद्रो रोषात्मको जातो दशान्यान्सोऽसृजत्स्वयम्
031c	एकादशैते रुद्रास्तु विकाराः पुरुषाः स्मृताः
032a	ते रुद्राः प्रकृतिश्चैव सर्वे चैव सुरर्षयः
032c	उत्पन्ना लोकसिद्ध्यर्थं ब्रह्माणं समुपस्थिताः
033a	वयं हि सृष्टा भगवंस्त्वया वै प्रभविष्णुना
033c	येन यस्मिन्नधीकारे वर्तितव्यं पितामह
034a	योऽसौ त्वया विनिर्दिष्टो अधिकारोऽर्थचिन्तकः
034c	परिपाल्यः कथं तेन सोऽधिकारोऽधिकारिणा
035a	प्रदिशस्व बलं तस्य योऽधिकारार्थचिन्तकः
035c	एवमुक्तो महादेवो देवांस्तानिदमब्रवीत्
036a	साध्वहं ज्ञापितो देवा युष्माभिर्भद्रमस्तु वः
036c	ममाप्येषा समुत्पन्ना चिन्ता या भवतां मता
037a	लोकतन्त्रस्य कृत्स्नस्य कथं कार्यः परिग्रहः
037c	कथं बलक्षयो न स्याद्युष्माकं ह्यात्मनश्च मे
038a	इतः सर्वेऽपि गच्छामः शरणं लोकसाक्षिणम्
038c	महापुरुषमव्यक्तं स नो वक्ष्यति यद्धितम्
039a	ततस्ते ब्रह्मणा सार्धमृषयो विबुधास्तथा
039c	क्षीरोदस्योत्तरं कूलं जग्मुर्लोकहितार्थिनः
040a	ते तपः समुपातिष्ठन्ब्रह्मोक्तं वेदकल्पितम्
040c	स महानियमो नाम तपश्चर्या सुदारुणा
041a	ऊर्ध्वं दृष्टिर्बाहवश्च एकाग्रं च मनोऽभवत्
041c	एकपादस्थिताः सम्यक्काष्ठभूताः समाहिताः
042a	दिव्यं वर्षसहस्रं ते तपस्तप्त्वा तदुत्तमम्
042c	शुश्रुवुर्मधुरां वाणीं वेदवेदाङ्गभूषिताम्
043a	भो भोः सब्रह्मका देवा ऋषयश्च तपोधनाः
043c	स्वागतेनार्च्य वः सर्वाञ्श्रावये वाक्यमुत्तमम्
044a	विज्ञातं वो मया कार्यं तच्च लोकहितं महत्
044c	प्रवृत्तियुक्तं कर्तव्यं युष्मत्प्राणोपबृंहणम्
045a	सुतप्तं वस्तपो देवा ममाराधनकाम्यया
045c	भोक्ष्यथास्य महासत्त्वास्तपसः फलमुत्तमम्
046a	एष ब्रह्मा लोकगुरुः सर्वलोकपितामहः
046c	यूयं च विबुधश्रेष्ठा मां यजध्वं समाहिताः
047a	सर्वे भागान्कल्पयध्वं यज्ञेषु मम नित्यशः
047c	तथा श्रेयो विधास्यामि यथाधीकारमीश्वराः
048a	श्रुत्वैतद्देवदेवस्य वाक्यं हृष्टतनूरुहाः
048c	ततस्ते विबुधाः सर्वे ब्रह्मा ते च महर्षयः
049a	वेददृष्टेन विधिना वैष्णवं क्रतुमाहरन्
049c	तस्मिन्सत्रे तदा ब्रह्मा स्वयं भागमकल्पयत्
049e 	देवा देवर्षयश्चैव सर्वे भागानकल्पयन्
050a	ते कार्तयुगधर्माणो भागाः परमसत्कृताः
050c	प्रापुरादित्यवर्णं तं पुरुषं तमसः परम्
050e 	बृहन्तं सर्वगं देवमीशानं वरदं प्रभुम्
051a	ततोऽथ वरदो देवस्तान्सर्वानमरान्स्थितान्
051c	अशरीरो बभाषेदं वाक्यं खस्थो महेश्वरः
052a	येन यः कल्पितो भागः स तथा समुपागतः
052c	प्रीतोऽहं प्रदिशाम्यद्य फलमावृत्तिलक्षणम्
053a	एतद्वो लक्षणं देवा मत्प्रसादसमुद्भवम्
053c	यूयं यज्ञैरिज्यमानाः समाप्तवरदक्षिणैः
053e 	युगे युगे भविष्यध्वं प्रवृत्तिफलभोगिनः
054a	यज्ञैर्ये चापि यक्ष्यन्ति सर्वलोकेषु वै सुराः
054c	कल्पयिष्यन्ति वो भागांस्ते नरा वेदकल्पितान्
055a	यो मे यथा कल्पितवान्भागमस्मिन्महाक्रतौ
055c	स तथा यज्ञभागार्हो वेदसूत्रे मया कृतः
056a	यूयं लोकान्धारयध्वं यज्ञभागफलोदिताः
056c	सर्वार्थचिन्तका लोके यथाधीकारनिर्मिताः
057a	याः क्रियाः प्रचरिष्यन्ति प्रवृत्तिफलसत्कृताः
057c	ताभिराप्यायितबला लोकान्वै धारयिष्यथ
058a	यूयं हि भाविता लोके सर्वयज्ञेषु मानवैः
058c	मां ततो भावयिष्यध्वमेषा वो भावना मम
059a	इत्यर्थं निर्मिता वेदा यज्ञाश्चौषधिभिः सह
059c	एभिः सम्यक्प्रयुक्तैर्हि प्रीयन्ते देवताः क्षितौ
060a	निर्माणमेतद्युष्माकं प्रवृत्तिगुणकल्पितम्
060c	मया कृतं सुरश्रेष्ठा यावत्कल्पक्षयादिति
060e 	चिन्तयध्वं लोकहितं यथाधीकारमीश्वराः
061a	मरीचिरङ्गिराश्चात्रिः पुलस्त्यः पुलहः क्रतुः
061c	वसिष्ठ इति सप्तैते मानसा निर्मिता हि वै
062a	एते वेदविदो मुख्या वेदाचार्याश्च कल्पिताः
062c	प्रवृत्तिधर्मिणश्चैव प्राजापत्येन कल्पिताः
063a	अयं क्रियावतां पन्था व्यक्तीभूतः सनातनः
063c	अनिरुद्ध इति प्रोक्तो लोकसर्गकरः प्रभुः
064a	सनः सनत्सुजातश्च सनकः ससनन्दनः
064c	सनत्कुमारः कपिलः सप्तमश्च सनातनः
065a	सप्तैते मानसाः प्रोक्ता ऋषयो ब्रह्मणः सुताः
065c	स्वयमागतविज्ञाना निवृत्तं धर्ममास्थिताः
066a	एते योगविदो मुख्याः साङ्ख्यधर्मविदस्तथा
066c	आचार्या मोक्षशास्त्रे च मोक्षधर्मप्रवर्तकाः
067a	यतोऽहं प्रसृतः पूर्वमव्यक्तात्त्रिगुणो महान्
067c	तस्मात्परतरो योऽसौ क्षेत्रज्ञ इति कल्पितः
067e 	सोऽहं क्रियावतां पन्थाः पुनरावृत्तिदुर्लभः
068a	यो यथा निर्मितो जन्तुर्यस्मिन्यस्मिंश्च कर्मणि
068c	प्रवृत्तौ वा निवृत्तौ वा तत्फलं सोऽश्नुतेऽवशः
069a	एष लोकगुरुर्ब्रह्मा जगदादिकरः प्रभुः
069c	एष माता पिता चैव युष्माकं च पितामहः
069e 	मयानुशिष्टो भविता सर्वभूतवरप्रदः
070a	अस्य चैवानुजो रुद्रो ललाटाद्यः समुत्थितः
070c	ब्रह्मानुशिष्टो भविता सर्वत्रसवरप्रदः
071a	गच्छध्वं स्वानधीकारांश्चिन्तयध्वं यथाविधि
071c	प्रवर्तन्तां क्रियाः सर्वाः सर्वलोकेषु माचिरम्
072a	प्रदृश्यन्तां च कर्माणि प्राणिनां गतयस्तथा
072c	परिनिर्मितकालानि आयूंषि च सुरोत्तमाः
073a	इदं कृतयुगं नाम कालः श्रेष्ठः प्रवर्तते
073c	अहिंस्या यज्ञपशवो युगेऽस्मिन्नैतदन्यथा
073e 	चतुष्पात्सकलो धर्मो भविष्यत्यत्र वै सुराः
074a	ततस्त्रेतायुगं नाम त्रयी यत्र भविष्यति
074c	प्रोक्षिता यत्र पशवो वधं प्राप्स्यन्ति वै मखे
074e 	तत्र पादचतुर्थो वै धर्मस्य न भविष्यति
075a	ततो वै द्वापरं नाम मिश्रः कालो भविष्यति
075c	द्विपादहीनो धर्मश्च युगे तस्मिन्भविष्यति
076a	ततस्तिष्येऽथ सम्प्राप्ते युगे कलिपुरस्कृते
076c	एकपादस्थितो धर्मो यत्र तत्र भविष्यति
077  	देवा ऊचुः
077a	एकपादस्थिते धर्मे यत्रक्वचनगामिनि
077c	कथं कर्तव्यमस्माभिर्भगवंस्तद्वदस्व नः
078  	श्रीभगवानुवाच
078a	यत्र वेदाश्च यज्ञाश्च तपः सत्यं दमस्तथा
078c	अहिंसाधर्मसंयुक्ताः प्रचरेयुः सुरोत्तमाः
078e 	स वै देशः सेवितव्यो मा वोऽधर्मः पदा स्पृशेत्
079  	व्यास उवाच
079a	तेऽनुशिष्टा भगवता देवाः सर्षिगणास्तथा
079c	नमस्कृत्वा भगवते जग्मुर्देशान्यथेप्सितान्
080a	गतेषु त्रिदिवौकःसु ब्रह्मैकः पर्यवस्थितः
080c	दिदृक्षुर्भगवन्तं तमनिरुद्धतनौ स्थितम्
081a	तं देवो दर्शयामास कृत्वा हयशिरो महत्
081c	साङ्गानावर्तयन्वेदान्कमण्डलुगणित्रधृक्
082a	ततोऽश्वशिरसं दृष्ट्वा तं देवममितौजसम्
082c	लोककर्ता प्रभुर्ब्रह्मा लोकानां हितकाम्यया
083a	मूर्ध्ना प्रणम्य वरदं तस्थौ प्राञ्जलिरग्रतः
083c	स परिष्वज्य देवेन वचनं श्रावितस्तदा
084a	लोककार्यगतीः सर्वास्त्वं चिन्तय यथाविधि
084c	धाता त्वं सर्वभूतानां त्वं प्रभुर्जगतो गुरुः
084e 	त्वय्यावेशितभारोऽहं धृतिं प्राप्स्याम्यथाञ्जसा
085a	यदा च सुरकार्यं ते अविषह्यं भविष्यति
085c	प्रादुर्भावं गमिष्यामि तदात्मज्ञानदेशिकः
086a	एवमुक्त्वा हयशिरास्तत्रैवान्तरधीयत
086c	तेनानुशिष्टो ब्रह्मापि स्वं लोकमचिराद्गतः
087a	एवमेष महाभागः पद्मनाभः सनातनः
087c	यज्ञेष्वग्रहरः प्रोक्तो यज्ञधारी च नित्यदा
088a	निवृत्तिं चास्थितो धर्मं गतिमक्षयधर्मिणाम्
088c	प्रवृत्तिधर्मान्विदधे कृत्वा लोकस्य चित्रताम्
089a	स आदिः स मध्यः स चान्तः प्रजानां स धाता स धेयः स कर्ता स कार्यम्
089c	युगान्ते स सुप्तः सुसङ्क्षिप्य लोकान्युगादौ प्रबुद्धो जगद्ध्युत्ससर्ज
090a	तस्मै नमध्वं देवाय निर्गुणाय गुणात्मने
090c	अजाय विश्वरूपाय धाम्ने सर्वदिवौकसाम्
091a	महाभूताधिपतये रुद्राणां पतये तथा
091c	आदित्यपतये चैव वसूनां पतये तथा
092a	अश्विभ्यां पतये चैव मरुतां पतये तथा
092c	वेदयज्ञाधिपतये वेदाङ्गपतयेऽपि च
093a	समुद्रवासिने नित्यं हरये मुञ्जकेशिने
093c	शान्तये सर्वभूतानां मोक्षधर्मानुभाषिणे
094a	तपसां तेजसां चैव पतये यशसोऽपि च
094c	वाचश्च पतये नित्यं सरितां पतये तथा
095a	कपर्दिने वराहाय एकशृङ्गाय धीमते
095c	विवस्वतेऽश्वशिरसे चतुर्मूर्तिधृते सदा
096a	गुह्याय ज्ञानदृश्याय अक्षराय क्षराय च
096c	एष देवः सञ्चरति सर्वत्रगतिरव्ययः
097a	एवमेतत्पुरा दृष्टं मया वै ज्ञानचक्षुषा
097c	कथितं तच्च वः सर्वं मया पृष्टेन तत्त्वतः
098a	क्रियतां मद्वचः शिष्याः सेव्यतां हरिरीश्वरः
098c	गीयतां वेदशब्दैश्च पूज्यतां च यथाविधि
099  	वैशम्पायन उवाच
099a	इत्युक्तास्तु वयं तेन वेदव्यासेन धीमता
099c	सर्वे शिष्याः सुतश्चास्य शुकः परमधर्मवित्
100a	स चास्माकमुपाध्यायः सहास्माभिर्विशां पते
100c	चतुर्वेदोद्गताभिश्च ऋग्भिस्तमभितुष्टुवे
101a	एतत्ते सर्वमाख्यातं यन्मां त्वं परिपृच्छसि
101c	एवं मेऽकथयद्राजन्पुरा द्वैपायनो गुरुः
102a	यश्चेदं शृणुयान्नित्यं यश्चेदं परिकीर्तयेत्
102c	नमो भगवते कृत्वा समाहितमना नरः
103a	भवत्यरोगो द्युतिमान्बलरूपसमन्वितः
103c	आतुरो मुच्यते रोगाद्बद्धो मुच्येत बन्धनात्
104a	कामकामी लभेत्कामं दीर्घमायुरवाप्नुयात्
104c	ब्राह्मणः सर्ववेदी स्यात्क्षत्रियो विजयी भवेत्
104e 	वैश्यो विपुललाभः स्याच्छूद्रः सुखमवाप्नुयात्
105a	अपुत्रो लभते पुत्रं कन्या चैवेप्सितं पतिम्
105c	लग्नगर्भा विमुच्येत गर्भिणी जनयेत्सुतम्
105e 	वन्ध्या प्रसवमाप्नोति पुत्रपौत्रसमृद्धिमत्
106a	क्षेमेण गच्छेदध्वानमिदं यः पठते पथि
106c	यो यं कामं कामयते स तमाप्नोति च ध्रुवम्
107a	इदं महर्षेर्वचनं विनिश्चितं महात्मनः पुरुषवरस्य कीर्तनम्
107c	समागमं चर्षिदिवौकसामिमं निशम्य भक्ताः सुसुखं लभन्ते

