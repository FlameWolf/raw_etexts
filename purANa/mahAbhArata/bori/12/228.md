001  	व्यास उवाच
001a	अथ चेद्रोचयेदेतद्द्रुह्येत मनसा तथा
001c	उन्मज्जंश्च निमज्जंश्च ज्ञानवान्प्लववान्भवेत्
002a	प्रज्ञया निर्मितैर्धीरास्तारयन्त्यबुधान्प्लवैः
002c	नाबुधास्तारयन्त्यन्यानात्मानं वा कथञ्चन
003a	छिन्नदोषो मुनिर्योगान्युक्तो युञ्जीत द्वादश
003c	दशकर्मसुखानर्थानुपायापायनिर्भयः
004a	चक्षुराचारवित्प्राज्ञो मनसा दर्शनेन च
004c	यच्छेद्वाङ्मनसी बुद्ध्या य इच्छेज्ज्ञानमुत्तमम्
004e	ज्ञानेन यच्छेदात्मानं य इच्छेच्छान्तिमात्मनः
005a	एतेषां चेदनुद्रष्टा पुरुषोऽपि सुदारुणः
005c	यदि वा सर्ववेदज्ञो यदि वाप्यनृचोऽजपः
006a	यदि वा धार्मिको यज्वा यदि वा पापकृत्तमः
006c	यदि वा पुरुषव्याघ्रो यदि वा क्लैब्यधारिता
007a	तरत्येव महादुर्गं जरामरणसागरम्
007c	एवं ह्येतेन योगेन युञ्जानोऽप्येकमन्ततः
007e	अपि जिज्ञासमानो हि शब्दब्रह्मातिवर्तते
008a	धर्मोपस्थो ह्रीवरूथ उपायापायकूबरः
008c	अपानाक्षः प्राणयुगः प्रज्ञायुर्जीवबन्धनः
009a	चेतनाबन्धुरश्चारुराचारग्रहनेमिवान्
009c	दर्शनस्पर्शनवहो घ्राणश्रवणवाहनः
010a	प्रज्ञानाभिः सर्वतन्त्रप्रतोदो ज्ञानसारथिः
010c	क्षेत्रज्ञाधिष्ठितो धीरः श्रद्धादमपुरःसरः
011a	त्यागवर्त्मानुगः क्षेम्यः शौचगो ध्यानगोचरः
011c	जीवयुक्तो रथो दिव्यो ब्रह्मलोके विराजते
012a	अथ संत्वरमाणस्य रथमेतं युयुक्षतः
012c	अक्षरं गन्तुमनसो विधिं वक्ष्यामि शीघ्रगम्
013a	सप्त यो धारणाः कृत्स्ना वाग्यतः प्रतिपद्यते
013c	पृष्ठतः पार्श्वतश्चान्या यावत्यस्ताः प्रधारणाः
014a	क्रमशः पार्थिवं यच्च वायव्यं खं तथा पयः
014c	ज्योतिषो यत्तदैश्वर्यमहङ्कारस्य बुद्धितः
015a	अव्यक्तस्य तथैश्वर्यं क्रमशः प्रतिपद्यते
015c	विक्रमाश्चापि यस्यैते तथा युङ्क्ते स योगतः
016a	अथास्य योगयुक्तस्य सिद्धिमात्मनि पश्यतः
016c	निर्मथ्यमानः सूक्ष्मत्वाद्रूपाणीमानि दर्शयेत्
017a	शैशिरस्तु यथा धूमः सूक्ष्मः संश्रयते नभः
017c	तथा देहाद्विमुक्तस्य पूर्वरूपं भवत्युत
018a	अथ धूमस्य विरमे द्वितीयं रूपदर्शनम्
018c	जलरूपमिवाकाशे तत्रैवात्मनि पश्यति
019a	अपां व्यतिक्रमे चापि वह्निरूपं प्रकाशते
019c	तस्मिन्नुपरते चास्य पीतवस्त्रवदिष्यते
019e	ऊर्णारूपसवर्णं च तस्य रूपं प्रकाशते
020a	अथ श्वेतां गतिं गत्वा वायव्यं सूक्ष्ममप्यजः
020c	अशुक्लं चेतसः सौक्ष्म्यमव्यक्तं ब्रह्मणोऽस्य वै
021a	एतेष्वपि हि जातेषु फलजातानि मे शृणु
021c	जातस्य पार्थिवैश्वर्ये सृष्टिरिष्टा विधीयते
022a	प्रजापतिरिवाक्षोभ्यः शरीरात्सृजति प्रजाः
022c	अङ्गुल्यङ्गुष्ठमात्रेण हस्तपादेन वा तथा
023a	पृथिवीं कम्पयत्येको गुणो वायोरिति स्मृतः
023c	आकाशभूतश्चाकाशे सवर्णत्वात्प्रणश्यति
024a	वर्णतो गृह्यते चापि कामात्पिबति चाशयान्
024c	न चास्य तेजसा रूपं दृश्यते शाम्यते तथा
025a	अहंकारस्य विजितेः पञ्चैते स्युर्वशानुगाः
025c	षण्णामात्मनि बुद्धौ च जितायां प्रभवत्यथ
026a	निर्दोषा प्रतिभा ह्येनं कृत्स्ना समभिवर्तते
026c	तथैव व्यक्तमात्मानमव्यक्तं प्रतिपद्यते
027a	यतो निःसरते लोको भवति व्यक्तसञ्ज्ञकः
027c	तत्राव्यक्तमयीं व्याख्यां शृणु त्वं विस्तरेण मे
027e	तथा व्यक्तमयीं चैव सङ्ख्यां पूर्वं निबोध मे
028a	पञ्चविंशतितत्त्वानि तुल्यान्युभयतः समम्
028c	योगे साङ्ख्येऽपि च तथा विशेषांस्तत्र मे शृणु
029a	प्रोक्तं तद्व्यक्तमित्येव जायते वर्धते च यत्
029c	जीर्यते म्रियते चैव चतुर्भिर्लक्षणैर्युतम्
030a	विपरीतमतो यत्तु तदव्यक्तमुदाहृतम्
030c	द्वावात्मानौ च वेदेषु सिद्धान्तेष्वप्युदाहृतौ
031a	चतुर्लक्षणजं त्वन्यं चतुर्वर्गं प्रचक्षते
031c	व्यक्तमव्यक्तजं चैव तथा बुद्धमथेतरत्
031e	सत्त्वं क्षेत्रज्ञ इत्येतद्द्वयमप्यनुदर्शितम्
032a	द्वावात्मानौ च वेदेषु विषयेषु च रज्यतः
032c	विषयात्प्रतिसंहारः साङ्ख्यानां सिद्धिलक्षणम्
033a	निर्ममश्चानहङ्कारो निर्द्वंद्वश्छिन्नसंशयः
033c	नैव क्रुध्यति न द्वेष्टि नानृता भाषते गिरः
034a	आक्रुष्टस्ताडितश्चैव मैत्रेण ध्याति नाशुभम्
034c	वाग्दण्डकर्ममनसां त्रयाणां च निवर्तकः
035a	समः सर्वेषु भूतेषु ब्रह्माणमभिवर्तते
035c	नैवेच्छति न चानिच्छो यात्रामात्रव्यवस्थितः
036a	अलोलुपोऽव्यथो दान्तो न कृती न निराकृतिः
036c	नास्येन्द्रियमनेकाग्रं नातिक्षिप्तमनोरथः
036e	अहिंस्रः सर्वभूतानामीदृक्साङ्ख्यो विमुच्यते
037a	अथ योगाद्विमुच्यन्ते कारणैर्यैर्निबोध मे
037c	योगैश्वर्यमतिक्रान्तो योऽतिक्रामति मुच्यते
038a	इत्येषा भावजा बुद्धिः कथिता ते न संशयः
038c	एवं भवति निर्द्वंद्वो ब्रह्माणं चाधिगच्छति

