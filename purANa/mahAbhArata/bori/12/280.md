001	पराशर उवाच
001a	मनोरथरथं प्राप्य इन्द्रियार्थहयं नरः
001c	रश्मिभिर्ज्ञानसंभूतैर्यो गच्छति स बुद्धिमान्
002a	सेवाश्रितेन मनसा वृत्तिहीनस्य शस्यते
002c	द्विजातिहस्तान्निर्वृत्ता न तु तुल्यात्परस्परम्
003a	आयुर्नसुलभं लब्ध्वा नावकर्षेद्विशाम्पते
003c	उत्कर्षार्थं प्रयतते नरः पुण्येन कर्मणा
004a	वर्णेभ्योऽपि परिभ्रष्टः स वै सम्मानमर्हति
004c	न तु यः सत्क्रियां प्राप्य राजसं कर्म सेवते
005a	वर्णोत्कर्षमवाप्नोति नरः पुण्येन कर्मणा
005c	दुर्लभं तमलब्धा हि हन्यात्पापेन कर्मणा
006a	अज्ञानाद्धि कृतं पापं तपसैवाभिनिर्णुदेत्
006c	पापं हि कर्म फलति पापमेव स्वयं कृतम्
006e	तस्मात्पापं न सेवेत कर्म दुःखफलोदयम्
007a	पापानुबन्धं यत्कर्म यद्यपि स्यान्महाफलम्
007c	न तत्सेवेत मेधावी शुचिः कुसलिलं यथा
008a	किङ्कष्टमनुपश्यामि फलं पापस्य कर्मणः
008c	प्रत्यापन्नस्य हि सतो नात्मा तावद्विरोचते
009a	प्रत्यापत्तिश्च यस्येह बालिशस्य न जायते
009c	तस्यापि सुमहांस्तापः प्रस्थितस्योपजायते
010a	विरक्तं शोध्यते वस्त्रं न तु कृष्णोपसंहितम्
010c	प्रयत्नेन मनुष्येन्द्र पापमेवं निबोध मे
011a	स्वयं कृत्वा तु यः पापं शुभमेवानुतिष्ठति
011c	प्रायश्चित्तं नरः कर्तुमुभयं सोऽश्नुते पृथक्
012a	अज्ञानात्तु कृतां हिंसामहिंसा व्यपकर्षति
012c	ब्राह्मणाः शास्त्रनिर्देशादित्याहुर्ब्रह्मवादिनः
013a	तथा कामकृतं चास्य विहिंसैवापकर्षति
013c	इत्याहुर्धर्मशास्त्रज्ञा ब्राह्मणा वेदपारगाः
014a	अहं तु तावत्पश्यामि कर्म यद्वर्तते कृतम्
014c	गुणयुक्तं प्रकाशं च पापेनानुपसंहितम्
015a	यथा सूक्ष्माणि कर्माणि फलन्तीह यथातथम्
015c	बुद्धियुक्तानि तानीह कृतानि मनसा सह
016a	भवत्यल्पफलं कर्म सेवितं नित्यमुल्बणम्
016c	अबुद्धिपूर्वं धर्मज्ञ कृतमुग्रेण कर्मणा
017a	कृतानि यानि कर्माणि दैवतैर्मुनिभिस्तथा
017c	नाचरेत्तानि धर्मात्मा श्रुत्वा चापि न कुत्सयेत्
018a	सञ्चिन्त्य मनसा राजन्विदित्वा शक्तिमात्मनः
018c	करोति यः शुभं कर्म स वै भद्राणि पश्यति
019a	नवे कपाले सलिलं संन्यस्तं हीयते यथा
019c	नवेतरे तथाभावं प्राप्नोति सुखभावितम्
020a	सतोयेऽन्यत्तु यत्तोयं तस्मिन्नेव प्रसिच्यते
020c	वृद्धे वृद्धिमवाप्नोति सलिले सलिलं यथा
021a	एवं कर्माणि यानीह बुद्धियुक्तानि भूपते
021c	न समानीह हीनानि तानि पुण्यतमान्यपि
022a	राज्ञा जेतव्याः सायुधाश्चोन्नताश्च सम्यक्कर्तव्यं पालनं च प्रजानाम्
022c	अग्निश्चेयो बहुभिश्चापि यज्ञैरन्ते मध्ये वा वनमाश्रित्य स्थेयम्
023a	दमान्वितः पुरुषो धर्मशीलो भूतानि चात्मानमिवानुपश्येत्
023c	गरीयसः पूजयेदात्मशक्त्या सत्येन शीलेन सुखं नरेन्द्र

