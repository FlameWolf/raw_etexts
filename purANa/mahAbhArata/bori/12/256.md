001  	तुलाधार उवाच
001a	सद्भिर्वा यदि वासद्भिरयं पन्थाः समाश्रितः
001c	प्रत्यक्षं क्रियतां साधु ततो ज्ञास्यसि तद्यथा
002a	एते शकुन्ता बहवः समन्ताद्विचरन्ति हि
002c	तवोत्तमाङ्गे सम्भूताः श्येनाश्चान्याश्च जातयः
003a	आह्वयैनान्महाब्रह्मन्विशमानांस्ततस्ततः
003c	पश्येमान्हस्तपादेषु श्लिष्टान्देहे च सर्वशः
004a	सम्भावयन्ति पितरं त्वया सम्भाविताः खगाः
004c	असंशयं पिता च त्वं पुत्रानाह्वय जाजले
005  	भीष्म उवाच
005a	ततो जाजलिना तेन समाहूताः पतत्रिणः
005c	वाचमुच्चारयन्दिव्यां धर्मस्य वचनात्किल
006a	अहिंसादिकृतं कर्म इह चैव परत्र च
006c	स्पर्धा निहन्ति वै ब्रह्मन्साहता हन्ति तं नरम्
007a	श्रद्धावृद्धं वाङ्मनसी न यज्ञस्त्रातुमर्हति
007c	अत्र गाथा ब्रह्मगीताः कीर्तयन्ति पुराविदः
008a	शुचेरश्रद्दधानस्य श्रद्दधानस्य चाशुचेः
008c	देवाश्चित्तममन्यन्त सदृशं यज्ञकर्मणि
009a	श्रोत्रियस्य कदर्यस्य वदान्यस्य च वार्धुषेः
009c	मीमांसित्वोभयं देवाः सममन्नमकल्पयन्
010a	प्रजापतिस्तानुवाच विषमं कृतमित्युत
010c	श्रद्धापूतं वदान्यस्य हतमश्रद्धयेतरत्
010e	भोज्यमन्नं वदान्यस्य कदर्यस्य न वार्धुषेः
011a	अश्रद्दधान एवैको देवानां नार्हते हविः
011c	तस्यैवान्नं न भोक्तव्यमिति धर्मविदो विदुः
012a	अश्रद्धा परमं पापं श्रद्धा पापप्रमोचनी
012c	जहाति पापं श्रद्धावान्सर्पो जीर्णामिव त्वचम्
013a	ज्यायसी या पवित्राणां निवृत्तिः श्रद्धया सह
013c	निवृत्तशीलदोषो यः श्रद्धावान्पूत एव सः
014a	किं तस्य तपसा कार्यं किं वृत्तेन किमात्मना
014c	श्रद्धामयोऽयं पुरुषो यो यच्छ्रद्धः स एव सः
015a	इति धर्मः समाख्यातः सद्भिर्धर्मार्थदर्शिभिः
015c	वयं जिज्ञासमानास्त्वा सम्प्राप्ता धर्मदर्शनात्
016a	स्पर्धां जहि महाप्राज्ञ ततः प्राप्स्यसि यत्परम्
016c	श्रद्धावाञ्श्रद्दधानश्च धर्मांश्चैवेह वाणिजः
016e	स्ववर्त्मनि स्थितश्चैव गरीयानेष जाजले
017a	एवं बहुमतार्थं च तुलाधारेण भाषितम्
017c	सम्यक्चैवमुपालब्धो धर्मश्चोक्तः सनातनः
018a	तस्य विख्यातवीर्यस्य श्रुत्वा वाक्यानि स द्विजः
018c	तुलाधारस्य कौन्तेय शान्तिमेवान्वपद्यत
019a	ततोऽचिरेण कालेन तुलाधारः स एव च
019c	दिवं गत्वा महाप्राज्ञौ विहरेतां यथासुखम्
019e	स्वं स्वं स्थानमुपागम्य स्वकर्मफलनिर्जितम्
020a	समानां श्रद्दधानानां संयतानां सुचेतसाम्
020c	कुर्वतां यज्ञ इत्येव न यज्ञो जातु नेष्यते
021a	श्रद्धा वै सात्त्विकी देवी सूर्यस्य दुहिता नृप
021c	सावित्री प्रसवित्री च जीवविश्वासिनी तथा
022a	वाग्वृद्धं त्रायते श्रद्धा मनोवृद्धं च भारत
022c	यथौपम्योपदेशेन किं भूयः श्रोतुमिच्छसि

