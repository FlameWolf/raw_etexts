001  	युधिष्ठिर उवाच
001a	धन्या धन्या इति जनाः सर्वेऽस्मान्प्रवदन्त्युत
001c	न दुःखिततरः कश्चित्पुमानस्माभिरस्ति ह
002a	लोकसम्भावितैर्दुःखं यत्प्राप्तं कुरुसत्तम
002c	प्राप्य जातिं मनुष्येषु देवैरपि पितामह
003a	कदा वयं करिष्यामः संन्यासं दुःखसञ्ज्ञकम्
003c	दुःखमेतच्छरीराणां धारणं कुरुसत्तम
004a	विमुक्ताः सप्तदशभिर्हेतुभूतैश्च पञ्चभिः
004c	इन्द्रियार्थैर्गुणैश्चैव अष्टाभिः प्रपितामह
005a	न गच्छन्ति पुनर्भावं मुनयः संशितव्रताः
005c	कदा वयं भविष्यामो राज्यं हित्वा परन्तप
006  	भीष्म उवाच
006a	नास्त्यनन्तं महाराज सर्वं सङ्ख्यानगोचरम्
006c	पुनर्भावोऽपि सङ्ख्यातो नास्ति किञ्चिदिहाचलम्
007a	न चापि गम्यते राजन्नैष दोषः प्रसङ्गतः
007c	उद्योगादेव धर्मज्ञ कालेनैव गमिष्यथ
008a	ईशोऽयं सततं देही नृपते पुण्यपापयोः
008c	तत एव समुत्थेन तमसा रुध्यतेऽपि च
009a	यथाञ्जनमयो वायुः पुनर्मानःशिलं रजः
009c	अनुप्रविश्य तद्वर्णो दृश्यते रञ्जयन्दिशः
010a	तथा कर्मफलैर्देही रञ्जितस्तमसावृतः
010c	विवर्णो वर्णमाश्रित्य देहेषु परिवर्तते
011a	ज्ञानेन हि यदा जन्तुरज्ञानप्रभवं तमः
011c	व्यपोहति तदा ब्रह्म प्रकाशेत सनातनम्
012a	अयत्नसाध्यं मुनयो वदन्ति ये चापि मुक्तास्त उपासितव्याः
012c	त्वया च लोकेन च सामरेण तस्मान्न शाम्यन्ति महर्षिसङ्घाः
013a	अस्मिन्नर्थे पुरा गीतं शृणुष्वैकमना नृप
013c	यथा दैत्येन वृत्रेण भ्रष्टैश्वर्येण चेष्टितम्
014a	निर्जितेनासहायेन हृतराज्येन भारत
014c	अशोचता शत्रुमध्ये बुद्धिमास्थाय केवलाम्
015a	भ्रष्टैश्वर्यं पुरा वृत्रमुशना वाक्यमब्रवीत्
015c	कच्चित्पराजितस्याद्य न व्यथा तेऽस्ति दानव
016  	वृत्र उवाच
016a	सत्येन तपसा चैव विदित्वा सङ्क्षयं ह्यहम्
016c	न शोचामि न हृष्यामि भूतानामागतिं गतिम्
017a	कालसञ्चोदिता जीवा मज्जन्ति नरकेऽवशाः
017c	परिदृष्टानि सर्वाणि दिव्यान्याहुर्मनीषिणः
018a	क्षपयित्वा तु तं कालं गणितं कालचोदिताः
018c	सावशेषेण कालेन सम्भवन्ति पुनः पुनः
019a	तिर्यग्योनिसहस्राणि गत्वा नरकमेव च
019c	निर्गच्छन्त्यवशा जीवाः कालबन्धनबन्धनाः
020a	एवं संसरमाणानि जीवान्यहमदृष्टवान्
020c	यथा कर्म तथा लाभ इति शास्त्रनिदर्शनम्
021a	तिर्यग्गच्छन्ति नरकं मानुष्यं दैवमेव च
021c	सुखदुःखे प्रियद्वेष्ये चरित्वा पूर्वमेव च
022a	कृतान्तविधिसंयुक्तं सर्वलोकः प्रपद्यते
022c	गतं गच्छन्ति चाध्वानं सर्वभूतानि सर्वदा
023  	भीष्म उवाच
023a	कालसङ्ख्यानसङ्ख्यातं सृष्टिस्थितिपरायणम्
023c	तं भाषमाणं भगवानुशना प्रत्यभाषत
023e	भीमान्दुष्टप्रलापांस्त्वं तात कस्मात्प्रभाषसे
024  	वृत्र उवाच
024a	प्रत्यक्षमेतद्भवतस्तथान्येषां मनीषिणाम्
024c	मया यज्जयलुब्धेन पुरा तप्तं महत्तपः
025a	गन्धानादाय भूतानां रसांश्च विविधानपि
025c	अवर्धं त्रीन्समाक्रम्य लोकान्वै स्वेन तेजसा
026a	ज्वालामालापरिक्षिप्तो वैहायसचरस्तथा
026c	अजेयः सर्वभूतानामासं नित्यमपेतभीः
027a	ऐश्वर्यं तपसा प्राप्तं भ्रष्टं तच्च स्वकर्मभिः
027c	धृतिमास्थाय भगवन्न शोचामि ततस्त्वहम्
028a	युयुत्सता महेन्द्रेण पुरा सार्धं महात्मना
028c	ततो मे भगवान्दृष्टो हरिर्नारायणः प्रभुः
029a	वैकुण्ठः पुरुषो विष्णुः शुक्लोऽनन्तः सनातनः
029c	मुञ्जकेशो हरिश्मश्रुः सर्वभूतपितामहः
030a	नूनं तु तस्य तपसः सावशेषं ममास्ति वै
030c	यदहं प्रष्टुमिच्छामि भवन्तं कर्मणः फलम्
031a	ऐश्वर्यं वै महद्ब्रह्मन्कस्मिन्वर्णे प्रतिष्ठितम्
031c	निवर्तते चापि पुनः कथमैश्वर्यमुत्तमम्
032a	कस्माद्भूतानि जीवन्ति प्रवर्तन्तेऽथ वा पुनः
032c	किं वा फलं परं प्राप्य जीवस्तिष्ठति शाश्वतः
033a	केन वा कर्मणा शक्यमथ ज्ञानेन केन वा
033c	ब्रह्मर्षे तत्फलं प्राप्तुं तन्मे व्याख्यातुमर्हसि
034a	इतीदमुक्तः स मुनिस्तदानीं प्रत्याह यत्तच्छृणु राजसिंह
034c	मयोच्यमानं पुरुषर्षभ त्वमनन्यचित्तः सह सोदरीयैः

