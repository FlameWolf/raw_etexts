001	जनक उवाच
001a	वर्णो विशेषवर्णानां महर्षे केन जायते
001c	एतदिच्छाम्यहं श्रोतुं तद्ब्रूहि वदतां वर
002a	यदेतज्जायतेऽपत्यं स एवायमिति श्रुतिः
002c	कथं ब्राह्मणतो जातो विशेषग्रहणं गतः
003	पराशर उवाच
003a	एवमेतन्महाराज येन जातः स एव सः
003c	तपसस्त्वपकर्षेण जातिग्रहणतां गतः
004a	सुक्षेत्राच्च सुबीजाच्च पुण्यो भवति संभवः
004c	अतोऽन्यतरतो हीनादवरो नाम जायते
005a	वक्त्राद्भुजाभ्यामूरुभ्यां पद्भ्यां चैवाथ जज्ञिरे
005c	सृजतः प्रजापतेर्लोकानिति धर्मविदो विदुः
006a	मुखजा ब्राह्मणास्तात बाहुजाः क्षत्रबन्धवः
006c	ऊरुजा धनिनो राजन्पादजाः परिचारकाः
007a	चतुर्णामेव वर्णानामागमः पुरुषर्षभ
007c	अतोऽन्ये त्वतिरिक्ता ये ते वै सङ्करजाः स्मृताः
008a	क्षत्रजातिरथाम्बष्ठा उग्रा वैदेहकास्तथा
008c	श्वपाकाः पुल्कसाः स्तेना निषादाः सूतमागधाः
009a	आयोगाः करणा व्रात्याश्चण्डालाश्च नराधिप
009c	एते चतुर्भ्यो वर्णेभ्यो जायन्ते वै परस्परम्
010	जनक उवाच
010a	ब्रह्मणैकेन जातानां नानात्वं गोत्रतः कथम्
010c	बहूनीह हि लोके वै गोत्राणि मुनिसत्तम
011a	यत्र तत्र कथं जाताः स्वयोनिं मुनयो गताः
011c	शूद्रयोनौ समुत्पन्ना वियोनौ च तथापरे
012	पराशर उवाच
012a	राजन्नैतद्भवेद्ग्राह्यमपकृष्टेन जन्मना
012c	महात्मनां समुत्पत्तिस्तपसा भावितात्मनाम्
013a	उत्पाद्य पुत्रान्मुनयो नृपते यत्र तत्र ह
013c	स्वेनैव तपसा तेषामृषित्वं विदधुः पुनः
014a	पितामहश्च मे पूर्वमृश्यशृङ्गश्च काश्यपः
014c	वटस्ताण्ड्यः कृपश्चैव कक्षीवान्कमठादयः
015a	यवक्रीतश्च नृपते द्रोणश्च वदतां वरः
015c	आयुर्मतङ्गो दत्तश्च द्रुपदो मत्स्य एव च
016a	एते स्वां प्रकृतिं प्राप्ता वैदेह तपसोऽऽश्रयात्
016c	प्रतिष्ठिता वेदविदो दमे तपसि चैव हि
017a	मूलगोत्राणि चत्वारि समुत्पन्नानि पार्थिव
017c	अङ्गिराः कश्यपश्चैव वसिष्ठो भृगुरेव च
018a	कर्मतोऽन्यानि गोत्राणि समुत्पन्नानि पार्थिव
018c	नामधेयानि तपसा तानि च ग्रहणं सताम्
019	जनक उवाच
019a	विशेषधर्मान्वर्णानां प्रब्रूहि भगवन्मम
019c	तथा सामान्यधर्मांश्च सर्वत्र कुशलो ह्यसि
020	पराशर उवाच
020a	प्रतिग्रहो याजनं च तथैवाध्यापनं नृप
020c	विशेषधर्मो विप्राणां रक्षा क्षत्रस्य शोभना
021a	कृषिश्च पाशुपाल्यं च वाणिज्यं च विशामपि
021c	द्विजानां परिचर्या च शूद्रकर्म नराधिप
022a	विशेषधर्मा नृपते वर्णानां परिकीर्तिताः
022c	धर्मान्साधारणांस्तात विस्तरेण शृणुष्व मे
023a	आनृशंस्यमहिंसा चाप्रमादः संविभागिता
023c	श्राद्धकर्मातिथेयं च सत्यमक्रोध एव च
024a	स्वेषु दारेषु सन्तोषः शौचं नित्यानसूयता
024c	आत्मज्ञानं तितिक्षा च धर्माः साधारणा नृप
025a	ब्राह्मणाः क्षत्रिया वैश्यास्त्रयो वर्णा द्विजातयः
025c	अत्र तेषामधीकारो धर्मेषु द्विपदां वर
026a	विकर्मावस्थिता वर्णाः पतन्ति नृपते त्रयः
026c	उन्नमन्ति यथासन्तमाश्रित्येह स्वकर्मसु
027a	न चापि शूद्रः पततीति निश्चयो न चापि संस्कारमिहार्हतीति वा
027c	श्रुतिप्रवृत्तं न च धर्ममाप्नुते न चास्य धर्मे प्रतिषेधनं कृतम्
028a	वैदेहकं शूद्रमुदाहरन्ति; द्विजा महाराज श्रुतोपपन्नाः
028c	अहं हि पश्यामि नरेन्द्र देवं विश्वस्य विष्णुं जगतः प्रधानम्
029a	सतां वृत्तमनुष्ठाय निहीना उज्जिहीर्षवः
029c	मन्त्रवर्जं न दुष्यन्ति कुर्वाणाः पौष्टिकीः क्रियाः
030a	यथा यथा हि सद्वृत्तमालम्बन्तीतरे जनाः
030c	तथा तथा सुखं प्राप्य प्रेत्य चेह च शेरते
031	जनक उवाच
031a	किं कर्म दूषयत्येनमथ जातिर्महामुने
031c	सन्देहो मे समुत्पन्नस्तन्मे व्याख्यातुमर्हसि
032	पराशर उवाच
032a	असंशयं महाराज उभयं दोषकारकम्
032c	कर्म चैव हि जातिश्च विशेषं तु निशामय
033a	जात्या च कर्मणा चैव दुष्टं कर्म निषेवते
033c	जात्या दुष्टश्च यः पापं न करोति स पूरुषः
034a	जात्या प्रधानं पुरुषं कुर्वाणं कर्म धिक्कृतम्
034c	कर्म तद्दूषयत्येनं तस्मात्कर्म न शोभनम्
035	जनक उवाच
035a	कानि कर्माणि धर्म्याणि लोकेऽस्मिन्द्विजसत्तम
035c	न हिंसन्तीह भूतानि क्रियमाणानि सर्वदा
036	पराशर उवाच
036a	शृणु मेऽत्र महाराज यन्मां त्वं परिपृच्छसि
036c	यानि कर्माण्यहिंस्राणि नरं त्रायन्ति सर्वदा
037a	संन्यस्याग्नीनुपासीनाः पश्यन्ति विगतज्वराः
037c	नैःश्रेयसं धर्मपथं समारुह्य यथाक्रमम्
038a	प्रश्रिता विनयोपेता दमनित्याः सुसंशिताः
038c	प्रयान्ति स्थानमजरं सर्वकर्मविवर्जिताः
039a	सर्वे वर्णा धर्मकार्याणि सम्यक्कृत्वा राजन्सत्यवाक्यानि चोक्त्वा
039c	त्यक्त्वाधर्मं दारुणं जीवलोके यान्ति स्वर्गं नात्र कार्यो विचारः

