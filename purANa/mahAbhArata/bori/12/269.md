001  	युधिष्ठिर उवाच
001a	किंशीलः किंसमाचारः किंविद्यः किंपरायणः
001c	प्राप्नोति ब्रह्मणः स्थानं यत्परं प्रकृतेर्ध्रुवम्
002  	भीष्म उवाच
002a	मोक्षधर्मेषु निरतो लघ्वाहारो जितेन्द्रियः
002c	प्राप्नोति परमं स्थानं यत्परं प्रकृतेर्ध्रुवम्
003a	स्वगृहादभिनिःसृत्य लाभालाभे समो मुनिः
003c	समुपोढेषु कामेषु निरपेक्षः परिव्रजेत्
004a	न चक्षुषा न मनसा न वाचा दूषयेदपि
004c	न प्रत्यक्षं परोक्षं वा दूषणं व्याहरेत्क्वचित्
005a	न हिंस्यात्सर्वभूतानि मैत्रायणगतिश्चरेत्
005c	नेदं जीवितमासाद्य वैरं कुर्वीत केनचित्
006a	अतिवादांस्तितिक्षेत नाभिमन्येत्कथञ्चन
006c	क्रोध्यमानः प्रियं ब्रूयादाक्रुष्टः कुशलं वदेत्
007a	प्रदक्षिणं प्रसव्यं च ग्राममध्ये न चाचरेत्
007c	भैक्षचर्यामनापन्नो न गच्छेत्पूर्वकेतितः
008a	अवकीर्णः सुगुप्तश्च न वाचा ह्यप्रियं वदेत्
008c	मृदुः स्यादप्रतिक्रूरो विस्रब्धः स्यादरोषणः
009a	विधूमे न्यस्तमुसले व्यङ्गारे भुक्तवज्जने
009c	अतीते पात्रसञ्चारे भिक्षां लिप्सेत वै मुनिः
010a	अनुयात्रिकमर्थस्य मात्रालाभेष्वनादृतः
010c	अलाभे न विहन्येत लाभश्चैनं न हर्षयेत्
011a	लाभं साधारणं नेच्छेन्न भुञ्जीताभिपूजितः
011c	अभिपूजितलाभं हि जुगुप्सेतैव तादृशः
012a	न चान्नदोषान्निन्देत न गुणानभिपूजयेत्
012c	शय्यासने विविक्ते च नित्यमेवाभिपूजयेत्
013a	शून्यागारं वृक्षमूलमरण्यमथ वा गुहाम्
013c	अज्ञातचर्यां गत्वान्यां ततोऽन्यत्रैव संविशेत्
014a	अनुरोधविरोधाभ्यां समः स्यादचलो ध्रुवः
014c	सुकृतं दुष्कृतं चोभे नानुरुध्येत कर्मणि
015a	वाचो वेगं मनसः क्रोधवेगं विवित्सावेगमुदरोपस्थवेगम्
015c	एतान्वेगान्विनयेद्वै तपस्वी निन्दा चास्य हृदयं नोपहन्यात्
016a	मध्यस्थ एव तिष्ठेत प्रशंसानिन्दयोः समः
016c	एतत्पवित्रं परमं परिव्राजक आश्रमे
017a	महात्मा सुव्रतो दान्तः सर्वत्रैवानपाश्रितः
017c	अपूर्वचारकः सौम्यो अनिकेतः समाहितः
018a	वानप्रस्थगृहस्थाभ्यां न संसृज्येत कर्हिचित्
018c	अज्ञातलिप्सां लिप्सेत न चैनं हर्ष आविशेत्
019a	विजानतां मोक्ष एष श्रमः स्यादविजानताम्
019c	मोक्षयानमिदं कृत्स्नं विदुषां हारितोऽब्रवीत्
020a	अभयं सर्वभूतेभ्यो दत्त्वा यः प्रव्रजेद्गृहात्
020c	लोकास्तेजोमयास्तस्य तथानन्त्याय कल्पते

