001  	युधिष्ठिर उवाच
001a	भ्रातरः पितरः पुत्रा ज्ञातयः सुहृदस्तथा
001c	अर्थहेतोर्हताः क्रूरैरस्माभिः पापबुद्धिभिः
002a	येयमर्थोद्भवा तृष्णा कथमेतां पितामह
002c	निवर्तयेम पापं हि तृष्णया कारिता वयम्
003  	भीष्म उवाच
003a	अत्राप्युदाहरन्तीममितिहासं पुरातनम्
003c	गीतं विदेहराजेन माण्डव्यायानुपृच्छते
004a	सुसुखं बत जीवामि यस्य मे नास्ति किञ्चन
004c	मिथिलायां प्रदीप्तायां न मे दह्यति किञ्चन
005a	अर्थाः खलु समृद्धा हि बाढं दुःखं विजानताम्
005c	असमृद्धास्त्वपि सदा मोहयन्त्यविचक्षणान्
006a	यच्च कामसुखं लोके यच्च दिव्यं महत्सुखम्
006c	तृष्णाक्षयसुखस्यैते नार्हतः षोडशीं कलाम्
007a	यथैव शृङ्गं गोः काले वर्धमानस्य वर्धते
007c	तथैव तृष्णा वित्तेन वर्धमानेन वर्धते
008a	किञ्चिदेव ममत्वेन यदा भवति कल्पितम्
008c	तदेव परितापाय नाशे सम्पद्यते पुनः
009a	न कामाननुरुध्येत दुःखं कामेषु वै रतिः
009c	प्राप्यार्थमुपयुञ्जीत धर्मे कामं विवर्जयेत्
010a	विद्वान्सर्वेषु भूतेषु व्याघ्रमांसोपमो भवेत्
010c	कृतकृत्यो विशुद्धात्मा सर्वं त्यजति वै सह
011a	उभे सत्यानृते त्यक्त्वा शोकानन्दौ प्रियाप्रिये
011c	भयाभये च संत्यज्य संप्रशान्तो निरामयः
012a	या दुस्त्यजा दुर्मतिभिर्या न जीर्यति जीर्यतः
012c	योऽसौ प्राणान्तिको रोगस्तां तृष्णां त्यजतः सुखम्
013a	चारित्रमात्मनः पश्यंश्चन्द्रशुद्धमनामयम्
013c	धर्मात्मा लभते कीर्तिं प्रेत्य चेह यथासुखम्
014a	राज्ञस्तद्वचनं श्रुत्वा प्रीतिमानभवद्द्विजः
014c	पूजयित्वा च तद्वाक्यं माण्डव्यो मोक्षमाश्रितः

