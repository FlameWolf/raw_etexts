001  	व्यास उवाच
001a	त्रयीविद्यामवेक्षेत वेदेषूक्तामथाङ्गतः
001c	ऋक्सामवर्णाक्षरतो यजुषोऽथर्वणस्तथा
002a	वेदवादेषु कुशला ह्यध्यात्मकुशलाश्च ये
002c	सत्त्ववन्तो महाभागाः पश्यन्ति प्रभवाप्ययौ
003a	एवं धर्मेण वर्तेत क्रियाः शिष्टवदाचरेत्
003c	असंरोधेन भूतानां वृत्तिं लिप्सेत वै द्विजः
004a	सद्भ्य आगतविज्ञानः शिष्टः शास्त्रविचक्षणः
004c	स्वधर्मेण क्रिया लोके कुर्वाणः सत्यसङ्गरः
005a	तिष्ठत्येतेषु गृहवान्षट्सु कर्मसु स द्विजः
005c	पञ्चभिः सततं यज्ञैः श्रद्दधानो यजेत च
006a	धृतिमानप्रमत्तश्च दान्तो धर्मविदात्मवान्
006c	वीतहर्षभयक्रोधो ब्राह्मणो नावसीदति
007a	दानमध्ययनं यज्ञस्तपो ह्रीरार्जवं दमः
007c	एतैर्वर्धयते तेजः पाप्मानं चापकर्षति
008a	धूतपाप्मा तु मेधावी लघ्वाहारो जितेन्द्रियः
008c	कामक्रोधौ वशे कृत्वा निनीषेद्ब्रह्मणः पदम्
009a	अग्नींश्च ब्राह्मणांश्चार्चेद्देवताः प्रणमेत च
009c	वर्जयेद्रुषतीं वाचं हिंसां चाधर्मसंहिताम्
010a	एषा पूर्वतरा वृत्तिर्ब्राह्मणस्य विधीयते
010c	ज्ञानागमेन कर्माणि कुर्वन्कर्मसु सिध्यति
011a	पञ्चेन्द्रियजलां घोरां लोभकूलां सुदुस्तराम्
011c	मन्युपङ्कामनाधृष्यां नदीं तरति बुद्धिमान्
012a	काममन्यूद्धतं यत्स्यान्नित्यमत्यन्तमोहितम्
012c	महता विधिदृष्टेन बलेनाप्रतिघातिना
012e	स्वभावस्रोतसा वृत्तमुह्यते सततं जगत्
013a	कालोदकेन महता वर्षावर्तेन संततम्
013c	मासोर्मिणर्तुवेगेन पक्षोलपतृणेन च
014a	निमेषोन्मेषफेनेन अहोरात्रजवेन च
014c	कामग्राहेण घोरेण वेदयज्ञप्लवेन च
015a	धर्मद्वीपेन भूतानां चार्थकामरवेण च
015c	ऋतसोपानतीरेण विहिंसातरुवाहिना
016a	युगह्रदौघमध्येन ब्रह्मप्रायभवेन च
016c	धात्रा सृष्टानि भूतानि कृष्यन्ते यमसादनम्
017a	एतत्प्रज्ञामयैर्धीरा निस्तरन्ति मनीषिणः
017c	प्लवैरप्लववन्तो हि किं करिष्यन्त्यचेतसः
018a	उपपन्नं हि यत्प्राज्ञो निस्तरेन्नेतरो जनः
018c	दूरतो गुणदोषौ हि प्राज्ञः सर्वत्र पश्यति
019a	संशयात्मा स कामात्मा चलचित्तोऽल्पचेतनः
019c	अप्राज्ञो न तरत्येव यो ह्यास्ते न स गच्छति
020a	अप्लवो हि महादोषमुह्यमानोऽधिगच्छति
020c	कामग्राहगृहीतस्य ज्ञानमप्यस्य न प्लवः
021a	तस्मादुन्मज्जनस्यार्थे प्रयतेत विचक्षणः
021c	एतदुन्मज्जनं तस्य यदयं ब्राह्मणो भवेत्
022a	त्र्यवदाते कुले जातस्त्रिसन्देहस्त्रिकर्मकृत्
022c	तस्मादुन्मज्जनस्तिष्ठेन्निस्तरेत्प्रज्ञया यथा
023a	संस्कृतस्य हि दान्तस्य नियतस्य कृतात्मनः
023c	प्राज्ञस्यानन्तरा सिद्धिरिह लोके परत्र च
024a	वर्तते तेषु गृहवानक्रुध्यन्ननसूयकः
024c	पञ्चभिः सततं यज्ञैर्विघसाशी यजेत च
025a	सतां वृत्तेन वर्तेत क्रियाः शिष्टवदाचरेत्
025c	असंरोधेन धर्मस्य वृत्तिं लिप्सेदगर्हिताम्
026a	श्रुतिविज्ञानतत्त्वज्ञः शिष्टाचारो विचक्षणः
026c	स्वधर्मेण क्रियावांश्च कर्मणा सोऽप्यसङ्करः
027a	क्रियावाञ्श्रद्दधानश्च दाता प्राज्ञोऽनसूयकः
027c	धर्माधर्मविशेषज्ञः सर्वं तरति दुस्तरम्
028a	धृतिमानप्रमत्तश्च दान्तो धर्मविदात्मवान्
028c	वीतहर्षभयक्रोधो ब्राह्मणो नावसीदति
029a	एषा पूर्वतरा वृत्तिर्ब्राह्मणस्य विधीयते
029c	ज्ञानवित्त्वेन कर्माणि कुर्वन्सर्वत्र सिध्यति
030a	अधर्मं धर्मकामो हि करोतीहाविचक्षणः
030c	धर्मं चाधर्मसङ्काशं शोचन्निव करोति सः
031a	धर्मं करोमीति करोत्यधर्ममधर्मकामश्च करोति धर्मम्
031c	उभे बालः कर्मणी न प्रजानन्स जायते म्रियते चापि देही

