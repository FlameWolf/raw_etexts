BR-12-03-250-001  	नारद उवाच
BR-12-03-250-001a	विनीय दुःखमबला सा त्वतीवायतेक्षणा
BR-12-03-250-001c	उवाच प्राञ्जलिर्भूत्वा लतेवावर्जिता तदा
BR-12-03-250-002a	त्वया सृष्टा कथं नारी मादृशी वदतां वर
BR-12-03-250-002c	रौद्रकर्माभिजायेत सर्वप्राणिभयङ्करी
BR-12-03-250-003a	बिभेम्यहमधर्मस्य धर्म्यमादिश कर्म मे
BR-12-03-250-003c	त्वं मां भीतामवेक्षस्व शिवेनेश्वर चक्षुषा
BR-12-03-250-004a	बालान्वृद्धान्वयःस्थांश्च न हरेयमनागसः
BR-12-03-250-004c	प्राणिनः प्राणिनामीश नमस्तेऽभिप्रसीद मे
BR-12-03-250-005a	प्रियान्पुत्रान्वयस्यांश्च भ्रातॄन्मातॄः पितॄनपि
BR-12-03-250-005c	अपध्यास्यन्ति यद्देव मृतांस्तेषां बिभेम्यहम्
BR-12-03-250-006a	कृपणाश्रुपरिक्लेदो दहेन्मां शाश्वतीः समाः
BR-12-03-250-006c	तेभ्योऽहं बलवद्भीता शरणं त्वामुपागता
BR-12-03-250-007a	यमस्य भवने देव यात्यन्ते पापकर्मिणः
BR-12-03-250-007c	प्रसादये त्वा वरद प्रसादं कुरु मे प्रभो
BR-12-03-250-008a	एतमिच्छाम्यहं कामं त्वत्तो लोकपितामह
BR-12-03-250-008c	इच्छेयं त्वत्प्रसादाच्च तपस्तप्तुं सुरेश्वर
BR-12-03-250-009  	पितामह उवाच
BR-12-03-250-009a	मृत्यो सङ्कल्पिता मे त्वं प्रजासंहारहेतुना
BR-12-03-250-009c	गच्छ संहर सर्वास्त्वं प्रजा मा च विचारय
BR-12-03-250-010a	एतदेवमवश्यं हि भविता नैतदन्यथा
BR-12-03-250-010c	क्रियतामनवद्याङ्गि यथोक्तं मद्वचोऽनघे
BR-12-03-250-011  	नारद उवाच
BR-12-03-250-011a	एवमुक्ता महाबाहो मृत्युः परपुरञ्जय
BR-12-03-250-011c	न व्याजहार तस्थौ च प्रह्वा भगवदुन्मुखी
BR-12-03-250-012a	पुनः पुनरथोक्ता सा गतसत्त्वेव भामिनी
BR-12-03-250-012c	तूष्णीमासीत्ततो देवो देवानामीश्वरेश्वरः
BR-12-03-250-013a	प्रससाद किल ब्रह्मा स्वयमेवात्मनात्मवान्
BR-12-03-250-013c	स्मयमानश्च लोकेशो लोकान्सर्वानवैक्षत
BR-12-03-250-014a	निवृत्तरोषे तस्मिंस्तु भगवत्यपराजिते
BR-12-03-250-014c	सा कन्यापजगामास्य समीपादिति नः श्रुतम्
BR-12-03-250-015a	अपसृत्याप्रतिश्रुत्य प्रजासंहरणं तदा
BR-12-03-250-015c	त्वरमाणेव राजेन्द्र मृत्युर्धेनुकमभ्ययात्
BR-12-03-250-016a	सा तत्र परमं देवी तपोऽचरत दुश्चरम्
BR-12-03-250-016c	समा ह्येकपदे तस्थौ दश पद्मानि पञ्च च
BR-12-03-250-017a	तां तथा कुर्वतीं तत्र तपः परमदुश्चरम्
BR-12-03-250-017c	पुनरेव महातेजा ब्रह्मा वचनमब्रवीत्
BR-12-03-250-018a	कुरुष्व मे वचो मृत्यो तदनादृत्य सत्वरा
BR-12-03-250-018c	तथैवैकपदे तात पुनरन्यानि सप्त सा
BR-12-03-250-019a	तस्थौ पद्मानि षट्चैव पञ्च द्वे चैव मानद
BR-12-03-250-019c	भूयः पद्मायुतं तात मृगैः सह चचार सा
BR-12-03-250-020a	पुनर्गत्वा ततो राजन्मौनमातिष्ठदुत्तमम्
BR-12-03-250-020c	अप्सु वर्षसहस्राणि सप्त चैकं च पार्थिव
BR-12-03-250-021a	ततो जगाम सा कन्या कौशिकीं भरतर्षभ
BR-12-03-250-021c	तत्र वायुजलाहारा चचार नियमं पुनः
BR-12-03-250-022a	ततो ययौ महाभागा गङ्गां मेरुं च केवलम्
BR-12-03-250-022c	तस्थौ दार्विव निश्चेष्टा भूतानां हितकाम्यया
BR-12-03-250-023a	ततो हिमवतो मूर्ध्नि यत्र देवाः समीजिरे
BR-12-03-250-023c	तत्राङ्गुष्ठेन राजेन्द्र निखर्वमपरं ततः
BR-12-03-250-023e 	तस्थौ पितामहं चैव तोषयामास यत्नतः
BR-12-03-250-024a	ततस्तामब्रवीत्तत्र लोकानां प्रभवाप्ययः
BR-12-03-250-024c	किमिदं वर्तते पुत्रि क्रियतां तद्वचो मम
BR-12-03-250-025a	ततोऽब्रवीत्पुनर्मृत्युर्भगवन्तं पितामहम्
BR-12-03-250-025c	न हरेयं प्रजा देव पुनस्त्वाहं प्रसादये
BR-12-03-250-026a	तामधर्मभयत्रस्तां पुनरेव च याचतीम्
BR-12-03-250-026c	तदाब्रवीद्देवदेवो निगृह्येदं वचस्ततः
BR-12-03-250-027a	अधर्मो नास्ति ते मृत्यो संयच्छेमाः प्रजाः शुभे
BR-12-03-250-027c	मया ह्युक्तं मृषा भद्रे भविता नेह किञ्चन
BR-12-03-250-028a	धर्मः सनातनश्च त्वामिहैवानुप्रवेक्ष्यते
BR-12-03-250-028c	अहं च विबुधाश्चैव त्वद्धिते निरताः सदा
BR-12-03-250-029a	इममन्यं च ते कामं ददामि मनसेप्सितम्
BR-12-03-250-029c	न त्वा दोषेण यास्यन्ति व्याधिसम्पीडिताः प्रजाः
BR-12-03-250-030a	पुरुषेषु च रूपेण पुरुषस्त्वं भविष्यसि
BR-12-03-250-030c	स्त्रीषु स्त्रीरूपिणी चैव तृतीयेषु नपुंसकम्
BR-12-03-250-031a	सैवमुक्ता महाराज कृताञ्जलिरुवाच ह
BR-12-03-250-031c	पुनरेव महात्मानं नेति देवेशमव्ययम्
BR-12-03-250-032a	तामब्रवीत्तदा देवो मृत्यो संहर मानवान्
BR-12-03-250-032c	अधर्मस्ते न भविता तथा ध्यास्याम्यहं शुभे
BR-12-03-250-033a	यानश्रुबिन्दून्पतितानपश्यं ये पाणिभ्यां धारितास्ते पुरस्तात्
BR-12-03-250-033c	ते व्याधयो मानवान्घोररूपाः प्राप्ते काले पीडयिष्यन्ति मृत्यो
BR-12-03-250-034a	सर्वेषां त्वं प्राणिनामन्तकाले कामक्रोधौ सहितौ योजयेथाः
BR-12-03-250-034c	एवं धर्मस्त्वामुपैष्यत्यमेयो न चाधर्मं लप्स्यसे तुल्यवृत्तिः
BR-12-03-250-035a	एवं धर्मं पालयिष्यस्यथोक्तं न चात्मानं मज्जयिष्यस्यधर्मे
BR-12-03-250-035c	तस्मात्कामं रोचयाभ्यागतं त्वं संयोज्याथो संहरस्वेह जन्तून्
BR-12-03-250-036a	सा वै तदा मृत्युसञ्ज्ञापदेशाच्छापाद्भीता बाढमित्यब्रवीत्तम्
BR-12-03-250-036c	अथो प्राणान्प्राणिनामन्तकाले कामक्रोधौ प्राप्य निर्मोह्य हन्ति
BR-12-03-250-037a	मृत्योर्ये ते व्याधयश्चाश्रुपाता मनुष्याणां रुज्यते यैः शरीरम्
BR-12-03-250-037c	सर्वेषां वै प्राणिनां प्राणनान्ते तस्माच्छोकं मा कृथा बुध्य बुद्ध्या
BR-12-03-250-038a	सर्वे देवाः प्राणिनां प्राणनान्ते गत्वा वृत्ताः सन्निवृत्तास्तथैव
BR-12-03-250-038c	एवं सर्वे मानवाः प्राणनान्ते गत्वावृत्ता देववद्राजसिंह
BR-12-03-250-039a	वायुर्भीमो भीमनादो महौजाः सर्वेषां च प्राणिनां प्राणभूतः
BR-12-03-250-039c	नानावृत्तिर्देहिनां देहभेदे तस्माद्वायुर्देवदेवो विशिष्टः
BR-12-03-250-040a	सर्वे देवा मर्त्यसञ्ज्ञाविशिष्टाः सर्वे मर्त्या देवसञ्ज्ञाविशिष्टाः
BR-12-03-250-040c	तस्मात्पुत्रं मा शुचो राजसिंह पुत्रः स्वर्गं प्राप्य ते मोदते ह
BR-12-03-250-041a	एवं मृत्युर्देवसृष्टा प्रजानां प्राप्ते काले संहरन्ती यथावत्
BR-12-03-250-041c	तस्याश्चैव व्याधयस्तेऽश्रुपाताः प्राप्ते काले संहरन्तीह जन्तून्

