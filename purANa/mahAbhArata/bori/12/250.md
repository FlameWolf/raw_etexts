001  	नारद उवाच
001a	विनीय दुःखमबला सा त्वतीवायतेक्षणा
001c	उवाच प्राञ्जलिर्भूत्वा लतेवावर्जिता तदा
002a	त्वया सृष्टा कथं नारी मादृशी वदतां वर
002c	रौद्रकर्माभिजायेत सर्वप्राणिभयङ्करी
003a	बिभेम्यहमधर्मस्य धर्म्यमादिश कर्म मे
003c	त्वं मां भीतामवेक्षस्व शिवेनेश्वर चक्षुषा
004a	बालान्वृद्धान्वयःस्थांश्च न हरेयमनागसः
004c	प्राणिनः प्राणिनामीश नमस्तेऽभिप्रसीद मे
005a	प्रियान्पुत्रान्वयस्यांश्च भ्रातॄन्मातॄः पितॄनपि
005c	अपध्यास्यन्ति यद्देव मृतांस्तेषां बिभेम्यहम्
006a	कृपणाश्रुपरिक्लेदो दहेन्मां शाश्वतीः समाः
006c	तेभ्योऽहं बलवद्भीता शरणं त्वामुपागता
007a	यमस्य भवने देव यात्यन्ते पापकर्मिणः
007c	प्रसादये त्वा वरद प्रसादं कुरु मे प्रभो
008a	एतमिच्छाम्यहं कामं त्वत्तो लोकपितामह
008c	इच्छेयं त्वत्प्रसादाच्च तपस्तप्तुं सुरेश्वर
009  	पितामह उवाच
009a	मृत्यो सङ्कल्पिता मे त्वं प्रजासंहारहेतुना
009c	गच्छ संहर सर्वास्त्वं प्रजा मा च विचारय
010a	एतदेवमवश्यं हि भविता नैतदन्यथा
010c	क्रियतामनवद्याङ्गि यथोक्तं मद्वचोऽनघे
011  	नारद उवाच
011a	एवमुक्ता महाबाहो मृत्युः परपुरञ्जय
011c	न व्याजहार तस्थौ च प्रह्वा भगवदुन्मुखी
012a	पुनः पुनरथोक्ता सा गतसत्त्वेव भामिनी
012c	तूष्णीमासीत्ततो देवो देवानामीश्वरेश्वरः
013a	प्रससाद किल ब्रह्मा स्वयमेवात्मनात्मवान्
013c	स्मयमानश्च लोकेशो लोकान्सर्वानवैक्षत
014a	निवृत्तरोषे तस्मिंस्तु भगवत्यपराजिते
014c	सा कन्यापजगामास्य समीपादिति नः श्रुतम्
015a	अपसृत्याप्रतिश्रुत्य प्रजासंहरणं तदा
015c	त्वरमाणेव राजेन्द्र मृत्युर्धेनुकमभ्ययात्
016a	सा तत्र परमं देवी तपोऽचरत दुश्चरम्
016c	समा ह्येकपदे तस्थौ दश पद्मानि पञ्च च
017a	तां तथा कुर्वतीं तत्र तपः परमदुश्चरम्
017c	पुनरेव महातेजा ब्रह्मा वचनमब्रवीत्
018a	कुरुष्व मे वचो मृत्यो तदनादृत्य सत्वरा
018c	तथैवैकपदे तात पुनरन्यानि सप्त सा
019a	तस्थौ पद्मानि षट्चैव पञ्च द्वे चैव मानद
019c	भूयः पद्मायुतं तात मृगैः सह चचार सा
020a	पुनर्गत्वा ततो राजन्मौनमातिष्ठदुत्तमम्
020c	अप्सु वर्षसहस्राणि सप्त चैकं च पार्थिव
021a	ततो जगाम सा कन्या कौशिकीं भरतर्षभ
021c	तत्र वायुजलाहारा चचार नियमं पुनः
022a	ततो ययौ महाभागा गङ्गां मेरुं च केवलम्
022c	तस्थौ दार्विव निश्चेष्टा भूतानां हितकाम्यया
023a	ततो हिमवतो मूर्ध्नि यत्र देवाः समीजिरे
023c	तत्राङ्गुष्ठेन राजेन्द्र निखर्वमपरं ततः
023e 	तस्थौ पितामहं चैव तोषयामास यत्नतः
024a	ततस्तामब्रवीत्तत्र लोकानां प्रभवाप्ययः
024c	किमिदं वर्तते पुत्रि क्रियतां तद्वचो मम
025a	ततोऽब्रवीत्पुनर्मृत्युर्भगवन्तं पितामहम्
025c	न हरेयं प्रजा देव पुनस्त्वाहं प्रसादये
026a	तामधर्मभयत्रस्तां पुनरेव च याचतीम्
026c	तदाब्रवीद्देवदेवो निगृह्येदं वचस्ततः
027a	अधर्मो नास्ति ते मृत्यो संयच्छेमाः प्रजाः शुभे
027c	मया ह्युक्तं मृषा भद्रे भविता नेह किञ्चन
028a	धर्मः सनातनश्च त्वामिहैवानुप्रवेक्ष्यते
028c	अहं च विबुधाश्चैव त्वद्धिते निरताः सदा
029a	इममन्यं च ते कामं ददामि मनसेप्सितम्
029c	न त्वा दोषेण यास्यन्ति व्याधिसम्पीडिताः प्रजाः
030a	पुरुषेषु च रूपेण पुरुषस्त्वं भविष्यसि
030c	स्त्रीषु स्त्रीरूपिणी चैव तृतीयेषु नपुंसकम्
031a	सैवमुक्ता महाराज कृताञ्जलिरुवाच ह
031c	पुनरेव महात्मानं नेति देवेशमव्ययम्
032a	तामब्रवीत्तदा देवो मृत्यो संहर मानवान्
032c	अधर्मस्ते न भविता तथा ध्यास्याम्यहं शुभे
033a	यानश्रुबिन्दून्पतितानपश्यं ये पाणिभ्यां धारितास्ते पुरस्तात्
033c	ते व्याधयो मानवान्घोररूपाः प्राप्ते काले पीडयिष्यन्ति मृत्यो
034a	सर्वेषां त्वं प्राणिनामन्तकाले कामक्रोधौ सहितौ योजयेथाः
034c	एवं धर्मस्त्वामुपैष्यत्यमेयो न चाधर्मं लप्स्यसे तुल्यवृत्तिः
035a	एवं धर्मं पालयिष्यस्यथोक्तं न चात्मानं मज्जयिष्यस्यधर्मे
035c	तस्मात्कामं रोचयाभ्यागतं त्वं संयोज्याथो संहरस्वेह जन्तून्
036a	सा वै तदा मृत्युसञ्ज्ञापदेशाच्छापाद्भीता बाढमित्यब्रवीत्तम्
036c	अथो प्राणान्प्राणिनामन्तकाले कामक्रोधौ प्राप्य निर्मोह्य हन्ति
037a	मृत्योर्ये ते व्याधयश्चाश्रुपाता मनुष्याणां रुज्यते यैः शरीरम्
037c	सर्वेषां वै प्राणिनां प्राणनान्ते तस्माच्छोकं मा कृथा बुध्य बुद्ध्या
038a	सर्वे देवाः प्राणिनां प्राणनान्ते गत्वा वृत्ताः सन्निवृत्तास्तथैव
038c	एवं सर्वे मानवाः प्राणनान्ते गत्वावृत्ता देववद्राजसिंह
039a	वायुर्भीमो भीमनादो महौजाः सर्वेषां च प्राणिनां प्राणभूतः
039c	नानावृत्तिर्देहिनां देहभेदे तस्माद्वायुर्देवदेवो विशिष्टः
040a	सर्वे देवा मर्त्यसञ्ज्ञाविशिष्टाः सर्वे मर्त्या देवसञ्ज्ञाविशिष्टाः
040c	तस्मात्पुत्रं मा शुचो राजसिंह पुत्रः स्वर्गं प्राप्य ते मोदते ह
041a	एवं मृत्युर्देवसृष्टा प्रजानां प्राप्ते काले संहरन्ती यथावत्
041c	तस्याश्चैव व्याधयस्तेऽश्रुपाताः प्राप्ते काले संहरन्तीह जन्तून्

