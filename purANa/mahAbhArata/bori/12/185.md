BR-12-03-185-001  भृगुरुवाच
BR-12-03-185-001A वानप्रस्थाः खलु ऋषिधर्ममनुसरन्तः पुण्यानि तीर्थानि नदीप्रस्रवणानि सुविविक्तेष्वरण्येषु मृगमहिषवराहसृमरगजाकीर्णेषु तपस्यन्तोऽनुसञ्चरन्ति
BR-12-03-185-001B त्यक्तग्राम्यवस्त्राहारोपभोगा वन्यौषधिमूलफलपर्णपरिमितविचित्रनियताहाराः स्थानासनिनो भूमिपाषाणसिकताशर्करावालुकाभस्मशायिनः काशकुशचर्मवल्कलसंवृताङ्गाः केशश्मश्रुनखरोमधारिणो नियतकालोपस्पर्शना अस्कन्नहोमबलिकालानुष्ठायिनः समित्कुशकुसुमोपहारहोमार्जनलब्धविश्रामाः शीतोष्णपवननिष्टप्तविभिन्नसर्वत्वचो विविधनियमयोगचर्याविहितधर्मानुष्ठानहृतमांसशोणितास्त्वगस्थिभूता धृतिपराः सत्त्वयोगाच्छरीराण्युद्वहन्ति
BR-12-03-185-002a यस्त्वेतां नियतश्चर्यां ब्रह्मर्षिविहितां चरेत्
BR-12-03-185-002c स दहेदग्निवद्दोषाञ्जयेल्लोकांश्च दुर्जयान्
BR-12-03-185-003A परिव्राजकानां पुनराचारस्तद्यथा
BR-12-03-185-003B विमुच्याग्निधनकलत्रपरिबर्हसङ्गानात्मनः स्नेहपाशानवधूय परिव्रजन्ति समलोष्टाश्मकाञ्चनास्त्रिवर्गप्रवृत्तेष्वारम्भेष्वसक्तबुद्धयोऽरिमित्रोदासीनेषु तुल्यवृत्तयः स्थावरजरायुजाण्डजस्वेदजोद्भिज्जानां भूतानां वाङ्मनःकर्मभिरनभिद्रोहिणोऽनिकेताः पर्वतपुलिनवृक्षमूलदेवतायतनान्यनुचरन्तो वासार्थमुपेयुर्नगरं ग्रामं वा नगरे पञ्चरात्रिका ग्रामैकरात्रिकाः
BR-12-03-185-003C प्रविश्य च प्राणधारणमात्रार्थं द्विजातीनां भवनान्यसङ्कीर्णकर्मणामुपतिष्ठेयुः पात्रपतितायाचितभैक्षाः कामक्रोधदर्पमोहलोभकार्पण्यदम्भपरिवादाभिमानहिंसानिवृत्ता इति
BR-12-03-185-004A भवति चात्र श्लोकः
BR-12-03-185-004a अभयं सर्वभूतेभ्यो दत्त्वा चरति यो मुनिः
BR-12-03-185-004c न तस्य सर्वभूतेभ्यो भयमुत्पद्यते क्वचित्
BR-12-03-185-005a कृत्वाग्निहोत्रं स्वशरीरसंस्थं; शारीरमग्निं स्वमुखे जुहोति
BR-12-03-185-005c यो भैक्षचर्योपगतैर्हविर्भि;श्चिताग्निनां स व्यतियाति लोकान्
BR-12-03-185-006a मोक्षाश्रमं यः कुरुते यथोक्तं; शुचिः सुसंकल्पितबुद्धियुक्तः
BR-12-03-185-006c अनिन्धनं ज्योतिरिव प्रशान्तं; स ब्रह्मलोकं श्रयते द्विजातिः
BR-12-03-185-007  भरद्वाज उवाच
BR-12-03-185-007a अस्माल्लोकात्परो लोकः श्रूयते नोपलभ्यते
BR-12-03-185-007c तमहं ज्ञातुमिच्छामि तद्भवान्वक्तुमर्हति
BR-12-03-185-008  भृगुरुवाच
BR-12-03-185-008a उत्तरे हिमवत्पार्श्वे पुण्ये सर्वगुणान्विते
BR-12-03-185-008c पुण्यः क्षेम्यश्च काम्यश्च स वरो लोक उच्यते
BR-12-03-185-009a तत्र ह्यपापकर्माणः शुचयोऽत्यन्तनिर्मलाः
BR-12-03-185-009c लोभमोहपरित्यक्ता मानवा निरुपद्रवाः
BR-12-03-185-010a स स्वर्गसदृशो देशस्तत्र ह्युक्ताः शुभा गुणाः
BR-12-03-185-010c काले मृत्युः प्रभवति स्पृशन्ति व्याधयो न च
BR-12-03-185-011a न लोभः परदारेषु स्वदारनिरतो जनः
BR-12-03-185-011c न चान्योन्यवधस्तत्र द्रव्येषु न च विस्मयः
BR-12-03-185-011e परोक्षधर्मो नैवास्ति सन्देहो नापि जायते
BR-12-03-185-012a कृतस्य तु फलं तत्र प्रत्यक्षमुपलभ्यते
BR-12-03-185-012c शय्यायानासनोपेताः प्रासादभवनाश्रयाः
BR-12-03-185-012e सर्वकामैर्वृताः केचिद्धेमाभरणभूषिताः
BR-12-03-185-013a प्राणधारणमात्रं तु केषाञ्चिदुपपद्यते
BR-12-03-185-013c श्रमेण महता केचित्कुर्वन्ति प्राणधारणम्
BR-12-03-185-014a इह धर्मपराः केचित्केचिन्नैकृतिका नराः
BR-12-03-185-014c सुखिता दुःखिताः केचिन्निर्धना धनिनोऽपरे
BR-12-03-185-015a इह श्रमो भयं मोहः क्षुधा तीव्रा च जायते
BR-12-03-185-015c लोभश्चार्थकृतो नॄणां येन मुह्यन्ति पण्डिताः
BR-12-03-185-016a इह चिन्ता बहुविधा धर्माधर्मस्य कर्मणः
BR-12-03-185-016c यस्तद्वेदोभयं प्राज्ञः पाप्मना न स लिप्यते
BR-12-03-185-017a सोपधं निकृतिः स्तेयं परिवादोऽभ्यसूयता
BR-12-03-185-017c परोपघातो हिंसा च पैशुन्यमनृतं तथा
BR-12-03-185-018a एतानासेवते यस्तु तपस्तस्य प्रहीयते
BR-12-03-185-018c यस्त्वेतान्नाचरेद्विद्वांस्तपस्तस्याभिवर्धते
BR-12-03-185-019a कर्मभूमिरियं लोक इह कृत्वा शुभाशुभम्
BR-12-03-185-019c शुभैः शुभमवाप्नोति कृत्वाशुभमतोऽन्यथा
BR-12-03-185-020a इह प्रजापतिः पूर्वं देवाः सर्षिगणास्तथा
BR-12-03-185-020c इष्ट्वेष्टतपसः पूता ब्रह्मलोकमुपाश्रिताः
BR-12-03-185-021a उत्तरः पृथिवीभागः सर्वपुण्यतमः शुभः
BR-12-03-185-021c इहत्यास्तत्र जायन्ते ये वै पुण्यकृतो जनाः
BR-12-03-185-022a असत्कर्माणि कुर्वन्तस्तिर्यग्योनिषु चापरे
BR-12-03-185-022c क्षीणायुषस्तथैवान्ये नश्यन्ति पृथिवीतले
BR-12-03-185-023a अन्योन्यभक्षणे सक्ता लोभमोहसमन्विताः
BR-12-03-185-023c इहैव परिवर्तन्ते न ते यान्त्युत्तरां दिशम्
BR-12-03-185-024a ये गुरूनुपसेवन्ते नियता ब्रह्मचारिणः
BR-12-03-185-024c पन्थानं सर्वलोकानां ते जानन्ति मनीषिणः
BR-12-03-185-025a इत्युक्तोऽयं मया धर्मः सङ्क्षेपाद्ब्रह्मनिर्मितः
BR-12-03-185-025c धर्माधर्मौ हि लोकस्य यो वै वेत्ति स बुद्धिमान्
BR-12-03-185-026  भीष्म उवाच
BR-12-03-185-026a इत्युक्तो भृगुणा राजन्भरद्वाजः प्रतापवान्
BR-12-03-185-026c भृगुं परमधर्मात्मा विस्मितः प्रत्यपूजयत्
BR-12-03-185-027a एष ते प्रभवो राजञ्जगतः सम्प्रकीर्तितः
BR-12-03-185-027c निखिलेन महाप्राज्ञ किं भूयः श्रोतुमिच्छसि

