001	पराशर उवाच
001a	पिता सखायो गुरवः स्त्रियश्च न निर्गुणा नाम भवन्ति लोके
001c	अनन्यभक्ताः प्रियवादिनश्च हिताश्च वश्याश्च तथैव राजन्
002a	पिता परं दैवतं मानवानां मातुर्विशिष्टं पितरं वदन्ति
002c	ज्ञानस्य लाभं परमं वदन्ति जितेन्द्रियार्थाः परमाप्नुवन्ति
003a	रणाजिरे यत्र शराग्निसंस्तरे नृपात्मजो घातमवाप्य दह्यते
003c	प्रयाति लोकानमरैः सुदुर्लभान्निषेवते स्वर्गफलं यथासुखम्
004a	श्रान्तं भीतं भ्रष्टशस्त्रं रुदन्तं पराङ्मुखं परिबर्हैश्च हीनम्
004c	अनुद्यतं रोगिणं याचमानं न वै हिंस्याद्बालवृद्धौ च राजन्
005a	परिबर्हैः सुसंपन्नमुद्यतं तुल्यतां गतम्
005c	अतिक्रमेत नृपतिः सङ्ग्रामे क्षत्रियात्मजम्
006a	तुल्यादिह वधः श्रेयान्विशिष्टाच्चेति निश्चयः
006c	निहीनात्कातराच्चैव नृपाणां गर्हितो वधः
007a	पापात्पापसमाचारान्निहीनाच्च नराधिप
007c	पाप एव वधः प्रोक्तो नरकायेति निश्चयः
008a	न कश्चित्त्राति वै राजन्दिष्टान्तवशमागतम्
008c	सावशेषायुषं चापि कश्चिदेवापकर्षति
009a	स्निग्धैश्च क्रियमाणानि कर्माणीह निवर्तयेत्
009c	हिंसात्मकानि कर्माणि नायुरिच्छेत्परायुषा
010a	गृहस्थानां तु सर्वेषां विनाशमभिकाङ्क्षताम्
010c	निधनं शोभनं तात पुलिनेषु क्रियावताम्
011a	आयुषि क्षयमापन्ने पञ्चत्वमुपगच्छति
011c	नाकारणात्तद्भवति कारणैरुपपादितम्
012a	तथा शरीरं भवति देहाद्येनोपपादितम्
012c	अध्वानं गतकश्चायं प्राप्तश्चायं गृहाद्गृहम्
013a	द्वितीयं कारणं तत्र नान्यत्किञ्चन विद्यते
013c	तद्देहं देहिनां युक्तं मोक्षभूतेषु वर्तते
014a	सिरास्नाय्वस्थिसङ्घातं बीभत्सामेध्यसङ्कुलम्
014c	भूतानामिन्द्रियाणां च गुणानां च समागमम्
015a	त्वगन्तं देहमित्याहुर्विद्वांसोऽध्यात्मचिन्तकाः
015c	गुणैरपि परिक्षीणं शरीरं मर्त्यतां गतम्
016a	शरीरिणा परित्यक्तं निश्चेष्टं गतचेतनम्
016c	भूतैः प्रकृतिमापन्नैस्ततो भूमौ निमज्जति
017a	भावितं कर्मयोगेन जायते तत्र तत्र ह
017c	इदं शरीरं वैदेह म्रियते यत्र तत्र ह
017e 	तत्स्वभावोऽपरो दृष्टो विसर्गः कर्मणस्तथा
018a	न जायते तु नृपते कञ्चित्कालमयं पुनः
018c	परिभ्रमति भूतात्मा द्यामिवाम्बुधरो महान्
019a	स पुनर्जायते राजन्प्राप्येहायतनं नृप
019c	मनसः परमो ह्यात्मा इन्द्रियेभ्यः परं मनः
020a	द्विविधानां च भूतानां जङ्गमाः परमा नृप
020c	जङ्गमानामपि तथा द्विपदाः परमा मताः
020e 	द्विपदानामपि तथा द्विजा वै परमाः स्मृताः
021a	द्विजानामपि राजेन्द्र प्रज्ञावन्तः परा मताः
021c	प्राज्ञानामात्मसम्बुद्धाः सम्बुद्धानाममानिनः
022a	जातमन्वेति मरणं नृणामिति विनिश्चयः
022c	अन्तवन्ति हि कर्माणि सेवन्ते गुणतः प्रजाः
023a	आपन्ने तूत्तरां काष्ठां सूर्ये यो निधनं व्रजेत्
023c	नक्षत्रे च मुहूर्ते च पुण्ये राजन्स पुण्यकृत्
024a	अयोजयित्वा क्लेशेन जनं प्लाव्य च दुष्कृतम्
024c	मृत्युनाप्राकृतेनेह कर्म कृत्वात्मशक्तितः
025a	विषमुद्बन्धनं दाहो दस्युहस्तात्तथा वधः
025c	दंष्ट्रिभ्यश्च पशुभ्यश्च प्राकृतो वध उच्यते
026a	न चैभिः पुण्यकर्माणो युज्यन्ते नाभिसन्धिजैः
026c	एवंविधैश्च बहुभिरपरैः प्राकृतैरपि
027a	ऊर्ध्वं हित्वा प्रतिष्ठन्ते प्राणाः पुण्यकृतां नृप
027c	मध्यतो मध्यपुण्यानामधो दुष्कृतकर्मणाम्
028a	एकः शत्रुर्न द्वितीयोऽस्ति शत्रुरज्ञानतुल्यः पुरुषस्य राजन्
028c	येनावृतः कुरुते सम्प्रयुक्तो घोराणि कर्माणि सुदारुणानि
029a	प्रबोधनार्थं श्रुतिधर्मयुक्तं वृद्धानुपास्यं च भवेत यस्य
029c	प्रयत्नसाध्यो हि स राजपुत्र प्रज्ञाशरेणोन्मथितः परैति
030a	अधीत्य वेदांस्तपसा ब्रह्मचारी यज्ञाञ्शक्त्या सन्निसृज्येह पञ्च
030c	वनं गच्छेत्पुरुषो धर्मकामः श्रेयश्चित्वा स्थापयित्वा स्ववंशम्
031a	उपभोगैरपि त्यक्तं नात्मानमवसादयेत्
031c	चण्डालत्वेऽपि मानुष्यं सर्वथा तात दुर्लभम्
032a	इयं हि योनिः प्रथमा यां प्राप्य जगतीपते
032c	आत्मा वै शक्यते त्रातुं कर्मभिः शुभलक्षणैः
033a	कथं न विप्रणश्येम योनितोऽस्या इति प्रभो
033c	कुर्वन्ति धर्मं मनुजाः श्रुतिप्रामाण्यदर्शनात्
034a	यो दुर्लभतरं प्राप्य मानुष्यमिह वै नरः
034c	धर्मावमन्ता कामात्मा भवेत्स खलु वञ्च्यते
035a	यस्तु प्रीतिपुरोगेण चक्षुषा तात पश्यति
035c	दीपोपमानि भूतानि यावदर्चिर्न नश्यति
036a	सान्त्वेनानुप्रदानेन प्रियवादेन चाप्युत
036c	समदुःखसुखो भूत्वा स परत्र महीयते
037a	दानं त्यागः शोभना मूर्तिरद्भ्यो भूयः प्लाव्यं तपसा वै शरीरम्
037c	सरस्वतीनैमिषपुष्करेषु ये चाप्यन्ये पुण्यदेशाः पृथिव्याम्
038a	गृहेषु येषामसवः पतन्ति तेषामथो निर्हरणं प्रशस्तम्
038c	यानेन वै प्रापणं च श्मशाने शौचेन नूनं विधिना चैव दाहः
039a	इष्टिः पुष्टिर्यजनं याजनं च दानं पुण्यानां कर्मणां च प्रयोगः
039c	शक्त्या पित्र्यं यच्च किञ्चित्प्रशस्तं सर्वाण्यात्मार्थे मानवो यः करोति
040a	धर्मशास्त्राणि वेदाश्च षडङ्गानि नराधिप
040c	श्रेयसोऽर्थे विधीयन्ते नरस्याक्लिष्टकर्मणः
041	भीष्म उवाच
041a	एतद्वै सर्वमाख्यातं मुनिना सुमहात्मना
041c	विदेहराजाय पुरा श्रेयसोऽर्थे नराधिप

