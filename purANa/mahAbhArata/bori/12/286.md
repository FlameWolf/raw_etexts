BR-12-03-286-001	पराशर उवाच
BR-12-03-286-001a	पिता सखायो गुरवः स्त्रियश्च न निर्गुणा नाम भवन्ति लोके
BR-12-03-286-001c	अनन्यभक्ताः प्रियवादिनश्च हिताश्च वश्याश्च तथैव राजन्
BR-12-03-286-002a	पिता परं दैवतं मानवानां मातुर्विशिष्टं पितरं वदन्ति
BR-12-03-286-002c	ज्ञानस्य लाभं परमं वदन्ति जितेन्द्रियार्थाः परमाप्नुवन्ति
BR-12-03-286-003a	रणाजिरे यत्र शराग्निसंस्तरे नृपात्मजो घातमवाप्य दह्यते
BR-12-03-286-003c	प्रयाति लोकानमरैः सुदुर्लभान्निषेवते स्वर्गफलं यथासुखम्
BR-12-03-286-004a	श्रान्तं भीतं भ्रष्टशस्त्रं रुदन्तं पराङ्मुखं परिबर्हैश्च हीनम्
BR-12-03-286-004c	अनुद्यतं रोगिणं याचमानं न वै हिंस्याद्बालवृद्धौ च राजन्
BR-12-03-286-005a	परिबर्हैः सुसंपन्नमुद्यतं तुल्यतां गतम्
BR-12-03-286-005c	अतिक्रमेत नृपतिः सङ्ग्रामे क्षत्रियात्मजम्
BR-12-03-286-006a	तुल्यादिह वधः श्रेयान्विशिष्टाच्चेति निश्चयः
BR-12-03-286-006c	निहीनात्कातराच्चैव नृपाणां गर्हितो वधः
BR-12-03-286-007a	पापात्पापसमाचारान्निहीनाच्च नराधिप
BR-12-03-286-007c	पाप एव वधः प्रोक्तो नरकायेति निश्चयः
BR-12-03-286-008a	न कश्चित्त्राति वै राजन्दिष्टान्तवशमागतम्
BR-12-03-286-008c	सावशेषायुषं चापि कश्चिदेवापकर्षति
BR-12-03-286-009a	स्निग्धैश्च क्रियमाणानि कर्माणीह निवर्तयेत्
BR-12-03-286-009c	हिंसात्मकानि कर्माणि नायुरिच्छेत्परायुषा
BR-12-03-286-010a	गृहस्थानां तु सर्वेषां विनाशमभिकाङ्क्षताम्
BR-12-03-286-010c	निधनं शोभनं तात पुलिनेषु क्रियावताम्
BR-12-03-286-011a	आयुषि क्षयमापन्ने पञ्चत्वमुपगच्छति
BR-12-03-286-011c	नाकारणात्तद्भवति कारणैरुपपादितम्
BR-12-03-286-012a	तथा शरीरं भवति देहाद्येनोपपादितम्
BR-12-03-286-012c	अध्वानं गतकश्चायं प्राप्तश्चायं गृहाद्गृहम्
BR-12-03-286-013a	द्वितीयं कारणं तत्र नान्यत्किञ्चन विद्यते
BR-12-03-286-013c	तद्देहं देहिनां युक्तं मोक्षभूतेषु वर्तते
BR-12-03-286-014a	सिरास्नाय्वस्थिसङ्घातं बीभत्सामेध्यसङ्कुलम्
BR-12-03-286-014c	भूतानामिन्द्रियाणां च गुणानां च समागमम्
BR-12-03-286-015a	त्वगन्तं देहमित्याहुर्विद्वांसोऽध्यात्मचिन्तकाः
BR-12-03-286-015c	गुणैरपि परिक्षीणं शरीरं मर्त्यतां गतम्
BR-12-03-286-016a	शरीरिणा परित्यक्तं निश्चेष्टं गतचेतनम्
BR-12-03-286-016c	भूतैः प्रकृतिमापन्नैस्ततो भूमौ निमज्जति
BR-12-03-286-017a	भावितं कर्मयोगेन जायते तत्र तत्र ह
BR-12-03-286-017c	इदं शरीरं वैदेह म्रियते यत्र तत्र ह
BR-12-03-286-017e 	तत्स्वभावोऽपरो दृष्टो विसर्गः कर्मणस्तथा
BR-12-03-286-018a	न जायते तु नृपते कञ्चित्कालमयं पुनः
BR-12-03-286-018c	परिभ्रमति भूतात्मा द्यामिवाम्बुधरो महान्
BR-12-03-286-019a	स पुनर्जायते राजन्प्राप्येहायतनं नृप
BR-12-03-286-019c	मनसः परमो ह्यात्मा इन्द्रियेभ्यः परं मनः
BR-12-03-286-020a	द्विविधानां च भूतानां जङ्गमाः परमा नृप
BR-12-03-286-020c	जङ्गमानामपि तथा द्विपदाः परमा मताः
BR-12-03-286-020e 	द्विपदानामपि तथा द्विजा वै परमाः स्मृताः
BR-12-03-286-021a	द्विजानामपि राजेन्द्र प्रज्ञावन्तः परा मताः
BR-12-03-286-021c	प्राज्ञानामात्मसम्बुद्धाः सम्बुद्धानाममानिनः
BR-12-03-286-022a	जातमन्वेति मरणं नृणामिति विनिश्चयः
BR-12-03-286-022c	अन्तवन्ति हि कर्माणि सेवन्ते गुणतः प्रजाः
BR-12-03-286-023a	आपन्ने तूत्तरां काष्ठां सूर्ये यो निधनं व्रजेत्
BR-12-03-286-023c	नक्षत्रे च मुहूर्ते च पुण्ये राजन्स पुण्यकृत्
BR-12-03-286-024a	अयोजयित्वा क्लेशेन जनं प्लाव्य च दुष्कृतम्
BR-12-03-286-024c	मृत्युनाप्राकृतेनेह कर्म कृत्वात्मशक्तितः
BR-12-03-286-025a	विषमुद्बन्धनं दाहो दस्युहस्तात्तथा वधः
BR-12-03-286-025c	दंष्ट्रिभ्यश्च पशुभ्यश्च प्राकृतो वध उच्यते
BR-12-03-286-026a	न चैभिः पुण्यकर्माणो युज्यन्ते नाभिसन्धिजैः
BR-12-03-286-026c	एवंविधैश्च बहुभिरपरैः प्राकृतैरपि
BR-12-03-286-027a	ऊर्ध्वं हित्वा प्रतिष्ठन्ते प्राणाः पुण्यकृतां नृप
BR-12-03-286-027c	मध्यतो मध्यपुण्यानामधो दुष्कृतकर्मणाम्
BR-12-03-286-028a	एकः शत्रुर्न द्वितीयोऽस्ति शत्रुरज्ञानतुल्यः पुरुषस्य राजन्
BR-12-03-286-028c	येनावृतः कुरुते सम्प्रयुक्तो घोराणि कर्माणि सुदारुणानि
BR-12-03-286-029a	प्रबोधनार्थं श्रुतिधर्मयुक्तं वृद्धानुपास्यं च भवेत यस्य
BR-12-03-286-029c	प्रयत्नसाध्यो हि स राजपुत्र प्रज्ञाशरेणोन्मथितः परैति
BR-12-03-286-030a	अधीत्य वेदांस्तपसा ब्रह्मचारी यज्ञाञ्शक्त्या सन्निसृज्येह पञ्च
BR-12-03-286-030c	वनं गच्छेत्पुरुषो धर्मकामः श्रेयश्चित्वा स्थापयित्वा स्ववंशम्
BR-12-03-286-031a	उपभोगैरपि त्यक्तं नात्मानमवसादयेत्
BR-12-03-286-031c	चण्डालत्वेऽपि मानुष्यं सर्वथा तात दुर्लभम्
BR-12-03-286-032a	इयं हि योनिः प्रथमा यां प्राप्य जगतीपते
BR-12-03-286-032c	आत्मा वै शक्यते त्रातुं कर्मभिः शुभलक्षणैः
BR-12-03-286-033a	कथं न विप्रणश्येम योनितोऽस्या इति प्रभो
BR-12-03-286-033c	कुर्वन्ति धर्मं मनुजाः श्रुतिप्रामाण्यदर्शनात्
BR-12-03-286-034a	यो दुर्लभतरं प्राप्य मानुष्यमिह वै नरः
BR-12-03-286-034c	धर्मावमन्ता कामात्मा भवेत्स खलु वञ्च्यते
BR-12-03-286-035a	यस्तु प्रीतिपुरोगेण चक्षुषा तात पश्यति
BR-12-03-286-035c	दीपोपमानि भूतानि यावदर्चिर्न नश्यति
BR-12-03-286-036a	सान्त्वेनानुप्रदानेन प्रियवादेन चाप्युत
BR-12-03-286-036c	समदुःखसुखो भूत्वा स परत्र महीयते
BR-12-03-286-037a	दानं त्यागः शोभना मूर्तिरद्भ्यो भूयः प्लाव्यं तपसा वै शरीरम्
BR-12-03-286-037c	सरस्वतीनैमिषपुष्करेषु ये चाप्यन्ये पुण्यदेशाः पृथिव्याम्
BR-12-03-286-038a	गृहेषु येषामसवः पतन्ति तेषामथो निर्हरणं प्रशस्तम्
BR-12-03-286-038c	यानेन वै प्रापणं च श्मशाने शौचेन नूनं विधिना चैव दाहः
BR-12-03-286-039a	इष्टिः पुष्टिर्यजनं याजनं च दानं पुण्यानां कर्मणां च प्रयोगः
BR-12-03-286-039c	शक्त्या पित्र्यं यच्च किञ्चित्प्रशस्तं सर्वाण्यात्मार्थे मानवो यः करोति
BR-12-03-286-040a	धर्मशास्त्राणि वेदाश्च षडङ्गानि नराधिप
BR-12-03-286-040c	श्रेयसोऽर्थे विधीयन्ते नरस्याक्लिष्टकर्मणः
BR-12-03-286-041	भीष्म उवाच
BR-12-03-286-041a	एतद्वै सर्वमाख्यातं मुनिना सुमहात्मना
BR-12-03-286-041c	विदेहराजाय पुरा श्रेयसोऽर्थे नराधिप

