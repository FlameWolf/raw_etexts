001	युधिष्ठिर उवाच
001a	अहो धर्मिष्ठता तात वृत्रस्यामिततेजसः
001c	यस्य विज्ञानमतुलं विष्णोर्भक्तिश्च तादृशी
002a	दुर्विज्ञेयमिदं तात विष्णोरमिततेजसः
002c	कथं वा राजशार्दूल पदं तज्ज्ञातवानसौ
003a	भवता कथितं ह्येतच्छ्रद्दधे चाहमच्युत
003c	भूयस्तु मे समुत्पन्ना बुद्धिरव्यक्तदर्शनात्
004a	कथं विनिहतो वृत्रः शक्रेण भरतर्षभ
004c	धर्मिष्ठो विष्णुभक्तश्च तत्त्वज्ञश्च पदान्वये
005a	एतन्मे संशयं ब्रूहि पृच्छतो भरतर्षभ
005c	वृत्रस्तु राजशार्दूल यथा शक्रेण निर्जितः
006a	यथा चैवाभवद्युद्धं तच्चाचक्ष्व पितामह
006c	विस्तरेण महाबाहो परं कौतूहलं हि मे
007	भीष्म उवाच
007a	रथेनेन्द्रः प्रयातो वै सार्धं सुरगणैः पुरा
007c	ददर्शाथाग्रतो वृत्रं विष्ठितं पर्वतोपमम्
008a	योजनानां शतान्यूर्ध्वं पञ्चोच्छ्रितमरिंदम
008c	शतानि विस्तरेणाथ त्रीण्येवाभ्यधिकानि तु
009a	तत्प्रेक्ष्य तादृशं रूपं त्रैलोक्येनापि दुर्जयम्
009c	वृत्रस्य देवाः संत्रस्ता न शान्तिमुपलेभिरे
010a	शक्रस्य तु तदा राजन्नूरुस्तम्भो व्यजायत
010c	भयाद्वृत्रस्य सहसा दृष्ट्वा तद्रूपमुत्तमम्
011a	ततो नादः समभवद्वादित्राणां च निस्वनः
011c	देवासुराणां सर्वेषां तस्मिन्युद्ध उपस्थिते
012a	अथ वृत्रस्य कौरव्य दृष्ट्वा शक्रमुपस्थितम्
012c	न सम्भ्रमो न भीः काचिदास्था वा समजायत
013a	ततः समभवद्युद्धं त्रैलोक्यस्य भयङ्करम्
013c	शक्रस्य च सुरेन्द्रस्य वृत्रस्य च महात्मनः
014a	असिभिः पट्टिशैः शूलैः शक्तितोमरमुद्गरैः
014c	शिलाभिर्विविधाभिश्च कार्मुकैश्च महास्वनैः
015a	अस्त्रैश्च विविधैर्दिव्यैः पावकोल्काभिरेव च
015c	देवासुरैस्ततः सैन्यैः सर्वमासीत्समाकुलम्
016a	पितामहपुरोगाश्च सर्वे देवगणास्तथा
016c	ऋषयश्च महाभागास्तद्युद्धं द्रष्टुमागमन्
017a	विमानाग्र्यैर्महाराज सिद्धाश्च भरतर्षभ
017c	गन्धर्वाश्च विमानाग्र्यैरप्सरोभिः समागमन्
018a	ततोऽन्तरिक्षमावृत्य वृत्रो धर्मभृतां वरः
018c	अश्मवर्षेण देवेन्द्रं पर्वतात्समवाकिरत्
019a	ततो देवगणाः क्रुद्धाः सर्वतः शस्त्रवृष्टिभिः
019c	अश्मवर्षमपोहन्त वृत्रप्रेरितमाहवे
020a	वृत्रश्च कुरुशार्दूल महामायो महाबलः
020c	मोहयामास देवेन्द्रं मायायुद्धेन सर्वतः
021a	तस्य वृत्रार्दितस्याथ मोह आसीच्छतक्रतोः
021c	रथंतरेण तं तत्र वसिष्ठः समबोधयत्
022	वसिष्ठ उवाच
022a	देवश्रेष्ठोऽसि देवेन्द्र सुरारिविनिबर्हण
022c	त्रैलोक्यबलसंयुक्तः कस्माच्छक्र विषीदसि
023a	एष ब्रह्मा च विष्णुश्च शिवश्चैव जगत्प्रभुः
023c	सोमश्च भगवान्देवः सर्वे च परमर्षयः
024a	मा कार्षीः कश्मलं शक्र कश्चिदेवेतरो यथा
024c	आर्यां युद्धे मतिं कृत्वा जहि शत्रुं सुरेश्वर
025a	एष लोकगुरुस्त्र्यक्षः सर्वलोकनमस्कृतः
025c	निरीक्षते त्वां भगवांस्त्यज मोहं सुरेश्वर
026a	एते ब्रह्मर्षयश्चैव बृहस्पतिपुरोगमाः
026c	स्तवेन शक्र दिव्येन स्तुवन्ति त्वां जयाय वै
027	भीष्म उवाच
027a	एवं सम्बोध्यमानस्य वसिष्ठेन महात्मना
027c	अतीव वासवस्यासीद्बलमुत्तमतेजसः
028a	ततो बुद्धिमुपागम्य भगवान्पाकशासनः
028c	योगेन महता युक्तस्तां मायां व्यपकर्षत
029a	ततोऽङ्गिरःसुतः श्रीमांस्ते चैव परमर्षयः
029c	दृष्ट्वा वृत्रस्य विक्रान्तमुपगम्य महेश्वरम्
029e	ऊचुर्वृत्रविनाशार्थं लोकानां हितकाम्यया
030a	ततो भगवतस्तेजो ज्वरो भूत्वा जगत्पतेः
030c	समाविशन्महारौद्रं वृत्रं दैत्यवरं तदा
031a	विष्णुश्च भगवान्देवः सर्वलोकाभिपूजितः
031c	ऐन्द्रं समाविशद्वज्रं लोकसंरक्षणे रतः
032a	ततो बृहस्पतिर्धीमानुपागम्य शतक्रतुम्
032c	वसिष्ठश्च महातेजाः सर्वे च परमर्षयः
033a	ते समासाद्य वरदं वासवं लोकपूजितम्
033c	ऊचुरेकाग्रमनसो जहि वृत्रमिति प्रभो
034	महेश्वर उवाच
034a	एष वृत्रो महाञ्शक्र बलेन महता वृतः
034c	विश्वात्मा सर्वगश्चैव बहुमायश्च विश्रुतः
035a	तदेनमसुरश्रेष्ठं त्रैलोक्येनापि दुर्जयम्
035c	जहि त्वं योगमास्थाय मावमंस्थाः सुरेश्वर
036a	अनेन हि तपस्तप्तं बलार्थममराधिप
036c	षष्टिं वर्षसहस्राणि ब्रह्मा चास्मै वरं ददौ
037a	महत्त्वं योगिनां चैव महामायत्वमेव च
037c	महाबलत्वं च तथा तेजश्चाग्र्यं सुरेश्वर
038a	एतद्वै मामकं तेजः समाविशति वासव
038c	वृत्रमेनं त्वमप्येवं जहि वज्रेण दानवम्
039	शक्र उवाच
039a	भगवंस्त्वत्प्रसादेन दितिजं सुदुरासदम्
039c	वज्रेण निहनिष्यामि पश्यतस्ते सुरर्षभ
040	भीष्म उवाच
040a	आविश्यमाने दैत्ये तु ज्वरेणाथ महासुरे
040c	देवतानामृषीणां च हर्षान्नादो महानभूत्
041a	ततो दुन्दुभयश्चैव शङ्खाश्च सुमहास्वनाः
041c	मुरजा डिण्डिमाश्चैव प्रावाद्यन्त सहस्रशः
042a	असुराणां तु सर्वेषां स्मृतिलोपोऽभवन्महान्
042c	प्रज्ञानाशश्च बलवान्क्षणेन समपद्यत
043a	तमाविष्टमथो ज्ञात्वा ऋषयो देवतास्तथा
043c	स्तुवन्तः शक्रमीशानं तथा प्राचोदयन्नपि
044a	रथस्थस्य हि शक्रस्य युद्धकाले महात्मनः
044c	ऋषिभिः स्तूयमानस्य रूपमासीत्सुदुर्दृशम्

