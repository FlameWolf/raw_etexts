BR-12-03-220-001  	युधिष्ठिर उवाच
BR-12-03-220-001a	मग्नस्य व्यसने कृच्छ्रे किं श्रेयः पुरुषस्य हि
BR-12-03-220-001c	बन्धुनाशे महीपाल राज्यनाशेऽपि वा पुनः
BR-12-03-220-002a	त्वं हि नः परमो वक्ता लोकेऽस्मिन्भरतर्षभ
BR-12-03-220-002c	एतद्भवन्तं पृच्छामि तन्मे वक्तुमिहार्हसि
BR-12-03-220-003  	भीष्म उवाच
BR-12-03-220-003a	पुत्रदारैः सुखैश्चैव वियुक्तस्य धनेन च
BR-12-03-220-003c	मग्नस्य व्यसने कृच्छ्रे धृतिः श्रेयस्करी नृप
BR-12-03-220-004a	धैर्येण युक्तस्य सतः शरीरं न विशीर्यते
BR-12-03-220-004c	आरोग्याच्च शरीरस्य स पुनर्विन्दते श्रियम्
BR-12-03-220-005a	यस्य राज्ञो नरास्तात सात्त्विकीं वृत्तिमास्थिताः
BR-12-03-220-005c	तस्य स्थैर्यं च धैर्यं च व्यवसायश्च कर्मसु
BR-12-03-220-006a	अत्रैवोदाहरन्तीममितिहासं पुरातनम्
BR-12-03-220-006c	बलिवासवसंवादं पुनरेव युधिष्ठिर
BR-12-03-220-007a	वृत्ते देवासुरे युद्धे दैत्यदानवसङ्क्षये
BR-12-03-220-007c	विष्णुक्रान्तेषु लोकेषु देवराजे शतक्रतौ
BR-12-03-220-008a	इज्यमानेषु देवेषु चातुर्वर्ण्ये व्यवस्थिते
BR-12-03-220-008c	समृध्यमाने त्रैलोक्ये प्रीतियुक्ते स्वयम्भुवि
BR-12-03-220-009a	रुद्रैर्वसुभिरादित्यैरश्विभ्यामपि चर्षिभिः
BR-12-03-220-009c	गन्धर्वैर्भुजगेन्द्रैश्च सिद्धैश्चान्यैर्वृतः प्रभुः
BR-12-03-220-010a	चतुर्दन्तं सुदान्तं च वारणेन्द्रं श्रिया वृतम्
BR-12-03-220-010c	आरुह्यैरावतं शक्रस्त्रैलोक्यमनुसंययौ
BR-12-03-220-011a	स कदाचित्समुद्रान्ते कस्मिंश्चिद्गिरिगह्वरे
BR-12-03-220-011c	बलिं वैरोचनिं वज्री ददर्शोपससर्प च
BR-12-03-220-012a	तमैरावतमूर्धस्थं प्रेक्ष्य देवगणैर्वृतम्
BR-12-03-220-012c	सुरेन्द्रमिन्द्रं दैत्येन्द्रो न शुशोच न विव्यथे
BR-12-03-220-013a	दृष्ट्वा तमविकारस्थं तिष्ठन्तं निर्भयं बलिम्
BR-12-03-220-013c	अधिरूढो द्विपश्रेष्ठमित्युवाच शतक्रतुः
BR-12-03-220-014a	दैत्य न व्यथसे शौर्यादथ वा वृद्धसेवया
BR-12-03-220-014c	तपसा भावितत्वाद्वा सर्वथैतत्सुदुष्करम्
BR-12-03-220-015a	शत्रुभिर्वशमानीतो हीनः स्थानादनुत्तमात्
BR-12-03-220-015c	वैरोचने किमाश्रित्य शोचितव्ये न शोचसि
BR-12-03-220-016a	श्रैष्ठ्यं प्राप्य स्वजातीनां भुक्त्वा भोगाननुत्तमान्
BR-12-03-220-016c	हृतस्वबलराज्यस्त्वं ब्रूहि कस्मान्न शोचसि
BR-12-03-220-017a	ईश्वरो हि पुरा भूत्वा पितृपैतामहे पदे
BR-12-03-220-017c	तत्त्वमद्य हृतं दृष्ट्वा सपत्नैः किं न शोचसि
BR-12-03-220-018a	बद्धश्च वारुणैः पाशैर्वज्रेण च समाहतः
BR-12-03-220-018c	हृतदारो हृतधनो ब्रूहि कस्मान्न शोचसि
BR-12-03-220-019a	भ्रष्टश्रीर्विभवभ्रष्टो यन्न शोचसि दुष्करम्
BR-12-03-220-019c	त्रैलोक्यराज्यनाशे हि कोऽन्यो जीवितुमुत्सहेत्
BR-12-03-220-020a	एतच्चान्यच्च परुषं ब्रुवन्तं परिभूय तम्
BR-12-03-220-020c	श्रुत्वा सुखमसम्भ्रान्तो बलिर्वैरोचनोऽब्रवीत्
BR-12-03-220-021a	निगृहीते मयि भृशं शक्र किं कत्थितेन ते
BR-12-03-220-021c	वज्रमुद्यम्य तिष्ठन्तं पश्यामि त्वां पुरन्दर
BR-12-03-220-022a	अशक्तः पूर्वमासीस्त्वं कथञ्चिच्छक्ततां गतः
BR-12-03-220-022c	कस्त्वदन्य इमा वाचः सुक्रूरा वक्तुमर्हति
BR-12-03-220-023a	यस्तु शत्रोर्वशस्थस्य शक्तोऽपि कुरुते दयाम्
BR-12-03-220-023c	हस्तप्राप्तस्य वीरस्य तं चैव पुरुषं विदुः
BR-12-03-220-024a	अनिश्चयो हि युद्धेषु द्वयोर्विवदमानयोः
BR-12-03-220-024c	एकः प्राप्नोति विजयमेकश्चैव पराभवम्
BR-12-03-220-025a	मा च ते भूत्स्वभावोऽयं मया दैवतपुङ्गव
BR-12-03-220-025c	ईश्वरः सर्वभूतानां विक्रमेण जितो बलात्
BR-12-03-220-026a	नैतदस्मत्कृतं शक्र नैतच्छक्र त्वया कृतम्
BR-12-03-220-026c	यत्त्वमेवङ्गतो वज्रिन्यद्वाप्येवङ्गता वयम्
BR-12-03-220-027a	अहमासं यथाद्य त्वं भविता त्वं यथा वयम्
BR-12-03-220-027c	मावमंस्था मया कर्म दुष्कृतं कृतमित्युत
BR-12-03-220-028a	सुखदुःखे हि पुरुषः पर्यायेणाधिगच्छति
BR-12-03-220-028c	पर्यायेणासि शक्रत्वं प्राप्तः शक्र न कर्मणा
BR-12-03-220-029a	कालः काले नयति मां त्वां च कालो नयत्ययम्
BR-12-03-220-029c	तेनाहं त्वं यथा नाद्य त्वं चापि न यथा वयम्
BR-12-03-220-030a	न मातृपितृशुश्रूषा न च दैवतपूजनम्
BR-12-03-220-030c	नान्यो गुणसमाचारः पुरुषस्य सुखावहः
BR-12-03-220-031a	न विद्या न तपो दानं न मित्राणि न बान्धवाः
BR-12-03-220-031c	शक्नुवन्ति परित्रातुं नरं कालेन पीडितम्
BR-12-03-220-032a	नागामिनमनर्थं हि प्रतिघातशतैरपि
BR-12-03-220-032c	शक्नुवन्ति प्रतिव्योढुमृते बुद्धिबलान्नराः
BR-12-03-220-033a	पर्यायैर्हन्यमानानां परित्राता न विद्यते
BR-12-03-220-033c	इदं तु दुःखं यच्छक्र कर्ताहमिति मन्यते
BR-12-03-220-034a	यदि कर्ता भवेत्कर्ता न क्रियेत कदाचन
BR-12-03-220-034c	यस्मात्तु क्रियते कर्ता तस्मात्कर्ताप्यनीश्वरः
BR-12-03-220-035a	कालेन त्वाहमजयं कालेनाहं जितस्त्वया
BR-12-03-220-035c	गन्ता गतिमतां कालः कालः कलयति प्रजाः
BR-12-03-220-036a	इन्द्र प्राकृतया बुद्ध्या प्रलपन्नावबुध्यसे
BR-12-03-220-036c	केचित्त्वां बहु मन्यन्ते श्रैष्ठ्यं प्राप्तं स्वकर्मणा
BR-12-03-220-037a	कथमस्मद्विधो नाम जानँल्लोकप्रवृत्तयः
BR-12-03-220-037c	कालेनाभ्याहतः शोचेन्मुह्येद्वाप्यर्थसम्भ्रमे
BR-12-03-220-038a	नित्यं कालपरीतस्य मम वा मद्विधस्य वा
BR-12-03-220-038c	बुद्धिर्व्यसनमासाद्य भिन्ना नौरिव सीदति
BR-12-03-220-039a	अहं च त्वं च ये चान्ये भविष्यन्ति सुराधिपाः
BR-12-03-220-039c	ते सर्वे शक्र यास्यन्ति मार्गमिन्द्रशतैर्गतम्
BR-12-03-220-040a	त्वामप्येवं सुदुर्धर्षं ज्वलन्तं परया श्रिया
BR-12-03-220-040c	काले परिणते कालः कालयिष्यति मामिव
BR-12-03-220-041a	बहूनीन्द्रसहस्राणि दैतेयानां युगे युगे
BR-12-03-220-041c	अभ्यतीतानि कालेन कालो हि दुरतिक्रमः
BR-12-03-220-042a	इदं तु लब्ध्वा त्वं स्थानमात्मानं बहु मन्यसे
BR-12-03-220-042c	सर्वभूतभवं देवं ब्रह्माणमिव शाश्वतम्
BR-12-03-220-043a	न चेदमचलं स्थानमनन्तं वापि कस्यचित्
BR-12-03-220-043c	त्वं तु बालिशया बुद्ध्या ममेदमिति मन्यसे
BR-12-03-220-044a	अविश्वास्ये विश्वसिषि मन्यसे चाध्रुवं ध्रुवम्
BR-12-03-220-044c	ममेयमिति मोहात्त्वं राजश्रियमभीप्ससि
BR-12-03-220-045a	नेयं तव न चास्माकं न चान्येषां स्थिरा मता
BR-12-03-220-045c	अतिक्रम्य बहूनन्यांस्त्वयि तावदियं स्थिता
BR-12-03-220-046a	कञ्चित्कालमियं स्थित्वा त्वयि वासव चञ्चला
BR-12-03-220-046c	गौर्निपानमिवोत्सृज्य पुनरन्यं गमिष्यति
BR-12-03-220-047a	राजलोका ह्यतिक्रान्ता यान्न सङ्ख्यातुमुत्सहे
BR-12-03-220-047c	त्वत्तो बहुतराश्चान्ये भविष्यन्ति पुरन्दर
BR-12-03-220-048a	सवृक्षौषधिरत्नेयं ससरित्पर्वताकरा
BR-12-03-220-048c	तानिदानीं न पश्यामि यैर्भुक्तेयं पुरा मही
BR-12-03-220-049a	पृथुरैलो मयो भौमो नरकः शम्बरस्तथा
BR-12-03-220-049c	अश्वग्रीवः पुलोमा च स्वर्भानुरमितध्वजः
BR-12-03-220-050a	प्रह्रादो नमुचिर्दक्षो विप्रचित्तिर्विरोचनः
BR-12-03-220-050c	ह्रीनिषेधः सुहोत्रश्च भूरिहा पुष्पवान्वृषः
BR-12-03-220-051a	सत्येषुरृषभो राहुः कपिलाश्वो विरूपकः
BR-12-03-220-051c	बाणः कार्तस्वरो वह्निर्विश्वदंष्ट्रोऽथ नैर्ऋतः
BR-12-03-220-052a	रित्थाहुत्थौ वीरताम्रौ वराहाश्वो रुचिः प्रभुः
BR-12-03-220-052c	विश्वजित्प्रतिशौरिश्च वृषाण्डो विष्करो मधुः
BR-12-03-220-053a	हिरण्यकशिपुश्चैव कैटभश्चैव दानवः
BR-12-03-220-053c	दैत्याश्च कालखञ्जाश्च सर्वे ते नैर्ऋतैः सह
BR-12-03-220-054a	एते चान्ये च बहवः पूर्वे पूर्वतराश्च ये
BR-12-03-220-054c	दैत्येन्द्रा दानवेन्द्राश्च यांश्चान्याननुशुश्रुम
BR-12-03-220-055a	बहवः पूर्वदैत्येन्द्राः सन्त्यज्य पृथिवीं गताः
BR-12-03-220-055c	कालेनाभ्याहताः सर्वे कालो हि बलवत्तरः
BR-12-03-220-056a	सर्वैः क्रतुशतैरिष्टं न त्वमेकः शतक्रतुः
BR-12-03-220-056c	सर्वे धर्मपराश्चासन्सर्वे सततसत्रिणः
BR-12-03-220-057a	अन्तरिक्षचराः सर्वे सर्वेऽभिमुखयोधिनः
BR-12-03-220-057c	सर्वे संहननोपेताः सर्वे परिघबाहवः
BR-12-03-220-058a	सर्वे मायाशतधराः सर्वे ते कामचारिणः
BR-12-03-220-058c	सर्वे समरमासाद्य न श्रूयन्ते पराजिताः
BR-12-03-220-059a	सर्वे सत्यव्रतपराः सर्वे कामविहारिणः
BR-12-03-220-059c	सर्वे वेदव्रतपराः सर्वे चासन्बहुश्रुताः
BR-12-03-220-060a	सर्वे संहतमैश्वर्यमीश्वराः प्रतिपेदिरे
BR-12-03-220-060c	न चैश्वर्यमदस्तेषां भूतपूर्वो महात्मनाम्
BR-12-03-220-061a	सर्वे यथार्थदातारः सर्वे विगतमत्सराः
BR-12-03-220-061c	सर्वे सर्वेषु भूतेषु यथावत्प्रतिपेदिरे
BR-12-03-220-062a	सर्वे दाक्षायणीपुत्राः प्राजापत्या महाबलाः
BR-12-03-220-062c	ज्वलन्तः प्रतपन्तश्च कालेन प्रतिसंहृताः
BR-12-03-220-063a	त्वं चैवेमां यदा भुक्त्वा पृथिवीं त्यक्ष्यसे पुनः
BR-12-03-220-063c	न शक्ष्यसि तदा शक्र नियन्तुं शोकमात्मनः
BR-12-03-220-064a	मुञ्चेच्छां कामभोगेषु मुञ्चेमं श्रीभवं मदम्
BR-12-03-220-064c	एवं स्वराज्यनाशे त्वं शोकं सम्प्रसहिष्यसि
BR-12-03-220-065a	शोककाले शुचो मा त्वं हर्षकाले च मा हृषः
BR-12-03-220-065c	अतीतानागते हित्वा प्रत्युत्पन्नेन वर्तय
BR-12-03-220-066a	मां चेदभ्यागतः कालः सदायुक्तमतन्द्रितम्
BR-12-03-220-066c	क्षमस्व नचिरादिन्द्र त्वामप्युपगमिष्यति
BR-12-03-220-067a	त्रासयन्निव देवेन्द्र वाग्भिस्तक्षसि मामिह
BR-12-03-220-067c	संयते मयि नूनं त्वमात्मानं बहु मन्यसे
BR-12-03-220-068a	कालः प्रथममायान्मां पश्चात्त्वामनुधावति
BR-12-03-220-068c	तेन गर्जसि देवेन्द्र पूर्वं कालहते मयि
BR-12-03-220-069a	को हि स्थातुमलं लोके क्रुद्धस्य मम संयुगे
BR-12-03-220-069c	कालस्तु बलवान्प्राप्तस्तेन तिष्ठसि वासव
BR-12-03-220-070a	यत्तद्वर्षसहस्रान्तं पूर्णं भवितुमर्हति
BR-12-03-220-070c	यथा मे सर्वगात्राणि नस्वस्थानि हतौजसः
BR-12-03-220-071a	अहमैन्द्रच्च्युतः स्थानात्त्वमिन्द्रः प्रकृतो दिवि
BR-12-03-220-071c	सुचित्रे जीवलोकेऽस्मिन्नुपास्यः कालपर्ययात्
BR-12-03-220-072a	किं हि कृत्वा त्वमिन्द्रोऽद्य किं हि कृत्वा च्युता वयम्
BR-12-03-220-072c	कालः कर्ता विकर्ता च सर्वमन्यदकारणम्
BR-12-03-220-073a	नाशं विनाशमैश्वर्यं सुखदुःखे भवाभवौ
BR-12-03-220-073c	विद्वान्प्राप्यैवमत्यर्थं न प्रहृष्येन्न च व्यथेत्
BR-12-03-220-074a	त्वमेव हीन्द्र वेत्थास्मान्वेदाहं त्वां च वासव
BR-12-03-220-074c	विकत्थसे मां किं बद्धं कालेन निरपत्रप
BR-12-03-220-075a	त्वमेव हि पुरा वेत्थ यत्तदा पौरुषं मम
BR-12-03-220-075c	समरेषु च विक्रान्तं पर्याप्तं तन्निदर्शनम्
BR-12-03-220-076a	आदित्याश्चैव रुद्राश्च साध्याश्च वसुभिः सह
BR-12-03-220-076c	मया विनिर्जिताः सर्वे मरुतश्च शचीपते
BR-12-03-220-077a	त्वमेव शक्र जानासि देवासुरसमागमे
BR-12-03-220-077c	समेता विबुधा भग्नास्तरसा समरे मया
BR-12-03-220-078a	पर्वताश्चासकृत्क्षिप्ताः सवनाः सवनौकसः
BR-12-03-220-078c	सटङ्कशिखरा घोराः समरे मूर्ध्नि ते मया
BR-12-03-220-079a	किं नु शक्यं मया कर्तुं यत्कालो दुरतिक्रमः
BR-12-03-220-079c	न हि त्वां नोत्सहे हन्तुं सवज्रमपि मुष्टिना
BR-12-03-220-080a	न तु विक्रमकालोऽयं क्षमाकालोऽयमागतः
BR-12-03-220-080c	तेन त्वा मर्षये शक्र दुर्मर्षणतरस्त्वया
BR-12-03-220-081a	त्वं मा परिणते काले परीतं कालवह्निना
BR-12-03-220-081c	नियतं कालपाशेन बद्धं शक्र विकत्थसे
BR-12-03-220-082a	अयं स पुरुषः श्यामो लोकस्य दुरतिक्रमः
BR-12-03-220-082c	बद्ध्वा तिष्ठति मां रौद्रः पशुं रशनया यथा
BR-12-03-220-083a	लाभालाभौ सुखं दुःखं कामक्रोधौ भवाभवौ
BR-12-03-220-083c	वधो बन्धः प्रमोक्षश्च सर्वं कालेन लभ्यते
BR-12-03-220-084a	नाहं कर्ता न कर्ता त्वं कर्ता यस्तु सदा प्रभुः
BR-12-03-220-084c	सोऽयं पचति कालो मां वृक्षे फलमिवागतम्
BR-12-03-220-085a	यान्येव पुरुषः कुर्वन्सुखैः कालेन युज्यते
BR-12-03-220-085c	पुनस्तान्येव कुर्वाणो दुःखैः कालेन युज्यते
BR-12-03-220-086a	न च कालेन कालज्ञः स्पृष्टः शोचितुमर्हति
BR-12-03-220-086c	तेन शक्र न शोचामि नास्ति शोके सहायता
BR-12-03-220-087a	यदा हि शोचतां शोको व्यसनं नापकर्षति
BR-12-03-220-087c	सामर्थ्यं शोचतो नास्ति नाद्य शोचाम्यहं ततः
BR-12-03-220-088a	एवमुक्तः सहस्राक्षो भगवान्पाकशासनः
BR-12-03-220-088c	प्रतिसंहृत्य संरम्भमित्युवाच शतक्रतुः
BR-12-03-220-089a	सवज्रमुद्यतं बाहुं दृष्ट्वा पाशांश्च वारुणान्
BR-12-03-220-089c	कस्येह न व्यथेद्बुद्धिर्मृत्योरपि जिघांसतः
BR-12-03-220-090a	सा ते न व्यथते बुद्धिरचला तत्त्वदर्शिनी
BR-12-03-220-090c	ब्रुवन्न व्यथसे स त्वं वाक्यं सत्यपराक्रम
BR-12-03-220-091a	को हि विश्वासमर्थेषु शरीरे वा शरीरभृत्
BR-12-03-220-091c	कर्तुमुत्सहते लोके दृष्ट्वा संप्रस्थितं जगत्
BR-12-03-220-092a	अहमप्येवमेवैनं लोकं जानाम्यशाश्वतम्
BR-12-03-220-092c	कालाग्नावाहितं घोरे गुह्ये सततगेऽक्षरे
BR-12-03-220-093a	न चात्र परिहारोऽस्ति कालस्पृष्टस्य कस्यचित्
BR-12-03-220-093c	सूक्ष्माणां महतां चैव भूतानां परिपच्यताम्
BR-12-03-220-094a	अनीशस्याप्रमत्तस्य भूतानि पचतः सदा
BR-12-03-220-094c	अनिवृत्तस्य कालस्य क्षयं प्राप्तो न मुच्यते
BR-12-03-220-095a	अप्रमत्तः प्रमत्तेषु कालो जागर्ति देहिषु
BR-12-03-220-095c	प्रयत्नेनाप्यतिक्रान्तो दृष्टपूर्वो न केनचित्
BR-12-03-220-096a	पुराणः शाश्वतो धर्मः सर्वप्राणभृतां समः
BR-12-03-220-096c	कालो न परिहार्यश्च न चास्यास्ति व्यतिक्रमः
BR-12-03-220-097a	अहोरात्रांश्च मासांश्च क्षणान्काष्ठाः कला लवान्
BR-12-03-220-097c	सम्पिण्डयति नः कालो वृद्धिं वार्धुषिको यथा
BR-12-03-220-098a	इदमद्य करिष्यामि श्वः कर्तास्मीति वादिनम्
BR-12-03-220-098c	कालो हरति सम्प्राप्तो नदीवेग इवोडुपम्
BR-12-03-220-099a	इदानीं तावदेवासौ मया दृष्टः कथं मृतः
BR-12-03-220-099c	इति कालेन ह्रियतां प्रलापः श्रूयते नृणाम्
BR-12-03-220-100a	नश्यन्त्यर्थास्तथा भोगाः स्थानमैश्वर्यमेव च
BR-12-03-220-100c	अनित्यमध्रुवं सर्वं व्यवसायो हि दुष्करः
BR-12-03-220-100e	उच्छ्राया विनिपातान्ता भावोऽभावस्थ एव च
BR-12-03-220-101a	सा ते न व्यथते बुद्धिरचला तत्त्वदर्शिनी
BR-12-03-220-101c	अहमासं पुरा चेति मनसापि न बुध्यसे
BR-12-03-220-102a	कालेनाक्रम्य लोकेऽस्मिन्पच्यमाने बलीयसा
BR-12-03-220-102c	अज्येष्ठमकनिष्ठं च क्षिप्यमाणो न बुध्यसे
BR-12-03-220-103a	ईर्ष्याभिमानलोभेषु कामक्रोधभयेषु च
BR-12-03-220-103c	स्पृहामोहाभिमानेषु लोकः सक्तो विमुह्यति
BR-12-03-220-104a	भवांस्तु भावतत्त्वज्ञो विद्वाञ्ज्ञानतपोन्वितः
BR-12-03-220-104c	कालं पश्यति सुव्यक्तं पाणावामलकं यथा
BR-12-03-220-105a	कालचारित्रतत्त्वज्ञः सर्वशास्त्रविशारदः
BR-12-03-220-105c	वैरोचने कृतात्मासि स्पृहणीयो विजानताम्
BR-12-03-220-106a	सर्वलोको ह्ययं मन्ये बुद्ध्या परिगतस्त्वया
BR-12-03-220-106c	विहरन्सर्वतोमुक्तो न क्वचित्परिषज्जसे
BR-12-03-220-107a	रजश्च हि तमश्च त्वा स्पृशतो न जितेन्द्रियम्
BR-12-03-220-107c	निष्प्रीतिं नष्टसन्तापं त्वमात्मानमुपाससे
BR-12-03-220-108a	सुहृदं सर्वभूतानां निर्वैरं शान्तमानसम्
BR-12-03-220-108c	दृष्ट्वा त्वां मम सञ्जाता त्वय्यनुक्रोशिनी मतिः
BR-12-03-220-109a	नाहमेतादृशं बुद्धं हन्तुमिच्छामि बन्धने
BR-12-03-220-109c	आनृशंस्यं परो धर्मो अनुक्रोशस्तथा त्वयि
BR-12-03-220-110a	मोक्ष्यन्ते वारुणाः पाशास्तवेमे कालपर्ययात्
BR-12-03-220-110c	प्रजानामपचारेण स्वस्ति तेऽस्तु महासुर
BR-12-03-220-111a	यदा श्वश्रूं स्नुषा वृद्धां परिचारेण योक्ष्यते
BR-12-03-220-111c	पुत्रश्च पितरं मोहात्प्रेषयिष्यति कर्मसु
BR-12-03-220-112a	ब्राह्मणैः कारयिष्यन्ति वृषलाः पादधावनम्
BR-12-03-220-112c	शूद्राश्च ब्राह्मणीं भार्यामुपयास्यन्ति निर्भयाः
BR-12-03-220-113a	वियोनिषु च बीजानि मोक्ष्यन्ते पुरुषा यदा
BR-12-03-220-113c	सङ्करं कांस्यभाण्डैश्च बलिं चापि कुपात्रकैः
BR-12-03-220-114a	चातुर्वर्ण्यं यदा कृत्स्नमुन्मर्यादं भविष्यति
BR-12-03-220-114c	एकैकस्ते तदा पाशः क्रमशः प्रतिमोक्ष्यते
BR-12-03-220-115a	अस्मत्तस्ते भयं नास्ति समयं प्रतिपालय
BR-12-03-220-115c	सुखी भव निराबाधः स्वस्थचेता निरामयः
BR-12-03-220-116a	तमेवमुक्त्वा भगवाञ्शतक्रतुः प्रतिप्रयातो गजराजवाहनः
BR-12-03-220-116c	विजित्य सर्वानसुरान्सुराधिपो ननन्द हर्षेण बभूव चैकराट्
BR-12-03-220-117a	महर्षयस्तुष्टुवुरञ्जसा च तं वृषाकपिं सर्वचराचरेश्वरम्
BR-12-03-220-117c	हिमापहो हव्यमुदावहंस्त्वरंस्तथामृतं चार्पितमीश्वराय ह
BR-12-03-220-118a	द्विजोत्तमैः सर्वगतैरभिष्टुतो विदीप्ततेजा गतमन्युरीश्वरः
BR-12-03-220-118c	प्रशान्तचेता मुदितः स्वमालयं त्रिविष्टपं प्राप्य मुमोद वासवः

