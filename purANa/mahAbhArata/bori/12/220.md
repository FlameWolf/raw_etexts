001  	युधिष्ठिर उवाच
001a	मग्नस्य व्यसने कृच्छ्रे किं श्रेयः पुरुषस्य हि
001c	बन्धुनाशे महीपाल राज्यनाशेऽपि वा पुनः
002a	त्वं हि नः परमो वक्ता लोकेऽस्मिन्भरतर्षभ
002c	एतद्भवन्तं पृच्छामि तन्मे वक्तुमिहार्हसि
003  	भीष्म उवाच
003a	पुत्रदारैः सुखैश्चैव वियुक्तस्य धनेन च
003c	मग्नस्य व्यसने कृच्छ्रे धृतिः श्रेयस्करी नृप
004a	धैर्येण युक्तस्य सतः शरीरं न विशीर्यते
004c	आरोग्याच्च शरीरस्य स पुनर्विन्दते श्रियम्
005a	यस्य राज्ञो नरास्तात सात्त्विकीं वृत्तिमास्थिताः
005c	तस्य स्थैर्यं च धैर्यं च व्यवसायश्च कर्मसु
006a	अत्रैवोदाहरन्तीममितिहासं पुरातनम्
006c	बलिवासवसंवादं पुनरेव युधिष्ठिर
007a	वृत्ते देवासुरे युद्धे दैत्यदानवसङ्क्षये
007c	विष्णुक्रान्तेषु लोकेषु देवराजे शतक्रतौ
008a	इज्यमानेषु देवेषु चातुर्वर्ण्ये व्यवस्थिते
008c	समृध्यमाने त्रैलोक्ये प्रीतियुक्ते स्वयम्भुवि
009a	रुद्रैर्वसुभिरादित्यैरश्विभ्यामपि चर्षिभिः
009c	गन्धर्वैर्भुजगेन्द्रैश्च सिद्धैश्चान्यैर्वृतः प्रभुः
010a	चतुर्दन्तं सुदान्तं च वारणेन्द्रं श्रिया वृतम्
010c	आरुह्यैरावतं शक्रस्त्रैलोक्यमनुसंययौ
011a	स कदाचित्समुद्रान्ते कस्मिंश्चिद्गिरिगह्वरे
011c	बलिं वैरोचनिं वज्री ददर्शोपससर्प च
012a	तमैरावतमूर्धस्थं प्रेक्ष्य देवगणैर्वृतम्
012c	सुरेन्द्रमिन्द्रं दैत्येन्द्रो न शुशोच न विव्यथे
013a	दृष्ट्वा तमविकारस्थं तिष्ठन्तं निर्भयं बलिम्
013c	अधिरूढो द्विपश्रेष्ठमित्युवाच शतक्रतुः
014a	दैत्य न व्यथसे शौर्यादथ वा वृद्धसेवया
014c	तपसा भावितत्वाद्वा सर्वथैतत्सुदुष्करम्
015a	शत्रुभिर्वशमानीतो हीनः स्थानादनुत्तमात्
015c	वैरोचने किमाश्रित्य शोचितव्ये न शोचसि
016a	श्रैष्ठ्यं प्राप्य स्वजातीनां भुक्त्वा भोगाननुत्तमान्
016c	हृतस्वबलराज्यस्त्वं ब्रूहि कस्मान्न शोचसि
017a	ईश्वरो हि पुरा भूत्वा पितृपैतामहे पदे
017c	तत्त्वमद्य हृतं दृष्ट्वा सपत्नैः किं न शोचसि
018a	बद्धश्च वारुणैः पाशैर्वज्रेण च समाहतः
018c	हृतदारो हृतधनो ब्रूहि कस्मान्न शोचसि
019a	भ्रष्टश्रीर्विभवभ्रष्टो यन्न शोचसि दुष्करम्
019c	त्रैलोक्यराज्यनाशे हि कोऽन्यो जीवितुमुत्सहेत्
020a	एतच्चान्यच्च परुषं ब्रुवन्तं परिभूय तम्
020c	श्रुत्वा सुखमसम्भ्रान्तो बलिर्वैरोचनोऽब्रवीत्
021a	निगृहीते मयि भृशं शक्र किं कत्थितेन ते
021c	वज्रमुद्यम्य तिष्ठन्तं पश्यामि त्वां पुरन्दर
022a	अशक्तः पूर्वमासीस्त्वं कथञ्चिच्छक्ततां गतः
022c	कस्त्वदन्य इमा वाचः सुक्रूरा वक्तुमर्हति
023a	यस्तु शत्रोर्वशस्थस्य शक्तोऽपि कुरुते दयाम्
023c	हस्तप्राप्तस्य वीरस्य तं चैव पुरुषं विदुः
024a	अनिश्चयो हि युद्धेषु द्वयोर्विवदमानयोः
024c	एकः प्राप्नोति विजयमेकश्चैव पराभवम्
025a	मा च ते भूत्स्वभावोऽयं मया दैवतपुङ्गव
025c	ईश्वरः सर्वभूतानां विक्रमेण जितो बलात्
026a	नैतदस्मत्कृतं शक्र नैतच्छक्र त्वया कृतम्
026c	यत्त्वमेवङ्गतो वज्रिन्यद्वाप्येवङ्गता वयम्
027a	अहमासं यथाद्य त्वं भविता त्वं यथा वयम्
027c	मावमंस्था मया कर्म दुष्कृतं कृतमित्युत
028a	सुखदुःखे हि पुरुषः पर्यायेणाधिगच्छति
028c	पर्यायेणासि शक्रत्वं प्राप्तः शक्र न कर्मणा
029a	कालः काले नयति मां त्वां च कालो नयत्ययम्
029c	तेनाहं त्वं यथा नाद्य त्वं चापि न यथा वयम्
030a	न मातृपितृशुश्रूषा न च दैवतपूजनम्
030c	नान्यो गुणसमाचारः पुरुषस्य सुखावहः
031a	न विद्या न तपो दानं न मित्राणि न बान्धवाः
031c	शक्नुवन्ति परित्रातुं नरं कालेन पीडितम्
032a	नागामिनमनर्थं हि प्रतिघातशतैरपि
032c	शक्नुवन्ति प्रतिव्योढुमृते बुद्धिबलान्नराः
033a	पर्यायैर्हन्यमानानां परित्राता न विद्यते
033c	इदं तु दुःखं यच्छक्र कर्ताहमिति मन्यते
034a	यदि कर्ता भवेत्कर्ता न क्रियेत कदाचन
034c	यस्मात्तु क्रियते कर्ता तस्मात्कर्ताप्यनीश्वरः
035a	कालेन त्वाहमजयं कालेनाहं जितस्त्वया
035c	गन्ता गतिमतां कालः कालः कलयति प्रजाः
036a	इन्द्र प्राकृतया बुद्ध्या प्रलपन्नावबुध्यसे
036c	केचित्त्वां बहु मन्यन्ते श्रैष्ठ्यं प्राप्तं स्वकर्मणा
037a	कथमस्मद्विधो नाम जानँल्लोकप्रवृत्तयः
037c	कालेनाभ्याहतः शोचेन्मुह्येद्वाप्यर्थसम्भ्रमे
038a	नित्यं कालपरीतस्य मम वा मद्विधस्य वा
038c	बुद्धिर्व्यसनमासाद्य भिन्ना नौरिव सीदति
039a	अहं च त्वं च ये चान्ये भविष्यन्ति सुराधिपाः
039c	ते सर्वे शक्र यास्यन्ति मार्गमिन्द्रशतैर्गतम्
040a	त्वामप्येवं सुदुर्धर्षं ज्वलन्तं परया श्रिया
040c	काले परिणते कालः कालयिष्यति मामिव
041a	बहूनीन्द्रसहस्राणि दैतेयानां युगे युगे
041c	अभ्यतीतानि कालेन कालो हि दुरतिक्रमः
042a	इदं तु लब्ध्वा त्वं स्थानमात्मानं बहु मन्यसे
042c	सर्वभूतभवं देवं ब्रह्माणमिव शाश्वतम्
043a	न चेदमचलं स्थानमनन्तं वापि कस्यचित्
043c	त्वं तु बालिशया बुद्ध्या ममेदमिति मन्यसे
044a	अविश्वास्ये विश्वसिषि मन्यसे चाध्रुवं ध्रुवम्
044c	ममेयमिति मोहात्त्वं राजश्रियमभीप्ससि
045a	नेयं तव न चास्माकं न चान्येषां स्थिरा मता
045c	अतिक्रम्य बहूनन्यांस्त्वयि तावदियं स्थिता
046a	कञ्चित्कालमियं स्थित्वा त्वयि वासव चञ्चला
046c	गौर्निपानमिवोत्सृज्य पुनरन्यं गमिष्यति
047a	राजलोका ह्यतिक्रान्ता यान्न सङ्ख्यातुमुत्सहे
047c	त्वत्तो बहुतराश्चान्ये भविष्यन्ति पुरन्दर
048a	सवृक्षौषधिरत्नेयं ससरित्पर्वताकरा
048c	तानिदानीं न पश्यामि यैर्भुक्तेयं पुरा मही
049a	पृथुरैलो मयो भौमो नरकः शम्बरस्तथा
049c	अश्वग्रीवः पुलोमा च स्वर्भानुरमितध्वजः
050a	प्रह्रादो नमुचिर्दक्षो विप्रचित्तिर्विरोचनः
050c	ह्रीनिषेधः सुहोत्रश्च भूरिहा पुष्पवान्वृषः
051a	सत्येषुरृषभो राहुः कपिलाश्वो विरूपकः
051c	बाणः कार्तस्वरो वह्निर्विश्वदंष्ट्रोऽथ नैर्ऋतः
052a	रित्थाहुत्थौ वीरताम्रौ वराहाश्वो रुचिः प्रभुः
052c	विश्वजित्प्रतिशौरिश्च वृषाण्डो विष्करो मधुः
053a	हिरण्यकशिपुश्चैव कैटभश्चैव दानवः
053c	दैत्याश्च कालखञ्जाश्च सर्वे ते नैर्ऋतैः सह
054a	एते चान्ये च बहवः पूर्वे पूर्वतराश्च ये
054c	दैत्येन्द्रा दानवेन्द्राश्च यांश्चान्याननुशुश्रुम
055a	बहवः पूर्वदैत्येन्द्राः सन्त्यज्य पृथिवीं गताः
055c	कालेनाभ्याहताः सर्वे कालो हि बलवत्तरः
056a	सर्वैः क्रतुशतैरिष्टं न त्वमेकः शतक्रतुः
056c	सर्वे धर्मपराश्चासन्सर्वे सततसत्रिणः
057a	अन्तरिक्षचराः सर्वे सर्वेऽभिमुखयोधिनः
057c	सर्वे संहननोपेताः सर्वे परिघबाहवः
058a	सर्वे मायाशतधराः सर्वे ते कामचारिणः
058c	सर्वे समरमासाद्य न श्रूयन्ते पराजिताः
059a	सर्वे सत्यव्रतपराः सर्वे कामविहारिणः
059c	सर्वे वेदव्रतपराः सर्वे चासन्बहुश्रुताः
060a	सर्वे संहतमैश्वर्यमीश्वराः प्रतिपेदिरे
060c	न चैश्वर्यमदस्तेषां भूतपूर्वो महात्मनाम्
061a	सर्वे यथार्थदातारः सर्वे विगतमत्सराः
061c	सर्वे सर्वेषु भूतेषु यथावत्प्रतिपेदिरे
062a	सर्वे दाक्षायणीपुत्राः प्राजापत्या महाबलाः
062c	ज्वलन्तः प्रतपन्तश्च कालेन प्रतिसंहृताः
063a	त्वं चैवेमां यदा भुक्त्वा पृथिवीं त्यक्ष्यसे पुनः
063c	न शक्ष्यसि तदा शक्र नियन्तुं शोकमात्मनः
064a	मुञ्चेच्छां कामभोगेषु मुञ्चेमं श्रीभवं मदम्
064c	एवं स्वराज्यनाशे त्वं शोकं सम्प्रसहिष्यसि
065a	शोककाले शुचो मा त्वं हर्षकाले च मा हृषः
065c	अतीतानागते हित्वा प्रत्युत्पन्नेन वर्तय
066a	मां चेदभ्यागतः कालः सदायुक्तमतन्द्रितम्
066c	क्षमस्व नचिरादिन्द्र त्वामप्युपगमिष्यति
067a	त्रासयन्निव देवेन्द्र वाग्भिस्तक्षसि मामिह
067c	संयते मयि नूनं त्वमात्मानं बहु मन्यसे
068a	कालः प्रथममायान्मां पश्चात्त्वामनुधावति
068c	तेन गर्जसि देवेन्द्र पूर्वं कालहते मयि
069a	को हि स्थातुमलं लोके क्रुद्धस्य मम संयुगे
069c	कालस्तु बलवान्प्राप्तस्तेन तिष्ठसि वासव
070a	यत्तद्वर्षसहस्रान्तं पूर्णं भवितुमर्हति
070c	यथा मे सर्वगात्राणि नस्वस्थानि हतौजसः
071a	अहमैन्द्रच्च्युतः स्थानात्त्वमिन्द्रः प्रकृतो दिवि
071c	सुचित्रे जीवलोकेऽस्मिन्नुपास्यः कालपर्ययात्
072a	किं हि कृत्वा त्वमिन्द्रोऽद्य किं हि कृत्वा च्युता वयम्
072c	कालः कर्ता विकर्ता च सर्वमन्यदकारणम्
073a	नाशं विनाशमैश्वर्यं सुखदुःखे भवाभवौ
073c	विद्वान्प्राप्यैवमत्यर्थं न प्रहृष्येन्न च व्यथेत्
074a	त्वमेव हीन्द्र वेत्थास्मान्वेदाहं त्वां च वासव
074c	विकत्थसे मां किं बद्धं कालेन निरपत्रप
075a	त्वमेव हि पुरा वेत्थ यत्तदा पौरुषं मम
075c	समरेषु च विक्रान्तं पर्याप्तं तन्निदर्शनम्
076a	आदित्याश्चैव रुद्राश्च साध्याश्च वसुभिः सह
076c	मया विनिर्जिताः सर्वे मरुतश्च शचीपते
077a	त्वमेव शक्र जानासि देवासुरसमागमे
077c	समेता विबुधा भग्नास्तरसा समरे मया
078a	पर्वताश्चासकृत्क्षिप्ताः सवनाः सवनौकसः
078c	सटङ्कशिखरा घोराः समरे मूर्ध्नि ते मया
079a	किं नु शक्यं मया कर्तुं यत्कालो दुरतिक्रमः
079c	न हि त्वां नोत्सहे हन्तुं सवज्रमपि मुष्टिना
080a	न तु विक्रमकालोऽयं क्षमाकालोऽयमागतः
080c	तेन त्वा मर्षये शक्र दुर्मर्षणतरस्त्वया
081a	त्वं मा परिणते काले परीतं कालवह्निना
081c	नियतं कालपाशेन बद्धं शक्र विकत्थसे
082a	अयं स पुरुषः श्यामो लोकस्य दुरतिक्रमः
082c	बद्ध्वा तिष्ठति मां रौद्रः पशुं रशनया यथा
083a	लाभालाभौ सुखं दुःखं कामक्रोधौ भवाभवौ
083c	वधो बन्धः प्रमोक्षश्च सर्वं कालेन लभ्यते
084a	नाहं कर्ता न कर्ता त्वं कर्ता यस्तु सदा प्रभुः
084c	सोऽयं पचति कालो मां वृक्षे फलमिवागतम्
085a	यान्येव पुरुषः कुर्वन्सुखैः कालेन युज्यते
085c	पुनस्तान्येव कुर्वाणो दुःखैः कालेन युज्यते
086a	न च कालेन कालज्ञः स्पृष्टः शोचितुमर्हति
086c	तेन शक्र न शोचामि नास्ति शोके सहायता
087a	यदा हि शोचतां शोको व्यसनं नापकर्षति
087c	सामर्थ्यं शोचतो नास्ति नाद्य शोचाम्यहं ततः
088a	एवमुक्तः सहस्राक्षो भगवान्पाकशासनः
088c	प्रतिसंहृत्य संरम्भमित्युवाच शतक्रतुः
089a	सवज्रमुद्यतं बाहुं दृष्ट्वा पाशांश्च वारुणान्
089c	कस्येह न व्यथेद्बुद्धिर्मृत्योरपि जिघांसतः
090a	सा ते न व्यथते बुद्धिरचला तत्त्वदर्शिनी
090c	ब्रुवन्न व्यथसे स त्वं वाक्यं सत्यपराक्रम
091a	को हि विश्वासमर्थेषु शरीरे वा शरीरभृत्
091c	कर्तुमुत्सहते लोके दृष्ट्वा संप्रस्थितं जगत्
092a	अहमप्येवमेवैनं लोकं जानाम्यशाश्वतम्
092c	कालाग्नावाहितं घोरे गुह्ये सततगेऽक्षरे
093a	न चात्र परिहारोऽस्ति कालस्पृष्टस्य कस्यचित्
093c	सूक्ष्माणां महतां चैव भूतानां परिपच्यताम्
094a	अनीशस्याप्रमत्तस्य भूतानि पचतः सदा
094c	अनिवृत्तस्य कालस्य क्षयं प्राप्तो न मुच्यते
095a	अप्रमत्तः प्रमत्तेषु कालो जागर्ति देहिषु
095c	प्रयत्नेनाप्यतिक्रान्तो दृष्टपूर्वो न केनचित्
096a	पुराणः शाश्वतो धर्मः सर्वप्राणभृतां समः
096c	कालो न परिहार्यश्च न चास्यास्ति व्यतिक्रमः
097a	अहोरात्रांश्च मासांश्च क्षणान्काष्ठाः कला लवान्
097c	सम्पिण्डयति नः कालो वृद्धिं वार्धुषिको यथा
098a	इदमद्य करिष्यामि श्वः कर्तास्मीति वादिनम्
098c	कालो हरति सम्प्राप्तो नदीवेग इवोडुपम्
099a	इदानीं तावदेवासौ मया दृष्टः कथं मृतः
099c	इति कालेन ह्रियतां प्रलापः श्रूयते नृणाम्
100a	नश्यन्त्यर्थास्तथा भोगाः स्थानमैश्वर्यमेव च
100c	अनित्यमध्रुवं सर्वं व्यवसायो हि दुष्करः
100e	उच्छ्राया विनिपातान्ता भावोऽभावस्थ एव च
101a	सा ते न व्यथते बुद्धिरचला तत्त्वदर्शिनी
101c	अहमासं पुरा चेति मनसापि न बुध्यसे
102a	कालेनाक्रम्य लोकेऽस्मिन्पच्यमाने बलीयसा
102c	अज्येष्ठमकनिष्ठं च क्षिप्यमाणो न बुध्यसे
103a	ईर्ष्याभिमानलोभेषु कामक्रोधभयेषु च
103c	स्पृहामोहाभिमानेषु लोकः सक्तो विमुह्यति
104a	भवांस्तु भावतत्त्वज्ञो विद्वाञ्ज्ञानतपोन्वितः
104c	कालं पश्यति सुव्यक्तं पाणावामलकं यथा
105a	कालचारित्रतत्त्वज्ञः सर्वशास्त्रविशारदः
105c	वैरोचने कृतात्मासि स्पृहणीयो विजानताम्
106a	सर्वलोको ह्ययं मन्ये बुद्ध्या परिगतस्त्वया
106c	विहरन्सर्वतोमुक्तो न क्वचित्परिषज्जसे
107a	रजश्च हि तमश्च त्वा स्पृशतो न जितेन्द्रियम्
107c	निष्प्रीतिं नष्टसन्तापं त्वमात्मानमुपाससे
108a	सुहृदं सर्वभूतानां निर्वैरं शान्तमानसम्
108c	दृष्ट्वा त्वां मम सञ्जाता त्वय्यनुक्रोशिनी मतिः
109a	नाहमेतादृशं बुद्धं हन्तुमिच्छामि बन्धने
109c	आनृशंस्यं परो धर्मो अनुक्रोशस्तथा त्वयि
110a	मोक्ष्यन्ते वारुणाः पाशास्तवेमे कालपर्ययात्
110c	प्रजानामपचारेण स्वस्ति तेऽस्तु महासुर
111a	यदा श्वश्रूं स्नुषा वृद्धां परिचारेण योक्ष्यते
111c	पुत्रश्च पितरं मोहात्प्रेषयिष्यति कर्मसु
112a	ब्राह्मणैः कारयिष्यन्ति वृषलाः पादधावनम्
112c	शूद्राश्च ब्राह्मणीं भार्यामुपयास्यन्ति निर्भयाः
113a	वियोनिषु च बीजानि मोक्ष्यन्ते पुरुषा यदा
113c	सङ्करं कांस्यभाण्डैश्च बलिं चापि कुपात्रकैः
114a	चातुर्वर्ण्यं यदा कृत्स्नमुन्मर्यादं भविष्यति
114c	एकैकस्ते तदा पाशः क्रमशः प्रतिमोक्ष्यते
115a	अस्मत्तस्ते भयं नास्ति समयं प्रतिपालय
115c	सुखी भव निराबाधः स्वस्थचेता निरामयः
116a	तमेवमुक्त्वा भगवाञ्शतक्रतुः प्रतिप्रयातो गजराजवाहनः
116c	विजित्य सर्वानसुरान्सुराधिपो ननन्द हर्षेण बभूव चैकराट्
117a	महर्षयस्तुष्टुवुरञ्जसा च तं वृषाकपिं सर्वचराचरेश्वरम्
117c	हिमापहो हव्यमुदावहंस्त्वरंस्तथामृतं चार्पितमीश्वराय ह
118a	द्विजोत्तमैः सर्वगतैरभिष्टुतो विदीप्ततेजा गतमन्युरीश्वरः
118c	प्रशान्तचेता मुदितः स्वमालयं त्रिविष्टपं प्राप्य मुमोद वासवः

