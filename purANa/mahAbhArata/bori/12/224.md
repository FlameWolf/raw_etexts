BR-12-03-224-001  	युधिष्ठिर उवाच
BR-12-03-224-001a	आद्यन्तं सर्वभूतानां श्रोतुमिच्छामि कौरव
BR-12-03-224-001c	ध्यानं कर्म च कालं च तथैवायुर्युगे युगे
BR-12-03-224-002a	लोकतत्त्वं च कार्त्स्न्येन भूतानामागतिं गतिम्
BR-12-03-224-002c	सर्गश्च निधनं चैव कुत एतत्प्रवर्तते
BR-12-03-224-003a	यदि तेऽनुग्रहे बुद्धिरस्मास्विह सतां वर
BR-12-03-224-003c	एतद्भवन्तं पृच्छामि तद्भवान्प्रब्रवीतु मे
BR-12-03-224-004a	पूर्वं हि कथितं श्रुत्वा भृगुभाषितमुत्तमम्
BR-12-03-224-004c	भरद्वाजस्य विप्रर्षेस्ततो मे बुद्धिरुत्तमा
BR-12-03-224-005a	जाता परमधर्मिष्ठा दिव्यसंस्थानसंस्थिता
BR-12-03-224-005c	ततो भूयस्तु पृच्छामि तद्भवान्वक्तुमर्हति
BR-12-03-224-006  	भीष्म उवाच
BR-12-03-224-006a	अत्र ते वर्तयिष्येऽहमितिहासं पुरातनम्
BR-12-03-224-006c	जगौ यद्भगवान्व्यासः पुत्राय परिपृच्छते
BR-12-03-224-007a	अधीत्य वेदानखिलान्साङ्गोपनिषदस्तथा
BR-12-03-224-007c	अन्विच्छन्नैष्ठिकं कर्म धर्मनैपुणदर्शनात्
BR-12-03-224-008a	कृष्णद्वैपायनं व्यासं पुत्रो वैयासकिः शुकः
BR-12-03-224-008c	पप्रच्छ सन्देहमिमं छिन्नधर्मार्थसंशयम्
BR-12-03-224-009a	भूतग्रामस्य कर्तारं कालज्ञाने च निश्चयम्
BR-12-03-224-009c	ब्राह्मणस्य च यत्कृत्यं तद्भवान्वक्तुमर्हति
BR-12-03-224-010a	तस्मै प्रोवाच तत्सर्वं पिता पुत्राय पृच्छते
BR-12-03-224-010c	अतीतानागते विद्वान्सर्वज्ञः सर्वधर्मवित्
BR-12-03-224-011a	अनाद्यन्तमजं दिव्यमजरं ध्रुवमव्ययम्
BR-12-03-224-011c	अप्रतर्क्यमविज्ञेयं ब्रह्माग्रे समवर्तत
BR-12-03-224-012a	काष्ठा निमेषा दश पञ्च चैव त्रिंशत्तु काष्ठा गणयेत्कलां ताम्
BR-12-03-224-012c	त्रिंशत्कलाश्चापि भवेन्मुहूर्तो भागः कलाया दशमश्च यः स्यात्
BR-12-03-224-013a	त्रिंशन्मुहूर्तश्च भवेदहश्च रात्रिश्च सङ्ख्या मुनिभिः प्रणीता
BR-12-03-224-013c	मासः स्मृतो रात्र्यहनी च त्रिंशत्संवत्सरो द्वादशमास उक्तः
BR-12-03-224-013e	संवत्सरं द्वे अयने वदन्ति सङ्ख्याविदो दक्षिणमुत्तरं च
BR-12-03-224-014a	अहोरात्रे विभजते सूर्यो मानुषलौकिके
BR-12-03-224-014c	रात्रिः स्वप्नाय भूतानां चेष्टायै कर्मणामहः
BR-12-03-224-015a	पित्र्ये रात्र्यहनी मासः प्रविभागस्तयोः पुनः
BR-12-03-224-015c	कृष्णोऽहः कर्मचेष्टायां शुक्लः स्वप्नाय शर्वरी
BR-12-03-224-016a	दैवे रात्र्यहनी वर्षं प्रविभागस्तयोः पुनः
BR-12-03-224-016c	अहस्तत्रोदगयनं रात्रिः स्याद्दक्षिणायनम्
BR-12-03-224-017a	ये ते रात्र्यहनी पूर्वे कीर्तिते दैवलौकिके
BR-12-03-224-017c	तयोः सङ्ख्याय वर्षाग्रं ब्राह्मे वक्ष्याम्यहःक्षपे
BR-12-03-224-018a	तेषां संवत्सराग्राणि प्रवक्ष्याम्यनुपूर्वशः
BR-12-03-224-018c	कृते त्रेतायुगे चैव द्वापरे च कलौ तथा
BR-12-03-224-019a	चत्वार्याहुः सहस्राणि वर्षाणां तत्कृतं युगम्
BR-12-03-224-019c	तस्य तावच्छती सन्ध्या सन्ध्यांशश्च तथाविधः
BR-12-03-224-020a	इतरेषु ससन्ध्येषु ससन्ध्यांशेषु च त्रिषु
BR-12-03-224-020c	एकापायेन संयान्ति सहस्राणि शतानि च
BR-12-03-224-021a	एतानि शाश्वताँल्लोकान्धारयन्ति सनातनान्
BR-12-03-224-021c	एतद्ब्रह्मविदां तात विदितं ब्रह्म शाश्वतम्
BR-12-03-224-022a	चतुष्पात्सकलो धर्मः सत्यं चैव कृते युगे
BR-12-03-224-022c	नाधर्मेणागमः कश्चित्परस्तस्य प्रवर्तते
BR-12-03-224-023a	इतरेष्वागमाद्धर्मः पादशस्त्ववरोप्यते
BR-12-03-224-023c	चौरिकानृतमायाभिरधर्मश्चोपचीयते
BR-12-03-224-024a	अरोगाः सर्वसिद्धार्थाश्चतुर्वर्षशतायुषः
BR-12-03-224-024c	कृते त्रेतादिष्वेतेषां पादशो ह्रसते वयः
BR-12-03-224-025a	वेदवादाश्चानुयुगं ह्रसन्तीति च नः श्रुतम्
BR-12-03-224-025c	आयूंषि चाशिषश्चैव वेदस्यैव च यत्फलम्
BR-12-03-224-026a	अन्ये कृतयुगे धर्मास्त्रेतायां द्वापरेऽपरे
BR-12-03-224-026c	अन्ये कलियुगे धर्मा यथाशक्तिकृता इव
BR-12-03-224-027a	तपः परं कृतयुगे त्रेतायां ज्ञानमुत्तमम्
BR-12-03-224-027c	द्वापरे यज्ञमेवाहुर्दानमेव कलौ युगे
BR-12-03-224-028a	एतां द्वादशसाहस्रीं युगाख्यां कवयो विदुः
BR-12-03-224-028c	सहस्रं परिवृत्तं तद्ब्राह्मं दिवसमुच्यते
BR-12-03-224-029a	रात्रिस्तावत्तिथी ब्राह्मी तदादौ विश्वमीश्वरः
BR-12-03-224-029c	प्रलयेऽध्यात्ममाविश्य सुप्त्वा सोऽन्ते विबुध्यते
BR-12-03-224-030a	सहस्रयुगपर्यन्तमहर्यद्ब्रह्मणो विदुः
BR-12-03-224-030c	रात्रिं युगसहस्रान्तां तेऽहोरात्रविदो जनाः
BR-12-03-224-031a	प्रतिबुद्धो विकुरुते ब्रह्माक्षय्यं क्षपाक्षये
BR-12-03-224-031c	सृजते च महद्भूतं तस्माद्व्यक्तात्मकं मनः
BR-12-03-224-032a	ब्रह्म तेजोमयं शुक्रं यस्य सर्वमिदं जगत्
BR-12-03-224-032c	एकस्य भूतं भूतस्य द्वयं स्थावरजङ्गमम्
BR-12-03-224-033a	अहर्मुखे विबुद्धः सन्सृजते विद्यया जगत्
BR-12-03-224-033c	अग्र एव महाभूतमाशु व्यक्तात्मकं मनः
BR-12-03-224-034a	अभिभूयेह चार्चिष्मद्व्यसृजत्सप्त मानसान्
BR-12-03-224-034c	दूरगं बहुधागामि प्रार्थनासंशयात्मकम्
BR-12-03-224-035a	मनः सृष्टिं विकुरुते चोद्यमानं सिसृक्षया
BR-12-03-224-035c	आकाशं जायते तस्मात्तस्य शब्दो गुणो मतः
BR-12-03-224-036a	आकाशात्तु विकुर्वाणात्सर्वगन्धवहः शुचिः
BR-12-03-224-036c	बलवाञ्जायते वायुस्तस्य स्पर्शो गुणो मतः
BR-12-03-224-037a	वायोरपि विकुर्वाणाज्ज्योतिर्भूतं तमोनुदम्
BR-12-03-224-037c	रोचिष्णु जायते तत्र तद्रूपगुणमुच्यते
BR-12-03-224-038a	ज्योतिषोऽपि विकुर्वाणाद्भवन्त्यापो रसात्मिकाः
BR-12-03-224-038c	अद्भ्यो गन्धगुणा भूमिः पूर्वैषा सृष्टिरुच्यते
BR-12-03-224-039a	गुणाः पूर्वस्य पूर्वस्य प्राप्नुवन्त्युत्तरोत्तरम्
BR-12-03-224-039c	तेषां यावत्तिथं यद्यत्तत्तत्तावद्गुणं स्मृतम्
BR-12-03-224-040a	उपलभ्याप्सु चेद्गन्धं केचिद्ब्रूयुरनैपुणात्
BR-12-03-224-040c	पृथिव्यामेव तं विद्यादापो वायुं च संश्रितम्
BR-12-03-224-041a	एते तु सप्त पुरुषा नानाविर्याः पृथक्पृथक्
BR-12-03-224-041c	नाशक्नुवन्प्रजाः स्रष्टुमसमागम्य सर्वतः
BR-12-03-224-042a	ते समेत्य महात्मानमन्योन्यमभिसंश्रिताः
BR-12-03-224-042c	शरीराश्रयणं प्राप्तास्ततः पुरुष उच्यते
BR-12-03-224-043a	श्रयणाच्छरीरं भवति मूर्तिमत्षोडशात्मकम्
BR-12-03-224-043c	तदाविशन्ति भूतानि महान्ति सह कर्मणा
BR-12-03-224-044a	सर्वभूतानि चादाय तपसश्चरणाय च
BR-12-03-224-044c	आदिकर्ता महाभूतं तमेवाहुः प्रजापतिम्
BR-12-03-224-045a	स वै सृजति भूतानि स एव पुरुषः परः
BR-12-03-224-045c	अजो जनयते ब्रह्मा देवर्षिपितृमानवान्
BR-12-03-224-046a	लोकान्नदीः समुद्रांश्च दिशः शैलान्वनस्पतीन्
BR-12-03-224-046c	नरकिन्नररक्षांसि वयःपशुमृगोरगान्
BR-12-03-224-046e	अव्ययं च व्ययं चैव द्वयं स्थावरजङ्गमम्
BR-12-03-224-047a	तेषां ये यानि कर्माणि प्राक्सृष्ट्यां प्रतिपेदिरे
BR-12-03-224-047c	तान्येव प्रतिपद्यन्ते सृज्यमानाः पुनः पुनः
BR-12-03-224-048a	हिंस्राहिंस्रे मृदुक्रूरे धर्माधर्मे ऋतानृते
BR-12-03-224-048c	अतो यन्मन्यते धाता तस्मात्तत्तस्य रोचते
BR-12-03-224-049a	महाभूतेषु नानात्वमिन्द्रियार्थेषु मूर्तिषु
BR-12-03-224-049c	विनियोगं च भूतानां धातैव विदधात्युत
BR-12-03-224-050a	केचित्पुरुषकारं तु प्राहुः कर्मविदो जनाः
BR-12-03-224-050c	दैवमित्यपरे विप्राः स्वभावं भूतचिन्तकाः
BR-12-03-224-051a	पौरुषं कर्म दैवं च फलवृत्तिस्वभावतः
BR-12-03-224-051c	त्रय एतेऽपृथग्भूता नविवेकं तु केचन
BR-12-03-224-052a	एवमेतच्च नैवं च यद्भूतं सृजते जगत्
BR-12-03-224-052c	कर्मस्था विषमं ब्रूयुः सत्त्वस्थाः समदर्शिनः
BR-12-03-224-053a	तपो निःश्रेयसं जन्तोस्तस्य मूलं दमः शमः
BR-12-03-224-053c	तेन सर्वानवाप्नोति यान्कामान्मनसेच्छति
BR-12-03-224-054a	तपसा तदवाप्नोति यद्भूतं सृजते जगत्
BR-12-03-224-054c	स तद्भूतश्च सर्वेषां भूतानां भवति प्रभुः
BR-12-03-224-055a	ऋषयस्तपसा वेदानध्यैषन्त दिवानिशम्
BR-12-03-224-055c	अनादिनिधना नित्या वागुत्सृष्टा स्वयम्भुवा
BR-12-03-224-056a	ऋषीणां नामधेयानि याश्च वेदेषु सृष्टयः
BR-12-03-224-056c	शर्वर्यन्तेषु जातानां तान्येवैभ्यो ददाति सः
BR-12-03-224-057a	नामभेदस्तपःकर्मयज्ञाख्या लोकसिद्धयः
BR-12-03-224-057c	आत्मसिद्धिस्तु वेदेषु प्रोच्यते दशभिः क्रमैः
BR-12-03-224-058a	यदुक्तं वेदवादेषु गहनं वेददृष्टिभिः
BR-12-03-224-058c	तदन्तेषु यथायुक्तं क्रमयोगेन लक्ष्यते
BR-12-03-224-059a	कर्मजोऽयं पृथग्भावो द्वंद्वयुक्तो वियोगिनः
BR-12-03-224-059c	आत्मसिद्धिस्तु विज्ञाता जहाति प्रायशो बलम्
BR-12-03-224-060a	द्वे ब्रह्मणी वेदितव्ये शब्दब्रह्म परं च यत्
BR-12-03-224-060c	शब्दब्रह्मणि निष्णातः परं ब्रह्माधिगच्छति
BR-12-03-224-061a	आरम्भयज्ञाः क्षत्रस्य हविर्यज्ञा विशस्तथा
BR-12-03-224-061c	परिचारयज्ञाः शूद्रास्तु तपोयज्ञा द्विजातयः
BR-12-03-224-062a	त्रेतायुगे विधिस्त्वेषां यज्ञानां न कृते युगे
BR-12-03-224-062c	द्वापरे विप्लवं यान्ति यज्ञाः कलियुगे तथा
BR-12-03-224-063a	अपृथग्धर्मिणो मर्त्या ऋक्सामानि यजूंषि च
BR-12-03-224-063c	काम्यां पुष्टिं पृथग्दृष्ट्वा तपोभिस्तप एव च
BR-12-03-224-064a	त्रेतायां तु समस्तास्ते प्रादुरासन्महाबलाः
BR-12-03-224-064c	संयन्तारः स्थावराणां जङ्गमानां च सर्वशः
BR-12-03-224-065a	त्रेतायां संहता ह्येते यज्ञा वर्णास्तथैव च
BR-12-03-224-065c	संरोधादायुषस्त्वेते व्यस्यन्ते द्वापरे युगे
BR-12-03-224-066a	दृश्यन्ते नापि दृश्यन्ते वेदाः कलियुगेऽखिलाः
BR-12-03-224-066c	उत्सीदन्ते सयज्ञाश्च केवला धर्मसेतवः
BR-12-03-224-067a	कृते युगे यस्तु धर्मो ब्राह्मणेषु प्रदृश्यते
BR-12-03-224-067c	आत्मवत्सु तपोवत्सु श्रुतवत्सु प्रतिष्ठितः
BR-12-03-224-068a	अधर्मव्रतसंयोगं यथाधर्मं युगे युगे
BR-12-03-224-068c	विक्रियन्ते स्वधर्मस्था वेदवादा यथायुगम्
BR-12-03-224-069a	यथा विश्वानि भूतानि वृष्ट्या भूयांसि प्रावृषि
BR-12-03-224-069c	सृज्यन्ते जङ्गमस्थानि तथा धर्मा युगे युगे
BR-12-03-224-070a	यथर्तुष्वृतुलिङ्गानि नानारूपाणि पर्यये
BR-12-03-224-070c	दृश्यन्ते तानि तान्येव तथा ब्रह्माहरात्रिषु
BR-12-03-224-071a	विहितं कालनानात्वमनादिनिधनं तथा
BR-12-03-224-071c	कीर्तितं यत्पुरस्तात्ते तत्सूते चात्ति च प्रजाः
BR-12-03-224-072a	दधाति प्रभवे स्थानं भूतानां संयमो यमः
BR-12-03-224-072c	स्वभावेनैव वर्तन्ते द्वंद्वयुक्तानि भूरिशः
BR-12-03-224-073a	सर्गः कालः क्रिया वेदाः कर्ता कार्यं क्रिया फलम्
BR-12-03-224-073c	प्रोक्तं ते पुत्र सर्वं वै यन्मां त्वं परिपृच्छसि
BR-12-03-224-074a	प्रत्याहारं तु वक्ष्यामि शर्वर्यादौ गतेऽहनि
BR-12-03-224-074c	यथेदं कुरुतेऽध्यात्मं सुसूक्ष्मं विश्वमीश्वरः
BR-12-03-224-075a	दिवि सूर्यास्तथा सप्त दहन्ति शिखिनोऽर्चिषा
BR-12-03-224-075c	सर्वमेतत्तदार्चिर्भिः पूर्णं जाज्वल्यते जगत्

