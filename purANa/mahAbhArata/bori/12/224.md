001  	युधिष्ठिर उवाच
001a	आद्यन्तं सर्वभूतानां श्रोतुमिच्छामि कौरव
001c	ध्यानं कर्म च कालं च तथैवायुर्युगे युगे
002a	लोकतत्त्वं च कार्त्स्न्येन भूतानामागतिं गतिम्
002c	सर्गश्च निधनं चैव कुत एतत्प्रवर्तते
003a	यदि तेऽनुग्रहे बुद्धिरस्मास्विह सतां वर
003c	एतद्भवन्तं पृच्छामि तद्भवान्प्रब्रवीतु मे
004a	पूर्वं हि कथितं श्रुत्वा भृगुभाषितमुत्तमम्
004c	भरद्वाजस्य विप्रर्षेस्ततो मे बुद्धिरुत्तमा
005a	जाता परमधर्मिष्ठा दिव्यसंस्थानसंस्थिता
005c	ततो भूयस्तु पृच्छामि तद्भवान्वक्तुमर्हति
006  	भीष्म उवाच
006a	अत्र ते वर्तयिष्येऽहमितिहासं पुरातनम्
006c	जगौ यद्भगवान्व्यासः पुत्राय परिपृच्छते
007a	अधीत्य वेदानखिलान्साङ्गोपनिषदस्तथा
007c	अन्विच्छन्नैष्ठिकं कर्म धर्मनैपुणदर्शनात्
008a	कृष्णद्वैपायनं व्यासं पुत्रो वैयासकिः शुकः
008c	पप्रच्छ सन्देहमिमं छिन्नधर्मार्थसंशयम्
009a	भूतग्रामस्य कर्तारं कालज्ञाने च निश्चयम्
009c	ब्राह्मणस्य च यत्कृत्यं तद्भवान्वक्तुमर्हति
010a	तस्मै प्रोवाच तत्सर्वं पिता पुत्राय पृच्छते
010c	अतीतानागते विद्वान्सर्वज्ञः सर्वधर्मवित्
011a	अनाद्यन्तमजं दिव्यमजरं ध्रुवमव्ययम्
011c	अप्रतर्क्यमविज्ञेयं ब्रह्माग्रे समवर्तत
012a	काष्ठा निमेषा दश पञ्च चैव त्रिंशत्तु काष्ठा गणयेत्कलां ताम्
012c	त्रिंशत्कलाश्चापि भवेन्मुहूर्तो भागः कलाया दशमश्च यः स्यात्
013a	त्रिंशन्मुहूर्तश्च भवेदहश्च रात्रिश्च सङ्ख्या मुनिभिः प्रणीता
013c	मासः स्मृतो रात्र्यहनी च त्रिंशत्संवत्सरो द्वादशमास उक्तः
013e	संवत्सरं द्वे अयने वदन्ति सङ्ख्याविदो दक्षिणमुत्तरं च
014a	अहोरात्रे विभजते सूर्यो मानुषलौकिके
014c	रात्रिः स्वप्नाय भूतानां चेष्टायै कर्मणामहः
015a	पित्र्ये रात्र्यहनी मासः प्रविभागस्तयोः पुनः
015c	कृष्णोऽहः कर्मचेष्टायां शुक्लः स्वप्नाय शर्वरी
016a	दैवे रात्र्यहनी वर्षं प्रविभागस्तयोः पुनः
016c	अहस्तत्रोदगयनं रात्रिः स्याद्दक्षिणायनम्
017a	ये ते रात्र्यहनी पूर्वे कीर्तिते दैवलौकिके
017c	तयोः सङ्ख्याय वर्षाग्रं ब्राह्मे वक्ष्याम्यहःक्षपे
018a	तेषां संवत्सराग्राणि प्रवक्ष्याम्यनुपूर्वशः
018c	कृते त्रेतायुगे चैव द्वापरे च कलौ तथा
019a	चत्वार्याहुः सहस्राणि वर्षाणां तत्कृतं युगम्
019c	तस्य तावच्छती सन्ध्या सन्ध्यांशश्च तथाविधः
020a	इतरेषु ससन्ध्येषु ससन्ध्यांशेषु च त्रिषु
020c	एकापायेन संयान्ति सहस्राणि शतानि च
021a	एतानि शाश्वताँल्लोकान्धारयन्ति सनातनान्
021c	एतद्ब्रह्मविदां तात विदितं ब्रह्म शाश्वतम्
022a	चतुष्पात्सकलो धर्मः सत्यं चैव कृते युगे
022c	नाधर्मेणागमः कश्चित्परस्तस्य प्रवर्तते
023a	इतरेष्वागमाद्धर्मः पादशस्त्ववरोप्यते
023c	चौरिकानृतमायाभिरधर्मश्चोपचीयते
024a	अरोगाः सर्वसिद्धार्थाश्चतुर्वर्षशतायुषः
024c	कृते त्रेतादिष्वेतेषां पादशो ह्रसते वयः
025a	वेदवादाश्चानुयुगं ह्रसन्तीति च नः श्रुतम्
025c	आयूंषि चाशिषश्चैव वेदस्यैव च यत्फलम्
026a	अन्ये कृतयुगे धर्मास्त्रेतायां द्वापरेऽपरे
026c	अन्ये कलियुगे धर्मा यथाशक्तिकृता इव
027a	तपः परं कृतयुगे त्रेतायां ज्ञानमुत्तमम्
027c	द्वापरे यज्ञमेवाहुर्दानमेव कलौ युगे
028a	एतां द्वादशसाहस्रीं युगाख्यां कवयो विदुः
028c	सहस्रं परिवृत्तं तद्ब्राह्मं दिवसमुच्यते
029a	रात्रिस्तावत्तिथी ब्राह्मी तदादौ विश्वमीश्वरः
029c	प्रलयेऽध्यात्ममाविश्य सुप्त्वा सोऽन्ते विबुध्यते
030a	सहस्रयुगपर्यन्तमहर्यद्ब्रह्मणो विदुः
030c	रात्रिं युगसहस्रान्तां तेऽहोरात्रविदो जनाः
031a	प्रतिबुद्धो विकुरुते ब्रह्माक्षय्यं क्षपाक्षये
031c	सृजते च महद्भूतं तस्माद्व्यक्तात्मकं मनः
032a	ब्रह्म तेजोमयं शुक्रं यस्य सर्वमिदं जगत्
032c	एकस्य भूतं भूतस्य द्वयं स्थावरजङ्गमम्
033a	अहर्मुखे विबुद्धः सन्सृजते विद्यया जगत्
033c	अग्र एव महाभूतमाशु व्यक्तात्मकं मनः
034a	अभिभूयेह चार्चिष्मद्व्यसृजत्सप्त मानसान्
034c	दूरगं बहुधागामि प्रार्थनासंशयात्मकम्
035a	मनः सृष्टिं विकुरुते चोद्यमानं सिसृक्षया
035c	आकाशं जायते तस्मात्तस्य शब्दो गुणो मतः
036a	आकाशात्तु विकुर्वाणात्सर्वगन्धवहः शुचिः
036c	बलवाञ्जायते वायुस्तस्य स्पर्शो गुणो मतः
037a	वायोरपि विकुर्वाणाज्ज्योतिर्भूतं तमोनुदम्
037c	रोचिष्णु जायते तत्र तद्रूपगुणमुच्यते
038a	ज्योतिषोऽपि विकुर्वाणाद्भवन्त्यापो रसात्मिकाः
038c	अद्भ्यो गन्धगुणा भूमिः पूर्वैषा सृष्टिरुच्यते
039a	गुणाः पूर्वस्य पूर्वस्य प्राप्नुवन्त्युत्तरोत्तरम्
039c	तेषां यावत्तिथं यद्यत्तत्तत्तावद्गुणं स्मृतम्
040a	उपलभ्याप्सु चेद्गन्धं केचिद्ब्रूयुरनैपुणात्
040c	पृथिव्यामेव तं विद्यादापो वायुं च संश्रितम्
041a	एते तु सप्त पुरुषा नानाविर्याः पृथक्पृथक्
041c	नाशक्नुवन्प्रजाः स्रष्टुमसमागम्य सर्वतः
042a	ते समेत्य महात्मानमन्योन्यमभिसंश्रिताः
042c	शरीराश्रयणं प्राप्तास्ततः पुरुष उच्यते
043a	श्रयणाच्छरीरं भवति मूर्तिमत्षोडशात्मकम्
043c	तदाविशन्ति भूतानि महान्ति सह कर्मणा
044a	सर्वभूतानि चादाय तपसश्चरणाय च
044c	आदिकर्ता महाभूतं तमेवाहुः प्रजापतिम्
045a	स वै सृजति भूतानि स एव पुरुषः परः
045c	अजो जनयते ब्रह्मा देवर्षिपितृमानवान्
046a	लोकान्नदीः समुद्रांश्च दिशः शैलान्वनस्पतीन्
046c	नरकिन्नररक्षांसि वयःपशुमृगोरगान्
046e	अव्ययं च व्ययं चैव द्वयं स्थावरजङ्गमम्
047a	तेषां ये यानि कर्माणि प्राक्सृष्ट्यां प्रतिपेदिरे
047c	तान्येव प्रतिपद्यन्ते सृज्यमानाः पुनः पुनः
048a	हिंस्राहिंस्रे मृदुक्रूरे धर्माधर्मे ऋतानृते
048c	अतो यन्मन्यते धाता तस्मात्तत्तस्य रोचते
049a	महाभूतेषु नानात्वमिन्द्रियार्थेषु मूर्तिषु
049c	विनियोगं च भूतानां धातैव विदधात्युत
050a	केचित्पुरुषकारं तु प्राहुः कर्मविदो जनाः
050c	दैवमित्यपरे विप्राः स्वभावं भूतचिन्तकाः
051a	पौरुषं कर्म दैवं च फलवृत्तिस्वभावतः
051c	त्रय एतेऽपृथग्भूता नविवेकं तु केचन
052a	एवमेतच्च नैवं च यद्भूतं सृजते जगत्
052c	कर्मस्था विषमं ब्रूयुः सत्त्वस्थाः समदर्शिनः
053a	तपो निःश्रेयसं जन्तोस्तस्य मूलं दमः शमः
053c	तेन सर्वानवाप्नोति यान्कामान्मनसेच्छति
054a	तपसा तदवाप्नोति यद्भूतं सृजते जगत्
054c	स तद्भूतश्च सर्वेषां भूतानां भवति प्रभुः
055a	ऋषयस्तपसा वेदानध्यैषन्त दिवानिशम्
055c	अनादिनिधना नित्या वागुत्सृष्टा स्वयम्भुवा
056a	ऋषीणां नामधेयानि याश्च वेदेषु सृष्टयः
056c	शर्वर्यन्तेषु जातानां तान्येवैभ्यो ददाति सः
057a	नामभेदस्तपःकर्मयज्ञाख्या लोकसिद्धयः
057c	आत्मसिद्धिस्तु वेदेषु प्रोच्यते दशभिः क्रमैः
058a	यदुक्तं वेदवादेषु गहनं वेददृष्टिभिः
058c	तदन्तेषु यथायुक्तं क्रमयोगेन लक्ष्यते
059a	कर्मजोऽयं पृथग्भावो द्वंद्वयुक्तो वियोगिनः
059c	आत्मसिद्धिस्तु विज्ञाता जहाति प्रायशो बलम्
060a	द्वे ब्रह्मणी वेदितव्ये शब्दब्रह्म परं च यत्
060c	शब्दब्रह्मणि निष्णातः परं ब्रह्माधिगच्छति
061a	आरम्भयज्ञाः क्षत्रस्य हविर्यज्ञा विशस्तथा
061c	परिचारयज्ञाः शूद्रास्तु तपोयज्ञा द्विजातयः
062a	त्रेतायुगे विधिस्त्वेषां यज्ञानां न कृते युगे
062c	द्वापरे विप्लवं यान्ति यज्ञाः कलियुगे तथा
063a	अपृथग्धर्मिणो मर्त्या ऋक्सामानि यजूंषि च
063c	काम्यां पुष्टिं पृथग्दृष्ट्वा तपोभिस्तप एव च
064a	त्रेतायां तु समस्तास्ते प्रादुरासन्महाबलाः
064c	संयन्तारः स्थावराणां जङ्गमानां च सर्वशः
065a	त्रेतायां संहता ह्येते यज्ञा वर्णास्तथैव च
065c	संरोधादायुषस्त्वेते व्यस्यन्ते द्वापरे युगे
066a	दृश्यन्ते नापि दृश्यन्ते वेदाः कलियुगेऽखिलाः
066c	उत्सीदन्ते सयज्ञाश्च केवला धर्मसेतवः
067a	कृते युगे यस्तु धर्मो ब्राह्मणेषु प्रदृश्यते
067c	आत्मवत्सु तपोवत्सु श्रुतवत्सु प्रतिष्ठितः
068a	अधर्मव्रतसंयोगं यथाधर्मं युगे युगे
068c	विक्रियन्ते स्वधर्मस्था वेदवादा यथायुगम्
069a	यथा विश्वानि भूतानि वृष्ट्या भूयांसि प्रावृषि
069c	सृज्यन्ते जङ्गमस्थानि तथा धर्मा युगे युगे
070a	यथर्तुष्वृतुलिङ्गानि नानारूपाणि पर्यये
070c	दृश्यन्ते तानि तान्येव तथा ब्रह्माहरात्रिषु
071a	विहितं कालनानात्वमनादिनिधनं तथा
071c	कीर्तितं यत्पुरस्तात्ते तत्सूते चात्ति च प्रजाः
072a	दधाति प्रभवे स्थानं भूतानां संयमो यमः
072c	स्वभावेनैव वर्तन्ते द्वंद्वयुक्तानि भूरिशः
073a	सर्गः कालः क्रिया वेदाः कर्ता कार्यं क्रिया फलम्
073c	प्रोक्तं ते पुत्र सर्वं वै यन्मां त्वं परिपृच्छसि
074a	प्रत्याहारं तु वक्ष्यामि शर्वर्यादौ गतेऽहनि
074c	यथेदं कुरुतेऽध्यात्मं सुसूक्ष्मं विश्वमीश्वरः
075a	दिवि सूर्यास्तथा सप्त दहन्ति शिखिनोऽर्चिषा
075c	सर्वमेतत्तदार्चिर्भिः पूर्णं जाज्वल्यते जगत्

