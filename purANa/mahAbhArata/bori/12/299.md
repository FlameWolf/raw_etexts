001	याज्ञवल्क्य उवाच
001a	अव्यक्तस्य नरश्रेष्ठ कालसङ्ख्यां निबोध मे
001c	पञ्च कल्पसहस्राणि द्विगुणान्यहरुच्यते
002a	रात्रिरेतावती चास्य प्रतिबुद्धो नराधिप
002c	सृजत्योषधिमेवाग्रे जीवनं सर्वदेहिनाम्
003a	ततो ब्रह्माणमसृजद्धैरण्याण्डसमुद्भवम्
003c	सा मूर्तिः सर्वभूतानामित्येवमनुशुश्रुम
004a	संवत्सरमुषित्वाण्डे निष्क्रम्य च महामुनिः
004c	सन्दधेऽर्धं महीं कृत्स्नां दिवमर्धं प्रजापतिः
005a	द्यावापृथिव्योरित्येष राजन्वेदेषु पठ्यते
005c	तयोः शकलयोर्मध्यमाकाशमकरोत्प्रभुः
006a	एतस्यापि च सङ्ख्यानं वेदवेदाङ्गपारगैः
006c	दश कल्पसहस्राणि पादोनान्यहरुच्यते
006e	रात्रिमेतावतीं चास्य प्राहुरध्यात्मचिन्तकाः
007a	सृजत्यहङ्कारमृषिर्भूतं दिव्यात्मकं तथा
007c	चतुरश्चापरान्पुत्रान्देहात्पूर्वं महानृषिः
007e	ते वै पितृभ्यः पितरः श्रूयन्ते राजसत्तम
008a	देवाः पितॄणां च सुता देवैर्लोकाः समावृताः
008c	चराचरा नरश्रेष्ठ इत्येवमनुशुश्रुम
009a	परमेष्ठी त्वहङ्कारोऽसृजद्भूतानि पञ्चधा
009c	पृथिवी वायुराकाशमापो ज्योतिश्च पञ्चमम्
010a	एतस्यापि निशामाहुस्तृतीयमिह कुर्वतः
010c	पञ्च कल्पसहस्राणि तावदेवाहरुच्यते
011a	शब्दः स्पर्शश्च रूपं च रसो गन्धश्च पञ्चमः
011c	एते विशेषा राजेन्द्र महाभूतेषु पञ्चसु
011e	यैराविष्टानि भूतानि अहन्यहनि पार्थिव
012a	अन्योन्यं स्पृहयन्त्येते अन्योन्यस्य हिते रताः
012c	अन्योन्यमभिमन्यन्ते अन्योन्यस्पर्धिनस्तथा
013a	ते वध्यमाना अन्योन्यं गुणैर्हारिभिरव्ययाः
013c	इहैव परिवर्तन्ते तिर्यग्योनिप्रवेशिनः
014a	त्रीणि कल्पसहस्राणि एतेषामहरुच्यते
014c	रात्रिरेतावती चैव मनसश्च नराधिप
015a	मनश्चरति राजेन्द्र चरितं सर्वमिन्द्रियैः
015c	न चेन्द्रियाणि पश्यन्ति मन एवात्र पश्यति
016a	चक्षुः पश्यति रूपाणि मनसा तु न चक्षुषा
016c	मनसि व्याकुले चक्षुः पश्यन्नपि न पश्यति
016e	तथेन्द्रियाणि सर्वाणि पश्यन्तीत्यभिचक्षते
017a	मनस्युपरते राजन्निन्द्रियोपरमो भवेत्
017c	न चेन्द्रियव्युपरमे मनस्युपरमो भवेत्
017e	एवं मनःप्रधानानि इन्द्रियाणि विभावयेत्
018a	इन्द्रियाणां हि सर्वेषामीश्वरं मन उच्यते
018c	एतद्विशन्ति भूतानि सर्वाणीह महायशाः
