BR-12-01-084-001  भीष्म उवाच
BR-12-01-084-001a ह्रीनिषेधाः सदा सन्तः सत्यार्जवसमन्विताः
BR-12-01-084-001c शक्ताः कथयितुं सम्यक्ते तव स्युः सभासदः
BR-12-01-084-002a अत्याढ्यांश्चातिशूरांश्च ब्राह्मणांश्च बहुश्रुतान्
BR-12-01-084-002c सुसन्तुष्टांश्च कौन्तेय महोत्साहांश्च कर्मसु
BR-12-01-084-003a एतान्सहायाँल्लिप्सेथाः सर्वास्वापत्सु भारत
BR-12-01-084-003c कुलीनः पूजितो नित्यं न हि शक्तिं निगूहति
BR-12-01-084-004a प्रसन्नं ह्यप्रसन्नं वा पीडितं हृतमेव वा
BR-12-01-084-004c आवर्तयति भूयिष्ठं तदेको ह्यनुपालितः
BR-12-01-084-005a कुलीना देशजाः प्राज्ञा रूपवन्तो बहुश्रुताः
BR-12-01-084-005c प्रगल्भाश्चानुरक्ताश्च ते तव स्युः परिच्छदाः
BR-12-01-084-006a दौष्कुलेयाश्च लुब्धाश्च नृशंसा निरपत्रपाः
BR-12-01-084-006c ते त्वां तात निषेवेयुर्यावदार्द्रकपाणयः
BR-12-01-084-007a अर्थमानार्घ्यसत्कारैर्भोगैरुच्चावचैः प्रियान्
BR-12-01-084-007c यानर्थभाजो मन्येथास्ते ते स्युः सुखभागिनः
BR-12-01-084-008a अभिन्नवृत्ता विद्वांसः सद्वृत्ताश्चरितव्रताः
BR-12-01-084-008c न त्वां नित्यार्थिनो जह्युरक्षुद्राः सत्यवादिनः
BR-12-01-084-009a अनार्या ये न जानन्ति समयं मन्दचेतसः
BR-12-01-084-009c तेभ्यः प्रतिजुगुप्सेथा जानीयाः समयच्युतान्
BR-12-01-084-010a नैकमिच्छेद्गणं हित्वा स्याच्चेदन्यतरग्रहः
BR-12-01-084-010c यस्त्वेको बहुभिः श्रेयान्कामं तेन गणं त्यजेत्
BR-12-01-084-011a श्रेयसो लक्षणं ह्येतद्विक्रमो यस्य दृश्यते
BR-12-01-084-011c कीर्तिप्रधानो यश्च स्यात्समये यश्च तिष्ठति
BR-12-01-084-012a समर्थान्पूजयेद्यश्च नास्पर्ध्यैः स्पर्धते च यः
BR-12-01-084-012c न च कामाद्भयात्क्रोधाल्लोभाद्वा धर्ममुत्सृजेत्
BR-12-01-084-013a अमानी सत्यवाक्शक्तो जितात्मा मान्यमानिता
BR-12-01-084-013c स ते मन्त्रसहायः स्यात्सर्वावस्थं परीक्षितः
BR-12-01-084-014a कुलीनः सत्यसम्पन्नस्तितिक्षुर्दक्ष आत्मवान्
BR-12-01-084-014c शूरः कृतज्ञः सत्यश्च श्रेयसः पार्थ लक्षणम्
BR-12-01-084-015a तस्यैवं वर्तमानस्य पुरुषस्य विजानतः
BR-12-01-084-015c अमित्राः सम्प्रसीदन्ति ततो मित्रीभवन्त्यपि
BR-12-01-084-016a अत ऊर्ध्वममात्यानां परीक्षेत गुणागुणान्
BR-12-01-084-016c संयतात्मा कृतप्रज्ञो भूतिकामश्च भूमिपः
BR-12-01-084-017a सम्बद्धाः पुरुषैराप्तैरभिजातैः स्वदेशजैः
BR-12-01-084-017c अहार्यैरव्यभीचारैः सर्वतः सुपरीक्षितैः
BR-12-01-084-018a योधाः स्रौवास्तथा मौलास्तथैवान्येऽप्यवस्कृताः
BR-12-01-084-018c कर्तव्या भूतिकामेन पुरुषेण बुभूषता
BR-12-01-084-019a येषां वैनयिकी बुद्धिः प्रकृता चैव शोभना
BR-12-01-084-019c तेजो धैर्यं क्षमा शौचमनुराग स्थितिर्धृतिः
BR-12-01-084-020a परीक्षितगुणान्नित्यं प्रौढभावान्धुरन्धरान्
BR-12-01-084-020c पञ्चोपधाव्यतीतांश्च कुर्याद्राजार्थकारिणः
BR-12-01-084-021a पर्याप्तवचनान्वीरान्प्रतिपत्तिविशारदान्
BR-12-01-084-021c कुलीनान्सत्यसम्पन्नानिङ्गितज्ञाननिष्ठुरान्
BR-12-01-084-022a देशकालविधानज्ञान्भर्तृकार्यहितैषिणः
BR-12-01-084-022c नित्यमर्थेषु सर्वेषु राजा कुर्वीत मन्त्रिणः
BR-12-01-084-023a हीनतेजा ह्यसंहृष्टो नैव जातु व्यवस्यति
BR-12-01-084-023c अवश्यं जनयत्येव सर्वकर्मसु संशयान्
BR-12-01-084-024a एवमल्पश्रुतो मन्त्री कल्याणाभिजनोऽप्युत
BR-12-01-084-024c धर्मार्थकामयुक्तोऽपि नालं मन्त्रं परीक्षितुम्
BR-12-01-084-025a तथैवानभिजातोऽपि काममस्तु बहुश्रुतः
BR-12-01-084-025c अनायक इवाचक्षुर्मुह्यत्यूह्येषु कर्मसु
BR-12-01-084-026a यो वा ह्यस्थिरसङ्कल्पो बुद्धिमानागतागमः
BR-12-01-084-026c उपायज्ञोऽपि नालं स कर्म यापयितुं चिरम्
BR-12-01-084-027a केवलात्पुनराचारात्कर्मणो नोपपद्यते
BR-12-01-084-027c परिमर्शो विशेषाणामश्रुतस्येह दुर्मतेः
BR-12-01-084-028a मन्त्रिण्यननुरक्ते तु विश्वासो न हि विद्यते
BR-12-01-084-028c तस्मादननुरक्ताय नैव मन्त्रं प्रकाशयेत्
BR-12-01-084-029a व्यथयेद्धि स राजानं मन्त्रिभिः सहितोऽनृजुः
BR-12-01-084-029c मारुतोपहतच्छिद्रैः प्रविश्याग्निरिव द्रुमम्
BR-12-01-084-030a सङ्क्रुध्यत्येकदा स्वामी स्थानाच्चैवापकर्षति
BR-12-01-084-030c वाचा क्षिपति संरब्धस्ततः पश्चात्प्रसीदति
BR-12-01-084-031a तानि तान्यनुरक्तेन शक्यान्यनुतितिक्षितुम्
BR-12-01-084-031c मन्त्रिणां च भवेत्क्रोधो विस्फूर्जितमिवाशनेः
BR-12-01-084-032a यस्तु संहरते तानि भर्तुः प्रियचिकीर्षया
BR-12-01-084-032c समानसुखदुःखं तं पृच्छेदर्थेषु मानवम्
BR-12-01-084-033a अनृजुस्त्वनुरक्तोऽपि सम्पन्नश्चेतरैर्गुणैः
BR-12-01-084-033c राज्ञः प्रज्ञानयुक्तोऽपि न मन्त्रं श्रोतुमर्हति
BR-12-01-084-034a योऽमित्रैः सह संबद्धो न पौरान्बहु मन्यते
BR-12-01-084-034c स सुहृत्तादृशो राज्ञो न मन्त्रं श्रोतुमर्हति
BR-12-01-084-035a अविद्वानशुचिः स्तब्धः शत्रुसेवी विकत्थनः
BR-12-01-084-035c स सुहृत्क्रोधनो लुब्धो न मन्त्रं श्रोतुमर्हति
BR-12-01-084-036a आगन्तुश्चानुरक्तोऽपि काममस्तु बहुश्रुतः
BR-12-01-084-036c सत्कृतः संविभक्तो वा न मन्त्रं श्रोतुमर्हति
BR-12-01-084-037a यस्त्वल्पेनापि कार्येण सकृदाक्षारितो भवेत्
BR-12-01-084-037c पुनरन्यैर्गुणैर्युक्तो न मन्त्रं श्रोतुमर्हति
BR-12-01-084-038a कृतप्रज्ञश्च मेधावी बुधो जानपदः शुचिः
BR-12-01-084-038c सर्वकर्मसु यः शुद्धः स मन्त्रं श्रोतुमर्हति
BR-12-01-084-039a ज्ञानविज्ञानसम्पन्नः प्रकृतिज्ञः परात्मनोः
BR-12-01-084-039c सुहृदात्मसमो राज्ञः स मन्त्रं श्रोतुमर्हति
BR-12-01-084-040a सत्यवाक्शीलसम्पन्नो गम्भीरः सत्रपो मृदुः
BR-12-01-084-040c पितृपैतामहो यः स्यात्स मन्त्रं श्रोतुमर्हति
BR-12-01-084-041a सन्तुष्टः सम्मतः सत्यः शौटीरो द्वेष्यपापकः
BR-12-01-084-041c मन्त्रवित्कालविच्छूरः स मन्त्रं श्रोतुमर्हति
BR-12-01-084-042a सर्वलोकं समं शक्तः सान्त्वेन कुरुते वशे
BR-12-01-084-042c तस्मै मन्त्रः प्रयोक्तव्यो दण्डमाधित्सता नृप
BR-12-01-084-043a पौरजानपदा यस्मिन्विश्वासं धर्मतो गताः
BR-12-01-084-043c योद्धा नयविपश्चिच्च स मन्त्रं श्रोतुमर्हति
BR-12-01-084-044a तस्मात्सर्वैर्गुणैरेतैरुपपन्नाः सुपूजिताः
BR-12-01-084-044c मन्त्रिणः प्रकृतिज्ञाः स्युस्त्र्यवरा महदीप्सवः
BR-12-01-084-045a स्वासु प्रकृतिषु छिद्रं लक्षयेरन्परस्य च
BR-12-01-084-045c मन्त्रिणो मन्त्रमूलं हि राज्ञो राष्ट्रं विवर्धते
BR-12-01-084-046a नास्य छिद्रं परः पश्येच्छिद्रेषु परमन्वियात्
BR-12-01-084-046c गूहेत्कूर्म इवाङ्गानि रक्षेद्विवरमात्मनः
BR-12-01-084-047a मन्त्रग्राहा हि राज्यस्य मन्त्रिणो ये मनीषिणः
BR-12-01-084-047c मन्त्रसंहननो राजा मन्त्राङ्गानीतरो जनः
BR-12-01-084-048a राज्यं प्रणिधिमूलं हि मन्त्रसारं प्रचक्षते
BR-12-01-084-048c स्वामिनं त्वनुवर्तन्ति वृत्त्यर्थमिह मन्त्रिणः
BR-12-01-084-049a स विनीय मदक्रोधौ मानमीर्ष्यां च निर्वृतः
BR-12-01-084-049c नित्यं पञ्चोपधातीतैर्मन्त्रयेत्सह मन्त्रिभिः
BR-12-01-084-050a तेषां त्रयाणां विविधं विमर्शं बुध्येत चित्तं विनिवेश्य तत्र
BR-12-01-084-050c स्वनिश्चयं तं परनिश्चयं च निवेदयेदुत्तरमन्त्रकाले
BR-12-01-084-051a धर्मार्थकामज्ञमुपेत्य पृच्छेद्युक्तो गुरुं ब्राह्मणमुत्तमार्थम्
BR-12-01-084-051c निष्ठा कृता तेन यदा सह स्यात्तं तत्र मार्गं प्रणयेदसक्तम्
BR-12-01-084-052a एवं सदा मन्त्रयितव्यमाहुर्ये मन्त्रतत्त्वार्थविनिश्चयज्ञाः
BR-12-01-084-052c तस्मात्त्वमेवं प्रणयेः सदैव मन्त्रं प्रजासङ्ग्रहणे समर्थम्
BR-12-01-084-053a न वामनाः कुब्जकृशा न खञ्जा; नान्धा जडाः स्त्री न नपुंसकं च
BR-12-01-084-053c न चात्र तिर्यङ्न पुरो न पश्चान्नोर्ध्वं न चाधः प्रचरेत कश्चित्
BR-12-01-084-054a आरुह्य वातायनमेव शून्यं स्थलं प्रकाशं कुशकाशहीनम्
BR-12-01-084-054c वागङ्गदोषान्परिहृत्य मन्त्रं सम्मन्त्रयेत्कार्यमहीनकालम्

