001  	युधिष्ठिर उवाच
001a	यदिदं कर्म लोकेऽस्मिञ्शुभं वा यदि वाशुभम्
001c	पुरुषं योजयत्येव फलयोगेन भारत
002a	कर्ता स्वित्तस्य पुरुष उताहो नेति संशयः
002c	एतदिच्छामि तत्त्वेन त्वत्तः श्रोतुं पितामह
003  	भीष्म उवाच
003a	अत्राप्युदाहरन्तीममितिहासं पुरातनम्
003c	प्रह्रादस्य च संवादमिन्द्रस्य च युधिष्ठिर
004a	असक्तं धूतपाप्मानं कुले जातं बहुश्रुतम्
004c	अस्तम्भमनहंकारं सत्त्वस्थं समये रतम्
005a	तुल्यनिन्दास्तुतिं दान्तं शून्यागारनिवेशनम्
005c	चराचराणां भूतानां विदितप्रभवाप्ययम्
006a	अक्रुध्यन्तमहृष्यन्तमप्रियेषु प्रियेषु च
006c	काञ्चने वाथ लोष्टे वा उभयोः समदर्शनम्
007a	आत्मनिःश्रेयसज्ञाने धीरं निश्चितनिश्चयम्
007c	परावरज्ञं भूतानां सर्वज्ञं समदर्शनम्
008a	शक्रः प्रह्रादमासीनमेकान्ते संयतेन्द्रियम्
008c	बुभुत्समानस्तत्प्रज्ञामभिगम्येदमब्रवीत्
009a	यैः कैश्चित्सम्मतो लोके गुणैः स्यात्पुरुषो नृषु
009c	भवत्यनपगान्सर्वांस्तान्गुणाँल्लक्षयामहे
010a	अथ ते लक्ष्यते बुद्धिः समा बालजनैरिह
010c	आत्मानं मन्यमानः सञ्श्रेयः किमिह मन्यसे
011a	बद्धः पाशैश्च्युतः स्थानाद्द्विषतां वशमागतः
011c	श्रिया विहीनः प्रह्राद शोचितव्ये न शोचसि
012a	प्रज्ञालाभात्तु दैतेय उताहो धृतिमत्तया
012c	प्रह्राद स्वस्थरूपोऽसि पश्यन्व्यसनमात्मनः
013a	इति सञ्चोदितस्तेन धीरो निश्चितनिश्चयः
013c	उवाच श्लक्ष्णया वाचा स्वां प्रज्ञामनुवर्णयन्
014a	प्रवृत्तिं च निवृत्तिं च भूतानां यो न बुध्यते
014c	तस्य स्तम्भो भवेद्बाल्यान्नास्ति स्तम्भोऽनुपश्यतः
015a	स्वभावात्सम्प्रवर्तन्ते निवर्तन्ते तथैव च
015c	सर्वे भावास्तथाभावाः पुरुषार्थो न विद्यते
016a	पुरुषार्थस्य चाभावे नास्ति कश्चित्स्वकारकः
016c	स्वयं तु कुर्वतस्तस्य जातु मानो भवेदिह
017a	यस्तु कर्तारमात्मानं मन्यते साध्वसाधुनोः
017c	तस्य दोषवती प्रज्ञा स्वमूर्त्यज्ञेति मे मतिः
018a	यदि स्यात्पुरुषः कर्ता शक्रात्मश्रेयसे ध्रुवम्
018c	आरम्भास्तस्य सिध्येरन्न च जातु पराभवेत्
019a	अनिष्टस्य हि निर्वृत्तिरनिवृत्तिः प्रियस्य च
019c	लक्ष्यते यतमानानां पुरुषार्थस्ततः कुतः
020a	अनिष्टस्याभिनिर्वृत्तिमिष्टसंवृत्तिमेव च
020c	अप्रयत्नेन पश्यामः केषांचित्तत्स्वभावतः
021a	प्रतिरूपधराः केचिद्दृश्यन्ते बुद्धिसत्तमाः
021c	विरूपेभ्योऽल्पबुद्धिभ्यो लिप्समाना धनागमम्
022a	स्वभावप्रेरिताः सर्वे निविशन्ते गुणा यदा
022c	शुभाशुभास्तदा तत्र तस्य किं मानकारणम्
023a	स्वभावादेव तत्सर्वमिति मे निश्चिता मतिः
023c	आत्मप्रतिष्ठिता प्रज्ञा मम नास्ति ततोऽन्यथा
024a	कर्मजं त्विह मन्येऽहं फलयोगं शुभाशुभम्
024c	कर्मणां विषयं कृत्स्नमहं वक्ष्यामि तच्छृणु
025a	यथा वेदयते कश्चिदोदनं वायसो वदन्
025c	एवं सर्वाणि कर्माणि स्वभावस्यैव लक्षणम्
026a	विकारानेव यो वेद न वेद प्रकृतिं पराम्
026c	तस्य स्तम्भो भवेद्बाल्यान्नास्ति स्तम्भोऽनुपश्यतः
027a	स्वभावभाविनो भावान्सर्वानेवेह निश्चये
027c	बुध्यमानस्य दर्पो वा मानो वा किं करिष्यति
028a	वेद धर्मविधिं कृत्स्नं भूतानां चाप्यनित्यताम्
028c	तस्माच्छक्र न शोचामि सर्वं ह्येवेदमन्तवत्
029a	निर्ममो निरहङ्कारो निरीहो मुक्तबन्धनः
029c	स्वस्थोऽव्यपेतः पश्यामि भूतानां प्रभवाप्ययौ
030a	कृतप्रज्ञस्य दान्तस्य वितृष्णस्य निराशिषः
030c	नायासो विद्यते शक्र पश्यतो लोकविद्यया
031a	प्रकृतौ च विकारे च न मे प्रीतिर्न च द्विषे
031c	द्वेष्टारं न च पश्यामि यो ममाद्य ममायते
032a	नोर्ध्वं नावाङ्न तिर्यक्च न क्वचिच्छक्र कामये
032c	न विज्ञाने न विज्ञेये नाज्ञाने शर्म विद्यते
033  	शक्र उवाच
033a	येनैषा लभ्यते प्रज्ञा येन शान्तिरवाप्यते
033c	प्रब्रूहि तमुपायं मे सम्यक्प्रह्राद पृच्छते
034  	प्रह्राद उवाच
034a	आर्जवेनाप्रमादेन प्रसादेनात्मवत्तया
034c	वृद्धशुश्रूषया शक्र पुरुषो लभते महत्
035a	स्वभावाल्लभते प्रज्ञां शान्तिमेति स्वभावतः
035c	स्वभावादेव तत्सर्वं यत्किञ्चिदनुपश्यसि
036  	भीष्म उवाच
036a	इत्युक्तो दैत्यपतिना शक्रो विस्मयमागमत्
036c	प्रीतिमांश्च तदा राजंस्तद्वाक्यं प्रत्यपूजयत्
037a	स तदाभ्यर्च्य दैत्येन्द्रं त्रैलोक्यपतिरीश्वरः
037c	असुरेन्द्रमुपामन्त्र्य जगाम स्वं निवेशनम्

