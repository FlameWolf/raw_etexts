001	भीष्म उवाच
001a	मृगयां विचरन्कश्चिद्विजने जनकात्मजः
001c	वने ददर्श विप्रेन्द्रमृषिं वंशधरं भृगोः
002a	तमासीनमुपासीनः प्रणम्य शिरसा मुनिम्
002c	पश्चादनुमतस्तेन पप्रच्छ वसुमानिदम्
003a	भगवन्किमिदं श्रेयः प्रेत्य वापीह वा भवेत्
003c	पुरुषस्याध्रुवे देहे कामस्य वशवर्तिनः
004a	सत्कृत्य परिपृष्टः सन्सुमहात्मा महातपाः
004c	निजगाद ततस्तस्मै श्रेयस्करमिदं वचः
005a	मनसोऽप्रतिकूलानि प्रेत्य चेह च वाञ्छसि
005c	भूतानां प्रतिकूलेभ्यो निवर्तस्व यतेन्द्रियः
006a	धर्मः सतां हितः पुंसां धर्मश्चैवाश्रयः सताम्
006c	धर्माल्लोकास्त्रयस्तात प्रवृत्ताः सचराचराः
007a	स्वादुकामुक कामानां वैतृष्ण्यं किं न गच्छसि
007c	मधु पश्यसि दुर्बुद्धे प्रपातं नानुपश्यसि
008a	यथा ज्ञाने परिचयः कर्तव्यस्तत्फलार्थिना
008c	तथा धर्मे परिचयः कर्तव्यस्तत्फलार्थिना
009a	असता धर्मकामेन विशुद्धं कर्म दुष्करम्
009c	सता तु धर्मकामेन सुकरं कर्म दुष्करम्
010a	वने ग्राम्यसुखाचारो यथा ग्राम्यस्तथैव सः
010c	ग्रामे वनसुखाचारो यथा वनचरस्तथा
011a	मनोवाक्कर्मके धर्मे कुरु श्रद्धां समाहितः
011c	निवृत्तौ वा प्रवृत्तौ वा सम्प्रधार्य गुणागुणान्
012a	नित्यं च बहु दातव्यं साधुभ्यश्चानसूयता
012c	प्रार्थितं व्रतशौचाभ्यां सत्कृतं देशकालयोः
013a	शुभेन विधिना लब्धमर्हाय प्रतिपादयेत्
013c	क्रोधमुत्सृज्य दत्त्वा च नानुतप्येन्न कीर्तयेत्
014a	अनृशंसः शुचिर्दान्तः सत्यवागार्जवे स्थितः
014c	योनिकर्मविशुद्धश्च पात्रं स्याद्वेदविद्द्विजः
015a	सत्कृता चैकपत्नी च जात्या योनिरिहेष्यते
015c	ऋग्यजुःसामगो विद्वान्षट्कर्मा पात्रमुच्यते
016a	स एव धर्मः सोऽधर्मस्तं तं प्रतिनरं भवेत्
016c	पात्रकर्मविशेषेण देशकालाववेक्ष्य च
017a	लीलयाल्पं यथा गात्रात्प्रमृज्याद्रजसः पुमान्
017c	बहुयत्नेन महता पापनिर्हरणं तथा
018a	विरिक्तस्य यथा सम्यग्घृतं भवति भेषजम्
018c	तथा निर्हृतदोषस्य प्रेत्यधर्मः सुखावहः
019a	मानसं सर्वभूतेषु वर्तते वै शुभाशुभे
019c	अशुभेभ्यः समाक्षिप्य शुभेष्वेवावतारयेत्
020a	सर्वं सर्वेण सर्वत्र क्रियमाणं च पूजय
020c	स्वधर्मे यत्र रागस्ते कामं धर्मो विधीयताम्
021a	अधृतात्मन्धृतौ तिष्ठ दुर्बुद्धे बुद्धिमान्भव
021c	अप्रशान्त प्रशाम्य त्वमप्राज्ञ प्राज्ञवच्चर
022a	तेजसा शक्यते प्राप्तुमुपायसहचारिणा
022c	इह च प्रेत्य च श्रेयस्तस्य मूलं धृतिः परा
023a	राजर्षिरधृतिः स्वर्गात्पतितो हि महाभिषः
023c	ययातिः क्षीणपुण्यश्च धृत्या लोकानवाप्तवान्
024a	तपस्विनां धर्मवतां विदुषां चोपसेवनात्
024c	प्राप्स्यसे विपुलां बुद्धिं तथा श्रेयोऽभिपत्स्यसे
025a	स तु स्वभावसंपन्नस्तच्छ्रुत्वा मुनिभाषितम्
025c	विनिवर्त्य मनः कामाद्धर्मे बुद्धिं चकार ह

