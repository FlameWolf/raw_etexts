001  	युधिष्ठिर उवाच
001a	ऐश्वर्यं वा महत्प्राप्य धनं वा भरतर्षभ
001c	दीर्घमायुरवाप्याथ कथं मृत्युमतिक्रमेत्
002a	तपसा वा सुमहता कर्मणा वा श्रुतेन वा
002c	रसायनप्रयोगैर्वा कैर्नोपैति जरान्तकौ
003  	भीष्म उवाच
003a	अत्राप्युदाहरन्तीममितिहासं पुरातनम्
003c	भिक्षोः पञ्चशिखस्येह संवादं जनकस्य च
004a	वैदेहो जनको राजा महर्षिं वेदवित्तमम्
004c	पर्यपृच्छत्पञ्चशिखं छिन्नधर्मार्थसंशयम्
005a	केन वृत्तेन भगवन्नतिक्रामेज्जरान्तकौ
005c	तपसा वाथ बुद्ध्या वा कर्मणा वा श्रुतेन वा
006a	एवमुक्तः स वैदेहं प्रत्युवाच परोक्षवित्
006c	निवृत्तिर्नैतयोरस्ति नानिवृत्तिः कथञ्चन
007a	न ह्यहानि निवर्तन्ते न मासा न पुनः क्षपाः
007c	सोऽयं प्रपद्यतेऽध्वानं चिराय ध्रुवमध्रुवः
008a	सर्वभूतसमुच्छेदः स्रोतसेवोह्यते सदा
008c	उह्यमानं निमज्जन्तमप्लवे कालसागरे
008e 	जरामृत्युमहाग्राहे न कश्चिदभिपद्यते
009a	नैवास्य भविता कश्चिन्नासौ भवति कस्यचित्
009c	पथि सङ्गतमेवेदं दारैरन्यैश्च बन्धुभिः
009e 	नायमत्यन्तसंवासो लब्धपूर्वो हि केनचित्
010a	क्षिप्यन्ते तेन तेनैव निष्टनन्तः पुनः पुनः
010c	कालेन जाता जाता हि वायुनेवाभ्रसञ्चयाः
011a	जरामृत्यू हि भूतानां खादितारौ वृकाविव
011c	बलिनां दुर्बलानां च ह्रस्वानां महतामपि
012a	एवम्भूतेषु भूतेषु नित्यभूताध्रुवेषु च
012c	कथं हृष्येत जातेषु मृतेषु च कथं ज्वरेत्
013a	कुतोऽहमागतः कोऽस्मि क्व गमिष्यामि कस्य वा
013c	कस्मिन्स्थितः क्व भविता कस्मात्किमनुशोचसि
014a	द्रष्टा स्वर्गस्य न ह्यस्ति तथैव नरकस्य च
014c	आगमांस्त्वनतिक्रम्य दद्याच्चैव यजेत च

