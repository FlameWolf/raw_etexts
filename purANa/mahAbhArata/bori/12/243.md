BR-12-03-243-001  	व्यास उवाच
BR-12-03-243-001a	गन्धान्रसान्नानुरुन्ध्यात्सुखं वा नालङ्कारांश्चाप्नुयात्तस्य तस्य
BR-12-03-243-001c	मानं च कीर्तिं च यशश्च नेच्छेत्स वै प्रचारः पश्यतो ब्राह्मणस्य
BR-12-03-243-002a	सर्वान्वेदानधीयीत शुश्रूषुर्ब्रह्मचर्यवान्
BR-12-03-243-002c	ऋचो यजूंषि सामानि न तेन न स ब्राह्मणः
BR-12-03-243-003a	ज्ञातिवत्सर्वभूतानां सर्ववित्सर्ववेदवित्
BR-12-03-243-003c	नाकामो म्रियते जातु न तेन न च ब्राह्मणः
BR-12-03-243-004a	इष्टीश्च विविधाः प्राप्य क्रतूंश्चैवाप्तदक्षिणान्
BR-12-03-243-004c	नैव प्राप्नोति ब्राह्मण्यमभिध्यानात्कथञ्चन
BR-12-03-243-005a	यदा चायं न बिभेति यदा चास्मान्न बिभ्यति
BR-12-03-243-005c	यदा नेच्छति न द्वेष्टि ब्रह्म सम्पद्यते तदा
BR-12-03-243-006a	यदा न कुरुते भावं सर्वभूतेषु पापकम्
BR-12-03-243-006c	कर्मणा मनसा वाचा ब्रह्म सम्पद्यते तदा
BR-12-03-243-007a	कामबन्धनमेवैकं नान्यदस्तीह बन्धनम्
BR-12-03-243-007c	कामबन्धनमुक्तो हि ब्रह्मभूयाय कल्पते
BR-12-03-243-008a	कामतो मुच्यमानस्तु धूम्राभ्रादिव चन्द्रमाः
BR-12-03-243-008c	विरजाः कालमाकाङ्क्षन्धीरो धैर्येण वर्तते
BR-12-03-243-009a	आपूर्यमाणमचलप्रतिष्ठं समुद्रमापः प्रविशन्ति यद्वत्
BR-12-03-243-009c	स कामकान्तो न तु कामकामः स वै लोकात्स्वर्गमुपैति देही
BR-12-03-243-010a	वेदस्योपनिषत्सत्यं सत्यस्योपनिषद्दमः
BR-12-03-243-010c	दमस्योपनिषद्दानं दानस्योपनिषत्तपः
BR-12-03-243-011a	तपसोपनिषत्त्यागस्त्यागस्योपनिषत्सुखम्
BR-12-03-243-011c	सुखस्योपनिषत्स्वर्गः स्वर्गस्योपनिषच्छमः
BR-12-03-243-012a	क्लेदनं शोकमनसोः सन्तापं तृष्णया सह
BR-12-03-243-012c	सत्त्वमिच्छसि सन्तोषाच्छान्तिलक्षणमुत्तमम्
BR-12-03-243-013a	विशोको निर्ममः शान्तः प्रसन्नात्मात्मवित्तमः
BR-12-03-243-013c	षड्भिर्लक्षणवानेतैः समग्रः पुनरेष्यति
BR-12-03-243-014a	षड्भिः सत्त्वगुणोपेतैः प्राज्ञैरधिकमन्त्रिभिः
BR-12-03-243-014c	ये विदुः प्रेत्य चात्मानमिहस्थांस्तांस्तथा विदुः
BR-12-03-243-015a	अकृत्रिममसंहार्यं प्राकृतं निरुपस्कृतम्
BR-12-03-243-015c	अध्यात्मं सुकृतप्रज्ञः सुखमव्ययमश्नुते
BR-12-03-243-016a	निष्प्रचारं मनः कृत्वा प्रतिष्ठाप्य च सर्वतः
BR-12-03-243-016c	यामयं लभते तुष्टिं सा न शक्यमतोऽन्यथा
BR-12-03-243-017a	येन तृप्यत्यभुञ्जानो येन तुष्यत्यवित्तवान्
BR-12-03-243-017c	येनास्नेहो बलं धत्ते यस्तं वेद स वेदवित्
BR-12-03-243-018a	सङ्गोप्य ह्यात्मनो द्वाराण्यपिधाय विचिन्तयन्
BR-12-03-243-018c	यो ह्यास्ते ब्राह्मणः शिष्टः स आत्मरतिरुच्यते
BR-12-03-243-019a	समाहितं परे तत्त्वे क्षीणकाममवस्थितम्
BR-12-03-243-019c	सर्वतः सुखमन्वेति वपुश्चान्द्रमसं यथा
BR-12-03-243-020a	सविशेषाणि भूतानि गुणांश्चाभजतो मुनेः
BR-12-03-243-020c	सुखेनापोह्यते दुःखं भास्करेण तमो यथा
BR-12-03-243-021a	तमतिक्रान्तकर्माणमतिक्रान्तगुणक्षयम्
BR-12-03-243-021c	ब्राह्मणं विषयाश्लिष्टं जरामृत्यू न विन्दतः
BR-12-03-243-022a	स यदा सर्वतो मुक्तः समः पर्यवतिष्ठते
BR-12-03-243-022c	इन्द्रियाणीन्द्रियार्थांश्च शरीरस्थोऽतिवर्तते
BR-12-03-243-023a	कारणं परमं प्राप्य अतिक्रान्तस्य कार्यताम्
BR-12-03-243-023c	पुनरावर्तनं नास्ति सम्प्राप्तस्य परात्परम्

