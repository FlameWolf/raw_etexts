001  	भीष्म उवाच
001a	स मोक्षमनुचिन्त्यैव शुकः पितरमभ्यगात्
001c	प्राहाभिवाद्य च गुरुं श्रेयोर्थी विनयान्वितः
002a	मोक्षधर्मेषु कुशलो भगवान्प्रब्रवीतु मे
002c	यथा मे मनसः शान्तिः परमा सम्भवेत्प्रभो
003a	श्रुत्वा पुत्रस्य वचनं परमर्षिरुवाच तम्
003c	अधीष्व पुत्र मोक्षं वै धर्मांश्च विविधानपि
004a	पितुर्नियोगाज्जग्राह शुको ब्रह्मविदां वरः
004c	योगशास्त्रं च निखिलं कापिलं चैव भारत
005a	स तं ब्राह्म्या श्रिया युक्तं ब्रह्मतुल्यपराक्रमम्
005c	मेने पुत्रं यदा व्यासो मोक्षविद्याविशारदम्
006a	उवाच गच्छेति तदा जनकं मिथिलेश्वरम्
006c	स ते वक्ष्यति मोक्षार्थं निखिलेन विशेषतः
007a	पितुर्नियोगादगमन्मैथिलं जनकं नृपम्
007c	प्रष्टुं धर्मस्य निष्ठां वै मोक्षस्य च परायणम्
008a	उक्तश्च मानुषेण त्वं पथा गच्छेत्यविस्मितः
008c	न प्रभावेण गन्तव्यमन्तरिक्षचरेण वै
009a	आर्जवेणैव गन्तव्यं न सुखान्वेषिणा पथा
009c	नान्वेष्टव्या विशेषास्तु विशेषा हि प्रसङ्गिनः
010a	अहङ्कारो न कर्तव्यो याज्ये तस्मिन्नराधिपे
010c	स्थातव्यं च वशे तस्य स ते छेत्स्यति संशयम्
011a	स धर्मकुशलो राजा मोक्षशास्त्रविशारदः
011c	याज्यो मम स यद्ब्रूयात्तत्कार्यमविशङ्कया
012a	एवमुक्तः स धर्मात्मा जगाम मिथिलां मुनिः
012c	पद्भ्यां शक्तोऽन्तरिक्षेण क्रान्तुं भूमिं ससागराम्
013a	स गिरींश्चाप्यतिक्रम्य नदीस्तीर्त्वा सरांसि च
013c	बहुव्यालमृगाकीर्णा विविधाश्चाटवीस्तथा
014a	मेरोर्हरेश्च द्वे वर्षे वर्षं हैमवतं तथा
014c	क्रमेणैव व्यतिक्रम्य भारतं वर्षमासदत्
015a	स देशान्विविधान्पश्यंश्चीनहूणनिषेवितान्
015c	आर्यावर्तमिमं देशमाजगाम महामुनिः
016a	पितुर्वचनमाज्ञाय तमेवार्थं विचिन्तयन्
016c	अध्वानं सोऽतिचक्राम खेऽचरः खे चरन्निव
017a	पत्तनानि च रम्याणि स्फीतानि नगराणि च
017c	रत्नानि च विचित्राणि शुकः पश्यन्न पश्यति
018a	उद्यानानि च रम्याणि तथैवायतनानि च
018c	पुण्यानि चैव तीर्थानि सोऽतिक्रम्य तथाध्वनः
019a	सोऽचिरेणैव कालेन विदेहानाससाद ह
019c	रक्षितान्धर्मराजेन जनकेन महात्मना
020a	तत्र ग्रामान्बहून्पश्यन्बह्वन्नरसभोजनान्
020c	पल्लीघोषान्समृद्धांश्च बहुगोकुलसङ्कुलान्
021a	स्फीतांश्च शालियवसैर्हंससारससेवितान्
021c	पद्मिनीभिश्च शतशः श्रीमतीभिरलङ्कृतान्
022a	स विदेहानतिक्रम्य समृद्धजनसेवितान्
022c	मिथिलोपवनं रम्यमाससाद महर्द्धिमत्
023a	हस्त्यश्वरथसङ्कीर्णं नरनारीसमाकुलम्
023c	पश्यन्नपश्यन्निव तत्समतिक्रामदच्युतः
024a	मनसा तं वहन्भारं तमेवार्थं विचिन्तयन्
024c	आत्मारामः प्रसन्नात्मा मिथिलामाससाद ह
025a	तस्या द्वारं समासाद्य द्वारपालैर्निवारितः
025c	स्थितो ध्यानपरो मुक्तो विदितः प्रविवेश ह
026a	स राजमार्गमासाद्य समृद्धजनसङ्कुलम्
026c	पार्थिवक्षयमासाद्य निःशङ्कः प्रविवेश ह
027a	तत्रापि द्वारपालास्तमुग्रवाचो न्यषेधयन्
027c	तथैव च शुकस्तत्र निर्मन्युः समतिष्ठत
028a	न चातपाध्वसन्तप्तः क्षुत्पिपासाश्रमान्वितः
028c	प्रताम्यति ग्लायति वा नापैति च तथातपात्
029a	तेषां तु द्वारपालानामेकः शोकसमन्वितः
029c	मध्यङ्गतमिवादित्यं दृष्ट्वा शुकमवस्थितम्
030a	पूजयित्वा यथान्यायमभिवाद्य कृताञ्जलिः
030c	प्रावेशयत्ततः कक्ष्यां द्वितीयां राजवेश्मनः
031a	तत्रासीनः शुकस्तात मोक्षमेवानुचिन्तयन्
031c	छायायामातपे चैव समदर्शी महाद्युतिः
032a	तं मुहूर्तादिवागम्य राज्ञो मन्त्री कृताञ्जलिः
032c	प्रावेशयत्ततः कक्ष्यां तृतीयां राजवेश्मनः
033a	तत्रान्तःपुरसम्बद्धं महच्चैत्ररथोपमम्
033c	सुविभक्तजलाक्रीडं रम्यं पुष्पितपादपम्
034a	तद्दर्शयित्वा स शुकं मन्त्री काननमुत्तमम्
034c	अर्हमासनमादिश्य निश्चक्राम ततः पुनः
035a	तं चारुवेषाः सुश्रोण्यस्तरुण्यः प्रियदर्शनाः
035c	सूक्ष्मरक्ताम्बरधरास्तप्तकाञ्चनभूषणाः
036a	संलापोल्लापकुशला नृत्तगीतविशारदाः
036c	स्मितपूर्वाभिभाषिण्यो रूपेणाप्सरसां समाः
037a	कामोपचारकुशला भावज्ञाः सर्वकोविदाः
037c	परं पञ्चाशतो नार्यो वारमुख्याः समाद्रवन्
038a	पाद्यादीनि प्रतिग्राह्य पूजया परयार्च्य च
038c	देशकालोपपन्नेन साध्वन्नेनाप्यतर्पयन्
039a	तस्य भुक्तवतस्तात तदन्तःपुरकाननम्
039c	सुरम्यं दर्शयामासुरेकैकश्येन भारत
040a	क्रीडन्त्यश्च हसन्त्यश्च गायन्त्यश्चैव ताः शुकम्
040c	उदारसत्त्वं सत्त्वज्ञाः सर्वाः पर्यचरंस्तदा
041a	आरणेयस्तु शुद्धात्मा त्रिसन्देहस्त्रिकर्मकृत्
041c	वश्येन्द्रियो जितक्रोधो न हृष्यति न कुप्यति
042a	तस्मै शय्यासनं दिव्यं वरार्हं रत्नभूषितम्
042c	स्पर्ध्यास्तरणसंस्तीर्णं ददुस्ताः परमस्त्रियः
043a	पादशौचं तु कृत्वैव शुकः सन्ध्यामुपास्य च
043c	निषसादासने पुण्ये तमेवार्थं विचिन्तयन्
044a	पूर्वरात्रे तु तत्रासौ भूत्वा ध्यानपरायणः
044c	मध्यरात्रे यथान्यायं निद्रामाहारयत्प्रभुः
045a	ततो मुहूर्तादुत्थाय कृत्वा शौचमनन्तरम्
045c	स्त्रीभिः परिवृतो धीमान्ध्यानमेवान्वपद्यत
046a	अनेन विधिना कार्ष्णिस्तदहःशेषमच्युतः
046c	तां च रात्रिं नृपकुले वर्तयामास भारत

