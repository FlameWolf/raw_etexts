BR-12-03-312-001  	भीष्म उवाच
BR-12-03-312-001a	स मोक्षमनुचिन्त्यैव शुकः पितरमभ्यगात्
BR-12-03-312-001c	प्राहाभिवाद्य च गुरुं श्रेयोर्थी विनयान्वितः
BR-12-03-312-002a	मोक्षधर्मेषु कुशलो भगवान्प्रब्रवीतु मे
BR-12-03-312-002c	यथा मे मनसः शान्तिः परमा सम्भवेत्प्रभो
BR-12-03-312-003a	श्रुत्वा पुत्रस्य वचनं परमर्षिरुवाच तम्
BR-12-03-312-003c	अधीष्व पुत्र मोक्षं वै धर्मांश्च विविधानपि
BR-12-03-312-004a	पितुर्नियोगाज्जग्राह शुको ब्रह्मविदां वरः
BR-12-03-312-004c	योगशास्त्रं च निखिलं कापिलं चैव भारत
BR-12-03-312-005a	स तं ब्राह्म्या श्रिया युक्तं ब्रह्मतुल्यपराक्रमम्
BR-12-03-312-005c	मेने पुत्रं यदा व्यासो मोक्षविद्याविशारदम्
BR-12-03-312-006a	उवाच गच्छेति तदा जनकं मिथिलेश्वरम्
BR-12-03-312-006c	स ते वक्ष्यति मोक्षार्थं निखिलेन विशेषतः
BR-12-03-312-007a	पितुर्नियोगादगमन्मैथिलं जनकं नृपम्
BR-12-03-312-007c	प्रष्टुं धर्मस्य निष्ठां वै मोक्षस्य च परायणम्
BR-12-03-312-008a	उक्तश्च मानुषेण त्वं पथा गच्छेत्यविस्मितः
BR-12-03-312-008c	न प्रभावेण गन्तव्यमन्तरिक्षचरेण वै
BR-12-03-312-009a	आर्जवेणैव गन्तव्यं न सुखान्वेषिणा पथा
BR-12-03-312-009c	नान्वेष्टव्या विशेषास्तु विशेषा हि प्रसङ्गिनः
BR-12-03-312-010a	अहङ्कारो न कर्तव्यो याज्ये तस्मिन्नराधिपे
BR-12-03-312-010c	स्थातव्यं च वशे तस्य स ते छेत्स्यति संशयम्
BR-12-03-312-011a	स धर्मकुशलो राजा मोक्षशास्त्रविशारदः
BR-12-03-312-011c	याज्यो मम स यद्ब्रूयात्तत्कार्यमविशङ्कया
BR-12-03-312-012a	एवमुक्तः स धर्मात्मा जगाम मिथिलां मुनिः
BR-12-03-312-012c	पद्भ्यां शक्तोऽन्तरिक्षेण क्रान्तुं भूमिं ससागराम्
BR-12-03-312-013a	स गिरींश्चाप्यतिक्रम्य नदीस्तीर्त्वा सरांसि च
BR-12-03-312-013c	बहुव्यालमृगाकीर्णा विविधाश्चाटवीस्तथा
BR-12-03-312-014a	मेरोर्हरेश्च द्वे वर्षे वर्षं हैमवतं तथा
BR-12-03-312-014c	क्रमेणैव व्यतिक्रम्य भारतं वर्षमासदत्
BR-12-03-312-015a	स देशान्विविधान्पश्यंश्चीनहूणनिषेवितान्
BR-12-03-312-015c	आर्यावर्तमिमं देशमाजगाम महामुनिः
BR-12-03-312-016a	पितुर्वचनमाज्ञाय तमेवार्थं विचिन्तयन्
BR-12-03-312-016c	अध्वानं सोऽतिचक्राम खेऽचरः खे चरन्निव
BR-12-03-312-017a	पत्तनानि च रम्याणि स्फीतानि नगराणि च
BR-12-03-312-017c	रत्नानि च विचित्राणि शुकः पश्यन्न पश्यति
BR-12-03-312-018a	उद्यानानि च रम्याणि तथैवायतनानि च
BR-12-03-312-018c	पुण्यानि चैव तीर्थानि सोऽतिक्रम्य तथाध्वनः
BR-12-03-312-019a	सोऽचिरेणैव कालेन विदेहानाससाद ह
BR-12-03-312-019c	रक्षितान्धर्मराजेन जनकेन महात्मना
BR-12-03-312-020a	तत्र ग्रामान्बहून्पश्यन्बह्वन्नरसभोजनान्
BR-12-03-312-020c	पल्लीघोषान्समृद्धांश्च बहुगोकुलसङ्कुलान्
BR-12-03-312-021a	स्फीतांश्च शालियवसैर्हंससारससेवितान्
BR-12-03-312-021c	पद्मिनीभिश्च शतशः श्रीमतीभिरलङ्कृतान्
BR-12-03-312-022a	स विदेहानतिक्रम्य समृद्धजनसेवितान्
BR-12-03-312-022c	मिथिलोपवनं रम्यमाससाद महर्द्धिमत्
BR-12-03-312-023a	हस्त्यश्वरथसङ्कीर्णं नरनारीसमाकुलम्
BR-12-03-312-023c	पश्यन्नपश्यन्निव तत्समतिक्रामदच्युतः
BR-12-03-312-024a	मनसा तं वहन्भारं तमेवार्थं विचिन्तयन्
BR-12-03-312-024c	आत्मारामः प्रसन्नात्मा मिथिलामाससाद ह
BR-12-03-312-025a	तस्या द्वारं समासाद्य द्वारपालैर्निवारितः
BR-12-03-312-025c	स्थितो ध्यानपरो मुक्तो विदितः प्रविवेश ह
BR-12-03-312-026a	स राजमार्गमासाद्य समृद्धजनसङ्कुलम्
BR-12-03-312-026c	पार्थिवक्षयमासाद्य निःशङ्कः प्रविवेश ह
BR-12-03-312-027a	तत्रापि द्वारपालास्तमुग्रवाचो न्यषेधयन्
BR-12-03-312-027c	तथैव च शुकस्तत्र निर्मन्युः समतिष्ठत
BR-12-03-312-028a	न चातपाध्वसन्तप्तः क्षुत्पिपासाश्रमान्वितः
BR-12-03-312-028c	प्रताम्यति ग्लायति वा नापैति च तथातपात्
BR-12-03-312-029a	तेषां तु द्वारपालानामेकः शोकसमन्वितः
BR-12-03-312-029c	मध्यङ्गतमिवादित्यं दृष्ट्वा शुकमवस्थितम्
BR-12-03-312-030a	पूजयित्वा यथान्यायमभिवाद्य कृताञ्जलिः
BR-12-03-312-030c	प्रावेशयत्ततः कक्ष्यां द्वितीयां राजवेश्मनः
BR-12-03-312-031a	तत्रासीनः शुकस्तात मोक्षमेवानुचिन्तयन्
BR-12-03-312-031c	छायायामातपे चैव समदर्शी महाद्युतिः
BR-12-03-312-032a	तं मुहूर्तादिवागम्य राज्ञो मन्त्री कृताञ्जलिः
BR-12-03-312-032c	प्रावेशयत्ततः कक्ष्यां तृतीयां राजवेश्मनः
BR-12-03-312-033a	तत्रान्तःपुरसम्बद्धं महच्चैत्ररथोपमम्
BR-12-03-312-033c	सुविभक्तजलाक्रीडं रम्यं पुष्पितपादपम्
BR-12-03-312-034a	तद्दर्शयित्वा स शुकं मन्त्री काननमुत्तमम्
BR-12-03-312-034c	अर्हमासनमादिश्य निश्चक्राम ततः पुनः
BR-12-03-312-035a	तं चारुवेषाः सुश्रोण्यस्तरुण्यः प्रियदर्शनाः
BR-12-03-312-035c	सूक्ष्मरक्ताम्बरधरास्तप्तकाञ्चनभूषणाः
BR-12-03-312-036a	संलापोल्लापकुशला नृत्तगीतविशारदाः
BR-12-03-312-036c	स्मितपूर्वाभिभाषिण्यो रूपेणाप्सरसां समाः
BR-12-03-312-037a	कामोपचारकुशला भावज्ञाः सर्वकोविदाः
BR-12-03-312-037c	परं पञ्चाशतो नार्यो वारमुख्याः समाद्रवन्
BR-12-03-312-038a	पाद्यादीनि प्रतिग्राह्य पूजया परयार्च्य च
BR-12-03-312-038c	देशकालोपपन्नेन साध्वन्नेनाप्यतर्पयन्
BR-12-03-312-039a	तस्य भुक्तवतस्तात तदन्तःपुरकाननम्
BR-12-03-312-039c	सुरम्यं दर्शयामासुरेकैकश्येन भारत
BR-12-03-312-040a	क्रीडन्त्यश्च हसन्त्यश्च गायन्त्यश्चैव ताः शुकम्
BR-12-03-312-040c	उदारसत्त्वं सत्त्वज्ञाः सर्वाः पर्यचरंस्तदा
BR-12-03-312-041a	आरणेयस्तु शुद्धात्मा त्रिसन्देहस्त्रिकर्मकृत्
BR-12-03-312-041c	वश्येन्द्रियो जितक्रोधो न हृष्यति न कुप्यति
BR-12-03-312-042a	तस्मै शय्यासनं दिव्यं वरार्हं रत्नभूषितम्
BR-12-03-312-042c	स्पर्ध्यास्तरणसंस्तीर्णं ददुस्ताः परमस्त्रियः
BR-12-03-312-043a	पादशौचं तु कृत्वैव शुकः सन्ध्यामुपास्य च
BR-12-03-312-043c	निषसादासने पुण्ये तमेवार्थं विचिन्तयन्
BR-12-03-312-044a	पूर्वरात्रे तु तत्रासौ भूत्वा ध्यानपरायणः
BR-12-03-312-044c	मध्यरात्रे यथान्यायं निद्रामाहारयत्प्रभुः
BR-12-03-312-045a	ततो मुहूर्तादुत्थाय कृत्वा शौचमनन्तरम्
BR-12-03-312-045c	स्त्रीभिः परिवृतो धीमान्ध्यानमेवान्वपद्यत
BR-12-03-312-046a	अनेन विधिना कार्ष्णिस्तदहःशेषमच्युतः
BR-12-03-312-046c	तां च रात्रिं नृपकुले वर्तयामास भारत

