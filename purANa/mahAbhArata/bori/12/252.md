001  	युधिष्ठिर उवाच
001a	सूक्ष्मं साधु समादिष्टं भवता धर्मलक्षणम्
001c	प्रतिभा त्वस्ति मे काचित्तां ब्रूयामनुमानतः
002a	भूयांसो हृदये ये मे प्रश्नास्ते व्याहृतास्त्वया
002c	इममन्यं प्रवक्ष्यामि न राजन्विग्रहादिव
003a	इमानि हि प्रापयन्ति सृजन्त्युत्तारयन्ति च
003c	न धर्मः परिपाठेन शक्यो भारत वेदितुम्
004a	अन्यो धर्मः समस्थस्य विषमस्थस्य चापरः
004c	आपदस्तु कथं शक्याः परिपाठेन वेदितुम्
005a	सदाचारो मतो धर्मः सन्तस्त्वाचारलक्षणाः
005c	साध्यासाध्यं कथं शक्यं सदाचारो ह्यलक्षणम्
006a	दृश्यते धर्मरूपेण अधर्मं प्राकृतश्चरन्
006c	धर्मं चाधर्मरूपेण कश्चिदप्राकृतश्चरन्
007a	पुनरस्य प्रमाणं हि निर्दिष्टं शास्त्रकोविदैः
007c	वेदवादाश्चानुयुगं ह्रसन्तीति ह नः श्रुतम्
008a	अन्ये कृतयुगे धर्मास्त्रेतायां द्वापरेऽपरे
008c	अन्ये कलियुगे धर्मा यथाशक्तिकृता इव
009a	आम्नायवचनं सत्यमित्ययं लोकसङ्ग्रहः
009c	आम्नायेभ्यः परं वेदाः प्रसृता विश्वतोमुखाः
010a	ते चेत्सर्वे प्रमाणं वै प्रमाणं तन्न विद्यते
010c	प्रमाणे चाप्रमाणे च विरुद्धे शास्त्रता कुतः
011a	धर्मस्य ह्रियमाणस्य बलवद्भिर्दुरात्मभिः
011c	या या विक्रियते संस्था ततः सापि प्रणश्यति
012a	विद्म चैवं न वा विद्म शक्यं वा वेदितुं न वा
012c	अणीयान्क्षुरधाराया गरीयान्पर्वतादपि
013a	गन्धर्वनगराकारः प्रथमं सम्प्रदृश्यते
013c	अन्वीक्ष्यमाणः कविभिः पुनर्गच्छत्यदर्शनम्
014a	निपानानीव गोभ्याशे क्षेत्रे कुल्येव भारत
014c	स्मृतोऽपि शाश्वतो धर्मो विप्रहीणो न दृश्यते
015a	कामादन्ये क्षयादन्ये कारणैरपरैस्तथा
015c	असन्तो हि वृथाचारं भजन्ते बहवोऽपरे
016a	धर्मो भवति स क्षिप्रं विलीनस्त्वेव साधुषु
016c	अन्ये तानाहुरुन्मत्तानपि चावहसन्त्युत
017a	महाजना ह्युपावृत्ता राजधर्मं समाश्रिताः
017c	न हि सर्वहितः कश्चिदाचारः सम्प्रदृश्यते
018a	तेनैवान्यः प्रभवति सोऽपरं बाधते पुनः
018c	दृश्यते चैव स पुनस्तुल्यरूपो यदृच्छया
019a	येनैवान्यः प्रभवति सोऽपरानपि बाधते
019c	आचाराणामनैकाग्र्यं सर्वेषामेव लक्षयेत्
020a	चिराभिपन्नः कविभिः पूर्वं धर्म उदाहृतः
020c	तेनाचारेण पूर्वेण संस्था भवति शाश्वती

