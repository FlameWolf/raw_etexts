12273001	भीष्म उवाच
12273001a	वृत्रस्य तु महाराज ज्वराविष्टस्य सर्वशः
12273001c	अभवन्यानि लिङ्गानि शरीरे तानि मे शृणु
12273002a	ज्वलितास्योऽभवद्घोरो वैवर्ण्यं चागमत्परम्
12273002c	गात्रकम्पश्च सुमहाञ्श्वासश्चाप्यभवन्महान्
12273002e	रोमहर्षश्च तीव्रोऽभून्निःश्वासश्च महान्नृप
12273003a	शिवा चाशिवसङ्काशा तस्य वक्त्रात्सुदारुणा
12273003c	निष्पपात महाघोरा स्मृतिः सा तस्य भारत
12273003e	उल्काश्च ज्वलितास्तस्य दीप्ताः पार्श्वे प्रपेदिरे
12273004a	गृध्रकङ्कवडाश्चैव वाचोऽमुञ्चन्सुदारुणाः
12273004c	वृत्रस्योपरि संहृष्टाश्चक्रवत्परिबभ्रमुः
12273005a	ततस्तं रथमास्थाय देवाप्यायितमाहवे
12273005c	वज्रोद्यतकरः शक्रस्तं दैत्यं प्रत्यवैक्षत
12273006a	अमानुषमथो नादं स मुमोच महासुरः
12273006c	व्यजृम्भत च राजेन्द्र तीव्रज्वरसमन्वितः
12273006e	अथास्य जृम्भतः शक्रस्ततो वज्रमवासृजत्
12273007a	स वज्रः सुमहातेजाः कालाग्निसदृशोपमः
12273007c	क्षिप्रमेव महाकायं वृत्रं दैत्यमपातयत्
12273008a	ततो नादः समभवत्पुनरेव समन्ततः
12273008c	वृत्रं विनिहतं दृष्ट्वा देवानां भरतर्षभ
12273009a	वृत्रं तु हत्वा भगवान्दानवारिर्महायशाः
12273009c	वज्रेण विष्णुयुक्तेन दिवमेव समाविशत्
12273010a	अथ वृत्रस्य कौरव्य शरीरादभिनिःसृता
12273010c	ब्रह्महत्या महाघोरा रौद्रा लोकभयावहा
12273011a	करालदशना भीमा विकृता कृष्णपिङ्गला
12273011c	प्रकीर्णमूर्धजा चैव घोरनेत्रा च भारत
12273012a	कपालमालिनी चैव कृशा च भरतर्षभ
12273012c	रुधिरार्द्रा च धर्मज्ञ चीरवस्त्रनिवासिनी
12273013a	साभिनिष्क्रम्य राजेन्द्र तादृग्रूपा भयावहा
12273013c	वज्रिणं मृगयामास तदा भरतसत्तम
12273014a	कस्यचित्त्वथ कालस्य वृत्रहा कुरुनन्दन
12273014c	स्वर्गायाभिमुखः प्रायाल्लोकानां हितकाम्यया
12273015a	बिसान्निःसरमाणं तु दृष्ट्वा शक्रं महौजसम्
12273015c	कण्ठे जग्राह देवेन्द्रं सुलग्ना चाभवत्तदा
12273016a	स हि तस्मिन्समुत्पन्ने ब्रह्महत्याकृते भये
12273016c	नलिन्यां बिसमध्यस्थो बभूवाब्दगणान्बहून्
12273017a	अनुसृत्य तु यत्नात्स तया वै ब्रह्महत्यया
12273017c	तदा गृहीतः कौरव्य निश्चेष्टः समपद्यत
12273018a	तस्या व्यपोहने शक्रः परं यत्नं चकार ह
12273018c	न चाशकत्तां देवेन्द्रो ब्रह्महत्यां व्यपोहितुम्
12273019a	गृहीत एव तु तया देवेन्द्रो भरतर्षभ
12273019c	पितामहमुपागम्य शिरसा प्रत्यपूजयत्
12273020a	ज्ञात्वा गृहीतं शक्रं तु द्विजप्रवरहत्यया
12273020c	ब्रह्मा सञ्चिन्तयामास तदा भरतसत्तम
12273021a	तामुवाच महाबाहो ब्रह्महत्यां पितामहः
12273021c	स्वरेण मधुरेणाथ सान्त्वयन्निव भारत
12273022a	मुच्यतां त्रिदशेन्द्रोऽयं मत्प्रियं कुरु भामिनि
12273022c	ब्रूहि किं ते करोम्यद्य कामं कं त्वमिहेच्छसि
12273023	ब्रह्महत्योवाच
12273023a	त्रिलोकपूजिते देवे प्रीते त्रैलोक्यकर्तरि
12273023c	कृतमेवेह मन्येऽहं निवासं तु विधत्स्व मे
12273024a	त्वया कृतेयं मर्यादा लोकसंरक्षणार्थिना
12273024c	स्थापना वै सुमहती त्वया देव प्रवर्तिता
12273025a	प्रीते तु त्वयि धर्मज्ञ सर्वलोकेश्वरे प्रभो
12273025c	शक्रादपगमिष्यामि निवासं तु विधत्स्व मे
12273026	भीष्म उवाच
12273026a	तथेति तां प्राह तदा ब्रह्महत्यां पितामहः
12273026c	उपायतः स शक्रस्य ब्रह्महत्यां व्यपोहत
12273027a	ततः स्वयम्भुवा ध्यातस्तत्र वह्निर्महात्मना
12273027c	ब्रह्माणमुपसङ्गम्य ततो वचनमब्रवीत्
12273028a	प्राप्तोऽस्मि भगवन्देव त्वत्सकाशमरिन्दम
12273028c	यत्कर्तव्यं मया देव तद्भवान्वक्तुमर्हति
12273029	ब्रह्मोवाच
12273029a	बहुधा विभजिष्यामि ब्रह्महत्यामिमामहम्
12273029c	शक्रस्याद्य विमोक्षार्थं चतुर्भागं प्रतीच्छ मे
12273030	अग्निरुवाच
12273030a	मम मोक्षस्य कोऽन्तो वै ब्रह्मन्ध्यायस्व वै प्रभो
12273030c	एतदिच्छामि विज्ञातुं तत्त्वतो लोकपूजित
12273031	ब्रह्मोवाच
12273031a	यस्त्वां ज्वलन्तमासाद्य स्वयं वै मानवः क्वचित्
12273031c	बीजौषधिरसैर्वह्ने न यक्ष्यति तमोवृतः
12273032a	तमेषा यास्यति क्षिप्रं तत्रैव च निवत्स्यति
12273032c	ब्रह्महत्या हव्यवाह व्येतु ते मानसो ज्वरः
12273033	भीष्म उवाच
12273033a	इत्युक्तः प्रतिजग्राह तद्वचो हव्यकव्यभुक्
12273033c	पितामहस्य भगवांस्तथा च तदभूत्प्रभो
12273034a	ततो वृक्षौषधितृणं समाहूय पितामहः
12273034c	इममर्थं महाराज वक्तुं समुपचक्रमे
12273035a	ततो वृक्षौषधितृणं तथैवोक्तं यथातथम्
12273035c	व्यथितं वह्निवद्राजन्ब्रह्माणमिदमब्रवीत्
12273036a	अस्माकं ब्रह्महत्यातो कोऽन्तो लोकपितामह
12273036c	स्वभावनिहतानस्मान्न पुनर्हन्तुमर्हसि
12273037a	वयमग्निं तथा शीतं वर्षं च पवनेरितम्
12273037c	सहामः सततं देव तथा छेदनभेदनम्
12273038a	ब्रह्महत्यामिमामद्य भवतः शासनाद्वयम्
12273038c	ग्रहीष्यामस्त्रिलोकेश मोक्षं चिन्तयतां भवान्
12273039	ब्रह्मोवाच
12273039a	पर्वकाले तु सम्प्राप्ते यो वै छेदनभेदनम्
12273039c	करिष्यति नरो मोहात्तमेषानुगमिष्यति
12273040	भीष्म उवाच
12273040a	ततो वृक्षौषधितृणमेवमुक्तं महात्मना
12273040c	ब्रह्माणमभिसम्पूज्य जगामाशु यथागतम्
12273041a	आहूयाप्सरसो देवस्ततो लोकपितामहः
12273041c	वाचा मधुरया प्राह सान्त्वयन्निव भारत
12273042a	इयमिन्द्रादनुप्राप्ता ब्रह्महत्या वराङ्गनाः
12273042c	चतुर्थमस्या भागं हि मयोक्ताः सम्प्रतीच्छत
12273043	अप्सरस ऊचुः
12273043a	ग्रहणे कृतबुद्धीनां देवेश तव शासनात्
12273043c	मोक्षं समयतोऽस्माकं चिन्तयस्व पितामह
12273044	ब्रह्मोवाच
12273044a	रजस्वलासु नारीषु यो वै मैथुनमाचरेत्
12273044c	तमेषा यास्यति क्षिप्रं व्येतु वो मानसो ज्वरः
12273045	भीष्म उवाच
12273045a	तथेति हृष्टमनस उक्त्वाथाप्सरसां गणाः
12273045c	स्वानि स्थानानि सम्प्राप्य रेमिरे भरतर्षभ
12273046a	ततस्त्रिलोककृद्देवः पुनरेव महातपाः
12273046c	अपः सञ्चिन्तयामास ध्यातास्ताश्चाप्यथागमन्
12273047a	तास्तु सर्वाः समागम्य ब्रह्माणममितौजसम्
12273047c	इदमूचुर्वचो राजन्प्रणिपत्य पितामहम्
12273048a	इमाः स्म देव सम्प्राप्तास्त्वत्सकाशमरिन्दम
12273048c	शासनात्तव देवेश समाज्ञापय नो विभो
12273049	ब्रह्मोवाच
12273049a	इयं वृत्रादनुप्राप्ता पुरुहूतं महाभया
12273049c	ब्रह्महत्या चतुर्थांशमस्या यूयं प्रतीच्छत
12273050	आप ऊचुः
12273050a	एवं भवतु लोकेश यथा वदसि नः प्रभो
12273050c	मोक्षं समयतोऽस्माकं सञ्चिन्तयितुमर्हसि
12273051a	त्वं हि देवेश सर्वस्य जगतः परमो गुरुः
12273051c	कोऽन्यः प्रसादो हि भवेद्यः कृच्छ्रान्नः समुद्धरेत्
12273052	ब्रह्मोवाच
12273052a	अल्पा इति मतिं कृत्वा यो नरो बुद्धिमोहितः
12273052c	श्लेष्ममूत्रपुरीषाणि युष्मासु प्रतिमोक्ष्यति
12273053a	तमेषा यास्यति क्षिप्रं तत्रैव च निवत्स्यति
12273053c	तथा वो भविता मोक्ष इति सत्यं ब्रवीमि वः
12273054	भीष्म उवाच
12273054a	ततो विमुच्य देवेन्द्रं ब्रह्महत्या युधिष्ठिर
12273054c	यथानिसृष्टं तं देशमगच्छद्देवशासनात्
12273055a	एवं शक्रेण सम्प्राप्ता ब्रह्महत्या जनाधिप
12273055c	पितामहमनुज्ञाप्य सोऽश्वमेधमकल्पयत्
12273056a	श्रूयते हि महाराज सम्प्राप्ता वासवेन वै
12273056c	ब्रह्महत्या ततः शुद्धिं हयमेधेन लब्धवान्
12273057a	समवाप्य श्रियं देवो हत्वारींश्च सहस्रशः
12273057c	प्रहर्षमतुलं लेभे वासवः पृथिवीपते
12273058a	वृत्रस्य रुधिराच्चैव खुखुण्डाः पार्थ जज्ञिरे
12273058c	द्विजातिभिरभक्ष्यास्ते दीक्षितैश्च तपोधनैः
12273059a	सर्वावस्थं त्वमप्येषां द्विजातीनां प्रियं कुरु
12273059c	इमे हि भूतले देवाः प्रथिताः कुरुनन्दन
12273060a	एवं शक्रेण कौरव्य बुद्धिसौक्ष्म्यान्महासुरः
12273060c	उपायपूर्वं निहतो वृत्रोऽथामिततेजसा
12273061a	एवं त्वमपि कौरव्य पृथिव्यामपराजितः
12273061c	भविष्यसि यथा देवः शतक्रतुरमित्रहा
12273062a	ये तु शक्रकथां दिव्यामिमां पर्वसु पर्वसु
12273062c	विप्रमध्ये पठिष्यन्ति न ते प्राप्स्यन्ति किल्बिषम्
12273063a	इत्येतद्वृत्रमाश्रित्य शक्रस्यात्यद्भुतं महत्
12273063c	कथितं कर्म ते तात किं भूयः श्रोतुमिच्छसि

