001  	युधिष्ठिर उवाच
001a	केन वृत्तेन वृत्तज्ञो जनको मिथिलाधिपः
001c	जगाम मोक्षं धर्मज्ञो भोगानुत्सृज्य मानुषान्
002  	भीष्म उवाच
002a	अत्राप्युदाहरन्तीममितिहासं पुरातनम्
002c	येन वृत्तेन वृत्तज्ञः स जगाम महत्सुखम्
003a	जनको जनदेवस्तु मिथिलायां जनाधिपः
003c	और्ध्वदेहिकधर्माणामासीद्युक्तो विचिन्तने
004a	तस्य स्म शतमाचार्या वसन्ति सततं गृहे
004c	दर्शयन्तः पृथग्धर्मान्नानापाषण्डवादिनः
005a	स तेषां प्रेत्यभावे च प्रेत्यजातौ विनिश्चये
005c	आगमस्थः स भूयिष्ठमात्मतत्त्वे न तुष्यति
006a	तत्र पञ्चशिखो नाम कापिलेयो महामुनिः
006c	परिधावन्महीं कृत्स्नां जगाम मिथिलामपि
007a	सर्वसंन्यासधर्माणां तत्त्वज्ञानविनिश्चये
007c	सुपर्यवसितार्थश्च निर्द्वंद्वो नष्टसंशयः
008a	ऋषीणामाहुरेकं यं कामादवसितं नृषु
008c	शाश्वतं सुखमत्यन्तमन्विच्छन्स सुदुर्लभम्
009a	यमाहुः कपिलं साङ्ख्याः परमर्षिं प्रजापतिम्
009c	स मन्ये तेन रूपेण विस्मापयति हि स्वयम्
010a	आसुरेः प्रथमं शिष्यं यमाहुश्चिरजीविनम्
010c	पञ्चस्रोतसि यः सत्रमास्ते वर्षसहस्रिकम्
011a	तं समासीनमागम्य मण्डलं कापिलं महत्
011c	पुरुषावस्थमव्यक्तं परमार्थं निबोधयत्
012a	इष्टिसत्रेण संसिद्धो भूयश्च तपसा मुनिः
012c	क्षेत्रक्षेत्रज्ञयोर्व्यक्तिं बुबुधे देवदर्शनः
013a	यत्तदेकाक्षरं ब्रह्म नानारूपं प्रदृश्यते
013c	आसुरिर्मण्डले तस्मिन्प्रतिपेदे तदव्ययम्
014a	तस्य पञ्चशिखः शिष्यो मानुष्या पयसा भृतः
014c	ब्राह्मणी कपिला नाम काचिदासीत्कुटुम्बिनी
015a	तस्याः पुत्रत्वमागम्य स्त्रियाः स पिबति स्तनौ
015c	ततः स कापिलेयत्वं लेभे बुद्धिं च नैष्ठिकीम्
016a	एतन्मे भगवानाह कापिलेयाय संभवम्
016c	तस्य तत्कापिलेयत्वं सर्ववित्त्वमनुत्तमम्
017a	सामान्यं कपिलो ज्ञात्वा धर्मज्ञानामनुत्तमम्
017c	उपेत्य शतमाचार्यान्मोहयामास हेतुभिः
018a	जनकस्त्वभिसंरक्तः कापिलेयानुदर्शनात्
018c	उत्सृज्य शतमाचार्यान्पृष्ठतोऽनुजगाम तम्
019a	तस्मै परमकल्याय प्रणताय च धर्मतः
019c	अब्रवीत्परमं मोक्षं यत्तत्साङ्ख्यं विधीयते
020a	जातिनिर्वेदमुक्त्वा हि कर्मनिर्वेदमब्रवीत्
020c	कर्मनिर्वेदमुक्त्वा च सर्वनिर्वेदमब्रवीत्
021a	यदर्थं कर्मसंसर्गः कर्मणां च फलोदयः
021c	तदनाश्वासिकं मोघं विनाशि चलमध्रुवम्
022a	दृश्यमाने विनाशे च प्रत्यक्षे लोकसाक्षिके
022c	आगमात्परमस्तीति ब्रुवन्नपि पराजितः
023a	अनात्मा ह्यात्मनो मृत्युः क्लेशो मृत्युर्जरामयः
023c	आत्मानं मन्यते मोहात्तदसम्यक्परं मतम्
024a	अथ चेदेवमप्यस्ति यल्लोके नोपपद्यते
024c	अजरोऽयममृत्युश्च राजासौ मन्यते तथा
025a	अस्ति नास्तीति चाप्येतत्तस्मिन्नसति लक्षणे
025c	किमधिष्ठाय तद्ब्रूयाल्लोकयात्राविनिश्चयम्
026a	प्रत्यक्षं ह्येतयोर्मूलं कृतान्तैतिह्ययोरपि
026c	प्रत्यक्षो ह्यागमोऽभिन्नः कृतान्तो वा न किञ्चन
027a	यत्र तत्रानुमानेऽस्ति कृतं भावयतेऽपि वा
027c	अन्यो जीवः शरीरस्य नास्तिकानां मते स्मृतः
028a	रेतो वटकणीकायां घृतपाकाधिवासनम्
028c	जातिस्मृतिरयस्कान्तः सूर्यकान्तोऽम्बुभक्षणम्
029a	प्रेत्य भूतात्ययश्चैव देवताभ्युपयाचनम्
029c	मृते कर्मनिवृत्तिश्च प्रमाणमिति निश्चयः
030a	न त्वेते हेतवः सन्ति ये केचिन्मूर्तिसंस्थिताः
030c	अमर्त्यस्य हि मर्त्येन सामान्यं नोपपद्यते
031a	अविद्याकर्मचेष्टानां केचिदाहुः पुनर्भवम्
031c	कारणं लोभमोहौ तु दोषाणां च निषेवणम्
032a	अविद्यां क्षेत्रमाहुर्हि कर्म बीजं तथा कृतम्
032c	तृष्णासञ्जननं स्नेह एष तेषां पुनर्भवः
033a	तस्मिन्व्यूढे च दग्धे च चित्ते मरणधर्मिणि
033c	अन्योऽन्याज्जायते देहस्तमाहुः सत्त्वसङ्क्षयम्
034a	यदा स रूपतश्चान्यो जातितः श्रुतितोऽर्थतः
034c	कथमस्मिन्स इत्येव संबन्धः स्यादसंहितः
035a	एवं सति च का प्रीतिर्दानविद्यातपोबलैः
035c	यदन्याचरितं कर्म सर्वमन्यः प्रपद्यते
036a	यदा ह्ययमिहैवान्यैः प्राकृतैर्दुःखितो भवेत्
036c	सुखितैर्दुःखितैर्वापि दृश्योऽप्यस्य विनिर्णयः
037a	तथा हि मुसलैर्हन्युः शरीरं तत्पुनर्भवेत्
037c	पृथग्ज्ञानं यदन्यच्च येनैतन्नोपलभ्यते
038a	ऋतुः संवत्सरस्तिथ्यः शीतोष्णे च प्रियाप्रिये
038c	यथातीतानि पश्यन्ति तादृशः सत्त्वसङ्क्षयः
039a	जरया हि परीतस्य मृत्युना वा विनाशिना
039c	दुर्बलं दुर्बलं पूर्वं गृहस्येव विनश्यति
040a	इन्द्रियाणि मनो वायुः शोणितं मांसमस्थि च
040c	आनुपूर्व्या विनश्यन्ति स्वं धातुमुपयान्ति च
041a	लोकयात्राविधानं च दानधर्मफलागमः
041c	यदर्थं वेदशब्दाश्च व्यवहाराश्च लौकिकाः
042a	इति सम्यङ्मनस्येते बहवः सन्ति हेतवः
042c	एतदस्तीदमस्तीति न किञ्चित्प्रतिपद्यते
043a	तेषां विमृशतामेवं तत्तत्समभिधावताम्
043c	क्वचिन्निविशते बुद्धिस्तत्र जीर्यति वृक्षवत्
044a	एवमर्थैरनर्थैश्च दुःखिताः सर्वजन्तवः
044c	आगमैरपकृष्यन्ते हस्तिपैर्हस्तिनो यथा
045a	अर्थांस्तथात्यन्तसुखावहांश्च लिप्सन्त एते बहवो विशुल्काः
045c	महत्तरं दुःखमभिप्रपन्ना हित्वामिषं मृत्युवशं प्रयान्ति
046a	विनाशिनो ह्यध्रुवजीवितस्य किं बन्धुभिर्मित्रपरिग्रहैश्च
046c	विहाय यो गच्छति सर्वमेव क्षणेन गत्वा न निवर्तते च
047a	भूव्योमतोयानलवायवो हि सदा शरीरं परिपालयन्ति
047c	इतीदमालक्ष्य कुतो रतिर्भवेद्विनाशिनो ह्यस्य न शर्म विद्यते
048a	इदमनुपधि वाक्यमच्छलं परमनिरामयमात्मसाक्षिकम्
048c	नरपतिरभिवीक्ष्य विस्मितः पुनरनुयोक्तुमिदं प्रचक्रमे

