BR-12-03-211-001  	युधिष्ठिर उवाच
BR-12-03-211-001a	केन वृत्तेन वृत्तज्ञो जनको मिथिलाधिपः
BR-12-03-211-001c	जगाम मोक्षं धर्मज्ञो भोगानुत्सृज्य मानुषान्
BR-12-03-211-002  	भीष्म उवाच
BR-12-03-211-002a	अत्राप्युदाहरन्तीममितिहासं पुरातनम्
BR-12-03-211-002c	येन वृत्तेन वृत्तज्ञः स जगाम महत्सुखम्
BR-12-03-211-003a	जनको जनदेवस्तु मिथिलायां जनाधिपः
BR-12-03-211-003c	और्ध्वदेहिकधर्माणामासीद्युक्तो विचिन्तने
BR-12-03-211-004a	तस्य स्म शतमाचार्या वसन्ति सततं गृहे
BR-12-03-211-004c	दर्शयन्तः पृथग्धर्मान्नानापाषण्डवादिनः
BR-12-03-211-005a	स तेषां प्रेत्यभावे च प्रेत्यजातौ विनिश्चये
BR-12-03-211-005c	आगमस्थः स भूयिष्ठमात्मतत्त्वे न तुष्यति
BR-12-03-211-006a	तत्र पञ्चशिखो नाम कापिलेयो महामुनिः
BR-12-03-211-006c	परिधावन्महीं कृत्स्नां जगाम मिथिलामपि
BR-12-03-211-007a	सर्वसंन्यासधर्माणां तत्त्वज्ञानविनिश्चये
BR-12-03-211-007c	सुपर्यवसितार्थश्च निर्द्वंद्वो नष्टसंशयः
BR-12-03-211-008a	ऋषीणामाहुरेकं यं कामादवसितं नृषु
BR-12-03-211-008c	शाश्वतं सुखमत्यन्तमन्विच्छन्स सुदुर्लभम्
BR-12-03-211-009a	यमाहुः कपिलं साङ्ख्याः परमर्षिं प्रजापतिम्
BR-12-03-211-009c	स मन्ये तेन रूपेण विस्मापयति हि स्वयम्
BR-12-03-211-010a	आसुरेः प्रथमं शिष्यं यमाहुश्चिरजीविनम्
BR-12-03-211-010c	पञ्चस्रोतसि यः सत्रमास्ते वर्षसहस्रिकम्
BR-12-03-211-011a	तं समासीनमागम्य मण्डलं कापिलं महत्
BR-12-03-211-011c	पुरुषावस्थमव्यक्तं परमार्थं निबोधयत्
BR-12-03-211-012a	इष्टिसत्रेण संसिद्धो भूयश्च तपसा मुनिः
BR-12-03-211-012c	क्षेत्रक्षेत्रज्ञयोर्व्यक्तिं बुबुधे देवदर्शनः
BR-12-03-211-013a	यत्तदेकाक्षरं ब्रह्म नानारूपं प्रदृश्यते
BR-12-03-211-013c	आसुरिर्मण्डले तस्मिन्प्रतिपेदे तदव्ययम्
BR-12-03-211-014a	तस्य पञ्चशिखः शिष्यो मानुष्या पयसा भृतः
BR-12-03-211-014c	ब्राह्मणी कपिला नाम काचिदासीत्कुटुम्बिनी
BR-12-03-211-015a	तस्याः पुत्रत्वमागम्य स्त्रियाः स पिबति स्तनौ
BR-12-03-211-015c	ततः स कापिलेयत्वं लेभे बुद्धिं च नैष्ठिकीम्
BR-12-03-211-016a	एतन्मे भगवानाह कापिलेयाय संभवम्
BR-12-03-211-016c	तस्य तत्कापिलेयत्वं सर्ववित्त्वमनुत्तमम्
BR-12-03-211-017a	सामान्यं कपिलो ज्ञात्वा धर्मज्ञानामनुत्तमम्
BR-12-03-211-017c	उपेत्य शतमाचार्यान्मोहयामास हेतुभिः
BR-12-03-211-018a	जनकस्त्वभिसंरक्तः कापिलेयानुदर्शनात्
BR-12-03-211-018c	उत्सृज्य शतमाचार्यान्पृष्ठतोऽनुजगाम तम्
BR-12-03-211-019a	तस्मै परमकल्याय प्रणताय च धर्मतः
BR-12-03-211-019c	अब्रवीत्परमं मोक्षं यत्तत्साङ्ख्यं विधीयते
BR-12-03-211-020a	जातिनिर्वेदमुक्त्वा हि कर्मनिर्वेदमब्रवीत्
BR-12-03-211-020c	कर्मनिर्वेदमुक्त्वा च सर्वनिर्वेदमब्रवीत्
BR-12-03-211-021a	यदर्थं कर्मसंसर्गः कर्मणां च फलोदयः
BR-12-03-211-021c	तदनाश्वासिकं मोघं विनाशि चलमध्रुवम्
BR-12-03-211-022a	दृश्यमाने विनाशे च प्रत्यक्षे लोकसाक्षिके
BR-12-03-211-022c	आगमात्परमस्तीति ब्रुवन्नपि पराजितः
BR-12-03-211-023a	अनात्मा ह्यात्मनो मृत्युः क्लेशो मृत्युर्जरामयः
BR-12-03-211-023c	आत्मानं मन्यते मोहात्तदसम्यक्परं मतम्
BR-12-03-211-024a	अथ चेदेवमप्यस्ति यल्लोके नोपपद्यते
BR-12-03-211-024c	अजरोऽयममृत्युश्च राजासौ मन्यते तथा
BR-12-03-211-025a	अस्ति नास्तीति चाप्येतत्तस्मिन्नसति लक्षणे
BR-12-03-211-025c	किमधिष्ठाय तद्ब्रूयाल्लोकयात्राविनिश्चयम्
BR-12-03-211-026a	प्रत्यक्षं ह्येतयोर्मूलं कृतान्तैतिह्ययोरपि
BR-12-03-211-026c	प्रत्यक्षो ह्यागमोऽभिन्नः कृतान्तो वा न किञ्चन
BR-12-03-211-027a	यत्र तत्रानुमानेऽस्ति कृतं भावयतेऽपि वा
BR-12-03-211-027c	अन्यो जीवः शरीरस्य नास्तिकानां मते स्मृतः
BR-12-03-211-028a	रेतो वटकणीकायां घृतपाकाधिवासनम्
BR-12-03-211-028c	जातिस्मृतिरयस्कान्तः सूर्यकान्तोऽम्बुभक्षणम्
BR-12-03-211-029a	प्रेत्य भूतात्ययश्चैव देवताभ्युपयाचनम्
BR-12-03-211-029c	मृते कर्मनिवृत्तिश्च प्रमाणमिति निश्चयः
BR-12-03-211-030a	न त्वेते हेतवः सन्ति ये केचिन्मूर्तिसंस्थिताः
BR-12-03-211-030c	अमर्त्यस्य हि मर्त्येन सामान्यं नोपपद्यते
BR-12-03-211-031a	अविद्याकर्मचेष्टानां केचिदाहुः पुनर्भवम्
BR-12-03-211-031c	कारणं लोभमोहौ तु दोषाणां च निषेवणम्
BR-12-03-211-032a	अविद्यां क्षेत्रमाहुर्हि कर्म बीजं तथा कृतम्
BR-12-03-211-032c	तृष्णासञ्जननं स्नेह एष तेषां पुनर्भवः
BR-12-03-211-033a	तस्मिन्व्यूढे च दग्धे च चित्ते मरणधर्मिणि
BR-12-03-211-033c	अन्योऽन्याज्जायते देहस्तमाहुः सत्त्वसङ्क्षयम्
BR-12-03-211-034a	यदा स रूपतश्चान्यो जातितः श्रुतितोऽर्थतः
BR-12-03-211-034c	कथमस्मिन्स इत्येव संबन्धः स्यादसंहितः
BR-12-03-211-035a	एवं सति च का प्रीतिर्दानविद्यातपोबलैः
BR-12-03-211-035c	यदन्याचरितं कर्म सर्वमन्यः प्रपद्यते
BR-12-03-211-036a	यदा ह्ययमिहैवान्यैः प्राकृतैर्दुःखितो भवेत्
BR-12-03-211-036c	सुखितैर्दुःखितैर्वापि दृश्योऽप्यस्य विनिर्णयः
BR-12-03-211-037a	तथा हि मुसलैर्हन्युः शरीरं तत्पुनर्भवेत्
BR-12-03-211-037c	पृथग्ज्ञानं यदन्यच्च येनैतन्नोपलभ्यते
BR-12-03-211-038a	ऋतुः संवत्सरस्तिथ्यः शीतोष्णे च प्रियाप्रिये
BR-12-03-211-038c	यथातीतानि पश्यन्ति तादृशः सत्त्वसङ्क्षयः
BR-12-03-211-039a	जरया हि परीतस्य मृत्युना वा विनाशिना
BR-12-03-211-039c	दुर्बलं दुर्बलं पूर्वं गृहस्येव विनश्यति
BR-12-03-211-040a	इन्द्रियाणि मनो वायुः शोणितं मांसमस्थि च
BR-12-03-211-040c	आनुपूर्व्या विनश्यन्ति स्वं धातुमुपयान्ति च
BR-12-03-211-041a	लोकयात्राविधानं च दानधर्मफलागमः
BR-12-03-211-041c	यदर्थं वेदशब्दाश्च व्यवहाराश्च लौकिकाः
BR-12-03-211-042a	इति सम्यङ्मनस्येते बहवः सन्ति हेतवः
BR-12-03-211-042c	एतदस्तीदमस्तीति न किञ्चित्प्रतिपद्यते
BR-12-03-211-043a	तेषां विमृशतामेवं तत्तत्समभिधावताम्
BR-12-03-211-043c	क्वचिन्निविशते बुद्धिस्तत्र जीर्यति वृक्षवत्
BR-12-03-211-044a	एवमर्थैरनर्थैश्च दुःखिताः सर्वजन्तवः
BR-12-03-211-044c	आगमैरपकृष्यन्ते हस्तिपैर्हस्तिनो यथा
BR-12-03-211-045a	अर्थांस्तथात्यन्तसुखावहांश्च लिप्सन्त एते बहवो विशुल्काः
BR-12-03-211-045c	महत्तरं दुःखमभिप्रपन्ना हित्वामिषं मृत्युवशं प्रयान्ति
BR-12-03-211-046a	विनाशिनो ह्यध्रुवजीवितस्य किं बन्धुभिर्मित्रपरिग्रहैश्च
BR-12-03-211-046c	विहाय यो गच्छति सर्वमेव क्षणेन गत्वा न निवर्तते च
BR-12-03-211-047a	भूव्योमतोयानलवायवो हि सदा शरीरं परिपालयन्ति
BR-12-03-211-047c	इतीदमालक्ष्य कुतो रतिर्भवेद्विनाशिनो ह्यस्य न शर्म विद्यते
BR-12-03-211-048a	इदमनुपधि वाक्यमच्छलं परमनिरामयमात्मसाक्षिकम्
BR-12-03-211-048c	नरपतिरभिवीक्ष्य विस्मितः पुनरनुयोक्तुमिदं प्रचक्रमे

