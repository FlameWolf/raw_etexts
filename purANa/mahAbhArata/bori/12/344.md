001  	ब्राह्मण उवाच
001a	अतिभारोद्यतस्यैव भारापनयनं महत्
001c	पराश्वासकरं वाक्यमिदं मे भवतः श्रुतम्
002a	अध्वक्लान्तस्य शयनं स्थानक्लान्तस्य चासनम्
002c	तृषितस्य च पानीयं क्षुधार्तस्य च भोजनम्
003a	ईप्सितस्येव सम्प्राप्तिरन्नस्य समयेऽतिथेः
003c	एषितस्यात्मनः काले वृद्धस्येव सुतो यथा
004a	मनसा चिन्तितस्येव प्रीतिस्निग्धस्य दर्शनम्
004c	प्रह्रादयति मां वाक्यं भवता यदुदीरितम्
005a	दत्तचक्षुरिवाकाशे पश्यामि विमृशामि च
005c	प्रज्ञानवचनाद्योऽयमुपदेशो हि मे कृतः
005e 	बाढमेवं करिष्यामि यथा मां भाषते भवान्
006a	इहेमां रजनीं साधो निवसस्व मया सह
006c	प्रभाते यास्यति भवान्पर्याश्वस्तः सुखोषितः
006e 	असौ हि भगवान्सूर्यो मन्दरश्मिरवाङ्मुखः
007  	भीष्म उवाच
007a	ततस्तेन कृतातिथ्यः सोऽतिथिः शत्रुसूदन
007c	उवास किल तां रात्रिं सह तेन द्विजेन वै
008a	तत्तच्च धर्मसंयुक्तं तयोः कथयतोस्तदा
008c	व्यतीता सा निशा कृत्स्ना सुखेन दिवसोपमा
009a	ततः प्रभातसमये सोऽतिथिस्तेन पूजितः
009c	ब्राह्मणेन यथाशक्त्या स्वकार्यमभिकाङ्क्षता
010a	ततः स विप्रः कृतधर्मनिश्चयः कृताभ्यनुज्ञः स्वजनेन धर्मवित्
010c	यथोपदिष्टं भुजगेन्द्रसंश्रयं जगाम काले सुकृतैकनिश्चयः

