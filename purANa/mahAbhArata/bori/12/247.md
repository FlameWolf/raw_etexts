001  	भीष्म उवाच
001a	भूतानां गुणसङ्ख्यानं भूयः पुत्र निशामय
001c	द्वैपायनमुखाद्भ्रष्टं श्लाघया परयानघ
002a	दीप्तानलनिभः प्राह भगवान्धूम्रवर्चसे
002c	ततोऽहमपि वक्ष्यामि भूयः पुत्र निदर्शनम्
003a	भूमेः स्थैर्यं पृथुत्वं च काठिन्यं प्रसवात्मता
003c	गन्धो गुरुत्वं शक्तिश्च सङ्घातः स्थापना धृतिः
004a	अपां शैत्यं रसः क्लेदो द्रवत्वं स्नेहसौम्यता
004c	जिह्वा विष्यन्दिनी चैव भौमाप्यास्रवणं तथा
005a	अग्नेर्दुर्धर्षता तेजस्तापः पाकः प्रकाशनम्
005c	शौचं रागो लघुस्तैक्ष्ण्यं दशमं चोर्ध्वभागिता
006a	वायोरनियमः स्पर्शो वादस्थानं स्वतन्त्रता
006c	बलं शैघ्र्यं च मोहश्च चेष्टा कर्मकृता भवः
007a	आकाशस्य गुणः शब्दो व्यापित्वं छिद्रतापि च
007c	अनाश्रयमनालम्बमव्यक्तमविकारिता
008a	अप्रतीघातता चैव भूतत्वं विकृतानि च
008c	गुणाः पञ्चाशतं प्रोक्ताः पञ्चभूतात्मभाविताः
009a	चलोपपत्तिर्व्यक्तिश्च विसर्गः कल्पना क्षमा
009c	सदसच्चाशुता चैव मनसो नव वै गुणाः
010a	इष्टानिष्टविकल्पश्च व्यवसायः समाधिता
010c	संशयः प्रतिपत्तिश्च बुद्धौ पञ्चेह ये गुणाः
011  	युधिष्ठिर उवाच
011a	कथं पञ्चगुणा बुद्धिः कथं पञ्चेन्द्रिया गुणाः
011c	एतन्मे सर्वमाचक्ष्व सूक्ष्मज्ञानं पितामह
012 	भीष्म उवाच
012a	आहुः षष्टिं भूतगुणान्वै भूतविशिष्टा नित्यविषक्ताः
012c	भूतविषक्ताश्चाक्षरसृष्टाः पुत्र न नित्यं तदिह वदन्ति
013a	तत्पुत्र चिन्ताकलितं यदुक्तमनागतं वै तव सम्प्रतीह
013c	भूतार्थतत्त्वं तदवाप्य सर्वं भूतप्रभावाद्भव शान्तबुद्धिः

