001	भीष्म उवाच
001a	एतस्मिन्नन्तरे शून्ये नारदः समुपागमत्
001c	शुकं स्वाध्यायनिरतं वेदार्थान्वक्तुमीप्सितान्
002a	देवर्षिं तु शुको दृष्ट्वा नारदं समुपस्थितम्
002c	अर्घ्यपूर्वेण विधिना वेदोक्तेनाभ्यपूजयत्
003a	नारदोऽथाब्रवीत्प्रीतो ब्रूहि ब्रह्मविदां वर
003c	केन त्वां श्रेयसा तात योजयामीति हृष्टवत्
004a	नारदस्य वचः श्रुत्वा शुकः प्रोवाच भारत
004c	अस्मिँल्लोके हितं यत्स्यात्तेन मां योक्तुमर्हसि
005	नारद उवाच
005a	तत्त्वं जिज्ञासतां पूर्वमृषीणां भावितात्मनाम्
005c	सनत्कुमारो भगवानिदं वचनमब्रवीत्
006a	नास्ति विद्यासमं चक्षुर्नास्ति विद्यासमं तपः
006c	नास्ति रागसमं दुःखं नास्ति त्यागसमं सुखम्
007a	निवृत्तिः कर्मणः पापात्सततं पुण्यशीलता
007c	सद्वृत्तिः समुदाचारः श्रेय एतदनुत्तमम्
008a	मानुष्यमसुखं प्राप्य यः सज्जति स मुह्यति
008c	नालं स दुःखमोक्षाय सङ्गो वै दुःखलक्षणम्
009a	सक्तस्य बुद्धिश्चलति मोहजालविवर्धिनी
009c	मोहजालावृतो दुःखमिह चामुत्र चाश्नुते
010a	सर्वोपायेन कामस्य क्रोधस्य च विनिग्रहः
010c	कार्यः श्रेयोर्थिना तौ हि श्रेयोघातार्थमुद्यतौ
011a	नित्यं क्रोधात्तपो रक्षेच्छ्रियं रक्षेत मत्सरात्
011c	विद्यां मानावमानाभ्यामात्मानं तु प्रमादतः
012a	आनृशंस्यं परो धर्मः क्षमा च परमं बलम्
012c	आत्मज्ञानं परं ज्ञानं न सत्याद्विद्यते परम्
013a	सत्यस्य वचनं श्रेयः सत्यादपि हितं भवेत्
013c	यद्भूतहितमत्यन्तमेतत्सत्यं मतं मम
014a	सर्वारम्भफलत्यागी निराशीर्निष्परिग्रहः
014c	येन सर्वं परित्यक्तं स विद्वान्स च पण्डितः
015a	इन्द्रियैरिन्द्रियार्थेभ्यश्चरत्यात्मवशैरिह
015c	असज्जमानः शान्तात्मा निर्विकारः समाहितः
016a	आत्मभूतैरतद्भूतः सह चैव विनैव च
016c	स विमुक्तः परं श्रेयो नचिरेणाधिगच्छति
017a	अदर्शनमसंस्पर्शस्तथासम्भाषणं सदा
017c	यस्य भूतैः सह मुने स श्रेयो विन्दते परम्
018a	न हिंस्यात्सर्वभूतानि मैत्रायणगतश्चरेत्
018c	नेदं जन्म समासाद्य वैरं कुर्वीत केनचित्
019a	आकिञ्चन्यं सुसन्तोषो निराशीष्ट्वमचापलम्
019c	एतदाहुः परं श्रेय आत्मज्ञस्य जितात्मनः
020a	परिग्रहं परित्यज्य भव तात जितेन्द्रियः
020c	अशोकं स्थानमातिष्ठ इह चामुत्र चाभयम्
021a	निरामिषा न शोचन्ति त्यजेहामिषमात्मनः
021c	परित्यज्यामिषं सौम्य दुःखतापाद्विमोक्ष्यसे
022a	तपोनित्येन दान्तेन मुनिना संयतात्मना
022c	अजितं जेतुकामेन भाव्यं सङ्गेष्वसङ्गिना
023a	गुणसङ्गेष्वनासक्त एकचर्यारतः सदा
023c	ब्राह्मणे नचिरादेव सुखमायात्यनुत्तमम्
024a	द्वंद्वारामेषु भूतेषु य एको रमते मुनिः
024c	विद्धि प्रज्ञानतृप्तं तं ज्ञानतृप्तो न शोचति
025a	शुभैर्लभति देवत्वं व्यामिश्रैर्जन्म मानुषम्
025c	अशुभैश्चाप्यधोजन्म कर्मभिर्लभतेऽवशः
026a	तत्र मृत्युजरादुःखैः सततं समभिद्रुतः
026c	संसारे पच्यते जन्तुस्तत्कथं नावबुध्यसे
027a	अहिते हितसञ्ज्ञस्त्वमध्रुवे ध्रुवसञ्ज्ञकः
027c	अनर्थे चार्थसञ्ज्ञस्त्वं किमर्थं नावबुध्यसे
028a	संवेष्ट्यमानं बहुभिर्मोहतन्तुभिरात्मजैः
028c	कोशकारवदात्मानं वेष्टयन्नावबुध्यसे
029a	अलं परिग्रहेणेह दोषवान्हि परिग्रहः
029c	कृमिर्हि कोशकारस्तु बध्यते स्वपरिग्रहात्
030a	पुत्रदारकुटुम्बेषु सक्ताः सीदन्ति जन्तवः
030c	सरःपङ्कार्णवे मग्ना जीर्णा वनगजा इव
031a	महाजालसमाकृष्टान्स्थले मत्स्यानिवोद्धृतान्
031c	स्नेहजालसमाकृष्टान्पश्य जन्तून्सुदुःखितान्
032a	कुटुम्बं पुत्रदारं च शरीरं द्रव्यसञ्चयाः
032c	पारक्यमध्रुवं सर्वं किं स्वं सुकृतदुष्कृतम्
033a	यदा सर्वं परित्यज्य गन्तव्यमवशेन ते
033c	अनर्थे किं प्रसक्तस्त्वं स्वमर्थं नानुतिष्ठसि
034a	अविश्रान्तमनालम्बमपाथेयमदैशिकम्
034c	तमःकान्तारमध्वानं कथमेको गमिष्यसि
035a	न हि त्वा प्रस्थितं कश्चित्पृष्ठतोऽनुगमिष्यति
035c	सुकृतं दुष्कृतं च त्वा यास्यन्तमनुयास्यति
036a	विद्या कर्म च शौर्यं च ज्ञानं च बहुविस्तरम्
036c	अर्थार्थमनुसार्यन्ते सिद्धार्थस्तु विमुच्यते
037a	निबन्धनी रज्जुरेषा या ग्रामे वसतो रतिः
037c	छित्त्वैनां सुकृतो यान्ति नैनां छिन्दन्ति दुष्कृतः
038a	रूपकूलां मनःस्रोतां स्पर्शद्वीपां रसावहाम्
038c	गन्धपङ्कां शब्दजलां स्वर्गमार्गदुरावहाम्
039a	क्षमारित्रां सत्यमयीं धर्मस्थैर्यवटाकराम्
039c	त्यागवाताध्वगां शीघ्रां बुद्धिनावा नदीं तरेत्
040a	त्यज धर्ममधर्मं च उभे सत्यानृते त्यज
040c	उभे सत्यानृते त्यक्त्वा येन त्यजसि तं त्यज
041a	त्यज धर्ममसङ्कल्पादधर्मं चाप्यहिंसया
041c	उभे सत्यानृते बुद्ध्या बुद्धिं परमनिश्चयात्
042a	अस्थिस्थूणं स्नायुयुतं मांसशोणितलेपनम्
042c	चर्मावनद्धं दुर्गन्धि पूर्णं मूत्रपुरीषयोः
043a	जराशोकसमाविष्टं रोगायतनमातुरम्
043c	रजस्वलमनित्यं च भूतावासं समुत्सृज
044a	इदं विश्वं जगत्सर्वमजगच्चापि यद्भवेत्
044c	महाभूतात्मकं सर्वं महद्यत्परमाणु यत्
045a	इन्द्रियाणि च पञ्चैव तमः सत्त्वं रजस्तथा
045c	इत्येष सप्तदशको राशिरव्यक्तसञ्ज्ञकः
046a	सर्वैरिहेन्द्रियार्थैश्च व्यक्ताव्यक्तैर्हि संहितः
046c	पञ्चविंशक इत्येष व्यक्ताव्यक्तमयो गुणः
047a	एतैः सर्वैः समायुक्तः पुमानित्यभिधीयते
047c	त्रिवर्गोऽत्र सुखं दुःखं जीवितं मरणं तथा
048a	य इदं वेद तत्त्वेन स वेद प्रभवाप्ययौ
048c	पाराशर्येह बोद्धव्यं ज्ञानानां यच्च किञ्चन
049a	इन्द्रियैर्गृह्यते यद्यत्तत्तद्व्यक्तमिति स्थितिः
049c	अव्यक्तमिति विज्ञेयं लिङ्गग्राह्यमतीन्द्रियम्
050a	इन्द्रियैर्नियतैर्देही धाराभिरिव तर्प्यते
050c	लोके विततमात्मानं लोकं चात्मनि पश्यति
051a	परावरदृशः शक्तिर्ज्ञानवेलां न पश्यति
051c	पश्यतः सर्वभूतानि सर्वावस्थासु सर्वदा
052a	ब्रह्मभूतस्य संयोगो नाशुभेनोपपद्यते
052c	ज्ञानेन विविधान्क्लेशानतिवृत्तस्य मोहजान्
052e 	लोके बुद्धिप्रकाशेन लोकमार्गो न रिष्यते
053a	अनादिनिधनं जन्तुमात्मनि स्थितमव्ययम्
053c	अकर्तारममूर्तं च भगवानाह तीर्थवित्
054a	यो जन्तुः स्वकृतैस्तैस्तैः कर्मभिर्नित्यदुःखितः
054c	स दुःखप्रतिघातार्थं हन्ति जन्तूननेकधा
055a	ततः कर्म समादत्ते पुनरन्यन्नवं बहु
055c	तप्यतेऽथ पुनस्तेन भुक्त्वापथ्यमिवातुरः
056a	अजस्रमेव मोहार्तो दुःखेषु सुखसञ्ज्ञितः
056c	बध्यते मथ्यते चैव कर्मभिर्मन्थवत्सदा
057a	ततो निवृत्तो बन्धात्स्वात्कर्मणामुदयादिह
057c	परिभ्रमति संसारं चक्रवद्बहुवेदनः
058a	स त्वं निवृत्तबन्धस्तु निवृत्तश्चापि कर्मतः
058c	सर्ववित्सर्वजित्सिद्धो भव भावविवर्जितः
059a	संयमेन नवं बन्धं निवर्त्य तपसो बलात्
059c	सम्प्राप्ता बहवः सिद्धिमप्यबाधां सुखोदयाम्

