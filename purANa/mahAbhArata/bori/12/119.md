BR-12-01-119-001  भीष्म उवाच
BR-12-01-119-001a एवं शुनासमान्भृत्यान्स्वस्थाने यो नराधिपः
BR-12-01-119-001c नियोजयति कृत्येषु स राज्यफलमश्नुते
BR-12-01-119-002a न श्वा स्वस्थानमुत्क्रम्य प्रमाणमभि सत्कृतः
BR-12-01-119-002c आरोप्यः श्वा स्वकात्स्थानादुत्क्रम्यान्यत्प्रपद्यते
BR-12-01-119-003a स्वजातिकुलसम्पन्नाः स्वेषु कर्मस्ववस्थिताः
BR-12-01-119-003c प्रकर्तव्या बुधा भृत्या नास्थाने प्रक्रिया क्षमा
BR-12-01-119-004a अनुरूपाणि कर्माणि भृत्येभ्यो यः प्रयच्छति
BR-12-01-119-004c स भृत्यगुणसम्पन्नं राजा फलमुपाश्नुते
BR-12-01-119-005a शरभः शरभस्थाने सिंहः सिंह इवोर्जितः
BR-12-01-119-005c व्याघ्रो व्याघ्र इव स्थाप्यो द्वीपी द्वीपी यथा तथा
BR-12-01-119-006a कर्मस्विहानुरूपेषु न्यस्या भृत्या यथाविधि
BR-12-01-119-006c प्रतिलोमं न भृत्यास्ते स्थाप्याः कर्मफलैषिणा
BR-12-01-119-007a यः प्रमाणमतिक्रम्य प्रतिलोमं नराधिपः
BR-12-01-119-007c भृत्यान्स्थापयतेऽबुद्धिर्न स रञ्जयते प्रजाः
BR-12-01-119-008a न बालिशा न च क्षुद्रा न चाप्रतिमितेन्द्रियाः
BR-12-01-119-008c नाकुलीना नराः पार्श्वे स्थाप्या राज्ञा हितैषिणा
BR-12-01-119-009a साधवः कुशलाः शूरा ज्ञानवन्तोऽनसूयकाः
BR-12-01-119-009c अक्षुद्राः शुचयो दक्षा नराः स्युः पारिपार्श्वकाः
BR-12-01-119-010a न्यग्भूतास्तत्पराः क्षान्ताश्चौक्षाः प्रकृतिजाः शुभाः
BR-12-01-119-010c स्वे स्वे स्थानेऽपरिक्रुष्टास्ते स्यू राज्ञो बहिश्चराः
BR-12-01-119-011a सिंहस्य सततं पार्श्वे सिंह एव जनो भवेत्
BR-12-01-119-011c असिंहः सिंहसहितः सिंहवल्लभते फलम्
BR-12-01-119-012a यस्तु सिंहः श्वभिः कीर्णः सिंहकर्मफले रतः
BR-12-01-119-012c न स सिंहफलं भोक्तुं शक्तः श्वभिरुपासितः
BR-12-01-119-013a एवमेतैर्मनुष्येन्द्र शूरैः प्राज्ञैर्बहुश्रुतैः
BR-12-01-119-013c कुलीनैः सह शक्येत कृत्स्नां जेतुं वसुन्धराम्
BR-12-01-119-014a नावैद्यो नानृजुः पार्श्वे नाविद्यो नामहाधनः
BR-12-01-119-014c सङ्ग्राह्यो वसुधापालैर्भृत्यो भृत्यवतां वर
BR-12-01-119-015a बाणवद्विसृता यान्ति स्वामिकार्यपरा जनाः
BR-12-01-119-015c ये भृत्याः पार्थिवहितास्तेषां सान्त्वं प्रयोजयेत्
BR-12-01-119-016a कोशश्च सततं रक्ष्यो यत्नमास्थाय राजभिः
BR-12-01-119-016c कोशमूला हि राजानः कोशमूलकरो भव
BR-12-01-119-017a कोष्ठागारं च ते नित्यं स्फीतं धान्यैः सुसञ्चितम्
BR-12-01-119-017c सदास्तु सत्सु संन्यस्तं धनधान्यपरो भव
BR-12-01-119-018a नित्ययुक्ताश्च ते भृत्या भवन्तु रणकोविदाः
BR-12-01-119-018c वाजिनां च प्रयोगेषु वैशारद्यमिहेष्यते
BR-12-01-119-019a ज्ञातिबन्धुजनावेक्षी मित्रसम्बन्धिसंवृतः
BR-12-01-119-019c पौरकार्यहितान्वेषी भव कौरवनन्दन
BR-12-01-119-020a एषा ते नैष्ठिकी बुद्धिः प्रज्ञा चाभिहिता मया
BR-12-01-119-020c श्वा ते निदर्शनं तात किं भूयः श्रोतुमिच्छसि

