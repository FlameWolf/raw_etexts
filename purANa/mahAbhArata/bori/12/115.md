BR-12-01-115-001  युधिष्ठिर उवाच
BR-12-01-115-001a विद्वान्मूर्खप्रगल्भेन मृदुस्तीक्ष्णेन भारत
BR-12-01-115-001c आक्रुश्यमानः सदसि कथं कुर्यादरिंदम
BR-12-01-115-002  भीष्म उवाच
BR-12-01-115-002a श्रूयतां पृथिवीपाल यथैषोऽर्थोऽनुगीयते
BR-12-01-115-002c सदा सुचेताः सहते नरस्येहाल्पचेतसः
BR-12-01-115-003a अरुष्यन्क्रुश्यमानस्य सुकृतं नाम विन्दति
BR-12-01-115-003c दुष्कृतं चात्मनो मर्षी रुष्यत्येवापमार्ष्टि वै
BR-12-01-115-004a टिट्टिभं तमुपेक्षेत वाशमानमिवातुरम्
BR-12-01-115-004c लोकविद्वेषमापन्नो निष्फलं प्रतिपद्यते
BR-12-01-115-005a इति स श्लाघते नित्यं तेन पापेन कर्मणा
BR-12-01-115-005c इदमुक्तो मया कश्चित्सम्मतो जनसंसदि
BR-12-01-115-005e स तत्र व्रीडितः शुष्को मृतकल्पोऽवतिष्ठति
BR-12-01-115-006a श्लाघन्नश्लाघनीयेन कर्मणा निरपत्रपः
BR-12-01-115-006c उपेक्षितव्यो दान्तेन तादृशः पुरुषाधमः
BR-12-01-115-007a यद्यद्ब्रूयादल्पमतिस्तत्तदस्य सहेत्सदा
BR-12-01-115-007c प्राकृतो हि प्रशंसन्वा निन्दन्वा किं करिष्यति
BR-12-01-115-007e वने काक इवाबुद्धिर्वाशमानो निरर्थकम्
BR-12-01-115-008a यदि वाग्भिः प्रयोगः स्यात्प्रयोगे पापकर्मणः
BR-12-01-115-008c वागेवार्थो भवेत्तस्य न ह्येवार्थो जिघांसतः
BR-12-01-115-009a निषेकं विपरीतं स आचष्टे वृत्तचेष्टया
BR-12-01-115-009c मयूर इव कौपीनं नृत्यन्सन्दर्शयन्निव
BR-12-01-115-010a यस्यावाच्यं न लोकेऽस्ति नाकार्यं वापि किञ्चन
BR-12-01-115-010c वाचं तेन न सन्दध्याच्छुचिः सङ्क्लिष्टकर्मणा
BR-12-01-115-011a प्रत्यक्षं गुणवादी यः परोक्षं तु विनिन्दकः
BR-12-01-115-011c स मानवः श्ववल्लोके नष्टलोकपरायणः
BR-12-01-115-012a तादृग्जनशतस्यापि यद्ददाति जुहोति च
BR-12-01-115-012c परोक्षेणापवादेन तन्नाशयति स क्षणात्
BR-12-01-115-013a तस्मात्प्राज्ञो नरः सद्यस्तादृशं पापचेतसम्
BR-12-01-115-013c वर्जयेत्साधुभिर्वर्ज्यं सारमेयामिषं यथा
BR-12-01-115-014a परिवादं ब्रुवाणो हि दुरात्मा वै महात्मने
BR-12-01-115-014c प्रकाशयति दोषान्स्वान्सर्पः फणमिवोच्छ्रितम्
BR-12-01-115-015a तं स्वकर्माणि कुर्वाणं प्रतिकर्तुं य इच्छति
BR-12-01-115-015c भस्मकूट इवाबुद्धिः खरो रजसि मज्जति
BR-12-01-115-016a मनुष्यशालावृकमप्रशान्तं जनापवादे सततं निविष्टम्
BR-12-01-115-016c मातङ्गमुन्मत्तमिवोन्नदन्तं त्यजेत तं श्वानमिवातिरौद्रम्
BR-12-01-115-017a अधीरजुष्टे पथि वर्तमानं दमादपेतं विनयाच्च पापम्
BR-12-01-115-017c अरिव्रतं नित्यमभूतिकामं धिगस्तु तं पापमतिं मनुष्यम्
BR-12-01-115-018a प्रत्युच्यमानस्तु हि भूय एभिर्निशाम्य मा भूस्त्वमथार्तरूपः
BR-12-01-115-018c उच्चस्य नीचेन हि सम्प्रयोगं विगर्हयन्ति स्थिरबुद्धयो ये
BR-12-01-115-019a क्रुद्धो दशार्धेन हि ताडयेद्वा स पांसुभिर्वापकिरेत्तुषैर्वा
BR-12-01-115-019c विवृत्य दन्तांश्च विभीषयेद्वा सिद्धं हि मूर्खे कुपिते नृशंसे
BR-12-01-115-020a विगर्हणां परमदुरात्मना कृतां सहेत यः संसदि दुर्जनान्नरः
BR-12-01-115-020c पठेदिदं चापि निदर्शनं सदा न वाङ्मयं स लभति किञ्चिदप्रियम्

