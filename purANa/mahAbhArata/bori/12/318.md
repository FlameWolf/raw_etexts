001  	नारद उवाच
001a	सुखदुःखविपर्यासो यदा समुपपद्यते
001c	नैनं प्रज्ञा सुनीतं वा त्रायते नापि पौरुषम्
002a	स्वभावाद्यत्नमातिष्ठेद्यत्नवान्नावसीदति
002c	जरामरणरोगेभ्यः प्रियमात्मानमुद्धरेत्
003a	रुजन्ति हि शरीराणि रोगाः शारीरमानसाः
003c	सायका इव तीक्ष्णाग्राः प्रयुक्ता दृढधन्विभिः
004a	व्याधितस्य विवित्साभिस्त्रस्यतो जीवितैषिणः
004c	अवशस्य विनाशाय शरीरमपकृष्यते
005a	स्रवन्ति न निवर्तन्ते स्रोतांसि सरितामिव
005c	आयुरादाय मर्त्यानां रात्र्यहानि पुनः पुनः
006a	व्यत्ययो ह्ययमत्यन्तं पक्षयोः शुक्लकृष्णयोः
006c	जातं मर्त्यं जरयति निमेषं नावतिष्ठते
007a	सुखदुःखानि भूतानामजरो जरयन्नसौ
007c	आदित्यो ह्यस्तमभ्येति पुनः पुनरुदेति च
008a	अदृष्टपूर्वानादाय भावानपरिशङ्कितान्
008c	इष्टानिष्टान्मनुष्याणामस्तं गच्छन्ति रात्रयः
009a	यो यमिच्छेद्यथाकामं कामानां तत्तदाप्नुयात्
009c	यदि स्यान्न पराधीनं पुरुषस्य क्रियाफलम्
010a	संयताश्च हि दक्षाश्च मतिमन्तश्च मानवाः
010c	दृश्यन्ते निष्फलाः सन्तः प्रहीणाश्च स्वकर्मभिः
011a	अपरे बालिशाः सन्तो निर्गुणाः पुरुषाधमाः
011c	आशीर्भिरप्यसंयुक्ता दृश्यन्ते सर्वकामिनः
012a	भूतानामपरः कश्चिद्धिंसायां सततोत्थितः
012c	वञ्चनायां च लोकस्य स सुखेष्वेव जीर्यते
013a	अचेष्टमानमासीनं श्रीः कञ्चिदुपतिष्ठति
013c	कश्चित्कर्मानुसृत्यान्यो न प्राप्यमधिगच्छति
014a	अपराधं समाचक्ष्व पुरुषस्य स्वभावतः
014c	शुक्रमन्यत्र सम्भूतं पुनरन्यत्र गच्छति
015a	तस्य योनौ प्रसक्तस्य गर्भो भवति वा न वा
015c	आम्रपुष्पोपमा यस्य निवृत्तिरुपलभ्यते
016a	केषाञ्चित्पुत्रकामानामनुसन्तानमिच्छताम्
016c	सिद्धौ प्रयतमानानां नैवाण्डमुपजायते
017a	गर्भाच्चोद्विजमानानां क्रुद्धादाशीविषादिव
017c	आयुष्माञ्जायते पुत्रः कथं प्रेतः पितैव सः
018a	देवानिष्ट्वा तपस्तप्त्वा कृपणैः पुत्रगृद्धिभिः
018c	दश मासान्परिधृता जायन्ते कुलपांसनाः
019a	अपरे धनधान्यानि भोगांश्च पितृसञ्चितान्
019c	विपुलानभिजायन्ते लब्धास्तैरेव मङ्गलैः
020a	अन्योन्यं समभिप्रेत्य मैथुनस्य समागमे
020c	उपद्रव इवाविष्टो योनिं गर्भः प्रपद्यते
021a	शीर्णं परशरीरेण निच्छवीकं शरीरिणम्
021c	प्राणिनां प्राणसंरोधे मांसश्लेष्मविचेष्टितम्
022a	निर्दग्धं परदेहेन परदेहं चलाचलम्
022c	विनश्यन्तं विनाशान्ते नावि नावमिवाहितम्
023a	सङ्गत्या जठरे न्यस्तं रेतोबिन्दुमचेतनम्
023c	केन यत्नेन जीवन्तं गर्भं त्वमिह पश्यसि
024a	अन्नपानानि जीर्यन्ते यत्र भक्षाश्च भक्षिताः
024c	तस्मिन्नेवोदरे गर्भः किं नान्नमिव जीर्यते
025a	गर्भमूत्रपुरीषाणां स्वभावनियता गतिः
025c	धारणे वा विसर्गे वा न कर्तुर्विद्यते वशः
026a	स्रवन्ति ह्युदराद्गर्भा जायमानास्तथापरे
026c	आगमेन सहान्येषां विनाश उपपद्यते
027a	एतस्माद्योनिसम्बन्धाद्यो जीवन्परिमुच्यते
027c	प्रजां च लभते काञ्चित्पुनर्द्वंद्वेषु मज्जति
028a	शतस्य सहजातस्य सप्तमीं दशमीं दशाम्
028c	प्राप्नुवन्ति ततः पञ्च न भवन्ति शतायुषः
029a	नाभ्युत्थाने मनुष्याणां योगाः स्युर्नात्र संशयः
029c	व्याधिभिश्च विमथ्यन्ते व्यालैः क्षुद्रमृगा इव
030a	व्याधिभिर्भक्ष्यमाणानां त्यजतां विपुलं धनम्
030c	वेदनां नापकर्षन्ति यतमानाश्चिकित्सकाः
031a	ते चापि निपुणा वैद्याः कुशलाः सम्भृतौषधाः
031c	व्याधिभिः परिकृष्यन्ते मृगा व्याधैरिवार्दिताः
032a	ते पिबन्तः कषायांश्च सर्पींषि विविधानि च
032c	दृश्यन्ते जरया भग्ना नागा नागैरिवोत्तमैः
033a	के वा भुवि चिकित्सन्ते रोगार्तान्मृगपक्षिणः
033c	श्वापदानि दरिद्रांश्च प्रायो नार्ता भवन्ति ते
034a	घोरानपि दुराधर्षान्नृपतीनुग्रतेजसः
034c	आक्रम्य रोग आदत्ते पशून्पशुपचो यथा
035a	इति लोकमनाक्रन्दं मोहशोकपरिप्लुतम्
035c	स्रोतसा सहसा क्षिप्तं ह्रियमाणं बलीयसा
036a	न धनेन न राज्येन नोग्रेण तपसा तथा
036c	स्वभावा व्यतिवर्तन्ते ये नियुक्ताः शरीरिषु
037a	न म्रियेरन्न जीर्येरन्सर्वे स्युः सर्वकामिकाः
037c	नाप्रियं प्रतिपश्येयुरुत्थानस्य फलं प्रति
038a	उपर्युपरि लोकस्य सर्वो भवितुमिच्छति
038c	यतते च यथाशक्ति न च तद्वर्तते तथा
039a	ऐश्वर्यमदमत्तांश्च मत्तान्मद्यमदेन च
039c	अप्रमत्ताः शठाः क्रूरा विक्रान्ताः पर्युपासते
040a	क्लेशाः प्रतिनिवर्तन्ते केषाञ्चिदसमीक्षिताः
040c	स्वं स्वं च पुनरन्येषां न किञ्चिदभिगम्यते
041a	महच्च फलवैषम्यं दृश्यते कर्मसन्धिषु
041c	वहन्ति शिबिकामन्ये यान्त्यन्ये शिबिकागताः
042a	सर्वेषामृद्धिकामानामन्ये रथपुरःसराः
042c	मनुजाश्च शतस्त्रीकाः शतशो विधवाः स्त्रियः
043a	द्वंद्वारामेषु भूतेषु गच्छन्त्येकैकशो नराः
043c	इदमन्यत्परं पश्य मात्र मोहं करिष्यसि
044a	त्यज धर्ममधर्मं च उभे सत्यानृते त्यज
044c	उभे सत्यानृते त्यक्त्वा येन त्यजसि तं त्यज
045a	एतत्ते परमं गुह्यमाख्यातमृषिसत्तम
045c	येन देवाः परित्यज्य मर्त्यलोकं दिवं गताः
046  	भीष्म उवाच
046a	नारदस्य वचः श्रुत्वा शुकः परमबुद्धिमान्
046c	सञ्चिन्त्य मनसा धीरो निश्चयं नाध्यगच्छत
047a	पुत्रदारैर्महान्क्लेशो विद्याम्नाये महाञ्श्रमः
047c	किं नु स्याच्छाश्वतं स्थानमल्पक्लेशं महोदयम्
048a	ततो मुहूर्तं सञ्चिन्त्य निश्चितां गतिमात्मनः
048c	परावरज्ञो धर्मस्य परां नैःश्रेयसीं गतिम्
049a	कथं त्वहमसङ्क्लिष्टो गच्छेयं परमां गतिम्
049c	नावर्तेयं यथा भूयो योनिसंसारसागरे
050a	परं भावं हि काङ्क्षामि यत्र नावर्तते पुनः
050c	सर्वसङ्गान्परित्यज्य निश्चितां मनसो गतिम्
051a	तत्र यास्यामि यत्रात्मा शमं मेऽधिगमिष्यति
051c	अक्षयश्चाव्ययश्चैव यत्र स्थास्यामि शाश्वतः
052a	न तु योगमृते शक्या प्राप्तुं सा परमा गतिः
052c	अवबन्धो हि मुक्तस्य कर्मभिर्नोपपद्यते
053a	तस्माद्योगं समास्थाय त्यक्त्वा गृहकलेवरम्
053c	वायुभूतः प्रवेक्ष्यामि तेजोराशिं दिवाकरम्
054a	न ह्येष क्षयमाप्नोति सोमः सुरगणैर्यथा
054c	कम्पितः पतते भूमिं पुनश्चैवाधिरोहति
054e 	क्षीयते हि सदा सोमः पुनश्चैवाभिपूर्यते
055a	रविस्तु सन्तापयति लोकान्रश्मिभिरुल्बणैः
055c	सर्वतस्तेज आदत्ते नित्यमक्षयमण्डलः
056a	अतो मे रोचते गन्तुमादित्यं दीप्ततेजसम्
056c	अत्र वत्स्यामि दुर्धर्षो निःसङ्गेनान्तरात्मना
057a	सूर्यस्य सदने चाहं निक्षिप्येदं कलेवरम्
057c	ऋषिभिः सह यास्यामि सौरं तेजोऽतिदुःसहम्
058a	आपृच्छामि नगान्नागान्गिरीनुर्वीं दिशो दिवम्
058c	देवदानवगन्धर्वान्पिशाचोरगराक्षसान्
059a	लोकेषु सर्वभूतानि प्रवेक्ष्यामि नसंशयः
059c	पश्यन्तु योगवीर्यं मे सर्वे देवाः सहर्षिभिः
060a	अथानुज्ञाप्य तमृषिं नारदं लोकविश्रुतम्
060c	तस्मादनुज्ञां सम्प्राप्य जगाम पितरं प्रति
061a	सोऽभिवाद्य महात्मानमृषिं द्वैपायनं मुनिम्
061c	शुकः प्रदक्षिणीकृत्य कृष्णमापृष्टवान्मुनिः
062a	श्रुत्वा ऋषिस्तद्वचनं शुकस्य प्रीतो महात्मा पुनराह चैनम्
062c	भो भोः पुत्र स्थीयतां तावदद्य यावच्चक्षुः प्रीणयामि त्वदर्थम्
063a	निरपेक्षः शुको भूत्वा निःस्नेहो मुक्तबन्धनः
063c	मोक्षमेवानुसञ्चिन्त्य गमनाय मनो दधे
063e 	पितरं सम्परित्यज्य जगाम द्विजसत्तमः

