001  	जनमेजय उवाच
001a	श्रुतं भगवतस्तस्य माहात्म्यं परमात्मनः
001c	जन्म धर्मगृहे चैव नरनारायणात्मकम्
001e 	महावराहसृष्टा च पिण्डोत्पत्तिः पुरातनी
002a	प्रवृत्तौ च निवृत्तौ च यो यथा परिकल्पितः
002c	स तथा नः श्रुतो ब्रह्मन्कथ्यमानस्त्वयानघ
003a	यच्च तत्कथितं पूर्वं त्वया हयशिरो महत्
003c	हव्यकव्यभुजो विष्णोरुदक्पूर्वे महोदधौ
003e 	तच्च दृष्टं भगवता ब्रह्मणा परमेष्ठिना
004a	किं तदुत्पादितं पूर्वं हरिणा लोकधारिणा
004c	रूपं प्रभावमहतामपूर्वं धीमतां वर
005a	दृष्ट्वा हि विबुधश्रेष्ठमपूर्वममितौजसम्
005c	तदश्वशिरसं पुण्यं ब्रह्मा किमकरोन्मुने
006a	एतन्नः संशयं ब्रह्मन्पुराणज्ञानसम्भवम्
006c	कथयस्वोत्तममते महापुरुषनिर्मितम्
006e 	पाविताः स्म त्वया ब्रह्मन्पुण्यां कथयता कथाम्
007  	वैशम्पायन उवाच
007a	कथयिष्यामि ते सर्वं पुराणं वेदसम्मितम्
007c	जगौ यद्भगवान्व्यासो राज्ञो धर्मसुतस्य वै
008a	श्रुत्वाश्वशिरसो मूर्तिं देवस्य हरिमेधसः
008c	उत्पन्नसंशयो राजा तमेव समचोदयत्
009  	युधिष्ठिर उवाच
009a	यत्तद्दर्शितवान्ब्रह्मा देवं हयशिरोधरम्
009c	किमर्थं तत्समभवद्वपुर्देवोपकल्पितम्
010  	व्यास उवाच
010a	यत्किञ्चिदिह लोके वै देहबद्धं विशां पते
010c	सर्वं पञ्चभिराविष्टं भूतैरीश्वरबुद्धिजैः
011a	ईश्वरो हि जगत्स्रष्टा प्रभुर्नारायणो विराट्
011c	भूतान्तरात्मा वरदः सगुणो निर्गुणोऽपि च
011e 	भूतप्रलयमव्यक्तं शृणुष्व नृपसत्तम
012a	धरण्यामथ लीनायामप्सु चैकार्णवे पुरा
012c	ज्योतिर्भूते जले चापि लीने ज्योतिषि चानिले
013a	वायौ चाकाशसंलीने आकाशे च मनोनुगे
013c	व्यक्ते मनसि संलीने व्यक्ते चाव्यक्ततां गते
014a	अव्यक्ते पुरुषं याते पुंसि सर्वगतेऽपि च
014c	तम एवाभवत्सर्वं न प्राज्ञायत किञ्चन
015a	तमसो ब्रह्म सम्भूतं तमोमूलमृतात्मकम्
015c	तद्विश्वभावसञ्ज्ञान्तं पौरुषीं तनुमास्थितम्
016a	सोऽनिरुद्ध इति प्रोक्तस्तत्प्रधानं प्रचक्षते
016c	तदव्यक्तमिति ज्ञेयं त्रिगुणं नृपसत्तम
017a	विद्यासहायवान्देवो विष्वक्सेनो हरिः प्रभुः
017c	अप्स्वेव शयनं चक्रे निद्रायोगमुपागतः
017e 	जगतश्चिन्तयन्सृष्टिं चित्रां बहुगुणोद्भवाम्
018a	तस्य चिन्तयतः सृष्टिं महानात्मगुणः स्मृतः
018c	अहङ्कारस्ततो जातो ब्रह्मा शुभचतुर्मुखः
018e 	हिरण्यगर्भो भगवान्सर्वलोकपितामहः
019a	पद्मेऽनिरुद्धात्सम्भूतस्तदा पद्मनिभेक्षणः
019c	सहस्रपत्रे द्युतिमानुपविष्टः सनातनः
020a	ददृशेऽद्भुतसङ्काशे लोकानापोमयान्प्रभुः
020c	सत्त्वस्थः परमेष्ठी स ततो भूतगणान्सृजत्
021a	पूर्वमेव च पद्मस्य पत्रे सूर्यांशुसप्रभे
021c	नारायणकृतौ बिन्दू अपामास्तां गुणोत्तरौ
022a	तावपश्यत्स भगवाननादिनिधनोऽच्युतः
022c	एकस्तत्राभवद्बिन्दुर्मध्वाभो रुचिरप्रभः
023a	स तामसो मधुर्जातस्तदा नारायणाज्ञया
023c	कठिनस्त्वपरो बिन्दुः कैटभो राजसस्तु सः
024a	तावभ्यधावतां श्रेष्ठौ तमोरजगुणान्वितौ
024c	बलवन्तौ गदाहस्तौ पद्मनालानुसारिणौ
025a	ददृशातेऽरविन्दस्थं ब्रह्माणममितप्रभम्
025c	सृजन्तं प्रथमं वेदांश्चतुरश्चारुविग्रहान्
026a	ततो विग्रहवन्तौ तौ वेदान्दृष्ट्वासुरोत्तमौ
026c	सहसा जगृहतुर्वेदान्ब्रह्मणः पश्यतस्तदा
027a	अथ तौ दानवश्रेष्ठौ वेदान्गृह्य सनातनान्
027c	रसां विविशतुस्तूर्णमुदक्पूर्वे महोदधौ
028a	ततो हृतेषु वेदेषु ब्रह्मा कश्मलमाविशत्
028c	ततो वचनमीशानं प्राह वेदैर्विनाकृतः
029a	वेदा मे परमं चक्षुर्वेदा मे परमं बलम्
029c	वेदा मे परमं धाम वेदा मे ब्रह्म चोत्तमम्
030a	मम वेदा हृताः सर्वे दानवाभ्यां बलादितः
030c	अन्धकारा हि मे लोका जाता वेदैर्विनाकृताः
030e 	वेदानृते हि किं कुर्यां लोकान्वै स्रष्टुमुद्यतः
031a	अहो बत महद्दुःखं वेदनाशनजं मम
031c	प्राप्तं दुनोति हृदयं तीव्रशोकाय रन्धयन्
032a	को हि शोकार्णवे मग्नं मामितोऽद्य समुद्धरेत्
032c	वेदांस्तानानयेन्नष्टान्कस्य चाहं प्रियो भवे
033a	इत्येवं भाषमाणस्य ब्रह्मणो नृपसत्तम
033c	हरेः स्तोत्रार्थमुद्भूता बुद्धिर्बुद्धिमतां वर
033e 	ततो जगौ परं जप्यं साञ्जलिप्रग्रहः प्रभुः
034a	नमस्ते ब्रह्महृदय नमस्ते मम पूर्वज
034c	लोकाद्य भुवनश्रेष्ठ साङ्ख्ययोगनिधे विभो
035a	व्यक्ताव्यक्तकराचिन्त्य क्षेमं पन्थानमास्थित
035c	विश्वभुक्सर्वभूतानामन्तरात्मन्नयोनिज
036a	अहं प्रसादजस्तुभ्यं लोकधाम्ने स्वयम्भुवे
036c	त्वत्तो मे मानसं जन्म प्रथमं द्विजपूजितम्
037a	चाक्षुषं वै द्वितीयं मे जन्म चासीत्पुरातनम्
037c	त्वत्प्रसादाच्च मे जन्म तृतीयं वाचिकं महत्
038a	त्वत्तः श्रवणजं चापि चतुर्थं जन्म मे विभो
038c	नासिक्यं चापि मे जन्म त्वत्तः पञ्चममुच्यते
039a	अण्डजं चापि मे जन्म त्वत्तः षष्ठं विनिर्मितम्
039c	इदं च सप्तमं जन्म पद्मजं मेऽमितप्रभ
040a	सर्गे सर्गे ह्यहं पुत्रस्तव त्रिगुणवर्जितः
040c	प्रथितः पुण्डरीकाक्ष प्रधानगुणकल्पितः
041a	त्वमीश्वरस्वभावश्च स्वयम्भूः पुरुषोत्तमः
041c	त्वया विनिर्मितोऽहं वै वेदचक्षुर्वयोतिगः
042a	ते मे वेदा हृताश्चक्षुरन्धो जातोऽस्मि जागृहि
042c	ददस्व चक्षुषी मह्यं प्रियोऽहं ते प्रियोऽसि मे
043a	एवं स्तुतः स भगवान्पुरुषः सर्वतोमुखः
043c	जहौ निद्रामथ तदा वेदकार्यार्थमुद्यतः
043e 	ऐश्वरेण प्रयोगेण द्वितीयां तनुमास्थितः
044a	सुनासिकेन कायेन भूत्वा चन्द्रप्रभस्तदा
044c	कृत्वा हयशिरः शुभ्रं वेदानामालयं प्रभुः
045a	तस्य मूर्धा समभवद्द्यौः सनक्षत्रतारका
045c	केशाश्चास्याभवन्दीर्घा रवेरंशुसमप्रभाः
046a	कर्णावाकाशपाताले ललाटं भूतधारिणी
046c	गङ्गा सरस्वती पुण्या भ्रुवावास्तां महानदी
047a	चक्षुषी सोमसूर्यौ ते नासा सन्ध्या पुनः स्मृता
047c	ओङ्कारस्त्वथ संस्कारो विद्युज्जिह्वा च निर्मिता
048a	दन्ताश्च पितरो राजन्सोमपा इति विश्रुताः
048c	गोलोको ब्रह्मलोकश्च ओष्ठावास्तां महात्मनः
048e 	ग्रीवा चास्याभवद्राजन्कालरात्रिर्गुणोत्तरा
049a	एतद्धयशिरः कृत्वा नानामूर्तिभिरावृतम्
049c	अन्तर्दधे स विश्वेशो विवेश च रसां प्रभुः
050a	रसां पुनः प्रविष्टश्च योगं परममास्थितः
050c	शैक्षं स्वरं समास्थाय ओमिति प्रासृजत्स्वरम्
051a	स स्वरः सानुनादी च सर्वगः स्निग्ध एव च
051c	बभूवान्तर्महीभूतः सर्वभूतगुणोदितः
052a	ततस्तावसुरौ कृत्वा वेदान्समयबन्धनान्
052c	रसातले विनिक्षिप्य यतः शब्दस्ततो द्रुतौ
053a	एतस्मिन्नन्तरे राजन्देवो हयशिरोधरः
053c	जग्राह वेदानखिलान्रसातलगतान्हरिः
053e 	प्रादाच्च ब्रह्मणे भूयस्ततः स्वां प्रकृतिं गतः
054a	स्थापयित्वा हयशिर उदक्पूर्वे महोदधौ
054c	वेदानामालयश्चापि बभूवाश्वशिरास्ततः
055a	अथ किञ्चिदपश्यन्तौ दानवौ मधुकैटभौ
055c	पुनराजग्मतुस्तत्र वेगितौ पश्यतां च तौ
055e 	यत्र वेदा विनिक्षिप्तास्तत्स्थानं शून्यमेव च
056a	तत उत्तममास्थाय वेगं बलवतां वरौ
056c	पुनरुत्तस्थतुः शीघ्रं रसानामालयात्तदा
056e 	ददृशाते च पुरुषं तमेवादिकरं प्रभुम्
057a	श्वेतं चन्द्रविशुद्धाभमनिरुद्धतनौ स्थितम्
057c	भूयोऽप्यमितविक्रान्तं निद्रायोगमुपागतम्
058a	आत्मप्रमाणरचिते अपामुपरि कल्पिते
058c	शयने नागभोगाढ्ये ज्वालामालासमावृते
059a	निष्कल्मषेण सत्त्वेन सम्पन्नं रुचिरप्रभम्
059c	तं दृष्ट्वा दानवेन्द्रौ तौ महाहासममुञ्चताम्
060a	ऊचतुश्च समाविष्टौ रजसा तमसा च तौ
060c	अयं स पुरुषः श्वेतः शेते निद्रामुपागतः
061a	अनेन नूनं वेदानां कृतमाहरणं रसात्
061c	कस्यैष को नु खल्वेष किं च स्वपिति भोगवान्
062a	इत्युच्चारितवाक्यौ तौ बोधयामासतुर्हरिम्
062c	युद्धार्थिनौ तु विज्ञाय विबुद्धः पुरुषोत्तमः
063a	निरीक्ष्य चासुरेन्द्रौ तौ ततो युद्धे मनो दधे
063c	अथ युद्धं समभवत्तयोर्नारायणस्य च
064a	रजस्तमोविष्टतनू तावुभौ मधुकैटभौ
064c	ब्रह्मणोपचितिं कुर्वञ्जघान मधुसूदनः
065a	ततस्तयोर्वधेनाशु वेदापहरणेन च
065c	शोकापनयनं चक्रे ब्रह्मणः पुरुषोत्तमः
066a	ततः परिवृतो ब्रह्मा हतारिर्वेदसत्कृतः
066c	निर्ममे स तदा लोकान्कृत्स्नान्स्थावरजङ्गमान्
067a	दत्त्वा पितामहायाग्र्यां बुद्धिं लोकविसर्गिकीम्
067c	तत्रैवान्तर्दधे देवो यत एवागतो हरिः
068a	तौ दानवौ हरिर्हत्वा कृत्वा हयशिरस्तनुम्
068c	पुनः प्रवृत्तिधर्मार्थं तामेव विदधे तनुम्
069a	एवमेष महाभागो बभूवाश्वशिरा हरिः
069c	पौराणमेतदाख्यातं रूपं वरदमैश्वरम्
070a	यो ह्येतद्ब्राह्मणो नित्यं शृणुयाद्धारयेत वा
070c	न तस्याध्ययनं नाशमुपगच्छेत्कदाचन
071a	आराध्य तपसोग्रेण देवं हयशिरोधरम्
071c	पाञ्चालेन क्रमः प्राप्तो रामेण पथि देशिते
072a	एतद्धयशिरो राजन्नाख्यानं तव कीर्तितम्
072c	पुराणं वेदसमितं यन्मां त्वं परिपृच्छसि
073a	यां यामिच्छेत्तनुं देवः कर्तुं कार्यविधौ क्वचित्
073c	तां तां कुर्याद्विकुर्वाणः स्वयमात्मानमात्मना
074a	एष वेदनिधिः श्रीमानेष वै तपसो निधिः
074c	एष योगश्च साङ्ख्यं च ब्रह्म चाग्र्यं हरिर्विभुः
075a	नारायणपरा वेदा यज्ञा नारायणात्मकाः
075c	तपो नारायणपरं नारायणपरा गतिः
076a	नारायणपरं सत्यमृतं नारायणात्मकम्
076c	नारायणपरो धर्मः पुनरावृत्तिदुर्लभः
077a	प्रवृत्तिलक्षणश्चैव धर्मो नारायणात्मकः
077c	नारायणात्मको गन्धो भूमौ श्रेष्ठतमः स्मृतः
078a	अपां चैव गुणो राजन्रसो नारायणात्मकः
078c	ज्योतिषां च गुणो रूपं स्मृतं नारायणात्मकम्
079a	नारायणात्मकश्चापि स्पर्शो वायुगुणः स्मृतः
079c	नारायणात्मकश्चापि शब्द आकाशसम्भवः
080a	मनश्चापि ततो भूतमव्यक्तगुणलक्षणम्
080c	नारायणपरः कालो ज्योतिषामयनं च यत्
081a	नारायणपरा कीर्तिः श्रीश्च लक्ष्मीश्च देवताः
081c	नारायणपरं साङ्ख्यं योगो नारायणात्मकः
082a	कारणं पुरुषो येषां प्रधानं चापि कारणम्
082c	स्वभावश्चैव कर्माणि दैवं येषां च कारणम्
083a	पञ्चकारणसङ्ख्यातो निष्ठा सर्वत्र वै हरिः
083c	तत्त्वं जिज्ञासमानानां हेतुभिः सर्वतोमुखैः
084a	तत्त्वमेको महायोगी हरिर्नारायणः प्रभुः
084c	सब्रह्मकानां लोकानामृषीणां च महात्मनाम्
085a	साङ्ख्यानां योगिनां चापि यतीनामात्मवेदिनाम्
085c	मनीषितं विजानाति केशवो न तु तस्य ते
086a	ये केचित्सर्वलोकेषु दैवं पित्र्यं च कुर्वते
086c	दानानि च प्रयच्छन्ति तप्यन्ति च तपो महत्
087a	सर्वेषामाश्रयो विष्णुरैश्वरं विधिमास्थितः
087c	सर्वभूतकृतावासो वासुदेवेति चोच्यते
088a	अयं हि नित्यः परमो महर्षिर्महाविभूतिर्गुणवान्निर्गुणाख्यः
088c	गुणैश्च संयोगमुपैति शीघ्रं कालो यथर्तावृतुसम्प्रयुक्तः
089a	नैवास्य विन्दन्ति गतिं महात्मनो न चागतिं कश्चिदिहानुपश्यति
089c	ज्ञानात्मकाः संयमिनो महर्षयः पश्यन्ति नित्यं पुरुषं गुणाधिकम्

