BR-12-03-253-001  	भीष्म उवाच
BR-12-03-253-001a	अत्राप्युदाहरन्तीममितिहासं पुरातनम्
BR-12-03-253-001c	तुलाधारस्य वाक्यानि धर्मे जाजलिना सह
BR-12-03-253-002a	वने वनचरः कश्चिज्जाजलिर्नाम वै द्विजः
BR-12-03-253-002c	सागरोद्देशमागम्य तपस्तेपे महातपाः
BR-12-03-253-003a	नियतो नियताहारश्चीराजिनजटाधरः
BR-12-03-253-003c	मलपङ्कधरो धीमान्बहून्वर्षगणान्मुनिः
BR-12-03-253-004a	स कदाचिन्महातेजा जलवासो महीपते
BR-12-03-253-004c	चचार लोकान्विप्रर्षिः प्रेक्षमाणो मनोजवः
BR-12-03-253-005a	स चिन्तयामास मुनिर्जलमध्ये कदाचन
BR-12-03-253-005c	विप्रेक्ष्य सागरान्तां वै महीं सवनकाननाम्
BR-12-03-253-006a	न मया सदृशोऽस्तीह लोके स्थावरजङ्गमे
BR-12-03-253-006c	अप्सु वैहायसं गच्छेन्मया योऽन्यः सहेति वै
BR-12-03-253-007a	स दृश्यमानो रक्षोभिर्जलमध्येऽवदत्ततः
BR-12-03-253-007c	अब्रुवंश्च पिशाचास्तं नैवं त्वं वक्तुमर्हसि
BR-12-03-253-008a	तुलाधारो वणिग्धर्मा वाराणस्यां महायशाः
BR-12-03-253-008c	सोऽप्येवं नार्हते वक्तुं यथा त्वं द्विजसत्तम
BR-12-03-253-009a	इत्युक्तो जाजलिर्भूतैः प्रत्युवाच महातपाः
BR-12-03-253-009c	पश्येयं तमहं प्राज्ञं तुलाधारं यशस्विनम्
BR-12-03-253-010a	इति ब्रुवाणं तमृषिं रक्षांस्युद्धृत्य सागरात्
BR-12-03-253-010c	अब्रुवन्गच्छ पन्थानमास्थायेमं द्विजोत्तम
BR-12-03-253-011a	इत्युक्तो जाजलिर्भूतैर्जगाम विमनास्तदा
BR-12-03-253-011c	वाराणस्यां तुलाधारं समासाद्याब्रवीद्वचः
BR-12-03-253-012  	युधिष्ठिर उवाच
BR-12-03-253-012a	किं कृतं सुकृतं कर्म तात जाजलिना पुरा
BR-12-03-253-012c	येन सिद्धिं परां प्राप्तस्तन्नो व्याख्यातुमर्हसि
BR-12-03-253-013  	भीष्म उवाच
BR-12-03-253-013a	अतीव तपसा युक्तो घोरेण स बभूव ह
BR-12-03-253-013c	नद्युपस्पर्शनरतः सायं प्रातर्महातपाः
BR-12-03-253-014a	अग्नीन्परिचरन्सम्यक्स्वाध्यायपरमो द्विजः
BR-12-03-253-014c	वानप्रस्थविधानज्ञो जाजलिर्ज्वलितः श्रिया
BR-12-03-253-015a	सत्ये तपसि तिष्ठन्स न च धर्ममवैक्षत
BR-12-03-253-015c	वर्षास्वाकाशशायी स हेमन्ते जलसंश्रयः
BR-12-03-253-016a	वतातपसहो ग्रीष्मे न च धर्ममविन्दत
BR-12-03-253-016c	दुःखशय्याश्च विविधा भूमौ च परिवर्तनम्
BR-12-03-253-017a	ततः कदाचित्स मुनिर्वर्षास्वाकाशमास्थितः
BR-12-03-253-017c	अन्तरिक्षाज्जलं मूर्ध्ना प्रत्यगृह्णान्मुहुर्मुहुः
BR-12-03-253-018a	अथ तस्य जटाः क्लिन्ना बभूवुर्ग्रथिताः प्रभो
BR-12-03-253-018c	अरण्यगमनान्नित्यं मलिनो मलसंयुताः
BR-12-03-253-019a	स कदाचिन्निराहारो वायुभक्षो महातपाः
BR-12-03-253-019c	तस्थौ काष्ठवदव्यग्रो न चचाल च कर्हिचित्
BR-12-03-253-020a	तस्य स्म स्थाणुभूतस्य निर्विचेष्टस्य भारत
BR-12-03-253-020c	कुलिङ्गशकुनौ राजन्नीडं शिरसि चक्रतुः
BR-12-03-253-021a	स तौ दयावान्विप्रर्षिरुपप्रैक्षत दम्पती
BR-12-03-253-021c	कुर्वाणं नीडकं तत्र जटासु तृणतन्तुभिः
BR-12-03-253-022a	यदा स न चलत्येव स्थाणुभूतो महातपाः
BR-12-03-253-022c	ततस्तौ परिविश्वस्तौ सुखं तत्रोषतुस्तदा
BR-12-03-253-023a	अतीतास्वथ वर्षासु शरत्काल उपस्थिते
BR-12-03-253-023c	प्राजापत्येन विधिना विश्वासात्काममोहितौ
BR-12-03-253-024a	तत्रापातयतां राजञ्शिरस्यण्डानि खेचरौ
BR-12-03-253-024c	तान्यबुध्यत तेजस्वी स विप्रः संशितव्रतः
BR-12-03-253-025a	बुद्ध्वा च स महातेजा न चचालैव जाजलिः
BR-12-03-253-025c	धर्मे धृतमना नित्यं नाधर्मं स त्वरोचयत्
BR-12-03-253-026a	अहन्यहनि चागम्य ततस्तौ तस्य मूर्धनि
BR-12-03-253-026c	आश्वासितौ वै वसतः सम्प्रहृष्टौ तदा विभो
BR-12-03-253-027a	अण्डेभ्यस्त्वथ पुष्टेभ्यः प्रजायन्त शकुन्तकाः
BR-12-03-253-027c	व्यवर्धन्त च तत्रैव न चाकम्पत जाजलिः
BR-12-03-253-028a	स रक्षमाणस्त्वण्डानि कुलिङ्गानां यतव्रतः
BR-12-03-253-028c	तथैव तस्थौ धर्मात्मा निर्विचेष्टः समाहितः
BR-12-03-253-029a	ततस्तु कालसमये बभूवुस्तेऽथ पक्षिणः
BR-12-03-253-029c	बुबुधे तांश्च स मुनिर्जातपक्षाञ्शकुन्तकान्
BR-12-03-253-030a	ततः कदाचित्तांस्तत्र पश्यन्पक्षीन्यतव्रतः
BR-12-03-253-030c	बभूव परमप्रीतस्तदा मतिमतां वरः
BR-12-03-253-031a	तथा तानभिसंवृद्धान्दृष्ट्वा चाप्नुवतां मुदम्
BR-12-03-253-031c	शकुनौ निर्भयौ तत्र ऊषतुश्चात्मजैः सह
BR-12-03-253-032a	जातपक्षांश्च सोऽपश्यदुड्डीनान्पुनरागतान्
BR-12-03-253-032c	सायं सायं द्विजान्विप्रो न चाकम्पत जाजलिः
BR-12-03-253-033a	कदाचित्पुनरभ्येत्य पुनर्गच्छन्ति संततम्
BR-12-03-253-033c	त्यक्ता मातृपितृभ्यां ते न चाकम्पत जाजलिः
BR-12-03-253-034a	अथ ते दिवसं चारीं गत्वा सायं पुनर्नृप
BR-12-03-253-034c	उपावर्तन्त तत्रैव निवासार्थं शकुन्तकाः
BR-12-03-253-035a	कदाचिद्दिवसान्पञ्च समुत्पत्य विहङ्गमाः
BR-12-03-253-035c	षष्ठेऽहनि समाजग्मुर्न चाकम्पत जाजलिः
BR-12-03-253-036a	क्रमेण च पुनः सर्वे दिवसानि बहून्यपि
BR-12-03-253-036c	नोपावर्तन्त शकुना जातप्राणाः स्म ते यदा
BR-12-03-253-037a	कदाचिन्मासमात्रेण समुत्पत्य विहङ्गमाः
BR-12-03-253-037c	नैवागच्छंस्ततो राजन्प्रातिष्ठत स जाजलिः
BR-12-03-253-038a	ततस्तेषु प्रलीनेषु जाजलिर्जातविस्मयः
BR-12-03-253-038c	सिद्धोऽस्मीति मतिं चक्रे ततस्तं मान आविशत्
BR-12-03-253-039a	स तथा निर्गतान्दृष्ट्वा शकुन्तान्नियतव्रतः
BR-12-03-253-039c	सम्भावितात्मा सम्भाव्य भृशं प्रीतस्तदाभवन्
BR-12-03-253-040a	स नद्यां समुपस्पृश्य तर्पयित्वा हुताशनम्
BR-12-03-253-040c	उदयन्तमथादित्यमभ्यगच्छन्महातपाः
BR-12-03-253-041a	सम्भाव्य चटकान्मूर्ध्नि जाजलिर्जपतां वरः
BR-12-03-253-041c	आस्फोटयत्तदाकाशे धर्मः प्राप्तो मयेति वै
BR-12-03-253-042a	अथान्तरिक्षे वागासीत्तां स शुश्राव जाजलिः
BR-12-03-253-042c	धर्मेण न समस्त्वं वै तुलाधारस्य जाजले
BR-12-03-253-043a	वाराणस्यां महाप्राज्ञस्तुलाधारः प्रतिष्ठितः
BR-12-03-253-043c	सोऽप्येवं नार्हते वक्तुं यथा त्वं भाषसे द्विज
BR-12-03-253-044a	सोऽमर्षवशमापन्नस्तुलाधारदिदृक्षया
BR-12-03-253-044c	पृथिवीमचरद्राजन्यत्रसायङ्गृहो मुनिः
BR-12-03-253-045a	कालेन महतागच्छत्स तु वाराणसीं पुरीम्
BR-12-03-253-045c	विक्रीणन्तं च पण्यानि तुलाधारं ददर्श सः
BR-12-03-253-046a	सोऽपि दृष्ट्वैव तं विप्रमायान्तं भाण्डजीवनः
BR-12-03-253-046c	समुत्थाय सुसंहृष्टः स्वागतेनाभ्यपूजयत्
BR-12-03-253-047  	तुलाधार उवाच
BR-12-03-253-047a	आयानेवासि विदितो मम ब्रह्मन्न संशयः
BR-12-03-253-047c	ब्रवीमि यत्तु वचनं तच्छृणुष्व द्विजोत्तम
BR-12-03-253-048a	सागरानूपमाश्रित्य तपस्तप्तं त्वया महत्
BR-12-03-253-048c	न च धर्मस्य संज्ञां त्वं पुरा वेत्थ कथंचन
BR-12-03-253-049a	ततः सिद्धस्य तपसा तव विप्र शकुन्तकाः
BR-12-03-253-049c	क्षिप्रं शिरस्यजायन्त ते च सम्भावितास्त्वया
BR-12-03-253-050a	जातपक्षा यदा ते च गताश्चारीमितस्ततः
BR-12-03-253-050c	मन्यमानस्ततो धर्मं चटकप्रभवं द्विज
BR-12-03-253-050e	खे वाचं त्वमथाश्रौषीर्मां प्रति द्विजसत्तम
BR-12-03-253-051a	अमर्षवशमापन्नस्ततः प्राप्तो भवानिह
BR-12-03-253-051c	करवाणि प्रियं किं ते तद्ब्रूहि द्विजसत्तम

