001  	भीष्म उवाच
001a	अत्राप्युदाहरन्तीममितिहासं पुरातनम्
001c	तुलाधारस्य वाक्यानि धर्मे जाजलिना सह
002a	वने वनचरः कश्चिज्जाजलिर्नाम वै द्विजः
002c	सागरोद्देशमागम्य तपस्तेपे महातपाः
003a	नियतो नियताहारश्चीराजिनजटाधरः
003c	मलपङ्कधरो धीमान्बहून्वर्षगणान्मुनिः
004a	स कदाचिन्महातेजा जलवासो महीपते
004c	चचार लोकान्विप्रर्षिः प्रेक्षमाणो मनोजवः
005a	स चिन्तयामास मुनिर्जलमध्ये कदाचन
005c	विप्रेक्ष्य सागरान्तां वै महीं सवनकाननाम्
006a	न मया सदृशोऽस्तीह लोके स्थावरजङ्गमे
006c	अप्सु वैहायसं गच्छेन्मया योऽन्यः सहेति वै
007a	स दृश्यमानो रक्षोभिर्जलमध्येऽवदत्ततः
007c	अब्रुवंश्च पिशाचास्तं नैवं त्वं वक्तुमर्हसि
008a	तुलाधारो वणिग्धर्मा वाराणस्यां महायशाः
008c	सोऽप्येवं नार्हते वक्तुं यथा त्वं द्विजसत्तम
009a	इत्युक्तो जाजलिर्भूतैः प्रत्युवाच महातपाः
009c	पश्येयं तमहं प्राज्ञं तुलाधारं यशस्विनम्
010a	इति ब्रुवाणं तमृषिं रक्षांस्युद्धृत्य सागरात्
010c	अब्रुवन्गच्छ पन्थानमास्थायेमं द्विजोत्तम
011a	इत्युक्तो जाजलिर्भूतैर्जगाम विमनास्तदा
011c	वाराणस्यां तुलाधारं समासाद्याब्रवीद्वचः
012  	युधिष्ठिर उवाच
012a	किं कृतं सुकृतं कर्म तात जाजलिना पुरा
012c	येन सिद्धिं परां प्राप्तस्तन्नो व्याख्यातुमर्हसि
013  	भीष्म उवाच
013a	अतीव तपसा युक्तो घोरेण स बभूव ह
013c	नद्युपस्पर्शनरतः सायं प्रातर्महातपाः
014a	अग्नीन्परिचरन्सम्यक्स्वाध्यायपरमो द्विजः
014c	वानप्रस्थविधानज्ञो जाजलिर्ज्वलितः श्रिया
015a	सत्ये तपसि तिष्ठन्स न च धर्ममवैक्षत
015c	वर्षास्वाकाशशायी स हेमन्ते जलसंश्रयः
016a	वतातपसहो ग्रीष्मे न च धर्ममविन्दत
016c	दुःखशय्याश्च विविधा भूमौ च परिवर्तनम्
017a	ततः कदाचित्स मुनिर्वर्षास्वाकाशमास्थितः
017c	अन्तरिक्षाज्जलं मूर्ध्ना प्रत्यगृह्णान्मुहुर्मुहुः
018a	अथ तस्य जटाः क्लिन्ना बभूवुर्ग्रथिताः प्रभो
018c	अरण्यगमनान्नित्यं मलिनो मलसंयुताः
019a	स कदाचिन्निराहारो वायुभक्षो महातपाः
019c	तस्थौ काष्ठवदव्यग्रो न चचाल च कर्हिचित्
020a	तस्य स्म स्थाणुभूतस्य निर्विचेष्टस्य भारत
020c	कुलिङ्गशकुनौ राजन्नीडं शिरसि चक्रतुः
021a	स तौ दयावान्विप्रर्षिरुपप्रैक्षत दम्पती
021c	कुर्वाणं नीडकं तत्र जटासु तृणतन्तुभिः
022a	यदा स न चलत्येव स्थाणुभूतो महातपाः
022c	ततस्तौ परिविश्वस्तौ सुखं तत्रोषतुस्तदा
023a	अतीतास्वथ वर्षासु शरत्काल उपस्थिते
023c	प्राजापत्येन विधिना विश्वासात्काममोहितौ
024a	तत्रापातयतां राजञ्शिरस्यण्डानि खेचरौ
024c	तान्यबुध्यत तेजस्वी स विप्रः संशितव्रतः
025a	बुद्ध्वा च स महातेजा न चचालैव जाजलिः
025c	धर्मे धृतमना नित्यं नाधर्मं स त्वरोचयत्
026a	अहन्यहनि चागम्य ततस्तौ तस्य मूर्धनि
026c	आश्वासितौ वै वसतः सम्प्रहृष्टौ तदा विभो
027a	अण्डेभ्यस्त्वथ पुष्टेभ्यः प्रजायन्त शकुन्तकाः
027c	व्यवर्धन्त च तत्रैव न चाकम्पत जाजलिः
028a	स रक्षमाणस्त्वण्डानि कुलिङ्गानां यतव्रतः
028c	तथैव तस्थौ धर्मात्मा निर्विचेष्टः समाहितः
029a	ततस्तु कालसमये बभूवुस्तेऽथ पक्षिणः
029c	बुबुधे तांश्च स मुनिर्जातपक्षाञ्शकुन्तकान्
030a	ततः कदाचित्तांस्तत्र पश्यन्पक्षीन्यतव्रतः
030c	बभूव परमप्रीतस्तदा मतिमतां वरः
031a	तथा तानभिसंवृद्धान्दृष्ट्वा चाप्नुवतां मुदम्
031c	शकुनौ निर्भयौ तत्र ऊषतुश्चात्मजैः सह
032a	जातपक्षांश्च सोऽपश्यदुड्डीनान्पुनरागतान्
032c	सायं सायं द्विजान्विप्रो न चाकम्पत जाजलिः
033a	कदाचित्पुनरभ्येत्य पुनर्गच्छन्ति संततम्
033c	त्यक्ता मातृपितृभ्यां ते न चाकम्पत जाजलिः
034a	अथ ते दिवसं चारीं गत्वा सायं पुनर्नृप
034c	उपावर्तन्त तत्रैव निवासार्थं शकुन्तकाः
035a	कदाचिद्दिवसान्पञ्च समुत्पत्य विहङ्गमाः
035c	षष्ठेऽहनि समाजग्मुर्न चाकम्पत जाजलिः
036a	क्रमेण च पुनः सर्वे दिवसानि बहून्यपि
036c	नोपावर्तन्त शकुना जातप्राणाः स्म ते यदा
037a	कदाचिन्मासमात्रेण समुत्पत्य विहङ्गमाः
037c	नैवागच्छंस्ततो राजन्प्रातिष्ठत स जाजलिः
038a	ततस्तेषु प्रलीनेषु जाजलिर्जातविस्मयः
038c	सिद्धोऽस्मीति मतिं चक्रे ततस्तं मान आविशत्
039a	स तथा निर्गतान्दृष्ट्वा शकुन्तान्नियतव्रतः
039c	सम्भावितात्मा सम्भाव्य भृशं प्रीतस्तदाभवन्
040a	स नद्यां समुपस्पृश्य तर्पयित्वा हुताशनम्
040c	उदयन्तमथादित्यमभ्यगच्छन्महातपाः
041a	सम्भाव्य चटकान्मूर्ध्नि जाजलिर्जपतां वरः
041c	आस्फोटयत्तदाकाशे धर्मः प्राप्तो मयेति वै
042a	अथान्तरिक्षे वागासीत्तां स शुश्राव जाजलिः
042c	धर्मेण न समस्त्वं वै तुलाधारस्य जाजले
043a	वाराणस्यां महाप्राज्ञस्तुलाधारः प्रतिष्ठितः
043c	सोऽप्येवं नार्हते वक्तुं यथा त्वं भाषसे द्विज
044a	सोऽमर्षवशमापन्नस्तुलाधारदिदृक्षया
044c	पृथिवीमचरद्राजन्यत्रसायङ्गृहो मुनिः
045a	कालेन महतागच्छत्स तु वाराणसीं पुरीम्
045c	विक्रीणन्तं च पण्यानि तुलाधारं ददर्श सः
046a	सोऽपि दृष्ट्वैव तं विप्रमायान्तं भाण्डजीवनः
046c	समुत्थाय सुसंहृष्टः स्वागतेनाभ्यपूजयत्
047  	तुलाधार उवाच
047a	आयानेवासि विदितो मम ब्रह्मन्न संशयः
047c	ब्रवीमि यत्तु वचनं तच्छृणुष्व द्विजोत्तम
048a	सागरानूपमाश्रित्य तपस्तप्तं त्वया महत्
048c	न च धर्मस्य संज्ञां त्वं पुरा वेत्थ कथंचन
049a	ततः सिद्धस्य तपसा तव विप्र शकुन्तकाः
049c	क्षिप्रं शिरस्यजायन्त ते च सम्भावितास्त्वया
050a	जातपक्षा यदा ते च गताश्चारीमितस्ततः
050c	मन्यमानस्ततो धर्मं चटकप्रभवं द्विज
050e	खे वाचं त्वमथाश्रौषीर्मां प्रति द्विजसत्तम
051a	अमर्षवशमापन्नस्ततः प्राप्तो भवानिह
051c	करवाणि प्रियं किं ते तद्ब्रूहि द्विजसत्तम

