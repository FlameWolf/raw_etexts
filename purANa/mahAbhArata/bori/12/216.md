001  	युधिष्ठिर उवाच
001a	यया बुद्ध्या महीपालो भ्रष्टश्रीर्विचरेन्महीम्
001c	कालदण्डविनिष्पिष्टस्तन्मे ब्रूहि पितामह
002  	भीष्म उवाच
002a	अत्राप्युदाहरन्तीममितिहासं पुरातनम्
002c	वासवस्य च संवादं बलेर्वैरोचनस्य च
003a	पितामहमुपागत्य प्रणिपत्य कृताञ्जलिः
003c	सर्वानेवासुराञ्जित्वा बलिं पप्रच्छ वासवः
004a	यस्य स्म ददतो वित्तं न कदाचन हीयते
004c	तं बलिं नाधिगच्छामि ब्रह्मन्नाचक्ष्व मे बलिम्
005a	स एव ह्यस्तमयते स स्म विद्योतते दिशः
005c	स वर्षति स्म वर्षाणि यथाकालमतन्द्रितः
005e	तं बलिं नाधिगच्छामि ब्रह्मन्नाचक्ष्व मे बलिम्
006a	स वायुर्वरुणश्चैव स रविः स च चन्द्रमाः
006c	सोऽग्निस्तपति भूतानि पृथिवी च भवत्युत
006e	तं बलिं नाधिगच्छामि ब्रह्मन्नाचक्ष्व मे बलिम्
007  	ब्रह्मोवाच
007a	नैतत्ते साधु मघवन्यदेतदनुपृच्छसि
007c	पृष्टस्तु नानृतं ब्रूयात्तस्माद्वक्ष्यामि ते बलिम्
008a	उष्ट्रेषु यदि वा गोषु खरेष्वश्वेषु वा पुनः
008c	वरिष्ठो भविता जन्तुः शून्यागारे शचीपते
009  	शक्र उवाच
009a	यदि स्म बलिना ब्रह्मञ्शून्यागारे समेयिवान्
009c	हन्यामेनं न वा हन्यां तद्ब्रह्मन्ननुशाधि माम्
010  	ब्रह्मोवाच
010a	मा स्म शक्र बलिं हिंसीर्न बलिर्वधमर्हति
010c	न्यायांस्तु शक्र प्रष्टव्यस्त्वया वासव काम्यया
011  	भीष्म उवाच
011a	एवमुक्तो भगवता महेन्द्रः पृथिवीं तदा
011c	चचारैरावतस्कन्धमधिरुह्य श्रिया वृतः
012a	ततो ददर्श स बलिं खरवेषेण संवृतम्
012c	यथाख्यातं भगवता शून्यागारकृतालयम्
013  	शक्र उवाच
013a	खरयोनिमनुप्राप्तस्तुषभक्षोऽसि दानव
013c	इयं ते योनिरधमा शोचस्याहो न शोचसि
014a	अदृष्टं बत पश्यामि द्विषतां वशमागतम्
014c	श्रिया विहीनं मित्रैश्च भ्रष्टवीर्यपराक्रमम्
015a	यत्तद्यानसहस्रेण ज्ञातिभिः परिवारितः
015c	लोकान्प्रतापयन्सर्वान्यास्यस्मानवितर्कयन्
016a	त्वन्मुखाश्चैव दैतेया व्यतिष्ठंस्तव शासने
016c	अकृष्टपच्या पृथिवी तवैश्वर्ये बभूव ह
016e	इदं च तेऽद्य व्यसनं शोचस्याहो न शोचसि
017a	यदातिष्ठः समुद्रस्य पूर्वकूले विलेलिहन्
017c	ज्ञातिभ्यो विभजन्वित्तं तदासीत्ते मनः कथम्
018a	यत्ते सहस्रसमिता ननृतुर्देवयोषितः
018c	बहूनि वर्षपूगानि विहारे दीप्यतः श्रिया
019a	सर्वाः पुष्करमालिन्यः सर्वाः काञ्चनसप्रभाः
019c	कथमद्य तदा चैव मनस्ते दानवेश्वर
020a	छत्रं तवासीत्सुमहत्सौवर्णं मणिभूषितम्
020c	ननृतुर्यत्र गन्धर्वाः षट्सहस्राणि सप्तधा
021a	यूपस्तवासीत्सुमहान्यजतः सर्वकाञ्चनः
021c	यत्राददः सहस्राणामयुतानि गवां दश
022a	यदा तु पृथिवीं सर्वां यजमानोऽनुपर्ययाः
022c	शम्याक्षेपेण विधिना तदासीत्किं नु ते हृदि
023a	न ते पश्यामि भृङ्गारं न छत्रं व्यजनं न च
023c	ब्रह्मदत्तां च ते मालां न पश्याम्यसुराधिप
024  	बलिरुवाच
024a	न त्वं पश्यसि भृङ्गारं न छत्रं व्यजनं न च
024c	ब्रह्मदत्तां च मे मालां न त्वं द्रक्ष्यसि वासव
025a	गुहायां निहितानि त्वं मम रत्नानि पृच्छसि
025c	यदा मे भविता कालस्तदा त्वं तानि द्रक्ष्यसि
026a	न त्वेतदनुरूपं ते यशसो वा कुलस्य वा
026c	समृद्धार्थोऽसमृद्धार्थं यन्मां कत्थितुमिच्छसि
027a	न हि दुःखेषु शोचन्ति न प्रहृष्यन्ति चर्द्धिषु
027c	कृतप्रज्ञा ज्ञानतृप्ताः क्षान्ताः सन्तो मनीषिणः
028a	त्वं तु प्राकृतया बुद्ध्या पुरन्दर विकत्थसे
028c	यदाहमिव भावी त्वं तदा नैवं वदिष्यसि

