001  	युधिष्ठिर उवाच
001a	कथं राजा प्रजा रक्षेन्न च किञ्चित्प्रतापयेत्
001c	पृच्छामि त्वां सतां श्रेष्ठ तन्मे ब्रूहि पितामह
002  	भीष्म उवाच
002a	अत्राप्युदाहरन्तीममितिहासं पुरातनम्
002c	द्युमत्सेनस्य संवादं राज्ञा सत्यवता सह
003a	अव्याहृतं व्याजहार सत्यवानिति नः श्रुतम्
003c	वधाय नीयमानेषु पितुरेवानुशासनात्
004a	अधर्मतां याति धर्मो यात्यधर्मश्च धर्मताम्
004c	वधो नाम भवेद्धर्मो नैतद्भवितुमर्हति
005  	द्युमत्सेन उवाच
005a	अथ चेदवधो धर्मो धर्मः को जातु चिद्भवेत्
005c	दस्यवश्चेन्न हन्येरन्सत्यवन्सङ्करो भवेत्
006a	ममेदमिति नास्यैतत्प्रवर्तेत कलौ युगे
006c	लोकयात्रा न चैव स्यादथ चेद्वेत्थ शंस नः
007  	सत्यवानुवाच
007a	सर्व एव त्रयो वर्णाः कार्या ब्राह्मणबन्धनाः
007c	धर्मपाशनिबद्धानामल्पो व्यपचरिष्यति
008a	यो यस्तेषामपचरेत्तमाचक्षीत वै द्विजः
008c	अयं मे न शृणोतीति तस्मिन्राजा प्रधारयेत्
009a	तत्त्वाभेदेन यच्छास्त्रं तत्कार्यं नान्यथा वधः
009c	असमीक्ष्यैव कर्माणि नीतिशास्त्रं यथाविधि
010a	दस्यून्हिनस्ति वै राजा भूयसो वाप्यनागसः
010c	भार्या माता पिता पुत्रो हन्यते पुरुषे हते
010e	परेणापकृते राजा तस्मात्सम्यक्प्रधारयेत्
011a	असाधुश्चैव पुरुषो लभते शीलमेकदा
011c	साधोश्चापि ह्यसाधुभ्यो जायतेऽशोभना प्रजा
012a	न मूलघातः कर्तव्यो नैष धर्मः सनातनः
012c	अपि खल्ववधेनैव प्रायश्चित्तं विधीयते
013a	उद्वेजनेन बन्धेन विरूपकरणेन च
013c	वधदण्डेन ते क्लेश्या न पुरोऽहितसम्पदा
014a	यदा पुरोहितं वा ते पर्येयुः शरणैषिणः
014c	करिष्यामः पुनर्ब्रह्मन्न पापमिति वादिनः
015a	तदा विसर्गमर्हाः स्युरितीदं नृपशासनम्
015c	बिभ्रद्दण्डाजिनं मुण्डो ब्राह्मणोऽर्हति वासनम्
016a	गरीयांसो गरीयांसमपराधे पुनः पुनः
016c	तथा विसर्गमर्हन्ति न यथा प्रथमे तथा
017  	द्युमत्सेन उवाच
017a	यत्र यत्रैव शक्येरन्संयन्तुं समये प्रजाः
017c	स तावत्प्रोच्यते धर्मो यावन्न प्रतिलङ्घ्यते
018a	अहन्यमानेषु पुनः सर्वमेव पराभवेत्
018c	पूर्वे पूर्वतरे चैव सुशास्या अभवञ्जनाः
019a	मृदवः सत्यभूयिष्ठा अल्पद्रोहाल्पमन्यवः
019c	पुरा धिग्दण्ड एवासीद्वाग्दण्डस्तदनन्तरम्
020a	आसीदादानदण्डोऽपि वधदण्डोऽद्य वर्तते
020c	वधेनापि न शक्यन्ते नियन्तुमपरे जनाः
021a	नैव दस्युर्मनुष्याणां न देवानामिति श्रुतिः
021c	न गन्धर्वपितॄणां च कः कस्येह न कश्चन
022a	पद्मं श्मशानादादत्ते पिशाचाच्चापि दैवतम्
022c	तेषु यः समयं कुर्यादज्ञेषु हतबुद्धिषु
023  	सत्यवानुवाच
023a	तान्न शक्नोषि चेत्साधून्परित्रातुमहिंसया
023c	कस्यचिद्भूतभव्यस्य लाभेनान्तं तथा कुरु
024  	द्युमत्सेन उवाच
024a	राजानो लोकयात्रार्थं तप्यन्ते परमं तपः
024c	अपत्रपन्ति तादृग्भ्यस्तथावृत्ता भवन्ति च
025a	वित्रास्यमानाः सुकृतो न कामाद्घ्नन्ति दुष्कृतीन्
025c	सुकृतेनैव राजानो भूयिष्ठं शासते प्रजाः
026a	श्रेयसः श्रेयसीमेवं वृत्तिं लोकोऽनुवर्तते
026c	सदैव हि गुरोर्वृत्तमनुवर्तन्ति मानवाः
027a	आत्मानमसमाधाय समाधित्सति यः परान्
027c	विषयेष्विन्द्रियवशं मानवाः प्रहसन्ति तम्
028a	यो राज्ञो दम्भमोहेन किंचित्कुर्यादसाम्प्रतम्
028c	सर्वोपायैर्नियम्यः स तथा पापान्निवर्तते
029a	आत्मैवादौ नियन्तव्यो दुष्कृतं सन्नियच्छता
029c	दण्डयेच्च महादण्डैरपि बन्धूननन्तरान्
030a	यत्र वै पापकृत्क्लेश्यो न महद्दुःखमर्छति
030c	वर्धन्ते तत्र पापानि धर्मो ह्रसति च ध्रुवम्
030e	इति कारुण्यशीलस्तु विद्वान्वै ब्राह्मणोऽन्वशात्
031a	इति चैवानुशिष्टोऽस्मि पूर्वैस्तात पितामहैः
031c	आश्वासयद्भिः सुभृशमनुक्रोशात्तथैव च
032a	एतत्प्रथमकल्पेन राजा कृतयुगेऽभजत्
032c	पादोनेनापि धर्मेण गच्छेत्त्रेतायुगे तथा
032e	द्वापरे तु द्विपादेन पादेन त्वपरे युगे
033a	तथा कलियुगे प्राप्ते राज्ञां दुश्चरितेन ह
033c	भवेत्कालविशेषेण कला धर्मस्य षोडशी
034a	अथ प्रथमकल्पेन सत्यवन्सङ्करो भवेत्
034c	आयुः शक्तिं च कालं च निर्दिश्य तप आदिशेत्
035a	सत्याय हि यथा नेह जह्याद्धर्मफलं महत्
035c	भूतानामनुकम्पार्थं मनुः स्वायम्भुवोऽब्रवीत्

