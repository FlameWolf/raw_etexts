BR-12-02-162-001  युधिष्ठिर उवाच
BR-12-02-162-001a पितामह महाप्राज्ञ कुरूणां कीर्तिवर्धन
BR-12-02-162-001c प्रश्नं कञ्चित्प्रवक्ष्यामि तन्मे व्याख्यातुमर्हसि
BR-12-02-162-002a कीदृशा मानवाः सौम्याः कैः प्रीतिः परमा भवेत्
BR-12-02-162-002c आयत्यां च तदात्वे च के क्षमास्तान्वदस्व मे
BR-12-02-162-003a न हि तत्र धनं स्फीतं न च सम्बन्धिबान्धवाः
BR-12-02-162-003c तिष्ठन्ति यत्र सुहृदस्तिष्ठन्तीति मतिर्मम
BR-12-02-162-004a दुर्लभो हि सुहृच्छ्रोता दुर्लभश्च हितः सुहृत्
BR-12-02-162-004c एतद्धर्मभृतां श्रेष्ठ सर्वं व्याख्यातुमर्हसि
BR-12-02-162-005  भीष्म उवाच
BR-12-02-162-005a सन्धेयान्पुरुषान्राजन्नसन्धेयांश्च तत्त्वतः
BR-12-02-162-005c वदतो मे निबोध त्वं निखिलेन युधिष्ठिर
BR-12-02-162-006a लुब्धः क्रूरस्त्यक्तधर्मा निकृतः शठ एव च
BR-12-02-162-006c क्षुद्रः पापसमाचारः सर्वशङ्की तथालसः
BR-12-02-162-007a दीर्घसूत्रोऽनृजुः कष्टो गुरुदारप्रधर्षकः
BR-12-02-162-007c व्यसने यः परित्यागी दुरात्मा निरपत्रपः
BR-12-02-162-008a सर्वतः पापदर्शी च नास्तिको वेदनिन्दकः
BR-12-02-162-008c सम्प्रकीर्णेन्द्रियो लोके यः कामनिरतश्चरेत्
BR-12-02-162-009a असत्यो लोकविद्विष्टः समये चानवस्थितः
BR-12-02-162-009c पिशुनोऽथाकृतप्रज्ञो मत्सरी पापनिश्चयः
BR-12-02-162-010a दुःशीलोऽथाकृतात्मा च नृशंसः कितवस्तथा
BR-12-02-162-010c मित्रैरर्थकृती नित्यमिच्छत्यर्थपरश्च यः
BR-12-02-162-011a वहतश्च यथाशक्ति यो न तुष्यति मन्दधीः
BR-12-02-162-011c अमित्रमिव यो भुङ्क्ते सदा मित्रं नरर्षभ
BR-12-02-162-012a अस्थानक्रोधनो यश्च अकस्माच्च विरज्यते
BR-12-02-162-012c सुहृदश्चैव कल्याणानाशु त्यजति किल्बिषी
BR-12-02-162-013a अल्पेऽप्यपकृते मूढस्तथाज्ञानात्कृतेऽपि च
BR-12-02-162-013c कार्योपसेवी मित्रेषु मित्रद्वेषी नराधिप
BR-12-02-162-014a शत्रुर्मित्रमुखो यश्च जिह्मप्रेक्षी विलोभनः
BR-12-02-162-014c न रज्यति च कल्याणे यस्त्यजेत्तादृशं नरम्
BR-12-02-162-015a पानपो द्वेषणः क्रूरो निर्घृणः परुषस्तथा
BR-12-02-162-015c परोपतापी मित्रध्रुक्तथा प्राणिवधे रतः
BR-12-02-162-016a कृतघ्नश्चाधमो लोके न सन्धेयः कथञ्चन
BR-12-02-162-016c छिद्रान्वेषी न सन्धेयः सन्धेयानपि मे शृणु
BR-12-02-162-017a कुलीना वाक्यसम्पन्ना ज्ञानविज्ञानकोविदाः
BR-12-02-162-017c मित्रज्ञाश्च कृतज्ञाश्च सर्वज्ञाः शोकवर्जिताः
BR-12-02-162-018a माधुर्यगुणसम्पन्नाः सत्यसन्धा जितेन्द्रियाः
BR-12-02-162-018c व्यायामशीलाः सततं भृतपुत्राः कुलोद्गताः
BR-12-02-162-019a रूपवन्तो गुणोपेतास्तथालुब्धा जितश्रमाः
BR-12-02-162-019c दोषैर्वियुक्ताः प्रथितैस्ते ग्राह्याः पार्थिवेन ह
BR-12-02-162-020a यथाशक्तिसमाचाराः सन्तस्तुष्यन्ति हि प्रभो
BR-12-02-162-020c नास्थाने क्रोधवन्तश्च न चाकस्माद्विरागिणः
BR-12-02-162-021a विरक्ताश्च न रुष्यन्ति मनसाप्यर्थकोविदाः
BR-12-02-162-021c आत्मानं पीडयित्वापि सुहृत्कार्यपरायणाः
BR-12-02-162-021e न विरज्यन्ति मित्रेभ्यो वासो रक्तमिवाविकम्
BR-12-02-162-022a दोषांश्च लोभमोहादीनर्थेषु युवतिष्वथ
BR-12-02-162-022c न दर्शयन्ति सुहृदां विश्वस्ता बन्धुवत्सलाः
BR-12-02-162-023a लोष्टकाञ्चनतुल्यार्थाः सुहृत्स्वशठबुद्धयः
BR-12-02-162-023c ये चरन्त्यनभीमाना निसृष्टार्थविभूषणाः
BR-12-02-162-023e सङ्गृह्णन्तः परिजनं स्वाम्यर्थपरमाः सदा
BR-12-02-162-024a ईदृशैः पुरुषश्रेष्ठैः सन्धिं यः कुरुते नृपः
BR-12-02-162-024c तस्य विस्तीर्यते राष्ट्रं ज्योत्स्ना ग्रहपतेरिव
BR-12-02-162-025a शास्त्रनित्या जितक्रोधा बलवन्तो रणप्रियाः
BR-12-02-162-025c क्षान्ताः शीलगुणोपेताः सन्धेयाः पुरुषोत्तमाः
BR-12-02-162-026a ये च दोषसमायुक्ता नराः प्रोक्ता मयानघ
BR-12-02-162-026c तेषामप्यधमो राजन्कृतघ्नो मित्रघातकः
BR-12-02-162-026e त्यक्तव्यः स दुराचारः सर्वेषामिति निश्चयः
BR-12-02-162-027  युधिष्ठिर उवाच
BR-12-02-162-027a विस्तरेणार्थसम्बन्धं श्रोतुमिच्छामि पार्थिव
BR-12-02-162-027c मित्रद्रोही कृतघ्नश्च यः प्रोक्तस्तं च मे वद
BR-12-02-162-028  भीष्म उवाच
BR-12-02-162-028a हन्त ते वर्तयिष्येऽहमितिहासं पुरातनम्
BR-12-02-162-028c उदीच्यां दिशि यद्वृत्तं म्लेच्छेषु मनुजाधिप
BR-12-02-162-029a ब्राह्मणो मध्यदेशीयः कृष्णाङ्गो ब्रह्मवर्जितः
BR-12-02-162-029c ग्रामं प्रेक्ष्य जनाकीर्णं प्राविशद्भैक्षकाङ्क्षया
BR-12-02-162-030a तत्र दस्युर्धनयुतः सर्ववर्णविशेषवित्
BR-12-02-162-030c ब्रह्मण्यः सत्यसन्धश्च दाने च निरतोऽभवत्
BR-12-02-162-031a तस्य क्षयमुपागम्य ततो भिक्षामयाचत
BR-12-02-162-031c प्रतिश्रयं च वासार्थं भिक्षां चैवाथ वार्षिकीम्
BR-12-02-162-032a प्रादात्तस्मै स विप्राय वस्त्रं च सदृशं नवम्
BR-12-02-162-032c नारीं चापि वयोपेतां भर्त्रा विरहितां तदा
BR-12-02-162-033a एतत्सम्प्राप्य हृष्टात्मा दस्योः सर्वं द्विजस्तदा
BR-12-02-162-033c तस्मिन्गृहवरे राजंस्तया रेमे स गौतमः
BR-12-02-162-034a कुटुम्बार्थेषु दस्योः स साहाय्यं चाप्यथाकरोत्
BR-12-02-162-034c तत्रावसत्सोऽथ वर्षाः समृद्धे शबरालये
BR-12-02-162-034e बाणवेध्ये परं यत्नमकरोच्चैव गौतमः
BR-12-02-162-035a वक्राङ्गांस्तु स नित्यं वै सर्वतो बाणगोचरे
BR-12-02-162-035c जघान गौतमो राजन्यथा दस्युगणस्तथा
BR-12-02-162-036a हिंसापरो घृणाहीनः सदा प्राणिवधे रतः
BR-12-02-162-036c गौतमः सन्निकर्षेण दस्युभिः समतामियात्
BR-12-02-162-037a तथा तु वसतस्तस्य दस्युग्रामे सुखं तदा
BR-12-02-162-037c अगच्छन्बहवो मासा निघ्नतः पक्षिणो बहून्
BR-12-02-162-038a ततः कदाचिदपरो द्विजस्तं देशमागमत्
BR-12-02-162-038c जटी चीराजिनधरः स्वाध्यायपरमः शुचिः
BR-12-02-162-039a विनीतो नियताहारो ब्रह्मण्यो वेदपारगः
BR-12-02-162-039c सब्रह्मचारी तद्देश्यः सखा तस्यैव सुप्रियम्
BR-12-02-162-039e तं दस्युग्राममगमद्यत्रासौ गौतमोऽभवत्
BR-12-02-162-040a स तु विप्रगृहान्वेषी शूद्रान्नपरिवर्जकः
BR-12-02-162-040c ग्रामे दस्युजनाकीर्णे व्यचरत्सर्वतोदिशम्
BR-12-02-162-041a ततः स गौतमगृहं प्रविवेश द्विजोत्तमः
BR-12-02-162-041c गौतमश्चापि सम्प्राप्तस्तावन्योन्येन सङ्गतौ
BR-12-02-162-042a वक्राङ्गभारहस्तं तं धनुष्पाणिं कृतागसम्
BR-12-02-162-042c रुधिरेणावसिक्ताङ्गं गृहद्वारमुपागतम्
BR-12-02-162-043a तं दृष्ट्वा पुरुषादाभमपध्वस्तं क्षयागतम्
BR-12-02-162-043c अभिज्ञाय द्विजो व्रीडामगमद्वाक्यमाह च
BR-12-02-162-044a किमिदं कुरुषे मौढ्याद्विप्रस्त्वं हि कुलोद्गतः
BR-12-02-162-044c मध्यदेशपरिज्ञातो दस्युभावं गतः कथम्
BR-12-02-162-045a पूर्वान्स्मर द्विजाग्र्यांस्तान्प्रख्यातान्वेदपारगान्
BR-12-02-162-045c येषां वंशेऽभिजातस्त्वमीदृशः कुलपांसनः
BR-12-02-162-046a अवबुध्यात्मनात्मानं सत्यं शीलं श्रुतं दमम्
BR-12-02-162-046c अनुक्रोशं च संस्मृत्य त्यज वासमिमं द्विज
BR-12-02-162-047a एवमुक्तः स सुहृदा तदा तेन हितैषिणा
BR-12-02-162-047c प्रत्युवाच ततो राजन्विनिश्चित्य तदार्तवत्
BR-12-02-162-048a अधनोऽस्मि द्विजश्रेष्ठ न च वेदविदप्यहम्
BR-12-02-162-048c वृत्त्यर्थमिह सम्प्राप्तं विद्धि मां द्विजसत्तम
BR-12-02-162-049a त्वद्दर्शनात्तु विप्रर्षे कृतार्थं वेद्म्यहं द्विज
BR-12-02-162-049c आत्मानं सह यास्यावः श्वो वसाद्येह शर्वरीम्

