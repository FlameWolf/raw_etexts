001  	युधिष्ठिर उवाच
001a	बहूनां यज्ञतपसामेकार्थानां पितामह
001c	धर्मार्थं न सुखार्थार्थं कथं यज्ञः समाहितः
002  	भीष्म उवाच
002a	अत्र ते वर्तयिष्यामि नारदेनानुकीर्तितम्
002c	उञ्छवृत्तेः पुरावृत्तं यज्ञार्थे ब्राह्मणस्य ह
003a	राष्ट्रे धर्मोत्तरे श्रेष्ठे विदर्भेष्वभवद्द्विजः
003c	उञ्छवृत्तिरृषिः कश्चिद्यज्ञे यज्ञं समादधे
004a	श्यामाकमशनं तत्र सूर्यपत्नी सुवर्चला
004c	तिक्तं च विरसं शाकं तपसा स्वादुतां गतम्
005a	उपगम्य वने पृथ्वीं सर्वभूतविहिंसया
005c	अपि मूलफलैरिज्यो यज्ञः स्वर्ग्यः परन्तप
006a	तस्य भार्या व्रतकृशा शुचिः पुष्करचारिणी
006c	यज्ञपत्नीत्वमानीता सत्येनानुविधीयते
006e	सा तु शापपरित्रस्ता न स्वभावानुवर्तिनी
007a	मयूरजीर्णपर्णानां वस्त्रं तस्याश्च पर्णिनाम्
007c	अकामायाः कृतं तत्र यज्ञे होत्रानुमार्गतः
008a	शुक्रस्य पुनराजातिरपध्यानादधर्मवित्
008c	तस्मिन्वने समीपस्थो मृगोऽभूत्सहचारिकः
008e	वचोभिरब्रवीत्सत्यं त्वया दुष्कृतकं कृतम्
009a	यदि मन्त्राङ्गहीनोऽयं यज्ञो भवति वैकृतः
009c	मां भोः प्रक्षिप होत्रे त्वं गच्छ स्वर्गमतन्द्रितः
010a	ततस्तु यज्ञे सावित्री साक्षात्तं संन्यमन्त्रयत्
010c	निमन्त्रयन्ती प्रत्युक्ता न हन्यां सहवासिनम्
011a	एवमुक्ता निवृत्ता सा प्रविष्टा यज्ञपावकम्
011c	किं नु दुश्चरितं यज्ञे दिदृक्षुः सा रसातलम्
012a	सा तु बद्धाञ्जलिं सत्यमयाचद्धरिणं पुनः
012c	सत्येन संपरिष्वज्य संदिष्टो गम्यतामिति
013a	ततः स हरिणो गत्वा पदान्यष्टौ न्यवर्तत
013c	साधु हिंसय मां सत्य हतो यास्यामि सद्गतिम्
014a	पश्य ह्यप्सरसो दिव्या मया दत्तेन चक्षुषा
014c	विमानानि विचित्राणि गन्धर्वाणां महात्मनाम्
015a	ततः सुरुचिरं दृष्ट्वा स्पृहालग्नेन चक्षुषा
015c	मृगमालोक्य हिंसायां स्वर्गवासं समर्थयत्
016a	स तु धर्मो मृगो भूत्वा बहुवर्षोषितो वने
016c	तस्य निष्कृतिमाधत्त न ह्यसौ यज्ञसंविधिः
017a	तस्य तेन तु भावेन मृगहिंसात्मनस्तदा
017c	तपो महत्समुच्छिन्नं तस्माद्धिंसा न यज्ञिया
018a	ततस्तं भगवान्धर्मो यज्ञं याजयत स्वयम्
018c	समाधानं च भार्याया लेभे स तपसा परम्
019a	अहिंसा सकलो धर्मो हिंसा यज्ञेऽसमाहिता
019c	सत्यं तेऽहं प्रवक्ष्यामि यो धर्मः सत्यवादिनाम्

