BR-12-03-195-001  मनुरुवाच
BR-12-03-195-001a अक्षरात्खं ततो वायुर्वायोर्ज्योतिस्ततो जलम्
BR-12-03-195-001c जलात्प्रसूता जगती जगत्यां जायते जगत्
BR-12-03-195-002a इमे शरीरैर्जलमेव गत्वा जलाच्च तेजः पवनोऽन्तरिक्षम्
BR-12-03-195-002c खाद्वै निवर्तन्ति नभाविनस्ते ये भाविनस्ते परमाप्नुवन्ति
BR-12-03-195-003a नोष्णं न शीतं मृदु नापि तीक्ष्णं नाम्लं कषायं मधुरं न तिक्तम्
BR-12-03-195-003c न शब्दवन्नापि च गन्धवत्तन्न रूपवत्तत्परमस्वभावम्
BR-12-03-195-004a स्पर्शं तनुर्वेद रसं तु जिह्वा घ्राणं च गन्धाञ्श्रवणे च शब्दान्
BR-12-03-195-004c रूपाणि चक्षुर्न च तत्परं यद्गृह्णन्त्यनध्यात्मविदो मनुष्याः
BR-12-03-195-005a निवर्तयित्वा रसनं रसेभ्यो; घ्राणं च गन्धाच्छ्रवणे च शब्दात्
BR-12-03-195-005c स्पर्शात्तनुं रूपगुणात्तु चक्षुस्ततः परं पश्यति स्वं स्वभावम्
BR-12-03-195-006a यतो गृहीत्वा हि करोति यच्च यस्मिंश्च तामारभते प्रवृत्तिम्
BR-12-03-195-006c यस्मिंश्च यद्येन च यश्च कर्ता तत्कारणं तं समुपायमाहुः
BR-12-03-195-007a यच्चाभिभूः साधकं व्यापकं च यन्मन्त्रवच्छंस्यते चैव लोके
BR-12-03-195-007c यः सर्वहेतुः परमार्थकारी तत्कारणं कार्यमतो यदन्यत्
BR-12-03-195-008a यथा च कश्चित्सुकृतैर्मनुष्यः शुभाशुभं प्राप्नुतेऽथाविरोधात्
BR-12-03-195-008c एवं शरीरेषु शुभाशुभेषु; स्वकर्मजैर्ज्ञानमिदं निबद्धम्
BR-12-03-195-009a यथा प्रदीपः पुरतः प्रदीप्तः प्रकाशमन्यस्य करोति दीप्यन्
BR-12-03-195-009c तथेह पञ्चेन्द्रियदीपवृक्षा ज्ञानप्रदीप्ताः परवन्त एव
BR-12-03-195-010a यथा हि राज्ञो बहवो ह्यमात्याः पृथक्प्रमाणं प्रवदन्ति युक्ताः
BR-12-03-195-010c तद्वच्छरीरेषु भवन्ति पञ्च ज्ञानैकदेशः परमः स तेभ्यः
BR-12-03-195-011a यथार्चिषोऽग्नेः पवनस्य वेगा मरीचयोऽर्कस्य नदीषु चापः
BR-12-03-195-011c गच्छन्ति चायान्ति च तन्यमानास्तद्वच्छरीराणि शरीरिणां तु
BR-12-03-195-012a यथा च कश्चित्परशुं गृहीत्वा धूमं न पश्येज्ज्वलनं च काष्ठे
BR-12-03-195-012c तद्वच्छरीरोदरपाणिपादं छित्त्वा न पश्यन्ति ततो यदन्यत्
BR-12-03-195-013a तान्येव काष्ठानि यथा विमथ्य धूमं च पश्येज्ज्वलनं च योगात्
BR-12-03-195-013c तद्वत्सुबुद्धिः सममिन्द्रियत्वाद्बुधः परं पश्यति स्वं स्वभावम्
BR-12-03-195-014a यथात्मनोऽङ्गं पतितं पृथिव्यां स्वप्नान्तरे पश्यति चात्मनोऽन्यत्
BR-12-03-195-014c श्रोत्रादियुक्तः सुमनाः सुबुद्धिर्लिङ्गात्तथा गच्छति लिङ्गमन्यत्
BR-12-03-195-015a उत्पत्तिवृद्धिक्षयसन्निपातैर्न युज्यतेऽसौ परमः शरीरी
BR-12-03-195-015c अनेन लिङ्गेन तु लिङ्गमन्यद्गच्छत्यदृष्टः प्रतिसन्धियोगात्
BR-12-03-195-016a न चक्षुषा पश्यति रूपमात्मनो न चापि संस्पर्शमुपैति किञ्चित्
BR-12-03-195-016c न चापि तैः साधयतेऽथ कार्यं ते तं न पश्यन्ति स पश्यते तान्
BR-12-03-195-017a यथा प्रदीपे ज्वलतोऽनलस्य सन्तापजं रूपमुपैति किञ्चित्
BR-12-03-195-017c न चान्तरं रूपगुणं बिभर्ति तथैव तद्दृश्यते रूपमस्य
BR-12-03-195-018a यथा मनुष्यः परिमुच्य कायमदृश्यमन्यद्विशते शरीरम्
BR-12-03-195-018c विसृज्य भूतेषु महत्सु देहं तदाश्रयं चैव बिभर्ति रूपम्
BR-12-03-195-019a खं वायुमग्निं सलिलं तथोर्वीं समन्ततोऽभ्याविशते शरीरी
BR-12-03-195-019c नानाश्रयाः कर्मसु वर्तमानाः श्रोत्रादयः पञ्च गुणाञ्श्रयन्ते
BR-12-03-195-020a श्रोत्रं खतो घ्राणमथो पृथिव्यास्तेजोमयं रूपमथो विपाकः
BR-12-03-195-020c जलाश्रयः स्वेद उक्तो रसश्च वाय्वात्मकः स्पर्शकृतो गुणश्च
BR-12-03-195-021a महत्सु भूतेषु वसन्ति पञ्च पञ्चेन्द्रियार्थाश्च तथेन्द्रियेषु
BR-12-03-195-021c सर्वाणि चैतानि मनोनुगानि बुद्धिं मनोऽन्वेति मनः स्वभावम्
BR-12-03-195-022a शुभाशुभं कर्म कृतं यदस्य तदेव प्रत्याददते स्वदेहे
BR-12-03-195-022c मनोऽनुवर्तन्ति परावराणि जलौकसः स्रोत इवानुकूलम्
BR-12-03-195-023a चलं यथा दृष्टिपथं परैति सूक्ष्मं महद्रूपमिवाभिपाति
BR-12-03-195-023c स्वरूपमालोचयते च रूपं परं तथा बुद्धिपथं परैति

