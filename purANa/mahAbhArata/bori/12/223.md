001  	युधिष्ठिर उवाच
001a	प्रियः सर्वस्य लोकस्य सर्वसत्त्वाभिनन्दिता
001c	गुणैः सर्वैरुपेतश्च को न्वस्ति भुवि मानवः
002  	भीष्म उवाच
002a	अत्र ते वर्तयिष्यामि पृच्छतो भरतर्षभ
002c	उग्रसेनस्य संवादं नारदे केशवस्य च
003  	उग्रसेन उवाच
003a	पश्य सङ्कल्पते लोको नारदस्य प्रकीर्तने
003c	मन्ये स गुणसम्पन्नो ब्रूहि तन्मम पृच्छतः
004  	वासुदेव उवाच
004a	कुकुराधिप यान्मन्ये शृणु तान्मे विवक्षतः
004c	नारदस्य गुणान्साधून्सङ्क्षेपेण नराधिप
005a	न चारित्रनिमित्तोऽस्याहङ्कारो देहपातनः
005c	अभिन्नश्रुतचारित्रस्तस्मात्सर्वत्र पूजितः
006a	तपस्वी नारदो बाढं वाचि नास्य व्यतिक्रमः
006c	कामाद्वा यदि वा लोभात्तस्मात्सर्वत्र पूजितः
007a	अध्यात्मविधितत्त्वज्ञः क्षान्तः शक्तो जितेन्द्रियः
007c	ऋजुश्च सत्यवादी च तस्मात्सर्वत्र पूजितः
008a	तेजसा यशसा बुद्ध्या नयेन विनयेन च
008c	जन्मना तपसा वृद्धस्तस्मात्सर्वत्र पूजितः
009a	सुखशीलः सुसम्भोगः सुभोज्यः स्वादरः शुचिः
009c	सुवाक्यश्चाप्यनीर्ष्यश्च तस्मात्सर्वत्र पूजितः
010a	कल्याणं कुरुते बाढं पापमस्मिन्न विद्यते
010c	न प्रीयते परानर्थैस्तस्मात्सर्वत्र पूजितः
011a	वेदश्रुतिभिराख्यानैरर्थानभिजिगीषते
011c	तितिक्षुरनवज्ञश्च तस्मात्सर्वत्र पूजितः
012a	समत्वाद्धि प्रियो नास्ति नाप्रियश्च कथञ्चन
012c	मनोनुकूलवादी च तस्मात्सर्वत्र पूजितः
013a	बहुश्रुतश्चैत्रकथः पण्डितोऽनलसोऽशठः
013c	अदीनोऽक्रोधनोऽलुब्धस्तस्मात्सर्वत्र पूजितः
014a	नार्थे न धर्मे कामे वा भूतपूर्वोऽस्य विग्रहः
014c	दोषाश्चास्य समुच्छिन्नास्तस्मात्सर्वत्र पूजितः
015a	दृढभक्तिरनिन्द्यात्मा श्रुतवाननृशंसवान्
015c	वीतसम्मोहदोषश्च तस्मात्सर्वत्र पूजितः
016a	असक्तः सर्वसङ्गेषु सक्तात्मेव च लक्ष्यते
016c	अदीर्घसंशयो वाग्मी तस्मात्सर्वत्र पूजितः
017a	समाधिर्नास्य मानार्थे नात्मानं स्तौति कर्हिचित्
017c	अनीर्ष्युर्दृढसम्भाषस्तस्मात्सर्वत्र पूजितः
018a	लोकस्य विविधं वृत्तं प्रकृतेश्चाप्यकुत्सयन्
018c	संसर्गविद्याकुशलस्तस्मात्सर्वत्र पूजितः
019a	नासूयत्यागमं कंचित्स्वं तपो नोपजीवति
019c	अवन्ध्यकालो वश्यात्मा तस्मात्सर्वत्र पूजितः
020a	कृतश्रमः कृतप्रज्ञो न च तृप्तः समाधितः
020c	नियमस्थोऽप्रमत्तश्च तस्मात्सर्वत्र पूजितः
021a	सापत्रपश्च युक्तश्च सुनेयः श्रेयसे परैः
021c	अभेत्ता परगुह्यानां तस्मात्सर्वत्र पूजितः
022a	न हृष्यत्यर्थलाभेषु नालाभेषु व्यथत्यपि
022c	स्थिरबुद्धिरसक्तात्मा तस्मात्सर्वत्र पूजितः
023a	तं सर्वगुणसम्पन्नं दक्षं शुचिमकातरम्
023c	कालज्ञं च नयज्ञं च कः प्रियं न करिष्यति

