001  	युधिष्ठिर उवाच
001a	कथं निर्वेदमापन्नः शुको वैयासकिः पुरा
001c	एतदिच्छामि कौरव्य श्रोतुं कौतूहलं हि मे
002  	भीष्म उवाच
002a	प्राकृतेन सुवृत्तेन चरन्तमकुतोभयम्
002c	अध्याप्य कृत्स्नं स्वाध्यायमन्वशाद्वै पिता सुतम्
003a	धर्मं पुत्र निषेवस्व सुतीक्ष्णौ हि हिमातपौ
003c	क्षुत्पिपासे च वायुं च जय नित्यं जितेन्द्रियः
004a	सत्यमार्जवमक्रोधमनसूयां दमं तपः
004c	अहिंसां चानृशंस्यं च विधिवत्परिपालय
005a	सत्ये तिष्ठ रतो धर्मे हित्वा सर्वमनार्जवम्
005c	देवतातिथिशेषेण यात्रां प्राणस्य संश्रय
006a	फेनपात्रोपमे देहे जीवे शकुनिवत्स्थिते
006c	अनित्ये प्रियसंवासे कथं स्वपिषि पुत्रक
007a	अप्रमत्तेषु जाग्रत्सु नित्ययुक्तेषु शत्रुषु
007c	अन्तरं लिप्समानेषु बालस्त्वं नावबुध्यसे
008a	गण्यमानेषु वर्षेषु क्षीयमाणे तथायुषि
008c	जीविते शिष्यमाणे च किमुत्थाय न धावसि
009a	ऐहलौकिकमीहन्ते मांसशोणितवर्धनम्
009c	पारलौकिककार्येषु प्रसुप्ता भृशनास्तिकाः
010a	धर्माय येऽभ्यसूयन्ति बुद्धिमोहान्विता नराः
010c	अपथा गच्छतां तेषामनुयातापि पीड्यते
011a	ये तु तुष्टाः सुनियताः सत्यागमपरायणाः
011c	धर्म्यं पन्थानमारूढास्तानुपास्स्व च पृच्छ च
012a	उपधार्य मतं तेषां वृद्धानां धर्मदर्शिनाम्
012c	नियच्छ परया बुद्ध्या चित्तमुत्पथगामि वै
013a	अद्यकालिकया बुद्ध्या दूरे श्व इति निर्भयाः
013c	सर्वभक्षा न पश्यन्ति कर्मभूमिं विचेतसः
014a	धर्मनिःश्रेणिमास्थाय किञ्चित्किञ्चित्समारुह
014c	कोशकारवदात्मानं वेष्टयन्नावबुध्यसे
015a	नास्तिकं भिन्नमर्यादं कूलपातमिवास्थिरम्
015c	वामतः कुरु विस्रब्धो नरं वेणुमिवोद्धतम्
016a	कामं क्रोधं च मृत्युं च पञ्चेन्द्रियजलां नदीम्
016c	नावं धृतिमयीं कृत्वा जन्मदुर्गाणि सन्तर
017a	मृत्युनाभ्याहते लोके जरया परिपीडिते
017c	अमोघासु पतन्तीषु धर्मयानेन सन्तर
018a	तिष्ठन्तं च शयानं च मृत्युरन्वेषते यदा
018c	निर्वृतिं लभसे कस्मादकस्मान्मृत्युनाशितः
019a	सञ्चिन्वानकमेवैनं कामानामवितृप्तकम्
019c	वृकीवोरणमासाद्य मृत्युरादाय गच्छति
020a	क्रमशः सञ्चितशिखो धर्मबुद्धिमयो महान्
020c	अन्धकारे प्रवेष्टव्ये दीपो यत्नेन धार्यताम्
021a	सम्पतन्देहजालानि कदाचिदिह मानुषे
021c	ब्राह्मण्यं लभते जन्तुस्तत्पुत्र परिपालय
022a	ब्राह्मणस्य हि देहोऽयं न कामार्थाय जायते
022c	इह क्लेशाय तपसे प्रेत्य त्वनुपमं सुखम्
023a	ब्राह्मण्यं बहुभिरवाप्यते तपोभिस्तल्लब्ध्वा न परिपणेन हेडितव्यम्
023c	स्वाध्याये तपसि दमे च नित्ययुक्तः क्षेमार्थी कुशलपरः सदा यतस्व
024a	अव्यक्तप्रकृतिरयं कलाशरीरः सूक्ष्मात्मा क्षणत्रुटिशो निमेषरोमा
024c	ऋत्वास्यः समबलशुक्लकृष्णनेत्रो मांसाङ्गो द्रवति वयोहयो नराणाम्
025a	तं दृष्ट्वा प्रसृतमजस्रमुग्रवेगं गच्छन्तं सततमिहाव्यपेक्षमाणम्
025c	चक्षुस्ते यदि न परप्रणेतृनेयं धर्मे ते भवतु मनः परं निशम्य
026a	येऽमी तु प्रचलितधर्मकामवृत्ताः क्रोशन्तः सततमनिष्टसम्प्रयोगाः
026c	क्लिश्यन्ते परिगतवेदनाशरीरा बह्वीभिः सुभृशमधर्मवासनाभिः
027a	राजा धर्मपरः सदा शुभगोप्ता समीक्ष्य सुकृतिनां दधाति लोकान्
027c	बहुविधमपि चरतः प्रदिशति सुखमनुपगतं निरवद्यम्
028a	श्वानो भीषणायोमुखानि वयांसि वडगृध्रकुलपक्षिणां च सङ्घाः
028c	नरां कदने रुधिरपा गुरुवचननुदमुपरतं विशसन्ति
029a	मर्यादा नियताः स्वयम्भुवा य इहेमाः प्रभिनत्ति दशगुणा मनोनुगत्वात्
029c	निवसति भृशमसुखं पितृविषयविपिनमवगाह्य स पापः
030a	यो लुब्धः सुभृशं प्रियानृतश्च मनुष्यः सततनिकृतिवञ्चनारतिः स्यात्
030c	उपनिधिभिरसुखकृत्स परमनिरयगो भृशमसुखमनुभवति दुष्कृतकर्मा
031a	उष्णां वैतरणीं महानदीमवगाढोऽसिपत्रवनभिन्नगात्रः
031c	परशुवनशयो निपतितो वसति च महानिरये भृशार्तः+
032a	महापदानि कत्थसे न चाप्यवेक्षसे परम्
032c	चिरस्य मृत्युकारिकामनागतां न बुध्यसे
033a	प्रयास्यतां किमास्यते समुत्थितं महद्भयम्
033c	अतिप्रमाथि दारुणं सुखस्य संविधीयताम्
034a	पुरा मृतः प्रणीयसे यमस्य मृत्युशासनात्
034c	तदन्तिकाय दारुणैः प्रयत्नमार्जवे कुरु
035a	पुरा समूलबान्धवं प्रभुर्हरत्यदुःखवित्
035c	तवेह जीवितं यमो न चास्ति तस्य वारकः
036a	पुरा विवाति मारुतो यमस्य यः पुरःसरः
036c	पुरैक एव नीयसे कुरुष्व साम्परायिकम्
037a	पुरा सहिक्क एव ते प्रवाति मारुतोऽन्तकः
037c	पुरा च विभ्रमन्ति ते दिशो महाभयागमे
038a	स्मृतिश्च सन्निरुध्यते पुरा तवेह पुत्रक
038c	समाकुलस्य गच्छतः समाधिमुत्तमं कुरु
039a	कृताकृते शुभाशुभे प्रमादकर्मविप्लुते
039c	स्मरन्पुरा न तप्यसे निधत्स्व केवलं निधिम्
040a	पुरा जरा कलेवरं विजर्जरीकरोति ते
040c	बलाङ्गरूपहारिणी निधत्स्व केवलं निधिम्
041a	पुरा शरीरमन्तको भिनत्ति रोगसायकैः
041c	प्रसह्य जीवितक्षये तपो महत्समाचर
042a	पुरा वृका भयङ्करा मनुष्यदेहगोचराः
042c	अभिद्रवन्ति सर्वतो यतस्व पुण्यशीलने
043a	पुरान्धकारमेककोऽनुपश्यसि त्वरस्व वै
043c	पुरा हिरण्मयान्नगान्निरीक्षसेऽद्रिमूर्धनि
044a	पुरा कुसङ्गतानि ते सुहृन्मुखाश्च शत्रवः
044c	विचालयन्ति दर्शनाद्घटस्व पुत्र यत्परम्
045a	धनस्य यस्य राजतो भयं न चास्ति चौरतः
045c	मृतं च यन्न मुञ्चति समर्जयस्व तद्धनम्
046a	न तत्र संविभज्यते स्वकर्मभिः परस्परम्
046c	यदेव यस्य यौतकं तदेव तत्र सोऽश्नुते
047a	परत्र येन जीव्यते तदेव पुत्र दीयताम्
047c	धनं यदक्षयं ध्रुवं समर्जयस्व तत्स्वयम्
048a	न यावदेव पच्यते महाजनस्य यावकम्
048c	अपक्व एव यावके पुरा प्रणीयसे त्वर
049a	न मातृपितृबान्धवा न संस्तुतः प्रियो जनः
049c	अनुव्रजन्ति सङ्कटे व्रजन्तमेकपातिनम्
050a	यदेव कर्म केवलं स्वयं कृतं शुभाशुभम्
050c	तदेव तस्य यौतकं भवत्यमुत्र गच्छतः
051a	हिरण्यरत्नसञ्चयाः शुभाशुभेन सञ्चिताः
051c	न तस्य देहसङ्क्षये भवन्ति कार्यसाधकाः
052a	परत्रगामिकस्य ते कृताकृतस्य कर्मणः
052c	न साक्षिरात्मना समो नृणामिहास्ति कश्चन
053a	मनुष्यदेहशून्यकं भवत्यमुत्र गच्छतः
053c	प्रपश्य बुद्धिचक्षुषा प्रदृश्यते हि सर्वतः
054a	इहाग्निसूर्यवायवः शरीरमाश्रितास्त्रयः
054c	त एव तस्य साक्षिणो भवन्ति धर्मदर्शिनः
055a	यथानिशेषु सर्वतःस्पृशत्सु सर्वदारिषु
055c	प्रकाशगूढवृत्तिषु स्वधर्ममेव पालय
056a	अनेकपारिपन्थिके विरूपरौद्ररक्षिते
056c	स्वमेव कर्म रक्ष्यतां स्वकर्म तत्र गच्छति
057a	न तत्र संविभज्यते स्वकर्मणा परस्परम्
057c	यथाकृतं स्वकर्मजं तदेव भुज्यते फलम्
058a	यथाप्सरोगणाः फलं सुखं महर्षिभिः सह
058c	तथाप्नुवन्ति कर्मतो विमानकामगामिनः
059a	यथेह यत्कृतं शुभं विपाप्मभिः कृतात्मभिः
059c	तदाप्नुवन्ति मानवास्तथा विशुद्धयोनयः
060a	प्रजापतेः सलोकतां बृहस्पतेः शतक्रतोः
060c	व्रजन्ति ते परां गतिं गृहस्थधर्मसेतुभिः
061a	सहस्रशोऽप्यनेकशः प्रवक्तुमुत्सहामहे
061c	अबुद्धिमोहनं पुनः प्रभुर्विना न यावकम्
062a	गता द्विरष्टवर्षता ध्रुवोऽसि पञ्चविंशकः
062c	कुरुष्व धर्मसञ्चयं वयो हि तेऽतिवर्तते
063a	पुरा करोति सोऽन्तकः प्रमादगोमुखं दमम्
063c	यथागृहीतमुत्थितं त्वरस्व धर्मपालने
064a	यदा त्वमेव पृष्ठतस्त्वमग्रतो गमिष्यसि
064c	तथा गतिं गमिष्यतः किमात्मना परेण वा
065a	यदेकपातिनां सतां भवत्यमुत्र गच्छताम्
065c	भयेषु साम्परायिकं निधत्स्व तं महानिधिम्
066a	सकूलमूलबान्धवं प्रभुर्हरत्यसङ्गवान्
066c	न सन्ति यस्य वारकाः कुरुष्व धर्मसन्निधिम्
067a	इदं निदर्शनं मया तवेह पुत्र सम्मतम्
067c	स्वदर्शनानुमानतः प्रवर्णितं कुरुष्व तत्
068a	दधाति यः स्वकर्मणा धनानि यस्य कस्यचित्
068c	अबुद्धिमोहजैर्गुणैः शतैक एव युज्यते
069a	श्रुतं समर्थमस्तु ते प्रकुर्वतः शुभाः क्रियाः
069c	तदेव तत्र दर्शनं कृतज्ञमर्थसंहितम्
070a	निबन्धनी रज्जुरेषा या ग्रामे वसतो रतिः
070c	छित्त्वैनां सुकृतो यान्ति नैनां छिन्दन्ति दुष्कृतः
071a	किं ते धनेन किं बन्धुभिस्ते किं ते पुत्रैः पुत्रक यो मरिष्यसि
071c	आत्मानमन्विच्छ गुहां प्रविष्टं पितामहास्ते क्व गताश्च सर्वे
072a	श्वःकार्यमद्य कुर्वीत पूर्वाह्णे चापराह्णिकम्
072c	को हि तद्वेद कस्याद्य मृत्युसेना निवेक्ष्यते
073a	अनुगम्य श्मशानान्तं निवर्तन्तीह बान्धवाः
073c	अग्नौ प्रक्षिप्य पुरुषं ज्ञातयः सुहृदस्तथा
074a	नास्तिकान्निरनुक्रोशान्नरान्पापमतौ स्थितान्
074c	वामतः कुरु विश्रब्धं परं प्रेप्सुरतन्द्रितः
075a	एवमभ्याहते लोके कालेनोपनिपीडिते
075c	सुमहद्धैर्यमालम्ब्य धर्मं सर्वात्मना कुरु
076a	अथेमं दर्शनोपायं सम्यग्यो वेत्ति मानवः
076c	सम्यक्स धर्मं कृत्वेह परत्र सुखमेधते
077a	न देहभेदे मरणं विजानतां न च प्रणाशः स्वनुपालिते पथि
077c	धर्मं हि यो वर्धयते स पण्डितो य एव धर्माच्च्यवते स मुह्यति
078a	प्रयुक्तयोः कर्मपथि स्वकर्मणोः फलं प्रयोक्ता लभते यथाविधि
078c	निहीनकर्मा निरयं प्रपद्यते; त्रिविष्टपं गच्छति धर्मपारगः
079a	सोपानभूतं स्वर्गस्य मानुष्यं प्राप्य दुर्लभम्
079c	तथात्मानं समादध्याद्भ्रश्येत न पुनर्यथा
080a	यस्य नोत्क्रामति मतिः स्वर्गमार्गानुसारिणी
080c	तमाहुः पुण्यकर्माणमशोच्यं मित्रबान्धवैः
081a	यस्य नोपहता बुद्धिर्निश्चयेष्ववलम्बते
081c	स्वर्गे कृतावकाशस्य तस्य नास्ति महद्भयम्
082a	तपोवनेषु ये जातास्तत्रैव निधनं गताः
082c	तेषामल्पतरो धर्मः कामभोगमजानताम्
083a	यस्तु भोगान्परित्यज्य शरीरेण तपश्चरेत्
083c	न तेन किञ्चिन्न प्राप्तं तन्मे बहुमतं फलम्
084a	मातापितृसहस्राणि पुत्रदारशतानि च
084c	अनागतान्यतीतानि कस्य ते कस्य वा वयम्
085a	न तेषां भवता कार्यं न कार्यं तव तैरपि
085c	स्वकृतैस्तानि यातानि भवांश्चैव गमिष्यति
086a	इह लोके हि धनिनः परोऽपि स्वजनायते
086c	स्वजनस्तु दरिद्राणां जीवतामेव नश्यति
087a	सञ्चिनोत्यशुभं कर्म कलत्रापेक्षया नरः
087c	ततः क्लेशमवाप्नोति परत्रेह तथैव च
088a	पश्य त्वं छिद्रभूतं हि जीवलोकं स्वकर्मणा
088c	तत्कुरुष्व तथा पुत्र कृत्स्नं यत्समुदाहृतम्
089a	तदेतत्सम्प्रदृश्यैव कर्मभूमिं प्रविश्य ताम्
089c	शुभान्याचरितव्यानि परलोकमभीप्सता
090a	मासर्तुसञ्ज्ञापरिवर्तकेन सूर्याग्निना रात्रिदिवेन्धनेन
090c	स्वकर्मनिष्ठाफलसाक्षिकेण भूतानि कालः पचति प्रसह्य
091a	धनेन किं यन्न ददाति नाश्नुते बलेन किं येन रिपून्न बाधते
091c	श्रुतेन किं येन न धर्ममाचरेत्किमात्मना यो न जितेन्द्रियो वशी
092a	इदं द्वैपायनवचो हितमुक्तं निशम्य तु
092c	शुको गतः परित्यज्य पितरं मोक्षदेशिकम्

