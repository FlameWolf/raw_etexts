BR-12-03-309-001  	युधिष्ठिर उवाच
BR-12-03-309-001a	कथं निर्वेदमापन्नः शुको वैयासकिः पुरा
BR-12-03-309-001c	एतदिच्छामि कौरव्य श्रोतुं कौतूहलं हि मे
BR-12-03-309-002  	भीष्म उवाच
BR-12-03-309-002a	प्राकृतेन सुवृत्तेन चरन्तमकुतोभयम्
BR-12-03-309-002c	अध्याप्य कृत्स्नं स्वाध्यायमन्वशाद्वै पिता सुतम्
BR-12-03-309-003a	धर्मं पुत्र निषेवस्व सुतीक्ष्णौ हि हिमातपौ
BR-12-03-309-003c	क्षुत्पिपासे च वायुं च जय नित्यं जितेन्द्रियः
BR-12-03-309-004a	सत्यमार्जवमक्रोधमनसूयां दमं तपः
BR-12-03-309-004c	अहिंसां चानृशंस्यं च विधिवत्परिपालय
BR-12-03-309-005a	सत्ये तिष्ठ रतो धर्मे हित्वा सर्वमनार्जवम्
BR-12-03-309-005c	देवतातिथिशेषेण यात्रां प्राणस्य संश्रय
BR-12-03-309-006a	फेनपात्रोपमे देहे जीवे शकुनिवत्स्थिते
BR-12-03-309-006c	अनित्ये प्रियसंवासे कथं स्वपिषि पुत्रक
BR-12-03-309-007a	अप्रमत्तेषु जाग्रत्सु नित्ययुक्तेषु शत्रुषु
BR-12-03-309-007c	अन्तरं लिप्समानेषु बालस्त्वं नावबुध्यसे
BR-12-03-309-008a	गण्यमानेषु वर्षेषु क्षीयमाणे तथायुषि
BR-12-03-309-008c	जीविते शिष्यमाणे च किमुत्थाय न धावसि
BR-12-03-309-009a	ऐहलौकिकमीहन्ते मांसशोणितवर्धनम्
BR-12-03-309-009c	पारलौकिककार्येषु प्रसुप्ता भृशनास्तिकाः
BR-12-03-309-010a	धर्माय येऽभ्यसूयन्ति बुद्धिमोहान्विता नराः
BR-12-03-309-010c	अपथा गच्छतां तेषामनुयातापि पीड्यते
BR-12-03-309-011a	ये तु तुष्टाः सुनियताः सत्यागमपरायणाः
BR-12-03-309-011c	धर्म्यं पन्थानमारूढास्तानुपास्स्व च पृच्छ च
BR-12-03-309-012a	उपधार्य मतं तेषां वृद्धानां धर्मदर्शिनाम्
BR-12-03-309-012c	नियच्छ परया बुद्ध्या चित्तमुत्पथगामि वै
BR-12-03-309-013a	अद्यकालिकया बुद्ध्या दूरे श्व इति निर्भयाः
BR-12-03-309-013c	सर्वभक्षा न पश्यन्ति कर्मभूमिं विचेतसः
BR-12-03-309-014a	धर्मनिःश्रेणिमास्थाय किञ्चित्किञ्चित्समारुह
BR-12-03-309-014c	कोशकारवदात्मानं वेष्टयन्नावबुध्यसे
BR-12-03-309-015a	नास्तिकं भिन्नमर्यादं कूलपातमिवास्थिरम्
BR-12-03-309-015c	वामतः कुरु विस्रब्धो नरं वेणुमिवोद्धतम्
BR-12-03-309-016a	कामं क्रोधं च मृत्युं च पञ्चेन्द्रियजलां नदीम्
BR-12-03-309-016c	नावं धृतिमयीं कृत्वा जन्मदुर्गाणि सन्तर
BR-12-03-309-017a	मृत्युनाभ्याहते लोके जरया परिपीडिते
BR-12-03-309-017c	अमोघासु पतन्तीषु धर्मयानेन सन्तर
BR-12-03-309-018a	तिष्ठन्तं च शयानं च मृत्युरन्वेषते यदा
BR-12-03-309-018c	निर्वृतिं लभसे कस्मादकस्मान्मृत्युनाशितः
BR-12-03-309-019a	सञ्चिन्वानकमेवैनं कामानामवितृप्तकम्
BR-12-03-309-019c	वृकीवोरणमासाद्य मृत्युरादाय गच्छति
BR-12-03-309-020a	क्रमशः सञ्चितशिखो धर्मबुद्धिमयो महान्
BR-12-03-309-020c	अन्धकारे प्रवेष्टव्ये दीपो यत्नेन धार्यताम्
BR-12-03-309-021a	सम्पतन्देहजालानि कदाचिदिह मानुषे
BR-12-03-309-021c	ब्राह्मण्यं लभते जन्तुस्तत्पुत्र परिपालय
BR-12-03-309-022a	ब्राह्मणस्य हि देहोऽयं न कामार्थाय जायते
BR-12-03-309-022c	इह क्लेशाय तपसे प्रेत्य त्वनुपमं सुखम्
BR-12-03-309-023a	ब्राह्मण्यं बहुभिरवाप्यते तपोभिस्तल्लब्ध्वा न परिपणेन हेडितव्यम्
BR-12-03-309-023c	स्वाध्याये तपसि दमे च नित्ययुक्तः क्षेमार्थी कुशलपरः सदा यतस्व
BR-12-03-309-024a	अव्यक्तप्रकृतिरयं कलाशरीरः सूक्ष्मात्मा क्षणत्रुटिशो निमेषरोमा
BR-12-03-309-024c	ऋत्वास्यः समबलशुक्लकृष्णनेत्रो मांसाङ्गो द्रवति वयोहयो नराणाम्
BR-12-03-309-025a	तं दृष्ट्वा प्रसृतमजस्रमुग्रवेगं गच्छन्तं सततमिहाव्यपेक्षमाणम्
BR-12-03-309-025c	चक्षुस्ते यदि न परप्रणेतृनेयं धर्मे ते भवतु मनः परं निशम्य
BR-12-03-309-026a	येऽमी तु प्रचलितधर्मकामवृत्ताः क्रोशन्तः सततमनिष्टसम्प्रयोगाः
BR-12-03-309-026c	क्लिश्यन्ते परिगतवेदनाशरीरा बह्वीभिः सुभृशमधर्मवासनाभिः
BR-12-03-309-027a	राजा धर्मपरः सदा शुभगोप्ता समीक्ष्य सुकृतिनां दधाति लोकान्
BR-12-03-309-027c	बहुविधमपि चरतः प्रदिशति सुखमनुपगतं निरवद्यम्
BR-12-03-309-028a	श्वानो भीषणायोमुखानि वयांसि वडगृध्रकुलपक्षिणां च सङ्घाः
BR-12-03-309-028c	नरां कदने रुधिरपा गुरुवचननुदमुपरतं विशसन्ति
BR-12-03-309-029a	मर्यादा नियताः स्वयम्भुवा य इहेमाः प्रभिनत्ति दशगुणा मनोनुगत्वात्
BR-12-03-309-029c	निवसति भृशमसुखं पितृविषयविपिनमवगाह्य स पापः
BR-12-03-309-030a	यो लुब्धः सुभृशं प्रियानृतश्च मनुष्यः सततनिकृतिवञ्चनारतिः स्यात्
BR-12-03-309-030c	उपनिधिभिरसुखकृत्स परमनिरयगो भृशमसुखमनुभवति दुष्कृतकर्मा
BR-12-03-309-031a	उष्णां वैतरणीं महानदीमवगाढोऽसिपत्रवनभिन्नगात्रः
BR-12-03-309-031c	परशुवनशयो निपतितो वसति च महानिरये भृशार्तः+
BR-12-03-309-032a	महापदानि कत्थसे न चाप्यवेक्षसे परम्
BR-12-03-309-032c	चिरस्य मृत्युकारिकामनागतां न बुध्यसे
BR-12-03-309-033a	प्रयास्यतां किमास्यते समुत्थितं महद्भयम्
BR-12-03-309-033c	अतिप्रमाथि दारुणं सुखस्य संविधीयताम्
BR-12-03-309-034a	पुरा मृतः प्रणीयसे यमस्य मृत्युशासनात्
BR-12-03-309-034c	तदन्तिकाय दारुणैः प्रयत्नमार्जवे कुरु
BR-12-03-309-035a	पुरा समूलबान्धवं प्रभुर्हरत्यदुःखवित्
BR-12-03-309-035c	तवेह जीवितं यमो न चास्ति तस्य वारकः
BR-12-03-309-036a	पुरा विवाति मारुतो यमस्य यः पुरःसरः
BR-12-03-309-036c	पुरैक एव नीयसे कुरुष्व साम्परायिकम्
BR-12-03-309-037a	पुरा सहिक्क एव ते प्रवाति मारुतोऽन्तकः
BR-12-03-309-037c	पुरा च विभ्रमन्ति ते दिशो महाभयागमे
BR-12-03-309-038a	स्मृतिश्च सन्निरुध्यते पुरा तवेह पुत्रक
BR-12-03-309-038c	समाकुलस्य गच्छतः समाधिमुत्तमं कुरु
BR-12-03-309-039a	कृताकृते शुभाशुभे प्रमादकर्मविप्लुते
BR-12-03-309-039c	स्मरन्पुरा न तप्यसे निधत्स्व केवलं निधिम्
BR-12-03-309-040a	पुरा जरा कलेवरं विजर्जरीकरोति ते
BR-12-03-309-040c	बलाङ्गरूपहारिणी निधत्स्व केवलं निधिम्
BR-12-03-309-041a	पुरा शरीरमन्तको भिनत्ति रोगसायकैः
BR-12-03-309-041c	प्रसह्य जीवितक्षये तपो महत्समाचर
BR-12-03-309-042a	पुरा वृका भयङ्करा मनुष्यदेहगोचराः
BR-12-03-309-042c	अभिद्रवन्ति सर्वतो यतस्व पुण्यशीलने
BR-12-03-309-043a	पुरान्धकारमेककोऽनुपश्यसि त्वरस्व वै
BR-12-03-309-043c	पुरा हिरण्मयान्नगान्निरीक्षसेऽद्रिमूर्धनि
BR-12-03-309-044a	पुरा कुसङ्गतानि ते सुहृन्मुखाश्च शत्रवः
BR-12-03-309-044c	विचालयन्ति दर्शनाद्घटस्व पुत्र यत्परम्
BR-12-03-309-045a	धनस्य यस्य राजतो भयं न चास्ति चौरतः
BR-12-03-309-045c	मृतं च यन्न मुञ्चति समर्जयस्व तद्धनम्
BR-12-03-309-046a	न तत्र संविभज्यते स्वकर्मभिः परस्परम्
BR-12-03-309-046c	यदेव यस्य यौतकं तदेव तत्र सोऽश्नुते
BR-12-03-309-047a	परत्र येन जीव्यते तदेव पुत्र दीयताम्
BR-12-03-309-047c	धनं यदक्षयं ध्रुवं समर्जयस्व तत्स्वयम्
BR-12-03-309-048a	न यावदेव पच्यते महाजनस्य यावकम्
BR-12-03-309-048c	अपक्व एव यावके पुरा प्रणीयसे त्वर
BR-12-03-309-049a	न मातृपितृबान्धवा न संस्तुतः प्रियो जनः
BR-12-03-309-049c	अनुव्रजन्ति सङ्कटे व्रजन्तमेकपातिनम्
BR-12-03-309-050a	यदेव कर्म केवलं स्वयं कृतं शुभाशुभम्
BR-12-03-309-050c	तदेव तस्य यौतकं भवत्यमुत्र गच्छतः
BR-12-03-309-051a	हिरण्यरत्नसञ्चयाः शुभाशुभेन सञ्चिताः
BR-12-03-309-051c	न तस्य देहसङ्क्षये भवन्ति कार्यसाधकाः
BR-12-03-309-052a	परत्रगामिकस्य ते कृताकृतस्य कर्मणः
BR-12-03-309-052c	न साक्षिरात्मना समो नृणामिहास्ति कश्चन
BR-12-03-309-053a	मनुष्यदेहशून्यकं भवत्यमुत्र गच्छतः
BR-12-03-309-053c	प्रपश्य बुद्धिचक्षुषा प्रदृश्यते हि सर्वतः
BR-12-03-309-054a	इहाग्निसूर्यवायवः शरीरमाश्रितास्त्रयः
BR-12-03-309-054c	त एव तस्य साक्षिणो भवन्ति धर्मदर्शिनः
BR-12-03-309-055a	यथानिशेषु सर्वतःस्पृशत्सु सर्वदारिषु
BR-12-03-309-055c	प्रकाशगूढवृत्तिषु स्वधर्ममेव पालय
BR-12-03-309-056a	अनेकपारिपन्थिके विरूपरौद्ररक्षिते
BR-12-03-309-056c	स्वमेव कर्म रक्ष्यतां स्वकर्म तत्र गच्छति
BR-12-03-309-057a	न तत्र संविभज्यते स्वकर्मणा परस्परम्
BR-12-03-309-057c	यथाकृतं स्वकर्मजं तदेव भुज्यते फलम्
BR-12-03-309-058a	यथाप्सरोगणाः फलं सुखं महर्षिभिः सह
BR-12-03-309-058c	तथाप्नुवन्ति कर्मतो विमानकामगामिनः
BR-12-03-309-059a	यथेह यत्कृतं शुभं विपाप्मभिः कृतात्मभिः
BR-12-03-309-059c	तदाप्नुवन्ति मानवास्तथा विशुद्धयोनयः
BR-12-03-309-060a	प्रजापतेः सलोकतां बृहस्पतेः शतक्रतोः
BR-12-03-309-060c	व्रजन्ति ते परां गतिं गृहस्थधर्मसेतुभिः
BR-12-03-309-061a	सहस्रशोऽप्यनेकशः प्रवक्तुमुत्सहामहे
BR-12-03-309-061c	अबुद्धिमोहनं पुनः प्रभुर्विना न यावकम्
BR-12-03-309-062a	गता द्विरष्टवर्षता ध्रुवोऽसि पञ्चविंशकः
BR-12-03-309-062c	कुरुष्व धर्मसञ्चयं वयो हि तेऽतिवर्तते
BR-12-03-309-063a	पुरा करोति सोऽन्तकः प्रमादगोमुखं दमम्
BR-12-03-309-063c	यथागृहीतमुत्थितं त्वरस्व धर्मपालने
BR-12-03-309-064a	यदा त्वमेव पृष्ठतस्त्वमग्रतो गमिष्यसि
BR-12-03-309-064c	तथा गतिं गमिष्यतः किमात्मना परेण वा
BR-12-03-309-065a	यदेकपातिनां सतां भवत्यमुत्र गच्छताम्
BR-12-03-309-065c	भयेषु साम्परायिकं निधत्स्व तं महानिधिम्
BR-12-03-309-066a	सकूलमूलबान्धवं प्रभुर्हरत्यसङ्गवान्
BR-12-03-309-066c	न सन्ति यस्य वारकाः कुरुष्व धर्मसन्निधिम्
BR-12-03-309-067a	इदं निदर्शनं मया तवेह पुत्र सम्मतम्
BR-12-03-309-067c	स्वदर्शनानुमानतः प्रवर्णितं कुरुष्व तत्
BR-12-03-309-068a	दधाति यः स्वकर्मणा धनानि यस्य कस्यचित्
BR-12-03-309-068c	अबुद्धिमोहजैर्गुणैः शतैक एव युज्यते
BR-12-03-309-069a	श्रुतं समर्थमस्तु ते प्रकुर्वतः शुभाः क्रियाः
BR-12-03-309-069c	तदेव तत्र दर्शनं कृतज्ञमर्थसंहितम्
BR-12-03-309-070a	निबन्धनी रज्जुरेषा या ग्रामे वसतो रतिः
BR-12-03-309-070c	छित्त्वैनां सुकृतो यान्ति नैनां छिन्दन्ति दुष्कृतः
BR-12-03-309-071a	किं ते धनेन किं बन्धुभिस्ते किं ते पुत्रैः पुत्रक यो मरिष्यसि
BR-12-03-309-071c	आत्मानमन्विच्छ गुहां प्रविष्टं पितामहास्ते क्व गताश्च सर्वे
BR-12-03-309-072a	श्वःकार्यमद्य कुर्वीत पूर्वाह्णे चापराह्णिकम्
BR-12-03-309-072c	को हि तद्वेद कस्याद्य मृत्युसेना निवेक्ष्यते
BR-12-03-309-073a	अनुगम्य श्मशानान्तं निवर्तन्तीह बान्धवाः
BR-12-03-309-073c	अग्नौ प्रक्षिप्य पुरुषं ज्ञातयः सुहृदस्तथा
BR-12-03-309-074a	नास्तिकान्निरनुक्रोशान्नरान्पापमतौ स्थितान्
BR-12-03-309-074c	वामतः कुरु विश्रब्धं परं प्रेप्सुरतन्द्रितः
BR-12-03-309-075a	एवमभ्याहते लोके कालेनोपनिपीडिते
BR-12-03-309-075c	सुमहद्धैर्यमालम्ब्य धर्मं सर्वात्मना कुरु
BR-12-03-309-076a	अथेमं दर्शनोपायं सम्यग्यो वेत्ति मानवः
BR-12-03-309-076c	सम्यक्स धर्मं कृत्वेह परत्र सुखमेधते
BR-12-03-309-077a	न देहभेदे मरणं विजानतां न च प्रणाशः स्वनुपालिते पथि
BR-12-03-309-077c	धर्मं हि यो वर्धयते स पण्डितो य एव धर्माच्च्यवते स मुह्यति
BR-12-03-309-078a	प्रयुक्तयोः कर्मपथि स्वकर्मणोः फलं प्रयोक्ता लभते यथाविधि
BR-12-03-309-078c	निहीनकर्मा निरयं प्रपद्यते; त्रिविष्टपं गच्छति धर्मपारगः
BR-12-03-309-079a	सोपानभूतं स्वर्गस्य मानुष्यं प्राप्य दुर्लभम्
BR-12-03-309-079c	तथात्मानं समादध्याद्भ्रश्येत न पुनर्यथा
BR-12-03-309-080a	यस्य नोत्क्रामति मतिः स्वर्गमार्गानुसारिणी
BR-12-03-309-080c	तमाहुः पुण्यकर्माणमशोच्यं मित्रबान्धवैः
BR-12-03-309-081a	यस्य नोपहता बुद्धिर्निश्चयेष्ववलम्बते
BR-12-03-309-081c	स्वर्गे कृतावकाशस्य तस्य नास्ति महद्भयम्
BR-12-03-309-082a	तपोवनेषु ये जातास्तत्रैव निधनं गताः
BR-12-03-309-082c	तेषामल्पतरो धर्मः कामभोगमजानताम्
BR-12-03-309-083a	यस्तु भोगान्परित्यज्य शरीरेण तपश्चरेत्
BR-12-03-309-083c	न तेन किञ्चिन्न प्राप्तं तन्मे बहुमतं फलम्
BR-12-03-309-084a	मातापितृसहस्राणि पुत्रदारशतानि च
BR-12-03-309-084c	अनागतान्यतीतानि कस्य ते कस्य वा वयम्
BR-12-03-309-085a	न तेषां भवता कार्यं न कार्यं तव तैरपि
BR-12-03-309-085c	स्वकृतैस्तानि यातानि भवांश्चैव गमिष्यति
BR-12-03-309-086a	इह लोके हि धनिनः परोऽपि स्वजनायते
BR-12-03-309-086c	स्वजनस्तु दरिद्राणां जीवतामेव नश्यति
BR-12-03-309-087a	सञ्चिनोत्यशुभं कर्म कलत्रापेक्षया नरः
BR-12-03-309-087c	ततः क्लेशमवाप्नोति परत्रेह तथैव च
BR-12-03-309-088a	पश्य त्वं छिद्रभूतं हि जीवलोकं स्वकर्मणा
BR-12-03-309-088c	तत्कुरुष्व तथा पुत्र कृत्स्नं यत्समुदाहृतम्
BR-12-03-309-089a	तदेतत्सम्प्रदृश्यैव कर्मभूमिं प्रविश्य ताम्
BR-12-03-309-089c	शुभान्याचरितव्यानि परलोकमभीप्सता
BR-12-03-309-090a	मासर्तुसञ्ज्ञापरिवर्तकेन सूर्याग्निना रात्रिदिवेन्धनेन
BR-12-03-309-090c	स्वकर्मनिष्ठाफलसाक्षिकेण भूतानि कालः पचति प्रसह्य
BR-12-03-309-091a	धनेन किं यन्न ददाति नाश्नुते बलेन किं येन रिपून्न बाधते
BR-12-03-309-091c	श्रुतेन किं येन न धर्ममाचरेत्किमात्मना यो न जितेन्द्रियो वशी
BR-12-03-309-092a	इदं द्वैपायनवचो हितमुक्तं निशम्य तु
BR-12-03-309-092c	शुको गतः परित्यज्य पितरं मोक्षदेशिकम्

