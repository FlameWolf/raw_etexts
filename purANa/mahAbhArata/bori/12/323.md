001  	भीष्म उवाच
001a	ततोऽतीते महाकल्पे उत्पन्नेऽङ्गिरसः सुते
001c	बभूवुर्निर्वृता देवा जाते देवपुरोहिते
002a	बृहद्ब्रह्म महच्चेति शब्दाः पर्यायवाचकाः
002c	एभिः समन्वितो राजन्गुणैर्विद्वान्बृहस्पतिः
003a	तस्य शिष्यो बभूवाग्र्यो राजोपरिचरो वसुः
003c	अधीतवांस्तदा शास्त्रं सम्यक्चित्रशिखण्डिजम्
004a	स राजा भावितः पूर्वं दैवेन विधिना वसुः
004c	पालयामास पृथिवीं दिवमाखण्डलो यथा
005a	तस्य यज्ञो महानासीदश्वमेधो महात्मनः
005c	बृहस्पतिरुपाध्यायस्तत्र होता बभूव ह
006a	प्रजापतिसुताश्चात्र सदस्यास्त्वभवंस्त्रयः
006c	एकतश्च द्वितश्चैव त्रितश्चैव महर्षयः
007a	धनुषाक्षोऽथ रैभ्यश्च अर्वावसुपरावसू
007c	ऋषिर्मेधातिथिश्चैव ताण्ड्यश्चैव महानृषिः
008a	ऋषिः शक्तिर्महाभागस्तथा वेदशिराश्च यः
008c	कपिलश्च ऋषिश्रेष्ठः शालिहोत्रपितामहः
009a	आद्यः कठस्तैत्तिरिश्च वैशम्पायनपूर्वजः
009c	कण्वोऽथ देवहोत्रश्च एते षोडश कीर्तिताः
009e 	सम्भृताः सर्वसम्भारास्तस्मिन्राजन्महाक्रतौ
010a	न तत्र पशुघातोऽभूत्स राजैवं स्थितोऽभवत्
010c	अहिंस्रः शुचिरक्षुद्रो निराशीः कर्मसंस्तुतः
010e 	आरण्यकपदोद्गीता भागास्तत्रोपकल्पिताः
011a	प्रीतस्ततोऽस्य भगवान्देवदेवः पुरातनः
011c	साक्षात्तं दर्शयामास सोऽदृश्योऽन्येन केनचित्
012a	स्वयं भागमुपाघ्राय पुरोडाशं गृहीतवान्
012c	अदृश्येन हृतो भागो देवेन हरिमेधसा
013a	बृहस्पतिस्ततः क्रुद्धः स्रुवमुद्यम्य वेगितः
013c	आकाशं घ्नन्स्रुवः पातै रोषादश्रूण्यवर्तयत्
014a	उवाच चोपरिचरं मया भागोऽयमुद्यतः
014c	ग्राह्यः स्वयं हि देवेन मत्प्रत्यक्षं न संशयः
015a	उद्यता यज्ञभागा हि साक्षात्प्राप्ताः सुरैरिह
015c	किमर्थमिह न प्राप्तो दर्शनं स हरिर्विभुः
016a	ततः स तं समुद्धूतं भूमिपालो महान्वसुः
016c	प्रसादयामास मुनिं सदस्यास्ते च सर्वशः
017a	ऊचुश्चैनमसम्भ्रान्ता न रोषं कर्तुमर्हसि
017c	नैष धर्मः कृतयुगे यस्त्वं रोषमचीकृथाः
018a	अरोषणो ह्यसौ देवो यस्य भागोऽयमुद्यतः
018c	न स शक्यस्त्वया द्रष्टुमस्माभिर्वा बृहस्पते
018e 	यस्य प्रसादं कुरुते स वै तं द्रष्टुमर्हति
019  	एकतद्वितत्रिता ऊचुः
019a	वयं हि ब्रह्मणः पुत्रा मानसाः परिकीर्तिताः
019c	गता निःश्रेयसार्थं हि कदाचिद्दिशमुत्तराम्
020a	तप्त्वा वर्षसहस्राणि चत्वारि तप उत्तमम्
020c	एकपादस्थिताः सम्यक्काष्ठभूताः समाहिताः
021a	मेरोरुत्तरभागे तु क्षीरोदस्यानुकूलतः
021c	स देशो यत्र नस्तप्तं तपः परमदारुणम्
021e 	कथं पश्येमहि वयं देवं नारायणं त्विति
022a	ततो व्रतस्यावभृथे वागुवाचाशरीरिणी
022c	सुतप्तं वस्तपो विप्राः प्रसन्नेनान्तरात्मना
023a	यूयं जिज्ञासवो भक्ताः कथं द्रक्ष्यथ तं प्रभुम्
023c	क्षीरोदधेरुत्तरतः श्वेतद्वीपो महाप्रभः
024a	तत्र नारायणपरा मानवाश्चन्द्रवर्चसः
024c	एकान्तभावोपगतास्ते भक्ताः पुरुषोत्तमम्
025a	ते सहस्रार्चिषं देवं प्रविशन्ति सनातनम्
025c	अतीन्द्रिया निराहारा अनिष्पन्दाः सुगन्धिनः
026a	एकान्तिनस्ते पुरुषाः श्वेतद्वीपनिवासिनः
026c	गच्छध्वं तत्र मुनयस्तत्रात्मा मे प्रकाशितः
027a	अथ श्रुत्वा वयं सर्वे वाचं तामशरीरिणीम्
027c	यथाख्यातेन मार्गेण तं देशं प्रतिपेदिरे
028a	प्राप्य श्वेतं महाद्वीपं तच्चित्तास्तद्दिदृक्षवः
028c	ततो नो दृष्टिविषयस्तदा प्रतिहतोऽभवत्
029a	न च पश्याम पुरुषं तत्तेजोहृतदर्शनाः
029c	ततो नः प्रादुरभवद्विज्ञानं देवयोगजम्
030a	न किलातप्ततपसा शक्यते द्रष्टुमञ्जसा
030c	ततः पुनर्वर्षशतं तप्त्वा तात्कालिकं महत्
031a	व्रतावसाने सुशुभान्नरान्ददृशिरे वयम्
031c	श्वेतांश्चन्द्रप्रतीकाशान्सर्वलक्षणलक्षितान्
032a	नित्याञ्जलिकृतान्ब्रह्म जपतः प्रागुदङ्मुखान्
032c	मानसो नाम स जपो जप्यते तैर्महात्मभिः
032e 	तेनैकाग्रमनस्त्वेन प्रीतो भवति वै हरिः
033a	या भवेन्मुनिशार्दूल भाः सूर्यस्य युगक्षये
033c	एकैकस्य प्रभा तादृक्साभवन्मानवस्य ह
034a	तेजोनिवासः स द्वीप इति वै मेनिरे वयम्
034c	न तत्राभ्यधिकः कश्चित्सर्वे ते समतेजसः
035a	अथ सूर्यसहस्रस्य प्रभां युगपदुत्थिताम्
035c	सहसा दृष्टवन्तः स्म पुनरेव बृहस्पते
036a	सहिताश्चाभ्यधावन्त ततस्ते मानवा द्रुतम्
036c	कृताञ्जलिपुटा हृष्टा नम इत्येव वादिनः
037a	ततोऽभिवदतां तेषामश्रौष्म विपुलं ध्वनिम्
037c	बलिः किलोपह्रियते तस्य देवस्य तैर्नरैः
038a	वयं तु तेजसा तस्य सहसा हृतचेतसः
038c	न किञ्चिदपि पश्यामो हृतदृष्टिबलेन्द्रियाः
039a	एकस्तु शब्दोऽविरतः श्रुतोऽस्माभिरुदीरितः
039c	जितं ते पुण्डरीकाक्ष नमस्ते विश्वभावन
040a	नमस्तेऽस्तु हृषीकेश महापुरुषपूर्वज
040c	इति शब्दः श्रुतोऽस्माभिः शिक्षाक्षरसमीरितः
041a	एतस्मिन्नन्तरे वायुः सर्वगन्धवहः शुचिः
041c	दिव्यान्युवाह पुष्पाणि कर्मण्याश्चौषधीस्तथा
042a	तैरिष्टः पञ्चकालज्ञैर्हरिरेकान्तिभिर्नरैः
042c	नूनं तत्रागतो देवो यथा तैर्वागुदीरिता
042e 	वयं त्वेनं न पश्यामो मोहितास्तस्य मायया
043a	मारुते सन्निवृत्ते च बलौ च प्रतिपादिते
043c	चिन्ताव्याकुलितात्मानो जाताः स्मोऽङ्गिरसां वर
044a	मानवानां सहस्रेषु तेषु वै शुद्धयोनिषु
044c	अस्मान्न कश्चिन्मनसा चक्षुषा वाप्यपूजयत्
045a	तेऽपि स्वस्था मुनिगणा एकभावमनुव्रताः
045c	नास्मासु दधिरे भावं ब्रह्मभावमनुष्ठिताः
046a	ततोऽस्मान्सुपरिश्रान्तांस्तपसा चापि कर्शितान्
046c	उवाच खस्थं किमपि भूतं तत्राशरीरकम्
047a	दृष्टा वः पुरुषाः श्वेताः सर्वेन्द्रियविवर्जिताः
047c	दृष्टो भवति देवेश एभिर्दृष्टैर्द्विजोत्तमाः
048a	गच्छध्वं मुनयः सर्वे यथागतमितोऽचिरात्
048c	न स शक्यो अभक्तेन द्रष्टुं देवः कथञ्चन
049a	कामं कालेन महता एकान्तित्वं समागतैः
049c	शक्यो द्रष्टुं स भगवान्प्रभामण्डलदुर्दृशः
050a	महत्कार्यं तु कर्तव्यं युष्माभिर्द्विजसत्तमाः
050c	इतः कृतयुगेऽतीते विपर्यासं गतेऽपि च
051a	वैवस्वतेऽन्तरे विप्राः प्राप्ते त्रेतायुगे ततः
051c	सुराणां कार्यसिद्ध्यर्थं सहाया वै भविष्यथ
052a	ततस्तदद्भुतं वाक्यं निशम्यैवं स्म सोमप
052c	तस्य प्रसादात्प्राप्ताः स्मो देशमीप्सितमञ्जसा
053a	एवं सुतपसा चैव हव्यकव्यैस्तथैव च
053c	देवोऽस्माभिर्न दृष्टः स कथं त्वं द्रष्टुमर्हसि
053e 	नारायणो महद्भूतं विश्वसृग्घव्यकव्यभुक्
054  	भीष्म उवाच
054a	एवमेकतवाक्येन द्वितत्रितमतेन च
054c	अनुनीतः सदस्यैश्च बृहस्पतिरुदारधीः
054e 	समानीय ततो यज्ञं दैवतं समपूजयत्
055a	समाप्तयज्ञो राजापि प्रजाः पालितवान्वसुः
055c	ब्रह्मशापाद्दिवो भ्रष्टः प्रविवेश महीं ततः
056a	अन्तर्भूमिगतश्चैव सततं धर्मवत्सलः
056c	नारायणपरो भूत्वा नारायणपदं जगौ
057a	तस्यैव च प्रसादेन पुनरेवोत्थितस्तु सः
057c	महीतलाद्गतः स्थानं ब्रह्मणः समनन्तरम्
057e 	परां गतिमनुप्राप्त इति नैष्ठिकमञ्जसा

