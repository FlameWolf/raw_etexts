001  	गुरुरुवाच
001a	निष्कल्मषं ब्रह्मचर्यमिच्छता चरितुं सदा
001c	निद्रा सर्वात्मना त्याज्या स्वप्नदोषानवेक्षता
002a	स्वप्ने हि रजसा देही तमसा चाभिभूयते
002c	देहान्तरमिवापन्नश्चरत्यपगतस्मृतिः
003a	ज्ञानाभ्यासाज्जागरतो जिज्ञासार्थमनन्तरम्
003c	विज्ञानाभिनिवेशात्तु जागरत्यनिशं सदा
004a	अत्राह को न्वयं भावः स्वप्ने विषयवानिव
004c	प्रलीनैरिन्द्रियैर्देही वर्तते देहवानिव
005a	अत्रोच्यते यथा ह्येतद्वेद योगेश्वरो हरिः
005c	तथैतदुपपन्नार्थं वर्णयन्ति महर्षयः
006a	इन्द्रियाणां श्रमात्स्वप्नमाहुः सर्वगतं बुधाः
006c	मनसस्तु प्रलीनत्वात्तत्तदाहुर्निदर्शनम्
007a	कार्यव्यासक्तमनसः सङ्कल्पो जाग्रतो ह्यपि
007c	यद्वन्मनोरथैश्वर्यं स्वप्ने तद्वन्मनोगतम्
008a	संसाराणामसङ्ख्यानां कामात्मा तदवाप्नुयात्
008c	मनस्यन्तर्हितं सर्वं वेद सोत्तमपूरुषः
009a	गुणानामपि यद्यत्तत्कर्म जानात्युपस्थितम्
009c	तत्तच्छंसन्ति भूतानि मनो यद्भावितं यथा
010a	ततस्तमुपवर्तन्ते गुणा राजसतामसाः
010c	सात्त्विको वा यथायोगमानन्तर्यफलोदयः
011a	ततः पश्यत्यसंबद्धान्वातपित्तकफोत्तरान्
011c	रजस्तमोभवैर्भावैस्तदप्याहुर्दुरन्वयम्
012a	प्रसन्नैरिन्द्रियैर्यद्यत्सङ्कल्पयति मानसम्
012c	तत्तत्स्वप्नेऽप्युपरते मनोदृष्टिर्निरीक्षते
013a	व्यापकं सर्वभूतेषु वर्ततेऽप्रतिघं मनः
013c	मनस्यन्तर्हितं द्वारं देहमास्थाय मानसम्
014a	यत्तत्सदसदव्यक्तं स्वपित्यस्मिन्निदर्शनम्
014c	सर्वभूतात्मभूतस्थं तदध्यात्मगुणं विदुः
015a	लिप्सेत मनसा यश्च सङ्कल्पादैश्वरं गुणम्
015c	आत्मप्रभावात्तं विद्यात्सर्वा ह्यात्मनि देवताः
016a	एवं हि तपसा युक्तमर्कवत्तमसः परम्
016c	त्रैलोक्यप्रकृतिर्देही तपसा तं महेश्वरम्
017a	तपो ह्यधिष्ठितं देवैस्तपोघ्नमसुरैस्तमः
017c	एतद्देवासुरैर्गुप्तं तदाहुर्ज्ञानलक्षणम्
018a	सत्त्वं रजस्तमश्चेति देवासुरगुणान्विदुः
018c	सत्त्वं देवगुणं विद्यादितरावासुरौ गुणौ
019a	ब्रह्म तत्परमं वेद्यममृतं ज्योतिरक्षरम्
019c	ये विदुर्भावितात्मानस्ते यान्ति परमां गतिम्
020a	हेतुमच्छक्यमाख्यातुमेतावज्ज्ञानचक्षुषा
020c	प्रत्याहारेण वा शक्यमव्यक्तं ब्रह्म वेदितुम्

