BR-12-01-057-001  भीष्म उवाच
BR-12-01-057-001a नित्योद्युक्तेन वै राज्ञा भवितव्यं युधिष्ठिर
BR-12-01-057-001c प्रशाम्यते च राजा हि नारीवोद्यमवर्जितः
BR-12-01-057-002a भगवानुशना चाह श्लोकमत्र विशाम्पते
BR-12-01-057-002c तमिहैकमना राजन्गदतस्त्वं निबोध मे
BR-12-01-057-003a द्वावेतौ ग्रसते भूमिः सर्पो बिलशयानिव
BR-12-01-057-003c राजानं चाविरोद्धारं ब्राह्मणं चाप्रवासिनम्
BR-12-01-057-004a तदेतन्नरशार्दूल हृदि त्वं कर्तुमर्हसि
BR-12-01-057-004c सन्धेयानपि सन्धत्स्व विरोध्यांश्च विरोधय
BR-12-01-057-005a सप्ताङ्गे यश्च ते राज्ये वैपरीत्यं समाचरेत्
BR-12-01-057-005c गुरुर्वा यदि वा मित्रं प्रतिहन्तव्य एव सः
BR-12-01-057-006a मरुत्तेन हि राज्ञायं गीतः श्लोकः पुरातनः
BR-12-01-057-006c राज्याधिकारे राजेन्द्र बृहस्पतिमतः पुरा
BR-12-01-057-007a गुरोरप्यवलिप्तस्य कार्याकार्यमजानतः
BR-12-01-057-007c उत्पथप्रतिपन्नस्य परित्यागो विधीयते
BR-12-01-057-008a बाहोः पुत्रेण राज्ञा च सगरेणेह धीमता
BR-12-01-057-008c असमञ्जाः सुतो ज्येष्ठस्त्यक्तः पौरहितैषिणा
BR-12-01-057-009a असमञ्जाः सरय्वां प्राक्पौराणां बालकान्नृप
BR-12-01-057-009c न्यमज्जयदतः पित्रा निर्भर्त्स्य स विवासितः
BR-12-01-057-010a ऋषिणोद्दालकेनापि श्वेतकेतुर्महातपाः
BR-12-01-057-010c मिथ्या विप्रानुपचरन्संत्यक्तो दयितः सुतः
BR-12-01-057-011a लोकरञ्जनमेवात्र राज्ञां धर्मः सनातनः
BR-12-01-057-011c सत्यस्य रक्षणं चैव व्यवहारस्य चार्जवम्
BR-12-01-057-012a न हिंस्यात्परवित्तानि देयं काले च दापयेत्
BR-12-01-057-012c विक्रान्तः सत्यवाक्क्षान्तो नृपो न चलते पथः
BR-12-01-057-013a गुप्तमन्त्रो जितक्रोधो शास्त्रार्थगतनिश्चयः
BR-12-01-057-013c धर्मे चार्थे च कामे च मोक्षे च सततं रतः
BR-12-01-057-014a त्रय्या संवृतरन्ध्रश्च राजा भवितुमर्हति
BR-12-01-057-014c वृजिनस्य नरेन्द्राणां नान्यत्संवरणात्परम्
BR-12-01-057-015a चातुर्वर्ण्यस्य धर्माश्च रक्षितव्या महीक्षिता
BR-12-01-057-015c धर्मसङ्कररक्षा हि राज्ञां धर्मः सनातनः
BR-12-01-057-016a न विश्वसेच्च नृपतिर्न चात्यर्थं न विश्वसेत्
BR-12-01-057-016c षाड्गुण्यगुणदोषांश्च नित्यं बुद्ध्यावलोकयेत्
BR-12-01-057-017a द्विट्छिद्रदर्शी नृपतिर्नित्यमेव प्रशस्यते
BR-12-01-057-017c त्रिवर्गविदितार्थश्च युक्तचारोपधिश्च यः
BR-12-01-057-018a कोशस्योपार्जनरतिर्यमवैश्रवणोपमः
BR-12-01-057-018c वेत्ता च दशवर्गस्य स्थानवृद्धिक्षयात्मनः
BR-12-01-057-019a अभृतानां भवेद्भर्ता भृतानां चान्ववेक्षकः
BR-12-01-057-019c नृपतिः सुमुखश्च स्यात्स्मितपूर्वाभिभाषिता
BR-12-01-057-020a उपासिता च वृद्धानां जिततन्द्रीरलोलुपः
BR-12-01-057-020c सतां वृत्ते स्थितमतिः सन्तो ह्याचारदर्शिनः
BR-12-01-057-021a न चाददीत वित्तानि सतां हस्तात्कदाचन
BR-12-01-057-021c असद्भ्यस्तु समादद्यात्सद्भ्यः सम्प्रतिपादयेत्
BR-12-01-057-022a स्वयं प्रहर्तादाता च वश्यात्मा वश्यसाधनः
BR-12-01-057-022c काले दाता च भोक्ता च शुद्धाचारस्तथैव च
BR-12-01-057-023a शूरान्भक्तानसंहार्यान्कुले जातानरोगिणः
BR-12-01-057-023c शिष्टाञ्शिष्टाभिसंबन्धान्मानिनो नावमानिनः
BR-12-01-057-024a विद्याविदो लोकविदः परलोकान्ववेक्षकान्
BR-12-01-057-024c धर्मेषु निरतान्साधूनचलानचलानिव
BR-12-01-057-025a सहायान्सततं कुर्याद्राजा भूतिपुरस्कृतः
BR-12-01-057-025c तैस्तुल्यश्च भवेद्भोगैश्छत्रमात्राज्ञयाधिकः
BR-12-01-057-026a प्रत्यक्षा च परोक्षा च वृत्तिश्चास्य भवेत्सदा
BR-12-01-057-026c एवं कृत्वा नरेन्द्रो हि न खेदमिह विन्दति
BR-12-01-057-027a सर्वातिशङ्की नृपतिर्यश्च सर्वहरो भवेत्
BR-12-01-057-027c स क्षिप्रमनृजुर्लुब्धः स्वजनेनैव बाध्यते
BR-12-01-057-028a शुचिस्तु पृथिवीपालो लोकचित्तग्रहे रतः
BR-12-01-057-028c न पतत्यरिभिर्ग्रस्तः पतितश्चावतिष्ठते
BR-12-01-057-029a अक्रोधनोऽथाव्यसनी मृदुदण्डो जितेन्द्रियः
BR-12-01-057-029c राजा भवति भूतानां विश्वास्यो हिमवानिव
BR-12-01-057-030a प्राज्ञो न्यायगुणोपेतः पररन्ध्रेषु तत्परः
BR-12-01-057-030c सुदर्शः सर्ववर्णानां नयापनयवित्तथा
BR-12-01-057-031a क्षिप्रकारी जितक्रोधः सुप्रसादो महामनाः
BR-12-01-057-031c अरोगप्रकृतिर्युक्तः क्रियावानविकत्थनः
BR-12-01-057-032a आरब्धान्येव कार्याणि न पर्यवसितानि च
BR-12-01-057-032c यस्य राज्ञः प्रदृश्यन्ते स राजा राजसत्तमः
BR-12-01-057-033a पुत्रा इव पितुर्गेहे विषये यस्य मानवाः
BR-12-01-057-033c निर्भया विचरिष्यन्ति स राजा राजसत्तमः
BR-12-01-057-034a अगूढविभवा यस्य पौरा राष्ट्रनिवासिनः
BR-12-01-057-034c नयापनयवेत्तारः स राजा राजसत्तमः
BR-12-01-057-035a स्वकर्मनिरता यस्य जना विषयवासिनः
BR-12-01-057-035c असङ्घातरता दान्ताः पाल्यमाना यथाविधि
BR-12-01-057-036a वश्या नेया विनीताश्च न च सङ्घर्षशीलिनः
BR-12-01-057-036c विषये दानरुचयो नरा यस्य स पार्थिवः
BR-12-01-057-037a न यस्य कूटकपटं न माया न च मत्सरः
BR-12-01-057-037c विषये भूमिपालस्य तस्य धर्मः सनातनः
BR-12-01-057-038a यः सत्करोति ज्ञानानि नेयः पौरहिते रतः
BR-12-01-057-038c सतां धर्मानुगस्त्यागी स राजा राज्यमर्हति
BR-12-01-057-039a यस्य चारश्च मन्त्रश्च नित्यं चैव कृताकृते
BR-12-01-057-039c न ज्ञायते हि रिपुभिः स राजा राज्यमर्हति
BR-12-01-057-040a श्लोकश्चायं पुरा गीतो भार्गवेण महात्मना
BR-12-01-057-040c आख्याते रामचरिते नृपतिं प्रति भारत
BR-12-01-057-041a राजानं प्रथमं विन्देत्ततो भार्यां ततो धनम्
BR-12-01-057-041c राजन्यसति लोकस्य कुतो भार्या कुतो धनम्
BR-12-01-057-042a तद्राजन्राजसिंहानां नान्यो धर्मः सनातनः
BR-12-01-057-042c ऋते रक्षां सुविस्पष्टां रक्षा लोकस्य धारणम्
BR-12-01-057-043a प्राचेतसेन मनुना श्लोकौ चेमावुदाहृतौ
BR-12-01-057-043c राजधर्मेषु राजेन्द्र ताविहैकमनाः शृणु
BR-12-01-057-044a षडेतान्पुरुषो जह्याद्भिन्नां नावमिवार्णवे
BR-12-01-057-044c अप्रवक्तारमाचार्यमनधीयानमृत्विजम्
BR-12-01-057-045a अरक्षितारं राजानं भार्यां चाप्रियवादिनीम्
BR-12-01-057-045c ग्रामकामं च गोपालं वनकामं च नापितम्

