BR-12-01-052-001  वैशम्पायन उवाच
BR-12-01-052-001a ततः कृष्णस्य तद्वाक्यं धर्मार्थसहितं हितम्
BR-12-01-052-001c श्रुत्वा शान्तनवो भीष्मः प्रत्युवाच कृताञ्जलिः
BR-12-01-052-002a लोकनाथ महाबाहो शिव नारायणाच्युत
BR-12-01-052-002c तव वाक्यमभिश्रुत्य हर्षेणास्मि परिप्लुतः
BR-12-01-052-003a किं चाहमभिधास्यामि वाक्पते तव सन्निधौ
BR-12-01-052-003c यदा वाचोगतं सर्वं तव वाचि समाहितम्
BR-12-01-052-004a यद्धि किञ्चित्कृतं लोके कर्तव्यं क्रियते च यत्
BR-12-01-052-004c त्वत्तस्तन्निःसृतं देव लोका बुद्धिमया हि ते
BR-12-01-052-005a कथयेद्देवलोकं यो देवराजसमीपतः
BR-12-01-052-005c धर्मकामार्थशास्त्राणां सोऽर्थान्ब्रूयात्तवाग्रतः
BR-12-01-052-006a शराभिघाताद्व्यथितं मनो मे मधुसूदन
BR-12-01-052-006c गात्राणि चावसीदन्ति न च बुद्धिः प्रसीदति
BR-12-01-052-007a न च मे प्रतिभा काचिदस्ति किञ्चित्प्रभाषितुम्
BR-12-01-052-007c पीड्यमानस्य गोविन्द विषानलसमैः शरैः
BR-12-01-052-008a बलं मेधाः प्रजरति प्राणाः संत्वरयन्ति च
BR-12-01-052-008c मर्माणि परितप्यन्ते भ्रान्तं चेतस्तथैव च
BR-12-01-052-009a दौर्बल्यात्सज्जते वाङ्मे स कथं वक्तुमुत्सहे
BR-12-01-052-009c साधु मे त्वं प्रसीदस्व दाशार्हकुलनन्दन
BR-12-01-052-010a तत्क्षमस्व महाबाहो न ब्रूयां किञ्चिदच्युत
BR-12-01-052-010c त्वत्सन्निधौ च सीदेत वाचस्पतिरपि ब्रुवन्
BR-12-01-052-011a न दिशः सम्प्रजानामि नाकाशं न च मेदिनीम्
BR-12-01-052-011c केवलं तव वीर्येण तिष्ठामि मधुसूदन
BR-12-01-052-012a स्वयमेव प्रभो तस्माद्धर्मराजस्य यद्धितम्
BR-12-01-052-012c तद्ब्रवीह्याशु सर्वेषामागमानां त्वमागमः
BR-12-01-052-013a कथं त्वयि स्थिते लोके शाश्वते लोककर्तरि
BR-12-01-052-013c प्रब्रूयान्मद्विधः कश्चिद्गुरौ शिष्य इव स्थिते
BR-12-01-052-014  वासुदेव उवाच
BR-12-01-052-014a उपपन्नमिदं वाक्यं कौरवाणां धुरन्धरे
BR-12-01-052-014c महावीर्ये महासत्त्वे स्थिते सर्वार्थदर्शिनि
BR-12-01-052-015a यच्च मामात्थ गाङ्गेय बाणघातरुजं प्रति
BR-12-01-052-015c गृहाणात्र वरं भीष्म मत्प्रसादकृतं विभो
BR-12-01-052-016a न ते ग्लानिर्न ते मूर्छा न दाहो न च ते रुजा
BR-12-01-052-016c प्रभविष्यन्ति गाङ्गेय क्षुत्पिपासे न चाप्युत
BR-12-01-052-017a ज्ञानानि च समग्राणि प्रतिभास्यन्ति तेऽनघ
BR-12-01-052-017c न च ते क्वचिदासक्तिर्बुद्धेः प्रादुर्भविष्यति
BR-12-01-052-018a सत्त्वस्थं च मनो नित्यं तव भीष्म भविष्यति
BR-12-01-052-018c रजस्तमोभ्यां रहितं घनैर्मुक्त इवोडुराट्
BR-12-01-052-019a यद्यच्च धर्मसंयुक्तमर्थयुक्तमथापि वा
BR-12-01-052-019c चिन्तयिष्यसि तत्राग्र्या बुद्धिस्तव भविष्यति
BR-12-01-052-020a इमं च राजशार्दूल भूतग्रामं चतुर्विधम्
BR-12-01-052-020c चक्षुर्दिव्यं समाश्रित्य द्रक्ष्यस्यमितविक्रम
BR-12-01-052-021a चतुर्विधं प्रजाजालं संयुक्तो ज्ञानचक्षुषा
BR-12-01-052-021c भीष्म द्रक्ष्यसि तत्त्वेन जले मीन इवामले
BR-12-01-052-022  वैशम्पायन उवाच 
BR-12-01-052-022a ततस्ते व्याससहिताः सर्व एव महर्षयः
BR-12-01-052-022c ऋग्यजुःसामसंयुक्तैर्वचोभिः कृष्णमर्चयन्
BR-12-01-052-023a ततः सर्वार्तवं दिव्यं पुष्पवर्षं नभस्तलात्
BR-12-01-052-023c पपात यत्र वार्ष्णेयः सगाङ्गेयः सपाण्डवः
BR-12-01-052-024a वादित्राणि च दिव्यानि जगुश्चाप्सरसां गणाः
BR-12-01-052-024c न चाहितमनिष्टं वा किञ्चित्तत्र व्यदृश्यत
BR-12-01-052-025a ववौ शिवः सुखो वायुः सर्वगन्धवहः शुचिः
BR-12-01-052-025c शान्तायां दिशि शान्ताश्च प्रावदन्मृगपक्षिणः
BR-12-01-052-026a ततो मुहूर्ताद्भगवान्सहस्रांशुर्दिवाकरः
BR-12-01-052-026c दहन्वनमिवैकान्ते प्रतीच्यां प्रत्यदृश्यत
BR-12-01-052-027a ततो महर्षयः सर्वे समुत्थाय जनार्दनम्
BR-12-01-052-027c भीष्ममामन्त्रयां चक्रू राजानं च युधिष्ठिरम्
BR-12-01-052-028a ततः प्रणाममकरोत्केशवः पाण्डवस्तथा
BR-12-01-052-028c सात्यकिः सञ्जयश्चैव स च शारद्वतः कृपः
BR-12-01-052-029a ततस्ते धर्मनिरताः सम्यक्तैरभिपूजिताः
BR-12-01-052-029c श्वः समेष्याम इत्युक्त्वा यथेष्टं त्वरिता ययुः
BR-12-01-052-030a तथैवामन्त्र्य गाङ्गेयं केशवस्ते च पाण्डवाः
BR-12-01-052-030c प्रदक्षिणमुपावृत्य रथानारुरुहुः शुभान्
BR-12-01-052-031a ततो रथैः काञ्चनदन्तकूबरैर्महीधराभैः समदैश्च दन्तिभिः
BR-12-01-052-031c हयैः सुपर्णैरिव चाशुगामिभिः पदातिभिश्चात्तशरासनादिभिः
BR-12-01-052-032a ययौ रथानां पुरतो हि सा चमूस्तथैव पश्चादतिमात्रसारिणी
BR-12-01-052-032c पुरश्च पश्चाच्च यथा महानदी पुरर्क्षवन्तं गिरिमेत्य नर्मदा
BR-12-01-052-033a ततः पुरस्ताद्भगवान्निशाकरः समुत्थितस्तामभिहर्षयंश्चमूम्
BR-12-01-052-033c दिवाकरापीतरसास्तथौषधीः पुनः स्वकेनैव गुणेन योजयन्
BR-12-01-052-034a ततः पुरं सुरपुरसन्निभद्युति प्रविश्य ते यदुवृषपाण्डवास्तदा
BR-12-01-052-034c यथोचितान्भवनवरान्समाविशञ्श्रमान्विता मृगपतयो गुहा इव

