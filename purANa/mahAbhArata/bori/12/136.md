BR-12-02-136-001  युधिष्ठिर उवाच
BR-12-02-136-001a सर्वत्र बुद्धिः कथिता श्रेष्ठा ते भरतर्षभ
BR-12-02-136-001c अनागता तथोत्पन्ना दीर्घसूत्रा विनाशिनी
BR-12-02-136-002a तदिच्छामि परां बुद्धिं श्रोतुं भरतसत्तम
BR-12-02-136-002c यथा राजन्न मुह्येत शत्रुभिः परिवारितः
BR-12-02-136-003a धर्मार्थकुशल प्राज्ञ सर्वशास्त्रविशारद
BR-12-02-136-003c पृच्छामि त्वा कुरुश्रेष्ठ तन्मे व्याख्यातुमर्हसि
BR-12-02-136-004a शत्रुभिर्बहुभिर्ग्रस्तो यथा वर्तेत पार्थिवः
BR-12-02-136-004c एतदिच्छाम्यहं श्रोतुं सर्वमेव यथाविधि
BR-12-02-136-005a विषमस्थं हि राजानं शत्रवः परिपन्थिनः
BR-12-02-136-005c बहवोऽप्येकमुद्धर्तुं यतन्ते पूर्वतापिताः
BR-12-02-136-006a सर्वतः प्रार्थ्यमानेन दुर्बलेन महाबलैः
BR-12-02-136-006c एकेनैवासहायेन शक्यं स्थातुं कथं भवेत्
BR-12-02-136-007a कथं मित्रमरिं चैव विन्देत भरतर्षभ
BR-12-02-136-007c चेष्टितव्यं कथं चात्र शत्रोर्मित्रस्य चान्तरे
BR-12-02-136-008a प्रज्ञातलक्षणे राजन्नमित्रे मित्रतां गते
BR-12-02-136-008c कथं नु पुरुषः कुर्यात्किं वा कृत्वा सुखी भवेत्
BR-12-02-136-009a विग्रहं केन वा कुर्यात्संधिं वा केन योजयेत्
BR-12-02-136-009c कथं वा शत्रुमध्यस्थो वर्तेताबलवानिति
BR-12-02-136-010a एतद्वै सर्वकृत्यानां परं कृत्यं परन्तप
BR-12-02-136-010c नैतस्य कश्चिद्वक्तास्ति श्रोता चापि सुदुर्लभः
BR-12-02-136-011a ऋते शांतनवाद्भीष्मात्सत्यसन्धाज्जितेन्द्रियात्
BR-12-02-136-011c तदन्विष्य महाबाहो सर्वमेतद्वदस्व मे
BR-12-02-136-012  भीष्म उवाच
BR-12-02-136-012a त्वद्युक्तोऽयमनुप्रश्नो युधिष्ठिर गुणोदयः
BR-12-02-136-012c शृणु मे पुत्र कार्त्स्न्येन गुह्यमापत्सु भारत
BR-12-02-136-013a अमित्रो मित्रतां याति मित्रं चापि प्रदुष्यति
BR-12-02-136-013c सामर्थ्ययोगात्कार्याणां तद्गत्या हि सदा गतिः
BR-12-02-136-014a तस्माद्विश्वसितव्यं च विग्रहं च समाचरेत्
BR-12-02-136-014c देशं कालं च विज्ञाय कार्याकार्यविनिश्चये
BR-12-02-136-015a सन्धातव्यं बुधैर्नित्यं व्यवस्यं च हितार्थिभिः
BR-12-02-136-015c अमित्रैरपि सन्धेयं प्राणा रक्ष्याश्च भारत
BR-12-02-136-016a यो ह्यमित्रैर्नरो नित्यं न सन्दध्यादपण्डितः
BR-12-02-136-016c न सोऽर्थमाप्नुयात्किञ्चित्फलान्यपि च भारत
BR-12-02-136-017a यस्त्वमित्रेण सन्धत्ते मित्रेण च विरुध्यते
BR-12-02-136-017c अर्थयुक्तिं समालोक्य सुमहद्विन्दते फलम्
BR-12-02-136-018a अत्राप्युदाहरन्तीममितिहासं पुरातनम्
BR-12-02-136-018c मार्जारस्य च संवादं न्यग्रोधे मूषकस्य च
BR-12-02-136-019a वने महति कस्मिंश्चिन्न्यग्रोधः सुमहानभूत्
BR-12-02-136-019c लताजालपरिच्छन्नो नानाद्विजगणायुतः
BR-12-02-136-020a स्कन्धवान्मेघसङ्काशः शीतच्छायो मनोरमः
BR-12-02-136-020c वैरन्त्यमभितो जातस्तरुर्व्यालमृगाकुलः
BR-12-02-136-021a तस्य मूलं समाश्रित्य कृत्वा शतमुखं बिलम्
BR-12-02-136-021c वसति स्म महाप्राज्ञः पलितो नाम मूषकः
BR-12-02-136-022a शाखाश्च तस्य संश्रित्य वसति स्म सुखं पुरः
BR-12-02-136-022c लोमशो नाम मार्जारः पक्षिसत्त्वावसादकः
BR-12-02-136-023a तत्र चागत्य चण्डालो वैरन्त्यकृतकेतनः
BR-12-02-136-023c अयोजयत्तमुन्माथं नित्यमस्तं गते रवौ
BR-12-02-136-024a तत्र स्नायुमयान्पाशान्यथावत्सन्निधाय सः
BR-12-02-136-024c गृहं गत्वा सुखं शेते प्रभातामेति शर्वरीम्
BR-12-02-136-025a तत्र स्म नित्यं बध्यन्ते नक्तं बहुविधा मृगाः
BR-12-02-136-025c कदाचित्तत्र मार्जारस्त्वप्रमत्तोऽप्यबध्यत
BR-12-02-136-026a तस्मिन्बद्धे महाप्राज्ञः शत्रौ नित्याततायिनि
BR-12-02-136-026c तं कालं पलितो ज्ञात्वा विचचार सुनिर्भयः
BR-12-02-136-027a तेनानुचरता तस्मिन्वने विश्वस्तचारिणा
BR-12-02-136-027c भक्षं विचरमाणेन नचिराद्दृष्टमामिषम्
BR-12-02-136-028a स तमुन्माथमारुह्य तदामिषमभक्षयत्
BR-12-02-136-028c तस्योपरि सपत्नस्य बद्धस्य मनसा हसन्
BR-12-02-136-029a आमिषे तु प्रसक्तः स कदाचिदवलोकयन्
BR-12-02-136-029c अपश्यदपरं घोरमात्मनः शत्रुमागतम्
BR-12-02-136-030a शरप्रसूनसङ्काशं महीविवरशायिनम्
BR-12-02-136-030c नकुलं हरिकं नाम चपलं ताम्रलोचनम्
BR-12-02-136-031a तेन मूषकगन्धेन त्वरमाणमुपागतम्
BR-12-02-136-031c भक्षार्थं लेलिहद्वक्त्रं भूमावूर्ध्वमुखं स्थितम्
BR-12-02-136-032a शाखागतमरिं चान्यदपश्यत्कोटरालयम्
BR-12-02-136-032c उलूकं चन्द्रकं नाम तीक्ष्णतुण्डं क्षपाचरम्
BR-12-02-136-033a गतस्य विषयं तस्य नकुलोलूकयोस्तदा
BR-12-02-136-033c अथास्यासीदियं चिन्ता तत्प्राप्य सुमहद्भयम्
BR-12-02-136-034a आपद्यस्यां सुकष्टायां मरणे समुपस्थिते
BR-12-02-136-034c समन्ताद्भय उत्पन्ने कथं कार्यं हितैषिणा
BR-12-02-136-035a स तथा सर्वतो रुद्धः सर्वत्र समदर्शनः
BR-12-02-136-035c अभवद्भयसंतप्तश्चक्रे चेमां परां गतिम्
BR-12-02-136-036a आपद्विनाशभूयिष्ठा शतैकीयं च जीवितम्
BR-12-02-136-036c समन्तसंशया चेयमस्मानापदुपस्थिता
BR-12-02-136-037a गतं हि सहसा भूमिं नकुलो मां समाप्नुयात्
BR-12-02-136-037c उलूकश्चेह तिष्ठन्तं मार्जारः पाशसङ्क्षयात्
BR-12-02-136-038a न त्वेवास्मद्विधः प्राज्ञः सम्मोहं गन्तुमर्हति
BR-12-02-136-038c करिष्ये जीविते यत्नं यावदुच्छ्वासनिग्रहम्
BR-12-02-136-039a न हि बुद्ध्यान्विताः प्राज्ञा नीतिशास्त्रविशारदाः
BR-12-02-136-039c सम्भ्रमन्त्यापदं प्राप्य महतोऽर्थानवाप्य च
BR-12-02-136-040a न त्वन्यामिह मार्जाराद्गतिं पश्यामि साम्प्रतम्
BR-12-02-136-040c विषमस्थो ह्ययं जन्तुः कृत्यं चास्य महन्मया
BR-12-02-136-041a जीवितार्थी कथं त्वद्य प्रार्थितः शत्रुभिस्त्रिभिः
BR-12-02-136-041c तस्मादिममहं शत्रुं मार्जारं संश्रयामि वै
BR-12-02-136-042a क्षत्रविद्यां समाश्रित्य हितमस्योपधारये
BR-12-02-136-042c येनेमं शत्रुसङ्घातं मतिपूर्वेण वञ्चये
BR-12-02-136-043a अयमत्यन्तशत्रुर्मे वैषम्यं परमं गतः
BR-12-02-136-043c मूढो ग्राहयितुं स्वार्थं सङ्गत्या यदि शक्यते
BR-12-02-136-044a कदाचिद्व्यसनं प्राप्य सन्धिं कुर्यान्मया सह
BR-12-02-136-044c बलिना सन्निविष्टस्य शत्रोरपि परिग्रहः
BR-12-02-136-044e कार्य इत्याहुराचार्या विषमे जीवितार्थिना
BR-12-02-136-045a श्रेयान्हि पण्डितः शत्रुर्न च मित्रमपण्डितम्
BR-12-02-136-045c मम ह्यमित्रे मार्जारे जीवितं सम्प्रतिष्ठितम्
BR-12-02-136-046a हन्तैनं सम्प्रवक्ष्यामि हेतुमात्माभिरक्षणे
BR-12-02-136-046c अपीदानीमयं शत्रुः संगत्या पण्डितो भवेत्
BR-12-02-136-047a ततोऽर्थगतितत्त्वज्ञः सन्धिविग्रहकालवित्
BR-12-02-136-047c सान्त्वपूर्वमिदं वाक्यं मार्जारं मूषकोऽब्रवीत्
BR-12-02-136-048a सौहृदेनाभिभाषे त्वा कच्चिन्मार्जार जीवसि
BR-12-02-136-048c जीवितं हि तवेच्छामि श्रेयः साधारणं हि नौ
BR-12-02-136-049a न ते सौम्य विषत्तव्यं जीविष्यसि यथा पुरा
BR-12-02-136-049c अहं त्वामुद्धरिष्यामि प्राणाञ्जह्यां हि ते कृते
BR-12-02-136-050a अस्ति कश्चिदुपायोऽत्र पुष्कलः प्रतिभाति माम्
BR-12-02-136-050c येन शक्यस्त्वया मोक्षः प्राप्तुं श्रेयो यथा मया
BR-12-02-136-051a मया ह्युपायो दृष्टोऽयं विचार्य मतिमात्मनः
BR-12-02-136-051c आत्मार्थं च त्वदर्थं च श्रेयः साधारणं हि नौ
BR-12-02-136-052a इदं हि नकुलोलूकं पापबुद्ध्यभितः स्थितम्
BR-12-02-136-052c न धर्षयति मार्जार तेन मे स्वस्ति साम्प्रतम्
BR-12-02-136-053a कूजंश्चपलनेत्रोऽयं कौशिको मां निरीक्षते
BR-12-02-136-053c नगशाखाग्रहस्तिष्ठंस्तस्याहं भृशमुद्विजे
BR-12-02-136-054a सतां साप्तपदं सख्यं सवासो मेऽसि पण्डितः
BR-12-02-136-054c सांवास्यकं करिष्यामि नास्ति ते मृत्युतो भयम्
BR-12-02-136-055a न हि शक्नोषि मार्जार पाशं छेत्तुं विना मया
BR-12-02-136-055c अहं छेत्स्यामि ते पाशं यदि मां त्वं न हिंससि
BR-12-02-136-056a त्वमाश्रितो नगस्याग्रं मूलं त्वहमुपाश्रितः
BR-12-02-136-056c चिरोषिताविहावां वै वृक्षेऽस्मिन्विदितं हि ते
BR-12-02-136-057a यस्मिन्नाश्वसते कश्चिद्यश्च नाश्वसते क्वचित्
BR-12-02-136-057c न तौ धीराः प्रशंसन्ति नित्यमुद्विग्नचेतसौ
BR-12-02-136-058a तस्माद्विवर्धतां प्रीतिः सत्या सङ्गतिरस्तु नौ
BR-12-02-136-058c कालातीतमपार्थं हि न प्रशंसन्ति पण्डिताः
BR-12-02-136-059a अर्थयुक्तिमिमां तावद्यथाभूतां निशामय
BR-12-02-136-059c तव जीवितमिच्छामि त्वं ममेच्छसि जीवितम्
BR-12-02-136-060a कश्चित्तरति काष्ठेन सुगम्भीरां महानदीम्
BR-12-02-136-060c स तारयति तत्काष्ठं स च काष्ठेन तार्यते
BR-12-02-136-061a ईदृशो नौ समायोगो भविष्यति सुनिस्तरः
BR-12-02-136-061c अहं त्वां तारयिष्यामि त्वं च मां तारयिष्यसि
BR-12-02-136-062a एवमुक्त्वा तु पलितस्तदर्थमुभयोर्हितम्
BR-12-02-136-062c हेतुमद्ग्रहणीयं च कालाकाङ्क्षी व्यपैक्षत
BR-12-02-136-063a अथ सुव्याहृतं तस्य श्रुत्वा शत्रुर्विचक्षणः
BR-12-02-136-063c हेतुमद्ग्रहणीयार्थं मार्जारो वाक्यमब्रवीत्
BR-12-02-136-064a बुद्धिमान्वाक्यसम्पन्नस्तद्वाक्यमनुवर्णयन्
BR-12-02-136-064c तामवस्थामवेक्ष्यान्त्यां साम्नैव प्रत्यपूजयत्
BR-12-02-136-065a ततस्तीक्ष्णाग्रदशनो वैडूर्यमणिलोचनः
BR-12-02-136-065c मूषकं मन्दमुद्वीक्ष्य मार्जारो लोमशोऽब्रवीत्
BR-12-02-136-066a नन्दामि सौम्य भद्रं ते यो मां जीवन्तमिच्छसि
BR-12-02-136-066c श्रेयश्च यदि जानीषे क्रियतां मा विचारय
BR-12-02-136-067a अहं हि दृढमापन्नस्त्वमापन्नतरो मया
BR-12-02-136-067c द्वयोरापन्नयोः सन्धिः क्रियतां मा विचारय
BR-12-02-136-068a विधत्स्व प्राप्तकालं यत्कार्यं सिध्यतु चावयोः
BR-12-02-136-068c मयि कृच्छ्राद्विनिर्मुक्ते न विनङ्क्ष्यति ते कृतम्
BR-12-02-136-069a न्यस्तमानोऽस्मि भक्तोऽस्मि शिष्यस्त्वद्धितकृत्तथा
BR-12-02-136-069c निदेशवशवर्ती च भवन्तं शरणं गतः
BR-12-02-136-070a इत्येवमुक्तः पलितो मार्जारं वशमागतम्
BR-12-02-136-070c वाक्यं हितमुवाचेदमभिनीतार्थमर्थवत्
BR-12-02-136-071a उदारं यद्भवानाह नैतच्चित्रं भवद्विधे
BR-12-02-136-071c विदितो यस्तु मार्गो मे हितार्थं शृणु तं मम
BR-12-02-136-072a अहं त्वानुप्रवेक्ष्यामि नकुलान्मे महद्भयम्
BR-12-02-136-072c त्रायस्व मां मा वधीश्च शक्तोऽस्मि तव मोक्षणे
BR-12-02-136-073a उलूकाच्चैव मां रक्ष क्षुद्रः प्रार्थयते हि माम्
BR-12-02-136-073c अहं छेत्स्यामि ते पाशान्सखे सत्येन ते शपे
BR-12-02-136-074a तद्वचः सङ्गतं श्रुत्वा लोमशो युक्तमर्थवत्
BR-12-02-136-074c हर्षादुद्वीक्ष्य पलितं स्वागतेनाभ्यपूजयत्
BR-12-02-136-075a स तं सम्पूज्य पलितं मार्जारः सौहृदे स्थितः
BR-12-02-136-075c सुविचिन्त्याब्रवीद्धीरः प्रीतस्त्वरित एव हि
BR-12-02-136-076a क्षिप्रमागच्छ भद्रं ते त्वं मे प्राणसमः सखा
BR-12-02-136-076c तव प्राज्ञ प्रसादाद्धि क्षिप्रं प्राप्स्यामि जीवितम्
BR-12-02-136-077a यद्यदेवङ्गतेनाद्य शक्यं कर्तुं मया तव
BR-12-02-136-077c तदाज्ञापय कर्ताहं सन्धिरेवास्तु नौ सखे
BR-12-02-136-078a अस्मात्ते संशयान्मुक्तः समित्रगणबान्धवः
BR-12-02-136-078c सर्वकार्याणि कर्ताहं प्रियाणि च हितानि च
BR-12-02-136-079a मुक्तश्च व्यसनादस्मात्सौम्याहमपि नाम ते
BR-12-02-136-079c प्रीतिमुत्पादयेयं च प्रतिकर्तुं च शक्नुयाम्
BR-12-02-136-080a ग्राहयित्वा तु तं स्वार्थं मार्जारं मूषकस्तदा
BR-12-02-136-080c प्रविवेश सुविस्रब्धः सम्यगर्थांश्चचार ह
BR-12-02-136-081a एवमाश्वासितो विद्वान्मार्जारेण स मूषकः
BR-12-02-136-081c मार्जारोरसि विस्रब्धः सुष्वाप पितृमातृवत्
BR-12-02-136-082a लीनं तु तस्य गात्रेषु मार्जारस्याथ मूषकम्
BR-12-02-136-082c तौ दृष्ट्वा नकुलोलूकौ निराशौ जग्मतुर्गृहान्
BR-12-02-136-083a लीनस्तु तस्य गात्रेषु पलितो देशकालवित्
BR-12-02-136-083c चिच्छेद पाशान्नृपते कालाकाङ्क्षी शनैः शनैः
BR-12-02-136-084a अथ बन्धपरिक्लिष्टो मार्जारो वीक्ष्य मूषकम्
BR-12-02-136-084c छिन्दन्तं वै तदा पाशानत्वरन्तं त्वरान्वितः
BR-12-02-136-085a तमत्वरन्तं पलितं पाशानां छेदने तदा
BR-12-02-136-085c सञ्चोदयितुमारेभे मार्जारो मूषकं तदा
BR-12-02-136-086a किं सौम्य नाभित्वरसे किं कृतार्थोऽवमन्यसे
BR-12-02-136-086c छिन्धि पाशानमित्रघ्न पुरा श्वपच एति सः
BR-12-02-136-087a इत्युक्तस्त्वरता तेन मतिमान्पलितोऽब्रवीत्
BR-12-02-136-087c मार्जारमकृतप्रज्ञं वश्यमात्महितं वचः
BR-12-02-136-088a तूष्णीं भव न ते सौम्य त्वरा कार्या न सम्भ्रमः
BR-12-02-136-088c वयमेवात्र कालज्ञा न कालः परिहास्यते
BR-12-02-136-089a अकाले कृत्यमारब्धं कर्तुं नार्थाय कल्पते
BR-12-02-136-089c तदेव काल आरब्धं महतेऽर्थाय कल्पते
BR-12-02-136-090a अकालविप्रमुक्तान्मे त्वत्त एव भयं भवेत्
BR-12-02-136-090c तस्मात्कालं प्रतीक्षस्व किमिति त्वरसे सखे
BR-12-02-136-091a यावत्पश्यामि चण्डालमायान्तं शस्त्रपाणिनम्
BR-12-02-136-091c ततश्छेत्स्यामि ते पाशं प्राप्ते साधारणे भये
BR-12-02-136-092a तस्मिन्काले प्रमुक्तस्त्वं तरुमेवाधिरोहसि
BR-12-02-136-092c न हि ते जीवितादन्यत्किञ्चित्कृत्यं भविष्यति
BR-12-02-136-093a ततो भवत्यतिक्रान्ते त्रस्ते भीते च लोमश
BR-12-02-136-093c अहं बिलं प्रवेक्ष्यामि भवाञ्शाखां गमिष्यति
BR-12-02-136-094a एवमुक्तस्तु मार्जारो मूषकेणात्मनो हितम्
BR-12-02-136-094c वचनं वाक्यतत्त्वज्ञो जीवितार्थी महामतिः
BR-12-02-136-095a अथात्मकृत्यत्वरितः सम्यक्प्रश्रयमाचरन्
BR-12-02-136-095c उवाच लोमशो वाक्यं मूषकं चिरकारिणम्
BR-12-02-136-096a न ह्येवं मित्रकार्याणि प्रीत्या कुर्वन्ति साधवः
BR-12-02-136-096c यथा त्वं मोक्षितः कृच्छ्रात्त्वरमाणेन वै मया
BR-12-02-136-097a तथैव त्वरमाणेन त्वया कार्यं हितं मम
BR-12-02-136-097c यत्नं कुरु महाप्राज्ञ यथा स्वस्त्यावयोर्भवेत्
BR-12-02-136-098a अथ वा पूर्ववैरं त्वं स्मरन्कालं विकर्षसि
BR-12-02-136-098c पश्य दुष्कृतकर्मत्वं व्यक्तमायुःक्षयो मम
BR-12-02-136-099a यच्च किञ्चिन्मयाज्ञानात्पुरस्ताद्विप्रियं कृतम्
BR-12-02-136-099c न तन्मनसि कर्तव्यं क्षमये त्वां प्रसीद मे
BR-12-02-136-100a तमेवंवादिनं प्राज्ञः शास्त्रविद्बुद्धिसम्मतः
BR-12-02-136-100c उवाचेदं वचः श्रेष्ठं मार्जारं मूषकस्तदा
BR-12-02-136-101a श्रुतं मे तव मार्जार स्वमर्थं परिगृह्णतः
BR-12-02-136-101c ममापि त्वं विजानीहि स्वमर्थं परिगृह्णतः
BR-12-02-136-102a यन्मित्रं भीतवत्साध्यं यन्मित्रं भयसंहितम्
BR-12-02-136-102c सुरक्षितं ततः कार्यं पाणिः सर्पमुखादिव
BR-12-02-136-103a कृत्वा बलवता संधिमात्मानं यो न रक्षति
BR-12-02-136-103c अपथ्यमिव तद्भुक्तं तस्यानर्थाय कल्पते
BR-12-02-136-104a न कश्चित्कस्यचिन्मित्रं न कश्चित्कस्यचित्सुहृत्
BR-12-02-136-104c अर्थैरर्था निबध्यन्ते गजैर्वनगजा इव
BR-12-02-136-105a न हि कश्चित्कृते कार्ये कर्तारं समवेक्षते
BR-12-02-136-105c तस्मात्सर्वाणि कार्याणि सावशेषाणि कारयेत्
BR-12-02-136-106a तस्मिन्कालेऽपि च भवान्दिवाकीर्तिभयान्वितः
BR-12-02-136-106c मम न ग्रहणे शक्तः पलायनपरायणः
BR-12-02-136-107a छिन्नं तु तन्तुबाहुल्यं तन्तुरेकोऽवशेषितः
BR-12-02-136-107c छेत्स्याम्यहं तदप्याशु निर्वृतो भव लोमश
BR-12-02-136-108a तयोः संवदतोरेवं तथैवापन्नयोर्द्वयोः
BR-12-02-136-108c क्षयं जगाम सा रात्रिर्लोमशं चाविशद्भयम्
BR-12-02-136-109a ततः प्रभातसमये विकृतः कृष्णपिङ्गलः
BR-12-02-136-109c स्थूलस्फिग्विकचो रूक्षः श्वचक्रपरिवारितः
BR-12-02-136-110a शङ्कुकर्णो महावक्त्रः पलितो घोरदर्शनः
BR-12-02-136-110c परिघो नाम चण्डालः शस्त्रपाणिरदृश्यत
BR-12-02-136-111a तं दृष्ट्वा यमदूताभं मार्जारस्त्रस्तचेतनः
BR-12-02-136-111c उवाच पलितं भीतः किमिदानीं करिष्यसि
BR-12-02-136-112a अथ चापि सुसन्त्रस्तौ तं दृष्ट्वा घोरदर्शनम्
BR-12-02-136-112c क्षणेन नकुलोलूकौ नैराश्यं जग्मतुस्तदा
BR-12-02-136-113a बलिनौ मतिमन्तौ च सङ्घातं चाप्युपागतौ
BR-12-02-136-113c अशक्यौ सुनयात्तस्मात्सम्प्रधर्षयितुं बलात्
BR-12-02-136-114a कार्यार्थं कृतसन्धी तौ दृष्ट्वा मार्जारमूषकौ
BR-12-02-136-114c उलूकनकुलौ तूर्णं जग्मतुः स्वं स्वमालयम्
BR-12-02-136-115a ततश्चिच्छेद तं तन्तुं मार्जारस्य स मूषकः
BR-12-02-136-115c विप्रमुक्तोऽथ मार्जारस्तमेवाभ्यपतद्द्रुमम्
BR-12-02-136-116a स च तस्माद्भयान्मुक्तो मुक्तो घोरेण शत्रुणा
BR-12-02-136-116c बिलं विवेश पलितः शाखां भेजे च लोमशः
BR-12-02-136-117a उन्माथमप्यथादाय चण्डालो वीक्ष्य सर्वशः
BR-12-02-136-117c विहताशः क्षणेनाथ तस्माद्देशादपाक्रमत्
BR-12-02-136-117e जगाम च स्वभवनं चण्डालो भरतर्षभ
BR-12-02-136-118a ततस्तस्माद्भयान्मुक्तो दुर्लभं प्राप्य जीवितम्
BR-12-02-136-118c बिलस्थं पादपाग्रस्थः पलितं लोमशोऽब्रवीत्
BR-12-02-136-119a अकृत्वा संविदं काञ्चित्सहसाहमुपप्लुतः
BR-12-02-136-119c कृतज्ञं कृतकल्याणं कच्चिन्मां नाभिशङ्कसे
BR-12-02-136-120a गत्वा च मम विश्वासं दत्त्वा च मम जीवितम्
BR-12-02-136-120c मित्रोपभोगसमये किं त्वं नैवोपसर्पसि
BR-12-02-136-121a कृत्वा हि पूर्वं मित्राणि यः पश्चान्नानुतिष्ठति
BR-12-02-136-121c न स मित्राणि लभते कृच्छ्रास्वापत्सु दुर्मतिः
BR-12-02-136-122a तत्कृतोऽहं त्वया मित्रं सामर्थ्यादात्मनः सखे
BR-12-02-136-122c स मां मित्रत्वमापन्नमुपभोक्तुं त्वमर्हसि
BR-12-02-136-123a यानि मे सन्ति मित्राणि ये च मे सन्ति बान्धवाः
BR-12-02-136-123c सर्वे त्वां पूजयिष्यन्ति शिष्या गुरुमिव प्रियम्
BR-12-02-136-124a अहं च पूजयिष्ये त्वां समित्रगणबान्धवम्
BR-12-02-136-124c जीवितस्य प्रदातारं कृतज्ञः को न पूजयेत्
BR-12-02-136-125a ईश्वरो मे भवानस्तु शरीरस्य गृहस्य च
BR-12-02-136-125c अर्थानां चैव सर्वेषामनुशास्ता च मे भव
BR-12-02-136-126a अमात्यो मे भव प्राज्ञ पितेव हि प्रशाधि माम्
BR-12-02-136-126c न तेऽस्ति भयमस्मत्तो जीवितेनात्मनः शपे
BR-12-02-136-127a बुद्ध्या त्वमुशनाः साक्षाद्बले त्वधिकृता वयम्
BR-12-02-136-127c त्वन्मन्त्रबलयुक्तो हि विन्देत जयमेव ह
BR-12-02-136-128a एवमुक्तः परं सान्त्वं मार्जारेण स मूषकः
BR-12-02-136-128c उवाच परमार्थज्ञः श्लक्ष्णमात्महितं वचः
BR-12-02-136-129a यद्भवानाह तत्सर्वं मया ते लोमश श्रुतम्
BR-12-02-136-129c ममापि तावद्ब्रुवतः शृणु यत्प्रतिभाति माम्
BR-12-02-136-130a वेदितव्यानि मित्राणि बोद्धव्याश्चापि शत्रवः
BR-12-02-136-130c एतत्सुसूक्ष्मं लोकेऽस्मिन्दृश्यते प्राज्ञसम्मतम्
BR-12-02-136-131a शत्रुरूपाश्च सुहृदो मित्ररूपाश्च शत्रवः
BR-12-02-136-131c सान्त्वितास्ते न बुध्यन्ते रागलोभवशं गताः
BR-12-02-136-132a नास्ति जात्या रिपुर्नाम मित्रं नाम न विद्यते
BR-12-02-136-132c सामर्थ्ययोगाज्जायन्ते मित्राणि रिपवस्तथा
BR-12-02-136-133a यो यस्मिञ्जीवति स्वार्थं पश्येत्तावत्स जीवति
BR-12-02-136-133c स तस्य तावन्मित्रं स्याद्यावन्न स्याद्विपर्ययः
BR-12-02-136-134a नास्ति मैत्री स्थिरा नाम न च ध्रुवमसौहृदम्
BR-12-02-136-134c अर्थयुक्त्या हि जायन्ते मित्राणि रिपवस्तथा
BR-12-02-136-135a मित्रं च शत्रुतामेति कस्मिंश्चित्कालपर्यये
BR-12-02-136-135c शत्रुश्च मित्रतामेति स्वार्थो हि बलवत्तरः
BR-12-02-136-136a यो विश्वसति मित्रेषु न चाश्वसति शत्रुषु
BR-12-02-136-136c अर्थयुक्तिमविज्ञाय चलितं तस्य जीवितम्
BR-12-02-136-137a अर्थयुक्तिमविज्ञाय यः शुभे कुरुते मतिम्
BR-12-02-136-137c मित्रे वा यदि वा शत्रौ तस्यापि चलिता मतिः
BR-12-02-136-138a न विश्वसेदविश्वस्ते विश्वस्तेऽपि न विश्वसेत्
BR-12-02-136-138c विश्वासाद्भयमुत्पन्नं मूलान्यपि निकृन्तति
BR-12-02-136-139a अर्थयुक्त्या हि दृश्यन्ते पिता माता सुतास्तथा
BR-12-02-136-139c मातुला भागिनेयाश्च तथा सम्बन्धिबान्धवाः
BR-12-02-136-140a पुत्रं हि मातापितरौ त्यजतः पतितं प्रियम्
BR-12-02-136-140c लोको रक्षति चात्मानं पश्य स्वार्थस्य सारताम्
BR-12-02-136-141a तं मन्ये निकृतिप्रज्ञं यो मोक्षं प्रत्यनन्तरम्
BR-12-02-136-141c कृत्यं मृगयसे कर्तुं सुखोपायमसंशयम्
BR-12-02-136-142a अस्मिन्निलय एव त्वं न्यग्रोधादवतारितः
BR-12-02-136-142c पूर्वं निविष्टमुन्माथं चपलत्वान्न बुद्धवान्
BR-12-02-136-143a आत्मनश्चपलो नास्ति कुतोऽन्येषां भविष्यति
BR-12-02-136-143c तस्मात्सर्वाणि कार्याणि चपलो हन्त्यसंशयम्
BR-12-02-136-144a ब्रवीति मधुरं कञ्चित्प्रियो मे ह भवानिति
BR-12-02-136-144c तन्मिथ्याकरणं सर्वं विस्तरेणापि मे शृणु
BR-12-02-136-145a कारणात्प्रियतामेति द्वेष्यो भवति कारणात्
BR-12-02-136-145c अर्थार्थी जीवलोकोऽयं न कश्चित्कस्यचित्प्रियः
BR-12-02-136-146a सख्यं सोदरयोर्भ्रात्रोर्दम्पत्योर्वा परस्परम्
BR-12-02-136-146c कस्यचिन्नाभिजानामि प्रीतिं निष्कारणामिह
BR-12-02-136-147a यद्यपि भ्रातरः क्रुद्धा भार्या वा कारणान्तरे
BR-12-02-136-147c स्वभावतस्ते प्रीयन्ते नेतरः प्रीयते जनः
BR-12-02-136-148a प्रियो भवति दानेन प्रियवादेन चापरः
BR-12-02-136-148c मन्त्रहोमजपैरन्यः कार्यार्थं प्रीयते जनः
BR-12-02-136-149a उत्पन्ने कारणे प्रीतिर्नास्ति नौ कारणान्तरे
BR-12-02-136-149c प्रध्वस्ते कारणस्थाने सा प्रीतिर्विनिवर्तते
BR-12-02-136-150a किं नु तत्कारणं मन्ये येनाहं भवतः प्रियः
BR-12-02-136-150c अन्यत्राभ्यवहारार्थात्तत्रापि च बुधा वयम्
BR-12-02-136-151a कालो हेतुं विकुरुते स्वार्थस्तमनुवर्तते
BR-12-02-136-151c स्वार्थं प्राज्ञोऽभिजानाति प्राज्ञं लोकोऽनुवर्तते
BR-12-02-136-152a न त्वीदृशं त्वया वाच्यं विदुषि स्वार्थपण्डिते
BR-12-02-136-152c अकालेऽविषमस्थस्य स्वार्थहेतुरयं तव
BR-12-02-136-153a तस्मान्नाहं चले स्वार्थात्सुस्थितः सन्धिविग्रहे
BR-12-02-136-153c अभ्राणामिव रूपाणि विकुर्वन्ति क्षणे क्षणे
BR-12-02-136-154a अद्यैव हि रिपुर्भूत्वा पुनरद्यैव सौहृदम्
BR-12-02-136-154c पुनश्च रिपुरद्यैव युक्तीनां पश्य चापलम्
BR-12-02-136-155a आसीत्तावत्तु मैत्री नौ यावद्धेतुरभूत्पुरा
BR-12-02-136-155c सा गता सह तेनैव कालयुक्तेन हेतुना
BR-12-02-136-156a त्वं हि मेऽत्यन्ततः शत्रुः सामर्थ्यान्मित्रतां गतः
BR-12-02-136-156c तत्कृत्यमभिनिर्वृत्तं प्रकृतिः शत्रुतां गता
BR-12-02-136-157a सोऽहमेवं प्रणीतानि ज्ञात्वा शास्त्राणि तत्त्वतः
BR-12-02-136-157c प्रविशेयं कथं पाशं त्वत्कृतं तद्वदस्व मे
BR-12-02-136-158a त्वद्वीर्येण विमुक्तोऽहं मद्वीर्येण तथा भवान्
BR-12-02-136-158c अन्योन्यानुग्रहे वृत्ते नास्ति भूयः समागमः
BR-12-02-136-159a त्वं हि सौम्य कृतार्थोऽद्य निर्वृत्तार्थास्तथा वयम्
BR-12-02-136-159c न तेऽस्त्यन्यन्मया कृत्यं किञ्चिदन्यत्र भक्षणात्
BR-12-02-136-160a अहमन्नं भवान्भोक्ता दुर्बलोऽहं भवान्बली
BR-12-02-136-160c नावयोर्विद्यते सन्धिर्नियुक्ते विषमे बले
BR-12-02-136-161a सम्मन्येऽहं तव प्रज्ञां यन्मोक्षात्प्रत्यनन्तरम्
BR-12-02-136-161c भक्ष्यं मृगयसे नूनं सुखोपायमसंशयम्
BR-12-02-136-162a भक्ष्यार्थमेव बद्धस्त्वं स मुक्तः प्रसृतः क्षुधा
BR-12-02-136-162c शास्त्रज्ञमभिसंधाय नूनं भक्षयिताद्य माम्
BR-12-02-136-163a जानामि क्षुधितं हि त्वामाहारसमयश्च ते
BR-12-02-136-163c स त्वं मामभिसन्धाय भक्ष्यं मृगयसे पुनः
BR-12-02-136-164a यच्चापि पुत्रदारं स्वं तत्सन्निसृजसे मयि
BR-12-02-136-164c शुश्रूषां नाम मे कर्तुं सखे मम न तत्क्षमम्
BR-12-02-136-165a त्वया मां सहितं दृष्ट्वा प्रिया भार्या सुताश्च ये
BR-12-02-136-165c कस्मान्मां ते न खादेयुर्हृष्टाः प्रणयिनस्त्वयि
BR-12-02-136-166a नाहं त्वया समेष्यामि वृत्तो हेतुः समागमे
BR-12-02-136-166c शिवं ध्यायस्व मेऽत्रस्थः सुकृतं स्मर्यते यदि
BR-12-02-136-167a शत्रोरन्नाद्यभूतः सन्क्लिष्टस्य क्षुधितस्य च
BR-12-02-136-167c भक्ष्यं मृगयमाणस्य कः प्राज्ञो विषयं व्रजेत्
BR-12-02-136-168a स्वस्ति तेऽस्तु गमिष्यामि दूरादपि तवोद्विजे
BR-12-02-136-168c नाहं त्वया समेष्यामि निर्वृतो भव लोमश
BR-12-02-136-169a बलवत्सन्निकर्षो हि न कदाचित्प्रशस्यते
BR-12-02-136-169c प्रशान्तादपि मे प्राज्ञ भेतव्यं बलिनः सदा
BR-12-02-136-170a यदि त्वर्थेन मे कार्यं ब्रूहि किं करवाणि ते
BR-12-02-136-170c कामं सर्वं प्रदास्यामि न त्वात्मानं कदाचन
BR-12-02-136-171a आत्मार्थे सन्ततिस्त्याज्या राज्यं रत्नं धनं तथा
BR-12-02-136-171c अपि सर्वस्वमुत्सृज्य रक्षेदात्मानमात्मना
BR-12-02-136-172a ऐश्वर्यधनरत्नानां प्रत्यमित्रेऽपि तिष्ठताम्
BR-12-02-136-172c दृष्टा हि पुनरावृत्तिर्जीवतामिति नः श्रुतम्
BR-12-02-136-173a न त्वात्मनः सम्प्रदानं धनरत्नवदिष्यते
BR-12-02-136-173c आत्मा तु सर्वतो रक्ष्यो दारैरपि धनैरपि
BR-12-02-136-174a आत्मरक्षिततन्त्राणां सुपरीक्षितकारिणाम्
BR-12-02-136-174c आपदो नोपपद्यन्ते पुरुषाणां स्वदोषजाः
BR-12-02-136-175a शत्रून्सम्यग्विजानन्ति दुर्बला ये बलीयसः
BR-12-02-136-175c तेषां न चाल्यते बुद्धिरात्मार्थं कृतनिश्चया
BR-12-02-136-176a इत्यभिव्यक्तमेवासौ पलितेनावभर्त्सितः
BR-12-02-136-176c मार्जारो व्रीडितो भूत्वा मूषकं वाक्यमब्रवीत्
BR-12-02-136-177a सम्मन्येऽहं तव प्रज्ञां यस्त्वं मम हिते रतः
BR-12-02-136-177c उक्तवानर्थतत्त्वेन मया सम्भिन्नदर्शनः
BR-12-02-136-178a न तु मामन्यथा साधो त्वं विज्ञातुमिहार्हसि
BR-12-02-136-178c प्राणप्रदानजं त्वत्तो मम सौहृदमागतम्
BR-12-02-136-179a धर्मज्ञोऽस्मि गुणज्ञोऽस्मि कृतज्ञोऽस्मि विशेषतः
BR-12-02-136-179c मित्रेषु वत्सलश्चास्मि त्वद्विधेषु विशेषतः
BR-12-02-136-180a तन्मामेवङ्गते साधो न यावयितुमर्हसि
BR-12-02-136-180c त्वया हि याव्यमानोऽहं प्राणाञ्जह्यां सबान्धवः
BR-12-02-136-181a धिक्शब्दो हि बुधैर्दृष्टो मद्विधेषु मनस्विषु
BR-12-02-136-181c मरणं धर्मतत्त्वज्ञ न मां शङ्कितुमर्हसि
BR-12-02-136-182a इति संस्तूयमानो हि मार्जारेण स मूषकः
BR-12-02-136-182c मनसा भावगम्भीरं मार्जारं वाक्यमब्रवीत्
BR-12-02-136-183a साधुर्भवाञ्श्रुतार्थोऽस्मि प्रीयते न च विश्वसे
BR-12-02-136-183c संस्तवैर्वा धनौघैर्वा नाहं शक्यः पुनस्त्वया
BR-12-02-136-184a न ह्यमित्रवशं यान्ति प्राज्ञा निष्कारणं सखे
BR-12-02-136-184c अस्मिन्नर्थे च गाथे द्वे निबोधोशनसा कृते
BR-12-02-136-185a शत्रुसाधारणे कृत्ये कृत्वा सन्धिं बलीयसा
BR-12-02-136-185c समाहितश्चरेद्युक्त्या कृतार्थश्च न विश्वसेत्
BR-12-02-136-186a तस्मात्सर्वास्ववस्थासु रक्षेज्जीवितमात्मनः
BR-12-02-136-186c द्रव्याणि सन्ततिश्चैव सर्वं भवति जीवतः
BR-12-02-136-187a सङ्क्षेपो नीतिशास्त्राणामविश्वासः परो मतः
BR-12-02-136-187c नृषु तस्मादविश्वासः पुष्कलं हितमात्मनः
BR-12-02-136-188a वध्यन्ते न ह्यविश्वस्ताः शत्रुभिर्दुर्बला अपि
BR-12-02-136-188c विश्वस्तास्त्वाशु वध्यन्ते बलवन्तोऽपि दुर्बलैः
BR-12-02-136-189a त्वद्विधेभ्यो मया ह्यात्मा रक्ष्यो मार्जार सर्वदा
BR-12-02-136-189c रक्ष त्वमपि चात्मानं चण्डालाज्जातिकिल्बिषात्
BR-12-02-136-190a स तस्य ब्रुवतस्त्वेवं सन्त्रासाज्जातसाध्वसः
BR-12-02-136-190c स्वबिलं हि जवेनाशु मार्जारः प्रययौ ततः
BR-12-02-136-191a ततः शास्त्रार्थतत्त्वज्ञो बुद्धिसामर्थ्यमात्मनः
BR-12-02-136-191c विश्राव्य पलितः प्राज्ञो बिलमन्यज्जगाम ह
BR-12-02-136-192a एवं प्रज्ञावता बुद्ध्या दुर्बलेन महाबलाः
BR-12-02-136-192c एकेन बहवोऽमित्राः पलितेनाभिसन्धिताः
BR-12-02-136-193a अरिणापि समर्थेन सन्धिं कुर्वीत पण्डितः
BR-12-02-136-193c मूषकश्च बिडालश्च मुक्तावन्योन्यसंश्रयात्
BR-12-02-136-194a इत्येष क्षत्रधर्मस्य मया मार्गोऽनुदर्शितः
BR-12-02-136-194c विस्तरेण महीपाल सङ्क्षेपेण पुनः शृणु
BR-12-02-136-195a अन्योन्यकृतवैरौ तु चक्रतुः प्रीतिमुत्तमाम्
BR-12-02-136-195c अन्योन्यमभिसन्धातुमभूच्चैव तयोर्मतिः
BR-12-02-136-196a तत्र प्राज्ञोऽभिसन्धत्ते सम्यग्बुद्धिबलाश्रयात्
BR-12-02-136-196c अभिसन्धीयते प्राज्ञः प्रमादादपि चाबुधैः
BR-12-02-136-197a तस्मादभीतवद्भीतो विश्वस्तवदविश्वसन्
BR-12-02-136-197c न ह्यप्रमत्तश्चलति चलितो वा विनश्यति
BR-12-02-136-198a कालेन रिपुणा सन्धिः काले मित्रेण विग्रहः
BR-12-02-136-198c कार्य इत्येव तत्त्वज्ञाः प्राहुर्नित्यं युधिष्ठिर
BR-12-02-136-199a एवं मत्वा महाराज शास्त्रार्थमभिगम्य च
BR-12-02-136-199c अभियुक्तोऽप्रमत्तश्च प्राग्भयाद्भीतवच्चरेत्
BR-12-02-136-200a भीतवत्संविधिः कार्यः प्रतिसन्धिस्तथैव च
BR-12-02-136-200c भयादुत्पद्यते बुद्धिरप्रमत्ताभियोगजा
BR-12-02-136-201a न भयं विद्यते राजन्भीतस्यानागते भये
BR-12-02-136-201c अभीतस्य तु विस्रम्भात्सुमहज्जायते भयम्
BR-12-02-136-202a न भीरुरिति चात्यन्तं मन्त्रोऽदेयः कथञ्चन
BR-12-02-136-202c अविज्ञानाद्धि विज्ञाते गच्छेदास्पददर्शिषु
BR-12-02-136-203a तस्मादभीतवद्भीतो विश्वस्तवदविश्वसन्
BR-12-02-136-203c कार्याणां गुरुतां बुद्ध्वा नानृतं किञ्चिदाचरेत्
BR-12-02-136-204a एवमेतन्मया प्रोक्तमितिहासं युधिष्ठिर
BR-12-02-136-204c श्रुत्वा त्वं सुहृदां मध्ये यथावत्समुपाचर
BR-12-02-136-205a उपलभ्य मतिं चाग्र्यामरिमित्रान्तरं तथा
BR-12-02-136-205c सन्धिविग्रहकालं च मोक्षोपायं तथापदि
BR-12-02-136-206a शत्रुसाधारणे कृत्ये कृत्वा सन्धिं बलीयसा
BR-12-02-136-206c समागमं चरेद्युक्त्या कृतार्थो न च विश्वसेत्
BR-12-02-136-207a अविरुद्धां त्रिवर्गेण नीतिमेतां युधिष्ठिर
BR-12-02-136-207c अभ्युत्तिष्ठ श्रुतादस्माद्भूयस्त्वं रञ्जयन्प्रजाः
BR-12-02-136-208a ब्राह्मणैश्चापि ते सार्धं यात्रा भवतु पाण्डव
BR-12-02-136-208c ब्राह्मणा हि परं श्रेयो दिवि चेह च भारत
BR-12-02-136-209a एते धर्मस्य वेत्तारः कृतज्ञाः सततं प्रभो
BR-12-02-136-209c पूजिताः शुभकर्माणः पूर्वजित्या नराधिप
BR-12-02-136-210a राज्यं श्रेयः परं राजन्यशः कीर्तिं च लप्स्यसे
BR-12-02-136-210c कुलस्य संततिं चैव यथान्यायं यथाक्रमम्
BR-12-02-136-211a द्वयोरिमं भारत सन्धिविग्रहं सुभाषितं बुद्धिविशेषकारितम्
BR-12-02-136-211c तथान्ववेक्ष्य क्षितिपेन सर्वदा निषेवितव्यं नृप शत्रुमण्डले

