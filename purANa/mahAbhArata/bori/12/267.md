001  	भीष्म उवाच
001a	अत्रैवोदाहरन्तीममितिहासं पुरातनम्
001c	नारदस्य च संवादं देवलस्यासितस्य च
002a	आसीनं देवलं वृद्धं बुद्ध्वा बुद्धिमतां वरः
002c	नारदः परिपप्रच्छ भूतानां प्रभवाप्ययम्
003a	कुतः सृष्टमिदं विश्वं ब्रह्मन्स्थावरजङ्गमम्
003c	प्रलये च कमभ्येति तद्भवान्प्रब्रवीतु मे
004  	असित उवाच
004a	येभ्यः सृजति भूतानि कालो भावप्रचोदितः
004c	महाभूतानि पञ्चेति तान्याहुर्भूतचिन्तकाः
005a	तेभ्यः सृजति भूतानि काल आत्मप्रचोदितः
005c	एतेभ्यो यः परं ब्रूयादसद्ब्रूयादसंशयम्
006a	विद्धि नारद पञ्चैताञ्शाश्वतानचलान्ध्रुवान्
006c	महतस्तेजसो राशीन्कालषष्ठान्स्वभावतः
007a	आपश्चैवान्तरिक्षं च पृथिवी वायुपावकौ
007c	असिद्धिः परमेतेभ्यो भूतेभ्यो मुक्तसंशयम्
008a	नोपपत्त्या न वा युक्त्या त्वसद्ब्रूयादसंशयम्
008c	वेत्थ तानभिनिर्वृत्तान्षडेते यस्य राशयः
009a	पञ्चैव तानि कालश्च भावाभावौ च केवलौ
009c	अष्टौ भूतानि भूतानां शाश्वतानि भवाप्ययौ
010a	अभावाद्भावितेष्वेव तेभ्यश्च प्रभवन्त्यपि
010c	विनष्टोऽपि च तान्येव जन्तुर्भवति पञ्चधा
011a	तस्य भूमिमयो देहः श्रोत्रमाकाशसम्भवम्
011c	सूर्यश्चक्षुरसुर्वायुरद्भ्यस्तु खलु शोणितम्
012a	चक्षुषी नासिकाकर्णौ त्वग्जिह्वेति च पञ्चमी
012c	इन्द्रियाणीन्द्रियार्थानां ज्ञानानि कवयो विदुः
013a	दर्शनं श्रवणं घ्राणं स्पर्शनं रसनं तथा
013c	उपपत्त्या गुणान्विद्धि पञ्च पञ्चसु पञ्चधा
014a	रूपं गन्धो रसः स्पर्शः शब्दश्चैवाथ तद्गुणाः
014c	इन्द्रियैरुपलभ्यन्ते पञ्चधा पञ्च पञ्चभिः
015a	रूपं गन्धं रसं स्पर्शं शब्दं चैतांस्तु तद्गुणान्
015c	इन्द्रियाणि न बुध्यन्ते क्षेत्रज्ञस्तैस्तु बुध्यते
016a	चित्तमिन्द्रियसङ्घातात्परं तस्मात्परं मनः
016c	मनसस्तु परा बुद्धिः क्षेत्रज्ञो बुद्धितः परः
017a	पूर्वं चेतयते जन्तुरिन्द्रियैर्विषयान्पृथक्
017c	विचार्य मनसा पश्चादथ बुद्ध्या व्यवस्यति
017e	इन्द्रियैरुपलब्धार्थान्सर्वान्यस्त्वध्यवस्यति
018a	चित्तमिन्द्रियसङ्घातं मनो बुद्धिं तथाष्टमीम्
018c	अष्टौ ज्ञानेन्द्रियाण्याहुरेतान्यध्यात्मचिन्तकाः
019a	पाणिपादं च पायुश्च मेहनं पञ्चमं मुखम्
019c	इति संशब्द्यमानानि शृणु कर्मेन्द्रियाण्यपि
020a	जल्पनाभ्यवहारार्थं मुखमिन्द्रियमुच्यते
020c	गमनेन्द्रियं तथा पादौ कर्मणः करणे करौ
021a	पायूपस्थौ विसर्गार्थमिन्द्रिये तुल्यकर्मणी
021c	विसर्गे च पुरीषस्य विसर्गे चाभिकामिके
022a	बलं षष्ठं षडेतानि वाचा सम्यग्यथागमम्
022c	ज्ञानचेष्टेन्द्रियगुणाः सर्वे संशब्दिता मया
023a	इन्द्रियाणां स्वकर्मभ्यः श्रमादुपरमो यदा
023c	भवतीन्द्रियसंन्यासादथ स्वपिति वै नरः
024a	इन्द्रियाणां व्युपरमे मनोऽनुपरतं यदि
024c	सेवते विषयानेव तद्विद्यात्स्वप्नदर्शनम्
025a	सात्त्विकाश्चैव ये भावास्तथा राजसतामसाः
025c	कर्मयुक्तान्प्रशंसन्ति सात्त्विकानितरांस्तथा
026a	आनन्दः कर्मणां सिद्धिः प्रतिपत्तिः परा गतिः
026c	सात्त्विकस्य निमित्तानि भावान्संश्रयते स्मृतिः
027a	जन्तुष्वेकतमेष्वेवं भावा ये विधिमास्थिताः
027c	भावयोरीप्सितं नित्यं प्रत्यक्षगमनं द्वयोः
028a	इन्द्रियाणि च भावाश्च गुणाः सप्तदश स्मृताः
028c	तेषामष्टादशो देही यः शरीरे स शाश्वतः
029a	अथ वा सशरीरास्ते गुणाः सर्वे शरीरिणाम्
029c	संश्रितास्तद्वियोगे हि सशरीरा न सन्ति ते
030a	अथ वा सन्निपातोऽयं शरीरं पाञ्चभौतिकम्
030c	एकश्च दश चाष्टौ च गुणाः सह शरीरिणाम्
030e	ऊष्मणा सह विंशो वा सङ्घातः पाञ्चभौतिकः
031a	महान्सन्धारयत्येतच्छरीरं वायुना सह
031c	तस्यास्य भावयुक्तस्य निमित्तं देहभेदने
032a	यथैवोत्पद्यते किञ्चित्पञ्चत्वं गच्छते तथा
032c	पुण्यपापविनाशान्ते पुण्यपापसमीरितम्
032e	देहं विशति कालेन ततोऽयं कर्मसम्भवम्
033a	हित्वा हित्वा ह्ययं प्रैति देहाद्देहं कृताश्रयः
033c	कालसञ्चोदितः क्षेत्री विशीर्णाद्वा गृहाद्गृहम्
034a	तत्र नैवानुतप्यन्ते प्राज्ञा निश्चितनिश्चयाः
034c	कृपणास्त्वनुतप्यन्ते जनाः सम्बन्धिमानिनः
035a	न ह्ययं कस्यचित्कश्चिन्नास्य कश्चन विद्यते
035c	भवत्येको ह्ययं नित्यं शरीरे सुखदुःखभाक्
036a	नैव सञ्जायते जन्तुर्न च जातु विपद्यते
036c	याति देहमयं भुक्त्वा कदाचित्परमां गतिम्
037a	पुण्यपापमयं देहं क्षपयन्कर्मसञ्चयात्
037c	क्षीणदेहः पुनर्देही ब्रह्मत्वमुपगच्छति
038a	पुण्यपापक्षयार्थं च साङ्ख्यं ज्ञानं विधीयते
038c	तत्क्षये ह्यस्य पश्यन्ति ब्रह्मभावे परां गतिम्

