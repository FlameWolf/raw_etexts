BR-12-03-277-001	युधिष्ठिर उवाच
BR-12-03-277-001a	कथं नु मुक्तः पृथिवीं चरेदस्मद्विधो नृपः
BR-12-03-277-001c	नित्यं कैश्च गुणैर्युक्तः सङ्गपाशाद्विमुच्यते
BR-12-03-277-002	भीष्म उवाच
BR-12-03-277-002a	अत्र ते वर्तयिष्यामि इतिहासं पुरातनम्
BR-12-03-277-002c	अरिष्टनेमिना प्रोक्तं सगरायानुपृच्छते
BR-12-03-277-003	सगर उवाच
BR-12-03-277-003a	किं श्रेयः परमं ब्रह्मन्कृत्वेह सुखमश्नुते
BR-12-03-277-003c	कथं न शोचेन्न क्षुभ्येदेतदिच्छामि वेदितुम्
BR-12-03-277-004	भीष्म उवाच
BR-12-03-277-004a	एवमुक्तस्तदा तार्क्ष्यः सर्वशास्त्रविशारदः
BR-12-03-277-004c	विबुध्य संपदं चाग्र्यां सद्वाक्यमिदमब्रवीत्
BR-12-03-277-005a	सुखं मोक्षसुखं लोके न च लोकोऽवगच्छति
BR-12-03-277-005c	प्रसक्तः पुत्रपशुषु धनधान्यसमाकुलः
BR-12-03-277-006a	सक्तबुद्धिरशान्तात्मा न स शक्यश्चिकित्सितुम्
BR-12-03-277-006c	स्नेहपाशसितो मूढो न स मोक्षाय कल्पते
BR-12-03-277-007a	स्नेहजानिह ते पाशान्वक्ष्यामि शृणु तान्मम
BR-12-03-277-007c	सकर्णकेन शिरसा शक्याश्छेत्तुं विजानता
BR-12-03-277-008a	सम्भाव्य पुत्रान्कालेन यौवनस्थान्निवेश्य च
BR-12-03-277-008c	समर्थाञ्जीवने ज्ञात्वा मुक्तश्चर यथासुखम्
BR-12-03-277-009a	भार्यां पुत्रवतीं वृद्धां लालितां पुत्रवत्सलाम्
BR-12-03-277-009c	ज्ञात्वा प्रजहि काले त्वं परार्थमनुदृश्य च
BR-12-03-277-010a	सापत्यो निरपत्यो वा मुक्तश्चर यथासुखम्
BR-12-03-277-010c	इन्द्रियैरिन्द्रियार्थांस्त्वमनुभूय यथाविधि
BR-12-03-277-011a	कृतकौतूहलस्तेषु मुक्तश्चर यथासुखम्
BR-12-03-277-011c	उपपत्त्योपलब्धेषु लाभेषु च समो भव
BR-12-03-277-012a	एष तावत्समासेन तव सङ्कीर्तितो मया
BR-12-03-277-012c	मोक्षार्थो विस्तरेणापि भूयो वक्ष्यामि तच्छृणु
BR-12-03-277-013a	मुक्ता वीतभया लोके चरन्ति सुखिनो नराः
BR-12-03-277-013c	सक्तभावा विनश्यन्ति नरास्तत्र न संशयः
BR-12-03-277-014a	आहारसञ्चयाश्चैव तथा कीटपिपीलिकाः
BR-12-03-277-014c	असक्ताः सुखिनो लोके सक्ताश्चैव विनाशिनः
BR-12-03-277-015a	स्वजने न च ते चिन्ता कर्तव्या मोक्षबुद्धिना
BR-12-03-277-015c	इमे मया विनाभूता भविष्यन्ति कथं त्विति
BR-12-03-277-016a	स्वयमुत्पद्यते जन्तुः स्वयमेव विवर्धते
BR-12-03-277-016c	सुखदुःखे तथा मृत्युं स्वयमेवाधिगच्छति
BR-12-03-277-017a	भोजनाच्छादने चैव मात्रा पित्रा च सङ्ग्रहम्
BR-12-03-277-017c	स्वकृतेनाधिगच्छन्ति लोके नास्त्यकृतं पुरा
BR-12-03-277-018a	धात्रा विहितभक्ष्याणि सर्वभूतानि मेदिनीम्
BR-12-03-277-018c	लोके विपरिधावन्ति रक्षितानि स्वकर्मभिः
BR-12-03-277-019a	स्वयं मृत्पिण्डभूतस्य परतन्त्रस्य सर्वदा
BR-12-03-277-019c	को हेतुः स्वजनं पोष्टुं रक्षितुं वादृढात्मनः
BR-12-03-277-020a	स्वजनं हि यदा मृत्युर्हन्त्येव तव पश्यतः
BR-12-03-277-020c	कृतेऽपि यत्ने महति तत्र बोद्धव्यमात्मना
BR-12-03-277-021a	जीवन्तमपि चैवैनं भरणे रक्षणे तथा
BR-12-03-277-021c	असमाप्ते परित्यज्य पश्चादपि मरिष्यसि
BR-12-03-277-022a	यदा मृतश्च स्वजनं न ज्ञास्यसि कथञ्चन
BR-12-03-277-022c	सुखितं दुःखितं वापि ननु बोद्धव्यमात्मना
BR-12-03-277-023a	मृते वा त्वयि जीवे वा यदि भोक्ष्यति वै जनः
BR-12-03-277-023c	स्वकृतं ननु बुद्ध्वैवं कर्तव्यं हितमात्मनः
BR-12-03-277-024a	एवं विजानँल्लोकेऽस्मिन्कः कस्येत्यभिनिश्चितः
BR-12-03-277-024c	मोक्षे निवेशय मनो भूयश्चाप्युपधारय
BR-12-03-277-025a	क्षुत्पिपासादयो भावा जिता यस्येह देहिनः
BR-12-03-277-025c	क्रोधो लोभस्तथा मोहः सत्त्ववान्मुक्त एव सः
BR-12-03-277-026a	द्यूते पाने तथा स्त्रीषु मृगयायां च यो नरः
BR-12-03-277-026c	न प्रमाद्यति सम्मोहात्सततं मुक्त एव सः
BR-12-03-277-027a	दिवसे दिवसे नाम रात्रौ रात्रौ सदा सदा
BR-12-03-277-027c	भोक्तव्यमिति यः खिन्नो दोषबुद्धिः स उच्यते
BR-12-03-277-028a	आत्मभावं तथा स्त्रीषु मुक्तमेव पुनः पुनः
BR-12-03-277-028c	यः पश्यति सदा युक्तो यथावन्मुक्त एव सः
BR-12-03-277-029a	सम्भवं च विनाशं च भूतानां चेष्टितं तथा
BR-12-03-277-029c	यस्तत्त्वतो विजानाति लोकेऽस्मिन्मुक्त एव सः
BR-12-03-277-030a	प्रस्थं वाहसहस्रेषु यात्रार्थं चैव कोटिषु
BR-12-03-277-030c	प्रासादे मञ्चकस्थानं यः पश्यति स मुच्यते
BR-12-03-277-031a	मृत्युनाभ्याहतं लोकं व्याधिभिश्चोपपीडितम्
BR-12-03-277-031c	अवृत्तिकर्शितं चैव यः पश्यति स मुच्यते
BR-12-03-277-032a	यः पश्यति सुखी तुष्टो नपश्यंश्च विहन्यते
BR-12-03-277-032c	यश्चाप्यल्पेन सन्तुष्टो लोकेऽस्मिन्मुक्त एव सः
BR-12-03-277-033a	अग्नीषोमाविदं सर्वमिति यश्चानुपश्यति
BR-12-03-277-033c	न च संस्पृश्यते भावैरद्भुतैर्मुक्त एव सः
BR-12-03-277-034a	पर्यङ्कशय्या भूमिश्च समाने यस्य देहिनः
BR-12-03-277-034c	शालयश्च कदन्नं च यस्य स्यान्मुक्त एव सः
BR-12-03-277-035a	क्षौमं च कुशचीरं च कौशेयं वल्कलानि च
BR-12-03-277-035c	आविकं चर्म च समं यस्य स्यान्मुक्त एव सः
BR-12-03-277-036a	पञ्चभूतसमुद्भूतं लोकं यश्चानुपश्यति
BR-12-03-277-036c	तथा च वर्तते दृष्ट्वा लोकेऽस्मिन्मुक्त एव सः
BR-12-03-277-037a	सुखदुःखे समे यस्य लाभालाभौ जयाजयौ
BR-12-03-277-037c	इच्छाद्वेषौ भयोद्वेगौ सर्वथा मुक्त एव सः
BR-12-03-277-038a	रक्तमूत्रपुरीषाणां दोषाणां संचयं तथा
BR-12-03-277-038c	शरीरं दोषबहुलं दृष्ट्वा चेदं विमुच्यते
BR-12-03-277-039a	वलीपलितसंयोगं कार्श्यं वैवर्ण्यमेव च
BR-12-03-277-039c	कुब्जभावं च जरया यः पश्यति स मुच्यते
BR-12-03-277-040a	पुंस्त्वोपघातं कालेन दर्शनोपरमं तथा
BR-12-03-277-040c	बाधिर्यं प्राणमन्दत्वं यः पश्यति स मुच्यते
BR-12-03-277-041a	गतानृषींस्तथा देवानसुरांश्च तथा गतान्
BR-12-03-277-041c	लोकादस्मात्परं लोकं यः पश्यति स मुच्यते
BR-12-03-277-042a	प्रभावैरन्वितास्तैस्तैः पार्थिवेन्द्राः सहस्रशः
BR-12-03-277-042c	ये गताः पृथिवीं त्यक्त्वा इति ज्ञात्वा विमुच्यते
BR-12-03-277-043a	अर्थांश्च दुर्लभाँल्लोके क्लेशांश्च सुलभांस्तथा
BR-12-03-277-043c	दुःखं चैव कुटुम्बार्थे यः पश्यति स मुच्यते
BR-12-03-277-044a	अपत्यानां च वैगुण्यं जनं विगुणमेव च
BR-12-03-277-044c	पश्यन्भूयिष्ठशो लोके को मोक्षं नाभिपूजयेत्
BR-12-03-277-045a	शास्त्राल्लोकाच्च यो बुद्धः सर्वं पश्यति मानवः
BR-12-03-277-045c	असारमिव मानुष्यं सर्वथा मुक्त एव सः
BR-12-03-277-046a	एतच्छ्रुत्वा मम वचो भवांश्चरतु मुक्तवत्
BR-12-03-277-046c	गार्हस्थ्ये यदि ते मोक्षे कृता बुद्धिरविक्लवा
BR-12-03-277-047a	तत्तस्य वचनं श्रुत्वा सम्यक्स पृथिवीपतिः
BR-12-03-277-047c	मोक्षजैश्च गुणैर्युक्तः पालयामास च प्रजाः

