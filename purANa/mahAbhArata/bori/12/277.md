001	युधिष्ठिर उवाच
001a	कथं नु मुक्तः पृथिवीं चरेदस्मद्विधो नृपः
001c	नित्यं कैश्च गुणैर्युक्तः सङ्गपाशाद्विमुच्यते
002	भीष्म उवाच
002a	अत्र ते वर्तयिष्यामि इतिहासं पुरातनम्
002c	अरिष्टनेमिना प्रोक्तं सगरायानुपृच्छते
003	सगर उवाच
003a	किं श्रेयः परमं ब्रह्मन्कृत्वेह सुखमश्नुते
003c	कथं न शोचेन्न क्षुभ्येदेतदिच्छामि वेदितुम्
004	भीष्म उवाच
004a	एवमुक्तस्तदा तार्क्ष्यः सर्वशास्त्रविशारदः
004c	विबुध्य संपदं चाग्र्यां सद्वाक्यमिदमब्रवीत्
005a	सुखं मोक्षसुखं लोके न च लोकोऽवगच्छति
005c	प्रसक्तः पुत्रपशुषु धनधान्यसमाकुलः
006a	सक्तबुद्धिरशान्तात्मा न स शक्यश्चिकित्सितुम्
006c	स्नेहपाशसितो मूढो न स मोक्षाय कल्पते
007a	स्नेहजानिह ते पाशान्वक्ष्यामि शृणु तान्मम
007c	सकर्णकेन शिरसा शक्याश्छेत्तुं विजानता
008a	सम्भाव्य पुत्रान्कालेन यौवनस्थान्निवेश्य च
008c	समर्थाञ्जीवने ज्ञात्वा मुक्तश्चर यथासुखम्
009a	भार्यां पुत्रवतीं वृद्धां लालितां पुत्रवत्सलाम्
009c	ज्ञात्वा प्रजहि काले त्वं परार्थमनुदृश्य च
010a	सापत्यो निरपत्यो वा मुक्तश्चर यथासुखम्
010c	इन्द्रियैरिन्द्रियार्थांस्त्वमनुभूय यथाविधि
011a	कृतकौतूहलस्तेषु मुक्तश्चर यथासुखम्
011c	उपपत्त्योपलब्धेषु लाभेषु च समो भव
012a	एष तावत्समासेन तव सङ्कीर्तितो मया
012c	मोक्षार्थो विस्तरेणापि भूयो वक्ष्यामि तच्छृणु
013a	मुक्ता वीतभया लोके चरन्ति सुखिनो नराः
013c	सक्तभावा विनश्यन्ति नरास्तत्र न संशयः
014a	आहारसञ्चयाश्चैव तथा कीटपिपीलिकाः
014c	असक्ताः सुखिनो लोके सक्ताश्चैव विनाशिनः
015a	स्वजने न च ते चिन्ता कर्तव्या मोक्षबुद्धिना
015c	इमे मया विनाभूता भविष्यन्ति कथं त्विति
016a	स्वयमुत्पद्यते जन्तुः स्वयमेव विवर्धते
016c	सुखदुःखे तथा मृत्युं स्वयमेवाधिगच्छति
017a	भोजनाच्छादने चैव मात्रा पित्रा च सङ्ग्रहम्
017c	स्वकृतेनाधिगच्छन्ति लोके नास्त्यकृतं पुरा
018a	धात्रा विहितभक्ष्याणि सर्वभूतानि मेदिनीम्
018c	लोके विपरिधावन्ति रक्षितानि स्वकर्मभिः
019a	स्वयं मृत्पिण्डभूतस्य परतन्त्रस्य सर्वदा
019c	को हेतुः स्वजनं पोष्टुं रक्षितुं वादृढात्मनः
020a	स्वजनं हि यदा मृत्युर्हन्त्येव तव पश्यतः
020c	कृतेऽपि यत्ने महति तत्र बोद्धव्यमात्मना
021a	जीवन्तमपि चैवैनं भरणे रक्षणे तथा
021c	असमाप्ते परित्यज्य पश्चादपि मरिष्यसि
022a	यदा मृतश्च स्वजनं न ज्ञास्यसि कथञ्चन
022c	सुखितं दुःखितं वापि ननु बोद्धव्यमात्मना
023a	मृते वा त्वयि जीवे वा यदि भोक्ष्यति वै जनः
023c	स्वकृतं ननु बुद्ध्वैवं कर्तव्यं हितमात्मनः
024a	एवं विजानँल्लोकेऽस्मिन्कः कस्येत्यभिनिश्चितः
024c	मोक्षे निवेशय मनो भूयश्चाप्युपधारय
025a	क्षुत्पिपासादयो भावा जिता यस्येह देहिनः
025c	क्रोधो लोभस्तथा मोहः सत्त्ववान्मुक्त एव सः
026a	द्यूते पाने तथा स्त्रीषु मृगयायां च यो नरः
026c	न प्रमाद्यति सम्मोहात्सततं मुक्त एव सः
027a	दिवसे दिवसे नाम रात्रौ रात्रौ सदा सदा
027c	भोक्तव्यमिति यः खिन्नो दोषबुद्धिः स उच्यते
028a	आत्मभावं तथा स्त्रीषु मुक्तमेव पुनः पुनः
028c	यः पश्यति सदा युक्तो यथावन्मुक्त एव सः
029a	सम्भवं च विनाशं च भूतानां चेष्टितं तथा
029c	यस्तत्त्वतो विजानाति लोकेऽस्मिन्मुक्त एव सः
030a	प्रस्थं वाहसहस्रेषु यात्रार्थं चैव कोटिषु
030c	प्रासादे मञ्चकस्थानं यः पश्यति स मुच्यते
031a	मृत्युनाभ्याहतं लोकं व्याधिभिश्चोपपीडितम्
031c	अवृत्तिकर्शितं चैव यः पश्यति स मुच्यते
032a	यः पश्यति सुखी तुष्टो नपश्यंश्च विहन्यते
032c	यश्चाप्यल्पेन सन्तुष्टो लोकेऽस्मिन्मुक्त एव सः
033a	अग्नीषोमाविदं सर्वमिति यश्चानुपश्यति
033c	न च संस्पृश्यते भावैरद्भुतैर्मुक्त एव सः
034a	पर्यङ्कशय्या भूमिश्च समाने यस्य देहिनः
034c	शालयश्च कदन्नं च यस्य स्यान्मुक्त एव सः
035a	क्षौमं च कुशचीरं च कौशेयं वल्कलानि च
035c	आविकं चर्म च समं यस्य स्यान्मुक्त एव सः
036a	पञ्चभूतसमुद्भूतं लोकं यश्चानुपश्यति
036c	तथा च वर्तते दृष्ट्वा लोकेऽस्मिन्मुक्त एव सः
037a	सुखदुःखे समे यस्य लाभालाभौ जयाजयौ
037c	इच्छाद्वेषौ भयोद्वेगौ सर्वथा मुक्त एव सः
038a	रक्तमूत्रपुरीषाणां दोषाणां संचयं तथा
038c	शरीरं दोषबहुलं दृष्ट्वा चेदं विमुच्यते
039a	वलीपलितसंयोगं कार्श्यं वैवर्ण्यमेव च
039c	कुब्जभावं च जरया यः पश्यति स मुच्यते
040a	पुंस्त्वोपघातं कालेन दर्शनोपरमं तथा
040c	बाधिर्यं प्राणमन्दत्वं यः पश्यति स मुच्यते
041a	गतानृषींस्तथा देवानसुरांश्च तथा गतान्
041c	लोकादस्मात्परं लोकं यः पश्यति स मुच्यते
042a	प्रभावैरन्वितास्तैस्तैः पार्थिवेन्द्राः सहस्रशः
042c	ये गताः पृथिवीं त्यक्त्वा इति ज्ञात्वा विमुच्यते
043a	अर्थांश्च दुर्लभाँल्लोके क्लेशांश्च सुलभांस्तथा
043c	दुःखं चैव कुटुम्बार्थे यः पश्यति स मुच्यते
044a	अपत्यानां च वैगुण्यं जनं विगुणमेव च
044c	पश्यन्भूयिष्ठशो लोके को मोक्षं नाभिपूजयेत्
045a	शास्त्राल्लोकाच्च यो बुद्धः सर्वं पश्यति मानवः
045c	असारमिव मानुष्यं सर्वथा मुक्त एव सः
046a	एतच्छ्रुत्वा मम वचो भवांश्चरतु मुक्तवत्
046c	गार्हस्थ्ये यदि ते मोक्षे कृता बुद्धिरविक्लवा
047a	तत्तस्य वचनं श्रुत्वा सम्यक्स पृथिवीपतिः
047c	मोक्षजैश्च गुणैर्युक्तः पालयामास च प्रजाः

