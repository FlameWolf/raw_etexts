001  	व्यास उवाच
001a	मनः प्रसृजते भावं बुद्धिरध्यवसायिनी
001c	हृदयं प्रियाप्रिये वेद त्रिविधा कर्मचोदना
002a	इन्द्रियेभ्यः परा ह्यर्था अर्थेभ्यः परमं मनः
002c	मनसस्तु परा बुद्धिर्बुद्धेरात्मा परो मतः
003a	बुद्धिरात्मा मनुष्यस्य बुद्धिरेवात्मनोऽऽत्मिका
003c	यदा विकुरुते भावं तदा भवति सा मनः
004a	इन्द्रियाणां पृथग्भावाद्बुद्धिर्विक्रियते ह्यणु
004c	शृण्वती भवति श्रोत्रं स्पृशती स्पर्श उच्यते
005a	पश्यन्ती भवते दृष्टी रसती रसनं भवेत्
005c	जिघ्रती भवति घ्राणं बुद्धिर्विक्रियते पृथक्
006a	इन्द्रियाणीति तान्याहुस्तेष्वदृश्याधितिष्ठति
006c	तिष्ठती पुरुषे बुद्धिस्त्रिषु भावेषु वर्तते
007a	कदाचिल्लभते प्रीतिं कदाचिदपि शोचते
007c	न सुखेन न दुःखेन कदाचिदिह युज्यते
008a	सेयं भावात्मिका भावांस्त्रीनेतानतिवर्तते
008c	सरितां सागरो भर्ता महावेलामिवोर्मिमान्
009a	यदा प्रार्थयते किञ्चित्तदा भवति सा मनः
009c	अधिष्ठानानि वै बुद्ध्या पृथगेतानि संस्मरेत्
009e	इन्द्रियाण्येव मेध्यानि विजेतव्यानि कृत्स्नशः
010a	सर्वाण्येवानुपूर्व्येण यद्यन्नानुविधीयते
010c	अविभागगता बुद्धिर्भावे मनसि वर्तते
010e	प्रवर्तमानं तु रजः सत्त्वमप्यनुवर्तते
011a	ये चैव भावा वर्तन्ते सर्व एष्वेव ते त्रिषु
011c	अन्वर्थाः सम्प्रवर्तन्ते रथनेमिमरा इव
012a	प्रदीपार्थं नरः कुर्यादिन्द्रियैर्बुद्धिसत्तमैः
012c	निश्चरद्भिर्यथायोगमुदासीनैर्यदृच्छया
013a	एवंस्वभावमेवेदमिति विद्वान्न मुह्यति
013c	अशोचन्नप्रहृष्यंश्च नित्यं विगतमत्सरः
014a	न ह्यात्मा शक्यते द्रष्टुमिन्द्रियैः कामगोचरैः
014c	प्रवर्तमानैरनये दुर्धरैरकृतात्मभिः
015a	तेषां तु मनसा रश्मीन्यदा सम्यङ्नियच्छति
015c	तदा प्रकाशते ह्यात्मा घटे दीप इव ज्वलन्
015e	सर्वेषामेव भूतानां तमस्यपगते यथा
016a	यथा वारिचरः पक्षी न लिप्यति जले चरन्
016c	एवमेव कृतप्रज्ञो न दोषैर्विषयांश्चरन्
016e	असज्जमानः सर्वेषु न कथञ्चन लिप्यते
017a	त्यक्त्वा पूर्वकृतं कर्म रतिर्यस्य सदात्मनि
017c	सर्वभूतात्मभूतस्य गुणमार्गेष्वसज्जतः
018a	सत्त्वमात्मा प्रसवति गुणान्वापि कदा च न
018c	न गुणा विदुरात्मानं गुणान्वेद स सर्वदा
019a	परिद्रष्टा गुणानां स स्रष्टा चैव यथातथम्
019c	सत्त्वक्षेत्रज्ञयोरेतदन्तरं विद्धि सूक्ष्मयोः
020a	सृजते तु गुणानेक एको न सृजते गुणान्
020c	पृथग्भूतौ प्रकृत्या तौ सम्प्रयुक्तौ च सर्वदा
021a	यथा मत्स्योऽद्भिरन्यः सन्सम्प्रयुक्तौ तथैव तौ
021c	मशकोदुम्बरौ चापि सम्प्रयुक्तौ यथा सह
022a	इषीका वा यथा मुञ्जे पृथक्च सह चैव च
022c	तथैव सहितावेतावन्योन्यस्मिन्प्रतिष्ठितौ

