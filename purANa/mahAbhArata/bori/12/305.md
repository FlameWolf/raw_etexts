BR-12-03-305-001  	याज्ञवल्क्य उवाच
BR-12-03-305-001a	तथैवोत्क्रममाणं तु शृणुष्वावहितो नृप
BR-12-03-305-001c	पद्भ्यामुत्क्रममाणस्य वैष्णवं स्थानमुच्यते
BR-12-03-305-002a	जङ्घाभ्यां तु वसून्देवानाप्नुयादिति नः श्रुतम्
BR-12-03-305-002c	जानुभ्यां च महाभागान्देवान्साध्यानवाप्नुयात्
BR-12-03-305-003a	पायुनोत्क्रममाणस्तु मैत्रं स्थानमवाप्नुयात्
BR-12-03-305-003c	पृथिवीं जघनेनाथ ऊरुभ्यां तु प्रजापतिम्
BR-12-03-305-004a	पार्श्वाभ्यां मरुतो देवान्नासाभ्यामिन्दुमेव च
BR-12-03-305-004c	बाहुभ्यामिन्द्रमित्याहुरुरसा रुद्रमेव च
BR-12-03-305-005a	ग्रीवायास्तमृषिश्रेष्ठं नरमाप्नोत्यनुत्तमम्
BR-12-03-305-005c	विश्वेदेवान्मुखेनाथ दिशः श्रोत्रेण चाप्नुयात्
BR-12-03-305-006a	घ्राणेन गन्धवहनं नेत्राभ्यां सूर्यमेव च
BR-12-03-305-006c	भ्रूभ्यां चैवाश्विनौ देवौ ललाटेन पितॄनथ
BR-12-03-305-007a	ब्रह्माणमाप्नोति विभुं मूर्ध्ना देवाग्रजं तथा
BR-12-03-305-007c	एतान्युत्क्रमणस्थानान्युक्तानि मिथिलेश्वर
BR-12-03-305-008a	अरिष्टानि तु वक्ष्यामि विहितानि मनीषिभिः
BR-12-03-305-008c	संवत्सरवियोगस्य सम्भवेयुः शरीरिणः
BR-12-03-305-009a	योऽरुन्धतीं न पश्येत दृष्टपूर्वां कदाचन
BR-12-03-305-009c	तथैव ध्रुवमित्याहुः पूर्णेन्दुं दीपमेव च
BR-12-03-305-010a	परचक्षुषि चात्मानं ये न पश्यन्ति पार्थिव
BR-12-03-305-010c	आत्मच्छायाकृतीभूतं तेऽपि संवत्सरायुषः
BR-12-03-305-011a	अतिद्युतिरतिप्रज्ञा अप्रज्ञा चाद्युतिस्तथा
BR-12-03-305-011c	प्रकृतेर्विक्रियापत्तिः षण्मासान्मृत्युलक्षणम्
BR-12-03-305-012a	दैवतान्यवजानाति ब्राह्मणैश्च विरुध्यते
BR-12-03-305-012c	कृष्णश्यावच्छविच्छायः षण्मासान्मृत्युलक्षणम्
BR-12-03-305-013a	शीर्णनाभि यथा चक्रं छिद्रं सोमं प्रपश्यति
BR-12-03-305-013c	तथैव च सहस्रांशुं सप्तरात्रेण मृत्युभाक्
BR-12-03-305-014a	शवगन्धमुपाघ्राति सुरभिं प्राप्य यो नरः
BR-12-03-305-014c	देवतायतनस्थस्तु षड्रात्रेण स मृत्युभाक्
BR-12-03-305-015a	कर्णनासावनमनं दन्तदृष्टिविरागिता
BR-12-03-305-015c	सञ्ज्ञालोपो निरूष्मत्वं सद्योमृत्युनिदर्शनम्
BR-12-03-305-016a	अकस्माच्च स्रवेद्यस्य वाममक्षि नराधिप
BR-12-03-305-016c	मूर्धतश्चोत्पतेद्धूमः सद्योमृत्युनिदर्शनम्
BR-12-03-305-017a	एतावन्ति त्वरिष्टानि विदित्वा मानवोऽऽत्मवान्
BR-12-03-305-017c	निशि चाहनि चात्मानं योजयेत्परमात्मनि
BR-12-03-305-018a	प्रतीक्षमाणस्तत्कालं यत्कालं प्रति तद्भवेत्
BR-12-03-305-018c	अथास्य नेष्टं मरणं स्थातुमिच्छेदिमां क्रियाम्
BR-12-03-305-019a	सर्वगन्धान्रसांश्चैव धारयेत समाहितः
BR-12-03-305-019c	तथा हि मृत्युं जयति तत्परेणान्तरात्मना
BR-12-03-305-020a	ससाङ्ख्यधारणं चैव विदित्वा मनुजर्षभ
BR-12-03-305-020c	जयेच्च मृत्युं योगेन तत्परेणान्तरात्मना
BR-12-03-305-021a	गच्छेत्प्राप्याक्षयं कृत्स्नमजन्म शिवमव्ययम्
BR-12-03-305-021c	शाश्वतं स्थानमचलं दुष्प्रापमकृतात्मभिः





