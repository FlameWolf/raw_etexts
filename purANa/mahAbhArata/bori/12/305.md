001  	याज्ञवल्क्य उवाच
001a	तथैवोत्क्रममाणं तु शृणुष्वावहितो नृप
001c	पद्भ्यामुत्क्रममाणस्य वैष्णवं स्थानमुच्यते
002a	जङ्घाभ्यां तु वसून्देवानाप्नुयादिति नः श्रुतम्
002c	जानुभ्यां च महाभागान्देवान्साध्यानवाप्नुयात्
003a	पायुनोत्क्रममाणस्तु मैत्रं स्थानमवाप्नुयात्
003c	पृथिवीं जघनेनाथ ऊरुभ्यां तु प्रजापतिम्
004a	पार्श्वाभ्यां मरुतो देवान्नासाभ्यामिन्दुमेव च
004c	बाहुभ्यामिन्द्रमित्याहुरुरसा रुद्रमेव च
005a	ग्रीवायास्तमृषिश्रेष्ठं नरमाप्नोत्यनुत्तमम्
005c	विश्वेदेवान्मुखेनाथ दिशः श्रोत्रेण चाप्नुयात्
006a	घ्राणेन गन्धवहनं नेत्राभ्यां सूर्यमेव च
006c	भ्रूभ्यां चैवाश्विनौ देवौ ललाटेन पितॄनथ
007a	ब्रह्माणमाप्नोति विभुं मूर्ध्ना देवाग्रजं तथा
007c	एतान्युत्क्रमणस्थानान्युक्तानि मिथिलेश्वर
008a	अरिष्टानि तु वक्ष्यामि विहितानि मनीषिभिः
008c	संवत्सरवियोगस्य सम्भवेयुः शरीरिणः
009a	योऽरुन्धतीं न पश्येत दृष्टपूर्वां कदाचन
009c	तथैव ध्रुवमित्याहुः पूर्णेन्दुं दीपमेव च
010a	परचक्षुषि चात्मानं ये न पश्यन्ति पार्थिव
010c	आत्मच्छायाकृतीभूतं तेऽपि संवत्सरायुषः
011a	अतिद्युतिरतिप्रज्ञा अप्रज्ञा चाद्युतिस्तथा
011c	प्रकृतेर्विक्रियापत्तिः षण्मासान्मृत्युलक्षणम्
012a	दैवतान्यवजानाति ब्राह्मणैश्च विरुध्यते
012c	कृष्णश्यावच्छविच्छायः षण्मासान्मृत्युलक्षणम्
013a	शीर्णनाभि यथा चक्रं छिद्रं सोमं प्रपश्यति
013c	तथैव च सहस्रांशुं सप्तरात्रेण मृत्युभाक्
014a	शवगन्धमुपाघ्राति सुरभिं प्राप्य यो नरः
014c	देवतायतनस्थस्तु षड्रात्रेण स मृत्युभाक्
015a	कर्णनासावनमनं दन्तदृष्टिविरागिता
015c	सञ्ज्ञालोपो निरूष्मत्वं सद्योमृत्युनिदर्शनम्
016a	अकस्माच्च स्रवेद्यस्य वाममक्षि नराधिप
016c	मूर्धतश्चोत्पतेद्धूमः सद्योमृत्युनिदर्शनम्
017a	एतावन्ति त्वरिष्टानि विदित्वा मानवोऽऽत्मवान्
017c	निशि चाहनि चात्मानं योजयेत्परमात्मनि
018a	प्रतीक्षमाणस्तत्कालं यत्कालं प्रति तद्भवेत्
018c	अथास्य नेष्टं मरणं स्थातुमिच्छेदिमां क्रियाम्
019a	सर्वगन्धान्रसांश्चैव धारयेत समाहितः
019c	तथा हि मृत्युं जयति तत्परेणान्तरात्मना
020a	ससाङ्ख्यधारणं चैव विदित्वा मनुजर्षभ
020c	जयेच्च मृत्युं योगेन तत्परेणान्तरात्मना
021a	गच्छेत्प्राप्याक्षयं कृत्स्नमजन्म शिवमव्ययम्
021c	शाश्वतं स्थानमचलं दुष्प्रापमकृतात्मभिः





