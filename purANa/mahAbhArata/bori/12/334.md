BR-12-03-334-001  	वैशम्पायन उवाच
BR-12-03-334-001a	श्रुत्वैतन्नारदो वाक्यं नरनारायणेरितम्
BR-12-03-334-001c	अत्यन्तभक्तिमान्देवे एकान्तित्वमुपेयिवान्
BR-12-03-334-002a	प्रोष्य वर्षसहस्रं तु नरनारायणाश्रमे
BR-12-03-334-002c	श्रुत्वा भगवदाख्यानं दृष्ट्वा च हरिमव्ययम्
BR-12-03-334-002e 	हिमवन्तं जगामाशु यत्रास्य स्वक आश्रमः
BR-12-03-334-003a	तावपि ख्याततपसौ नरनारायणावृषी
BR-12-03-334-003c	तस्मिन्नेवाश्रमे रम्ये तेपतुस्तप उत्तमम्
BR-12-03-334-004a	त्वमप्यमितविक्रान्तः पाण्डवानां कुलोद्वहः
BR-12-03-334-004c	पावितात्माद्य संवृत्तः श्रुत्वेमामादितः कथाम्
BR-12-03-334-005a	नैव तस्य परो लोको नायं पार्थिवसत्तम
BR-12-03-334-005c	कर्मणा मनसा वाचा यो द्विष्याद्विष्णुमव्ययम्
BR-12-03-334-006a	मज्जन्ति पितरस्तस्य नरके शाश्वतीः समाः
BR-12-03-334-006c	यो द्विष्याद्विबुधश्रेष्ठं देवं नारायणं हरिम्
BR-12-03-334-007a	कथं नाम भवेद्द्वेष्य आत्मा लोकस्य कस्यचित्
BR-12-03-334-007c	आत्मा हि पुरुषव्याघ्र ज्ञेयो विष्णुरिति स्थितिः
BR-12-03-334-008a	य एष गुरुरस्माकमृषिर्गन्धवतीसुतः
BR-12-03-334-008c	तेनैतत्कथितं तात माहात्म्यं परमात्मनः
BR-12-03-334-008e 	तस्माच्छ्रुतं मया चेदं कथितं च तवानघ
BR-12-03-334-009a	कृष्णद्वैपायनं व्यासं विद्धि नारायणं प्रभुम्
BR-12-03-334-009c	को ह्यन्यः पुरुषव्याघ्र महाभारतकृद्भवेत्
BR-12-03-334-009e 	धर्मान्नानाविधांश्चैव को ब्रूयात्तमृते प्रभुम्
BR-12-03-334-010a	वर्ततां ते महायज्ञो यथा सङ्कल्पितस्त्वया
BR-12-03-334-010c	सङ्कल्पिताश्वमेधस्त्वं श्रुतधर्मश्च तत्त्वतः
BR-12-03-334-011a	एतत्तु महदाख्यानं श्रुत्वा पारिक्षितो नृपः
BR-12-03-334-011c	ततो यज्ञसमाप्त्यर्थं क्रियाः सर्वाः समारभत्
BR-12-03-334-012a	नारायणीयमाख्यानमेतत्ते कथितं मया
BR-12-03-334-012c	नारदेन पुरा राजन्गुरवे मे निवेदितम्
BR-12-03-334-012e 	ऋषीणां पाण्डवानां च शृण्वतोः कृष्णभीष्मयोः
BR-12-03-334-013a	स हि परमगुरुर्भुवनपतिर्धरणिधरः शमनियमनिधिः
BR-12-03-334-013c	श्रुतिविनयनिधिर्द्विजपरमहितस्तव भवतु गतिर्हरिरमरहितः
BR-12-03-334-014a	तपसां निधिः सुमहतां महतो यशसश्च भाजनमरिष्टकहा
BR-12-03-334-014c	एकान्तिनां शरणदोऽभयदो गतिदोऽस्तु वः स मखभागहरः
BR-12-03-334-015a	त्रिगुणातिगश्चतुष्पञ्चधरः पूर्तेष्टयोश्च फलभागहरः
BR-12-03-334-015c	विदधाति नित्यमजितोऽतिबलो गतिमात्मगां सुकृतिनामृषिणाम्
BR-12-03-334-016a	तं लोकसाक्षिणमजं पुरुषं रविवर्णमीश्वरगतिं बहुशः
BR-12-03-334-016c	प्रणमध्वमेकमतयो यतयः सलिलोद्भवोऽपि तमृषिं प्रणतः
BR-12-03-334-017a	स हि लोकयोनिरमृतस्य पदं सूक्ष्मं पुराणमचलं परमम्
BR-12-03-334-017c	तत्साङ्ख्ययोगिभिरुदारधृतं बुद्ध्या यतात्मभिर्विदितं सततम्

