BR-12-01-081-001  युधिष्ठिर उवाच
BR-12-01-081-001a यदप्यल्पतरं कर्म तदप्येकेन दुष्करम्
BR-12-01-081-001c पुरुषेणासहायेन किमु राज्यं पितामह
BR-12-01-081-002a किंशीलः किंसमाचारो राज्ञोऽर्थसचिवो भवेत्
BR-12-01-081-002c कीदृशे विश्वसेद्राजा कीदृशे नापि विश्वसेत्
BR-12-01-081-003  भीष्म उवाच
BR-12-01-081-003a चतुर्विधानि मित्राणि राज्ञां राजन्भवन्त्युत
BR-12-01-081-003c सहार्थो भजमानश्च सहजः कृत्रिमस्तथा
BR-12-01-081-004a धर्मात्मा पञ्चमं मित्रं स तु नैकस्य न द्वयोः
BR-12-01-081-004c यतो धर्मस्ततो वा स्यान्मध्यस्थो वा ततो भवेत्
BR-12-01-081-005a यस्तस्यार्थो न रोचेत न तं तस्य प्रकाशयेत्
BR-12-01-081-005c धर्माधर्मेण राजानश्चरन्ति विजिगीषवः
BR-12-01-081-006a चतुर्णां मध्यमौ श्रेष्ठौ नित्यं शङ्क्यौ तथापरौ
BR-12-01-081-006c सर्वे नित्यं शङ्कितव्याः प्रत्यक्षं कार्यमात्मनः
BR-12-01-081-007a न हि राज्ञा प्रमादो वै कर्तव्यो मित्ररक्षणे
BR-12-01-081-007c प्रमादिनं हि राजानं लोकाः परिभवन्त्युत
BR-12-01-081-008a असाधुः साधुतामेति साधुर्भवति दारुणः
BR-12-01-081-008c अरिश्च मित्रं भवति मित्रं चापि प्रदुष्यति
BR-12-01-081-009a अनित्यचित्तः पुरुषस्तस्मिन्को जातु विश्वसेत्
BR-12-01-081-009c तस्मात्प्रधानं यत्कार्यं प्रत्यक्षं तत्समाचरेत्
BR-12-01-081-010a एकान्तेन हि विश्वासः कृत्स्नो धर्मार्थनाशकः
BR-12-01-081-010c अविश्वासश्च सर्वत्र मृत्युना न विशिष्यते
BR-12-01-081-011a अकालमृत्युर्विश्वासो विश्वसन्हि विपद्यते
BR-12-01-081-011c यस्मिन्करोति विश्वासमिच्छतस्तस्य जीवति
BR-12-01-081-012a तस्माद्विश्वसितव्यं च शङ्कितव्यं च केषुचित्
BR-12-01-081-012c एषा नीतिगतिस्तात लक्ष्मीश्चैव सनातनी
BR-12-01-081-013a यं मन्येत ममाभावादिममर्थागमः स्पृशेत्
BR-12-01-081-013c नित्यं तस्माच्छङ्कितव्यममित्रं तं विदुर्बुधाः
BR-12-01-081-014a यस्य क्षेत्रादप्युदकं क्षेत्रमन्यस्य गच्छति
BR-12-01-081-014c न तत्रानिच्छतस्तस्य भिद्येरन्सर्वसेतवः
BR-12-01-081-015a तथैवात्युदकाद्भीतस्तस्य भेदनमिच्छति
BR-12-01-081-015c यमेवंलक्षणं विद्यात्तममित्रं विनिर्दिशेत्
BR-12-01-081-016a यः समृद्ध्या न तुष्येत क्षये दीनतरो भवेत्
BR-12-01-081-016c एतदुत्तममित्रस्य निमित्तमभिचक्षते
BR-12-01-081-017a यं मन्येत ममाभावादस्याभावो भवेदिति
BR-12-01-081-017c तस्मिन्कुर्वीत विश्वासं यथा पितरि वै तथा
BR-12-01-081-018a तं शक्त्या वर्धमानश्च सर्वतः परिबृंहयेत्
BR-12-01-081-018c नित्यं क्षताद्वारयति यो धर्मेष्वपि कर्मसु
BR-12-01-081-019a क्षताद्भीतं विजानीयादुत्तमं मित्रलक्षणम्
BR-12-01-081-019c ये तस्य क्षतमिच्छन्ति ते तस्य रिपवः स्मृताः
BR-12-01-081-020a व्यसनान्नित्यभीतोऽसौ समृद्ध्यामेव तृप्यते
BR-12-01-081-020c यत्स्यादेवंविधं मित्रं तदात्मसममुच्यते
BR-12-01-081-021a रूपवर्णस्वरोपेतस्तितिक्षुरनसूयकः
BR-12-01-081-021c कुलीनः शीलसंपन्नः स ते स्यात्प्रत्यनन्तरः
BR-12-01-081-022a मेधावी स्मृतिमान्दक्षः प्रकृत्या चानृशंसवान्
BR-12-01-081-022c यो मानितोऽमानितो वा न सन्दूष्येत्कदाचन
BR-12-01-081-023a ऋत्विग्वा यदि वाचार्यः सखा वात्यन्तसंस्तुतः
BR-12-01-081-023c गृहे वसेदमात्यस्ते यः स्यात्परमपूजितः
BR-12-01-081-024a स ते विद्यात्परं मन्त्रं प्रकृतिं चार्थधर्मयोः
BR-12-01-081-024c विश्वासस्ते भवेत्तत्र यथा पितरि वै तथा
BR-12-01-081-025a नैव द्वौ न त्रयः कार्या न मृष्येरन्परस्परम्
BR-12-01-081-025c एकार्थादेव भूतानां भेदो भवति सर्वदा
BR-12-01-081-026a कीर्तिप्रधानो यश्च स्याद्यश्च स्यात्समये स्थितः
BR-12-01-081-026c समर्थान्यश्च न द्वेष्टि समर्थान्कुरुते च यः
BR-12-01-081-027a यो न कामाद्भयाल्लोभात्क्रोधाद्वा धर्ममुत्सृजेत्
BR-12-01-081-027c दक्षः पर्याप्तवचनः स ते स्यात्प्रत्यनन्तरः
BR-12-01-081-028a शूरश्चार्यश्च विद्वांश्च प्रतिपत्तिविशारदः
BR-12-01-081-028c कुलीनः शीलसम्पन्नस्तितिक्षुरनसूयकः
BR-12-01-081-029a एते ह्यमात्याः कर्तव्याः सर्वकर्मस्ववस्थिताः
BR-12-01-081-029c पूजिताः संविभक्ताश्च सुसहायाः स्वनुष्ठिताः
BR-12-01-081-030a कृत्स्नमेते विनिक्षिप्ताः प्रतिरूपेषु कर्मसु
BR-12-01-081-030c युक्ता महत्सु कार्येषु श्रेयांस्युत्पादयन्ति च
BR-12-01-081-031a एते कर्माणि कुर्वन्ति स्पर्धमाना मिथः सदा
BR-12-01-081-031c अनुतिष्ठन्ति चैवार्थानाचक्षाणाः परस्परम्
BR-12-01-081-032a ज्ञातिभ्यश्चैव बिभ्येथा मृत्योरिव यतः सदा
BR-12-01-081-032c उपराजेव राजर्धिं ज्ञातिर्न सहते सदा
BR-12-01-081-033a ऋजोर्मृदोर्वदान्यस्य ह्रीमतः सत्यवादिनः
BR-12-01-081-033c नान्यो ज्ञातेर्महाबाहो विनाशमभिनन्दति
BR-12-01-081-034a अज्ञातिता नातिसुखा नावज्ञेयास्त्वतः परम्
BR-12-01-081-034c अज्ञातिमन्तं पुरुषं परे परिभवन्त्युत
BR-12-01-081-035a निकृतस्य नरैरन्यैर्ज्ञातिरेव परायणम्
BR-12-01-081-035c नान्यैर्निकारं सहते ज्ञातेर्ज्ञातिः कदाचन
BR-12-01-081-036a आत्मानमेव जानाति निकृतं बान्धवैरपि
BR-12-01-081-036c तेषु सन्ति गुणाश्चैव नैर्गुण्यं तेषु लक्ष्यते
BR-12-01-081-037a नाज्ञातिरनुगृह्णाति नाज्ञातिर्दिग्धमस्यति
BR-12-01-081-037c उभयं ज्ञातिलोकेषु दृश्यते साध्वसाधु च
BR-12-01-081-038a तान्मानयेत्पूजयेच्च नित्यं वाचा च कर्मणा
BR-12-01-081-038c कुर्याच्च प्रियमेतेभ्यो नाप्रियं किञ्चिदाचरेत्
BR-12-01-081-039a विश्वस्तवदविश्वस्तस्तेषु वर्तेत सर्वदा
BR-12-01-081-039c न हि दोषो गुणो वेति निस्पृक्तस्तेषु दृश्यते
BR-12-01-081-040a तस्यैवं वर्तमानस्य पुरुषस्याप्रमादिनः
BR-12-01-081-040c अमित्राः सम्प्रसीदन्ति तथा मित्रीभवन्त्यपि
BR-12-01-081-041a य एवं वर्तते नित्यं ज्ञातिसम्बन्धिमण्डले
BR-12-01-081-041c मित्रेष्वमित्रेष्वैश्वर्ये चिरं यशसि तिष्ठति

