001	युधिष्ठिर उवाच
001a	अतः परं महाबाहो यच्छ्रेयस्तद्वदस्व मे
001c	न तृप्याम्यमृतस्येव वचसस्ते पितामह
002a	किं कर्म पुरुषः कृत्वा शुभं पुरुषसत्तम
002c	श्रेयः परमवाप्नोति प्रेत्य चेह च तद्वद
003	भीष्म उवाच
003a	अत्र ते वर्तयिष्यामि यथा पूर्वं महायशाः
003c	पराशरं महात्मानं पप्रच्छ जनको नृपः
004a	किं श्रेयः सर्वभूतानामस्मिँल्लोके परत्र च
004c	यद्भवेत्प्रतिपत्तव्यं तद्भवान्प्रब्रवीतु मे
005a	ततः स तपसा युक्तः सर्वधर्मविधानवित्
005c	नृपायानुग्रहमना मुनिर्वाक्यमथाब्रवीत्
006a	धर्म एव कृतः श्रेयानिह लोके परत्र च
006c	तस्माद्धि परमं नास्ति यथा प्राहुर्मनीषिणः
007a	प्रतिपद्य नरो धर्मं स्वर्गलोके महीयते
007c	धर्मात्मकः कर्मविधिर्देहिनां नृपसत्तम
007e	तस्मिन्नाश्रमिणः सन्तः स्वकर्माणीह कुर्वते
008a	चतुर्विधा हि लोकस्य यात्रा तात विधीयते
008c	मर्त्या यत्रावतिष्ठन्ते सा च कामात्प्रवर्तते
009a	सुकृतासुकृतं कर्म निषेव्य विविधैः क्रमैः
009c	दशार्धप्रविभक्तानां भूतानां बहुधा गतिः
010a	सौवर्णं राजतं वापि यथा भाण्डं निषिच्यते
010c	तथा निषिच्यते जन्तुः पूर्वकर्मवशानुगः
011a	नाबीजाज्जायते किञ्चिन्नाकृत्वा सुखमेधते
011c	सुकृती विन्दति सुखं प्राप्य देहक्षयं नरः
012a	दैवं तात न पश्यामि नास्ति दैवस्य साधनम्
012c	स्वभावतो हि संसिद्धा देवगन्धर्वदानवाः
013a	प्रेत्य जातिकृतं कर्म न स्मरन्ति सदा जनाः
013c	ते वै तस्य फलप्राप्तौ कर्म चापि चतुर्विधम्
014a	लोकयात्राश्रयश्चैव शब्दो वेदाश्रयः कृतः
014c	शान्त्यर्थं मनसस्तात नैतद्वृद्धानुशासनम्
015a	चक्षुषा मनसा वाचा कर्मणा च चतुर्विधम्
015c	कुरुते यादृशं कर्म तादृशं प्रतिपद्यते
016a	निरन्तरं च मिश्रं च फलते कर्म पार्थिव
016c	कल्याणं यदि वा पापं न तु नाशोऽस्य विद्यते
017a	कदाचित्सुकृतं तात कूटस्थमिव तिष्ठति
017c	मज्जमानस्य संसारे यावद्दुःखाद्विमुच्यते
018a	ततो दुःखक्षयं कृत्वा सुकृतं कर्म सेवते
018c	सुकृतक्षयाद्दुष्कृतं च तद्विद्धि मनुजाधिप
019a	दमः क्षमा धृतिस्तेजः संतोषः सत्यवादिता
019c	ह्रीरहिंसाव्यसनिता दाक्ष्यं चेति सुखावहाः
020a	दुष्कृते सुकृते वापि न जन्तुरयतो भवेत्
020c	नित्यं मनःसमाधाने प्रयतेत विचक्षणः
021a	नायं परस्य सुकृतं दुष्कृतं वापि सेवते
021c	करोति यादृशं कर्म तादृशं प्रतिपद्यते
022a	सुखदुःखे समाधाय पुमानन्येन गच्छति
022c	अन्येनैव जनः सर्वः सङ्गतो यश्च पार्थिव
023a	परेषां यदसूयेत न तत्कुर्यात्स्वयं नरः
023c	यो ह्यसूयुस्तथायुक्तः सोऽवहासं नियच्छति
024a	भीरू राजन्यो ब्राह्मणः सर्वभक्षो वैश्योऽनीहावान्हीनवर्णोऽलसश्च
024c	विद्वांश्चाशीलो वृत्तहीनः कुलीनः सत्याद्भ्रष्टो ब्राह्मणः स्त्री च दुष्टा
025a	रागी मुक्तः पचमानोऽऽत्महेतोर्मूर्खो वक्ता नृपहीनं च राष्ट्रम्
025c	एते सर्वे शोच्यतां यान्ति राजन्यश्चायुक्तः स्नेहहीनः प्रजासु

