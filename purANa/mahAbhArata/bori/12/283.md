001	पराशर उवाच
001a	प्रतिग्रहागता विप्रे क्षत्रिये शस्त्रनिर्जिताः
001c	वैश्ये न्यायार्जिताश्चैव शूद्रे शुश्रूषयार्जिताः
001e	स्वल्पाप्यर्थाः प्रशस्यन्ते धर्मस्यार्थे महाफलाः
002a	नित्यं त्रयाणां वर्णानां शूद्रः शुश्रूषुरुच्यते
002c	क्षत्रधर्मा वैश्यधर्मा नावृत्तिः पतति द्विजः
002e	शूद्रकर्मा यदा तु स्यात्तदा पतति वै द्विजः
003a	वाणिज्यं पाशुपाल्यं च तथा शिल्पोपजीवनम्
003c	शूद्रस्यापि विधीयन्ते यदा वृत्तिर्न जायते
004a	रङ्गावतरणं चैव तथा रूपोपजीवनम्
004c	मद्यमांसोपजीव्यं च विक्रयो लोहचर्मणोः
005a	अपूर्विणा न कर्तव्यं कर्म लोके विगर्हितम्
005c	कृतपूर्विणस्तु त्यजतो महान्धर्म इति श्रुतिः
006a	संसिद्धः पुरुषो लोके यदाचरति पापकम्
006c	मदेनाभिप्लुतमनास्तच्च न ग्राह्यमुच्यते
007a	श्रूयन्ते हि पुराणे वै प्रजा धिग्दण्डशासनाः
007c	दान्ता धर्मप्रधानाश्च न्यायधर्मानुवर्तकाः
008a	धर्म एव सदा नॄणामिह राजन्प्रशस्यते
008c	धर्मवृद्धा गुणानेव सेवन्ते हि नरा भुवि
009a	तं धर्ममसुरास्तात नामृष्यन्त जनाधिप
009c	विवर्धमानाः क्रमशस्तत्र तेऽन्वाविशन्प्रजाः
010a	तेषां दर्पः समभवत्प्रजानां धर्मनाशनः
010c	दर्पात्मनां ततः क्रोधः पुनस्तेषामजायत
011a	ततः क्रोधाभिभूतानां वृत्तं लज्जासमन्वितम्
011c	ह्रीश्चैवाप्यनशद्राजंस्ततो मोहो व्यजायत
012a	ततो मोहपरीतास्ते नापश्यन्त यथा पुरा
012c	परस्परावमर्देन वर्तयन्ति यथासुखम्
013a	तान्प्राप्य तु स धिग्दण्डो नकारणमतोऽभवत्
013c	ततोऽभ्यगच्छन्देवांश्च ब्राह्मणांश्चावमन्य ह
014a	एतस्मिन्नेव काले तु देवा देववरं शिवम्
014c	अगच्छञ्शरणं वीरं बहुरूपं गणाधिपम्
015a	तेन स्म ते गगनगाः सपुराः पातिताः क्षितौ
015c	तिस्रोऽप्येकेन बाणेन देवाप्यायिततेजसा
016a	तेषामधिपतिस्त्वासीद्भीमो भीमपराक्रमः
016c	देवतानां भयकरः स हतः शूलपाणिना
017a	तस्मिन्हतेऽथ स्वं भावं प्रत्यपद्यन्त मानवाः
017c	प्रावर्तन्त च वेदा वै शास्त्राणि च यथा पुरा
018a	ततोऽभ्यषिञ्चन्राज्येन देवानां दिवि वासवम्
018c	सप्तर्षयश्चान्वयुञ्जन्नराणां दण्डधारणे
019a	सप्तर्षीणामथोर्ध्वं च विपृथुर्नाम पार्थिवः
019c	राजानः क्षत्रियाश्चैव मण्डलेषु पृथक्पृथक्
020a	महाकुलेषु ये जाता वृत्ताः पूर्वतराश्च ये
020c	तेषामथासुरो भावो हृदयान्नापसर्पति
021a	तस्मात्तेनैव भावेन सानुषङ्गेन पार्थिवाः
021c	आसुराण्येव कर्माणि न्यषेवन्भीमविक्रमाः
022a	प्रत्यतिष्ठंश्च तेष्वेव तान्येव स्थापयन्ति च
022c	भजन्ते तानि चाद्यापि ये बालिशतमा नराः
023a	तस्मादहं ब्रवीमि त्वां राजन्सञ्चिन्त्य शास्त्रतः
023c	संसिद्धाधिगमं कुर्यात्कर्म हिंसात्मकं त्यजेत्
024a	न सङ्करेण द्रविणं विचिन्वीत विचक्षणः
024c	धर्मार्थं न्यायमुत्सृज्य न तत्कल्याणमुच्यते
025a	स त्वमेवंविधो दान्तः क्षत्रियः प्रियबान्धवः
025c	प्रजा भृत्यांश्च पुत्रांश्च स्वधर्मेणानुपालय
026a	इष्टानिष्टसमायोगो वैरं सौहार्दमेव च
026c	अथ जातिसहस्राणि बहूनि परिवर्तते
027a	तस्माद्गुणेषु रज्येथा मा दोषेषु कदाचन
027c	निर्गुणो यो हि दुर्बुद्धिरात्मनः सोऽरिरुच्यते
028a	मानुषेषु महाराज धर्माधर्मौ प्रवर्ततः
028c	न तथान्येषु भूतेषु मनुष्यरहितेष्विह
029a	धर्मशीलो नरो विद्वानीहकोऽनीहकोऽपि वा
029c	आत्मभूतः सदा लोके चरेद्भूतान्यहिंसयन्
030a	यदा व्यपेतहृल्लेखं मनो भवति तस्य वै
030c	नानृतं चैव भवति तदा कल्याणमृच्छति

