001  	गुरुरुवाच
001a	न स वेद परं धर्मं यो न वेद चतुष्टयम्
001c	व्यक्ताव्यक्ते च यत्तत्त्वं संप्राप्तं परमर्षिणा
002a	व्यक्तं मृत्युमुखं विद्यादव्यक्तममृतं पदम्
002c	प्रवृत्तिलक्षणं धर्ममृषिर्नारायणोऽब्रवीत्
003a	अत्रैवावस्थितं सर्वं त्रैलोक्यं सचराचरम्
003c	निवृत्तिलक्षणं धर्ममव्यक्तं ब्रह्म शाश्वतम्
004a	प्रवृत्तिलक्षणं धर्मं प्रजापतिरथाब्रवीत्
004c	प्रवृत्तिः पुनरावृत्तिर्निवृत्तिः परमा गतिः
005a	तां गतिं परमामेति निवृत्तिपरमो मुनिः
005c	ज्ञानतत्त्वपरो नित्यं शुभाशुभनिदर्शकः
006a	तदेवमेतौ विज्ञेयावव्यक्तपुरुषावुभौ
006c	अव्यक्तपुरुषाभ्यां तु यत्स्यादन्यन्महत्तरम्
007a	तं विशेषमवेक्षेत विशेषेण विचक्षणः
007c	अनाद्यन्तावुभावेतावलिङ्गौ चाप्युभावपि
008a	उभौ नित्यौ सूक्ष्मतरौ महद्भ्यश्च महत्तरौ
008c	सामान्यमेतदुभयोरेवं ह्यन्यद्विशेषणम्
009a	प्रकृत्या सर्गधर्मिण्या तथा त्रिविधसत्त्वया
009c	विपरीतमतो विद्यात्क्षेत्रज्ञस्य च लक्षणम्
010a	प्रकृतेश्च विकाराणां द्रष्टारमगुणान्वितम्
010c	अग्राह्यौ पुरुषावेतावलिङ्गत्वादसंहितौ
011a	संयोगलक्षणोत्पत्तिः कर्मजा गृह्यते यया
011c	करणैः कर्मनिर्वृत्तैः कर्ता यद्यद्विचेष्टते
011e	कीर्त्यते शब्दसञ्ज्ञाभिः कोऽहमेषोऽप्यसाविति
012a	उष्णीषवान्यथा वस्त्रैस्त्रिभिर्भवति संवृतः
012c	संवृतोऽयं तथा देही सत्त्वराजसतामसैः
013a	तस्माच्चतुष्टयं वेद्यमेतैर्हेतुभिराचितम्
013c	यथासञ्ज्ञो ह्ययं सम्यगन्तकाले न मुह्यति
014a	श्रियं दिव्यामभिप्रेप्सुर्ब्रह्म वाङ्मनसा शुचिः
014c	शारीरैर्नियमैरुग्रैश्चरेन्निष्कल्मषं तपः
015a	त्रैलोक्यं तपसा व्याप्तमन्तर्भूतेन भास्वता
015c	सूर्यश्च चन्द्रमाश्चैव भासतस्तपसा दिवि
016a	प्रतापस्तपसो ज्ञानं लोके संशब्दितं तपः
016c	रजस्तमोघ्नं यत्कर्म तपसस्तत्स्वलक्षणम्
017a	ब्रह्मचर्यमहिंसा च शारीरं तप उच्यते
017c	वाङ्मनोनियमः साम्यं मानसं तप उच्यते
018a	विधिज्ञेभ्यो द्विजातिभ्यो ग्राह्यमन्नं विशिष्यते
018c	आहारनियमेनास्य पाप्मा नश्यति राजसः
019a	वैमनस्यं च विषये यान्त्यस्य करणानि च
019c	तस्मात्तन्मात्रमादद्याद्यावदत्र प्रयोजनम्
020a	अन्तकाले वयोत्कर्षाच्छनैः कुर्यादनातुरः
020c	एवं युक्तेन मनसा ज्ञानं तदुपपद्यते
021a	रजसा चाप्ययं देही देहवाञ्शब्दवच्चरेत्
021c	कार्यैरव्याहतमतिर्वैराग्यात्प्रकृतौ स्थितः
021e	आ देहादप्रमादाच्च देहान्ताद्विप्रमुच्यते
022a	हेतुयुक्तः सदोत्सर्गो भूतानां प्रलयस्तथा
022c	परप्रत्ययसर्गे तु नियतं नातिवर्तते
023a	भवान्तप्रभवप्रज्ञा आसते ये विपर्ययम्
023c	धृत्या देहान्धारयन्तो बुद्धिसङ्क्षिप्तमानसाः
023e	स्थानेभ्यो ध्वंसमानाश्च सूक्ष्मत्वात्तानुपासते
024a	यथागमं च तत्सर्वं बुद्ध्या तन्नैव बुध्यते
024c	देहान्तं कश्चिदन्वास्ते भावितात्मा निराश्रयः
024e	युक्तो धारणया कश्चित्सत्तां केचिदुपासते
025a	अभ्यस्यन्ति परं देवं विद्युत्संशब्दिताक्षरम्
025c	अन्तकाले ह्युपासन्नास्तपसा दग्धकिल्बिषाः
026a	सर्व एते महात्मानो गच्छन्ति परमां गतिम्
026c	सूक्ष्मं विशेषणं तेषामवेक्षेच्छास्त्रचक्षुषा
027a	देहं तु परमं विद्याद्विमुक्तमपरिग्रहम्
027c	अन्तरिक्षादन्यतरं धारणासक्तमानसम्
028a	मर्त्यलोकाद्विमुच्यन्ते विद्यासंयुक्तमानसाः
028c	ब्रह्मभूता विरजसस्ततो यान्ति परां गतिम्
029a	कषायवर्जितं ज्ञानं येषामुत्पद्यतेऽचलम्
029c	ते यान्ति परमाँल्लोकान्विशुध्यन्तो यथाबलम्
030a	भगवन्तमजं दिव्यं विष्णुमव्यक्तसञ्ज्ञितम्
030c	भावेन यान्ति शुद्धा ये ज्ञानतृप्ता निराशिषः
031a	ज्ञात्वात्मस्थं हरिं चैव निवर्तन्ते न तेऽव्ययाः
031c	प्राप्य तत्परमं स्थानं मोदन्तेऽक्षरमव्ययम्
032a	एतावदेतद्विज्ञानमेतदस्ति च नास्ति च
032c	तृष्णाबद्धं जगत्सर्वं चक्रवत्परिवर्तते
033a	बिसतन्तुर्यथैवायमन्तःस्थः सर्वतो बिसे
033c	तृष्णातन्तुरनाद्यन्तस्तथा देहगतः सदा
034a	सूच्या सूत्रं यथा वस्त्रे संसारयति वायकः
034c	तद्वत्संसारसूत्रं हि तृष्णासूच्या निबध्यते
035a	विकारं प्रकृतिं चैव पुरुषं च सनातनम्
035c	यो यथावद्विजानाति स वितृष्णो विमुच्यते
036a	प्रकाशं भगवानेतदृषिर्नारायणोऽमृतम्
036c	भूतानामनुकम्पार्थं जगाद जगतो हितम्

