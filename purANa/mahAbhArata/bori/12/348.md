001  	नाग उवाच
001a	अथ ब्राह्मणरूपेण कं तं समनुपश्यसि
001c	मानुषं केवलं विप्रं देवं वाथ शुचिस्मिते
002a	को हि मां मानुषः शक्तो द्रष्टुकामो यशस्विनि
002c	सन्दर्शनरुचिर्वाक्यमाज्ञापूर्वं वदिष्यति
003a	सुरासुरगणानां च देवर्षीणां च भामिनि
003c	ननु नागा महावीर्याः सौरसेयास्तरस्विनः
004a	वन्दनीयाश्च वरदा वयमप्यनुयायिनः
004c	मनुष्याणां विशेषेण धनाध्यक्षा इति श्रुतिः
005  	नागभार्योवाच
005a	आर्जवेनाभिजानामि नासौ देवोऽनिलाशन
005c	एकं त्वस्य विजानामि भक्तिमानतिरोषणः
006a	स हि कार्यान्तराकाङ्क्षी जलेप्सुः स्तोकको यथा
006c	वर्षं वर्षप्रियः पक्षी दर्शनं तव काङ्क्षति
007a	न हि त्वा दैवतं किञ्चिद्विविग्नं प्रतिपालयेत्
007c	तुल्ये ह्यभिजने जातो न कश्चित्पर्युपासते
008a	तद्रोषं सहजं त्यक्त्वा त्वमेनं द्रष्टुमर्हसि
008c	आशाछेदेन तस्याद्य नात्मानं दग्धुमर्हसि
009a	आशया त्वभिपन्नानामकृत्वाश्रुप्रमार्जनम्
009c	राजा वा राजपुत्रो वा भ्रूणहत्यैव युज्यते
010a	मौनाज्ज्ञानफलावाप्तिर्दानेन च यशो महत्
010c	वाग्मित्वं सत्यवाक्येन परत्र च महीयते
011a	भूमिप्रदानेन गतिं लभत्याश्रमसम्मिताम्
011c	नष्टस्यार्थस्य सम्प्राप्तिं कृत्वा फलमुपाश्नुते
012a	अभिप्रेतामसङ्क्लिष्टां कृत्वाकामवतीं क्रियाम्
012c	न याति निरयं कश्चिदिति धर्मविदो विदुः
013  	नाग उवाच
013a	अभिमानेन मानो मे जातिदोषेण वै महान्
013c	रोषः सङ्कल्पजः साध्वि दग्धो वाचाग्निना त्वया
014a	न च रोषादहं साध्वि पश्येयमधिकं तमः
014c	यस्य वक्तव्यतां यान्ति विशेषेण भुजङ्गमाः
015a	दोषस्य हि वशं गत्वा दशग्रीवः प्रतापवान्
015c	तथा शक्रप्रतिस्पर्धी हतो रामेण संयुगे
016a	अन्तःपुरगतं वत्सं श्रुत्वा रामेण निर्हृतम्
016c	धर्षणाद्रोषसंविग्नाः कार्तवीर्यसुता हताः
017a	जामदग्न्येन रामेण सहस्रनयनोपमः
017c	संयुगे निहतो रोषात्कार्तवीर्यो महाबलः
018a	तदेष तपसां शत्रुः श्रेयसश्च निपातनः
018c	निगृहीतो मया रोषः श्रुत्वैव वचनं तव
019a	आत्मानं च विशेषेण प्रशंसाम्यनपायिनि
019c	यस्य मे त्वं विशालाक्षि भार्या सर्वगुणान्विता
020a	एष तत्रैव गच्छामि यत्र तिष्ठत्यसौ द्विजः
020c	सर्वथा चोक्तवान्वाक्यं नाकृतार्थः प्रयास्यति

