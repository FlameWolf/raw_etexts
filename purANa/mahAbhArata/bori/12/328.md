001  	जनमेजय उवाच
001a	अस्तौषीद्यैरिमं व्यासः सशिष्यो मधुसूदनम्
001c	नामभिर्विविधैरेषां निरुक्तं भगवन्मम
002a	वक्तुमर्हसि शुश्रूषोः प्रजापतिपतेर्हरेः
002c	श्रुत्वा भवेयं यत्पूतः शरच्चन्द्र इवामलः
003  	वैशम्पायन उवाच
003a	शृणु राजन्यथाचष्ट फल्गुनस्य हरिर्विभुः
003c	प्रसन्नात्मात्मनो नाम्नां निरुक्तं गुणकर्मजम्
004a	नामभिः कीर्तितैस्तस्य केशवस्य महात्मनः
004c	पृष्टवान्केशवं राजन्फल्गुनः परवीरहा
005  	अर्जुन उवाच
005a	भगवन्भूतभव्येश सर्वभूतसृगव्यय
005c	लोकधाम जगन्नाथ लोकानामभयप्रद
006a	यानि नामानि ते देव कीर्तितानि महर्षिभिः
006c	वेदेषु सपुराणेषु यानि गुह्यानि कर्मभिः
007a	तेषां निरुक्तं त्वत्तोऽहं श्रोतुमिच्छामि केशव
007c	न ह्यन्यो वर्तयेन्नाम्नां निरुक्तं त्वामृते प्रभो
008  	श्रीभगवानुवाच
008a	ऋग्वेदे सयजुर्वेदे तथैवाथर्वसामसु
008c	पुराणे सोपनिषदे तथैव ज्योतिषेऽर्जुन
009a	साङ्ख्ये च योगशास्त्रे च आयुर्वेदे तथैव च
009c	बहूनि मम नामानि कीर्तितानि महर्षिभिः
010a	गौणानि तत्र नामानि कर्मजानि च कानिचित्
010c	निरुक्तं कर्मजानां च शृणुष्व प्रयतोऽनघ
010e 	कथ्यमानं मया तात त्वं हि मेऽर्धं स्मृतः पुरा
011a	नमोऽतियशसे तस्मै देहिनां परमात्मने
011c	नारायणाय विश्वाय निर्गुणाय गुणात्मने
012a	यस्य प्रसादजो ब्रह्मा रुद्रश्च क्रोधसम्भवः
012c	योऽसौ योनिर्हि सर्वस्य स्थावरस्य चरस्य च
013a	अष्टादशगुणं यत्तत्सत्त्वं सत्त्ववतां वर
013c	प्रकृतिः सा परा मह्यं रोदसी योगधारिणी
013e 	ऋता सत्यामराजय्या लोकानामात्मसञ्ज्ञिता
014a	तस्मात्सर्वाः प्रवर्तन्ते सर्गप्रलयविक्रियाः
014c	ततो यज्ञश्च यष्टा च पुराणः पुरुषो विराट्
014e 	अनिरुद्ध इति प्रोक्तो लोकानां प्रभवाप्ययः
015a	ब्राह्मे रात्रिक्षये प्राप्ते तस्य ह्यमिततेजसः
015c	प्रसादात्प्रादुरभवत्पद्मं पद्मनिभेक्षण
015e 	तत्र ब्रह्मा समभवत्स तस्यैव प्रसादजः
016a	अह्नः क्षये ललाटाच्च सुतो देवस्य वै तथा
016c	क्रोधाविष्टस्य सञ्जज्ञे रुद्रः संहारकारकः
017a	एतौ द्वौ विबुधश्रेष्ठौ प्रसादक्रोधजौ स्मृतौ
017c	तदादेशितपन्थानौ सृष्टिसंहारकारकौ
017e 	निमित्तमात्रं तावत्र सर्वप्राणिवरप्रदौ
018a	कपर्दी जटिलो मुण्डः श्मशानगृहसेवकः
018c	उग्रव्रतधरो रुद्रो योगी त्रिपुरदारुणः
019a	दक्षक्रतुहरश्चैव भगनेत्रहरस्तथा
019c	नारायणात्मको ज्ञेयः पाण्डवेय युगे युगे
020a	तस्मिन्हि पूज्यमाने वै देवदेवे महेश्वरे
020c	सम्पूजितो भवेत्पार्थ देवो नारायणः प्रभुः
021a	अहमात्मा हि लोकानां विश्वानां पाण्डुनन्दन
021c	तस्मादात्मानमेवाग्रे रुद्रं सम्पूजयाम्यहम्
022a	यद्यहं नार्चयेयं वै ईशानं वरदं शिवम्
022c	आत्मानं नार्चयेत्कश्चिदिति मे भावितं मनः
022e 	मया प्रमाणं हि कृतं लोकः समनुवर्तते
023a	प्रमाणानि हि पूज्यानि ततस्तं पूजयाम्यहम्
023c	यस्तं वेत्ति स मां वेत्ति योऽनु तं स हि मामनु
024a	रुद्रो नारायणश्चैव सत्त्वमेकं द्विधाकृतम्
024c	लोके चरति कौन्तेय व्यक्तिस्थं सर्वकर्मसु
025a	न हि मे केनचिद्देयो वरः पाण्डवनन्दन
025c	इति सञ्चिन्त्य मनसा पुराणं विश्वमीश्वरम्
025e 	पुत्रार्थमाराधितवानात्मानमहमात्मना
026a	न हि विष्णुः प्रणमति कस्मैचिद्विबुधाय तु
026c	ऋत आत्मानमेवेति ततो रुद्रं भजाम्यहम्
027a	सब्रह्मकाः सरुद्राश्च सेन्द्रा देवाः सहर्षिभिः
027c	अर्चयन्ति सुरश्रेष्ठं देवं नारायणं हरिम्
028a	भविष्यतां वर्ततां च भूतानां चैव भारत
028c	सर्वेषामग्रणीर्विष्णुः सेव्यः पूज्यश्च नित्यशः
029a	नमस्व हव्यदं विष्णुं तथा शरणदं नम
029c	वरदं नमस्व कौन्तेय हव्यकव्यभुजं नम
030a	चतुर्विधा मम जना भक्ता एवं हि ते श्रुतम्
030c	तेषामेकान्तिनः श्रेष्ठास्ते चैवानन्यदेवताः
030e 	अहमेव गतिस्तेषां निराशीःकर्मकारिणाम्
031a	ये च शिष्टास्त्रयो भक्ताः फलकामा हि ते मताः
031c	सर्वे च्यवनधर्माणः प्रतिबुद्धस्तु श्रेष्ठभाक्
032a	ब्रह्माणं शितिकण्ठं च याश्चान्या देवताः स्मृताः
032c	प्रबुद्धवर्याः सेवन्ते मामेवैष्यन्ति यत्परम्
032e 	भक्तं प्रति विशेषस्ते एष पार्थानुकीर्तितः
033a	त्वं चैवाहं च कौन्तेय नरनारायणौ स्मृतौ
033c	भारावतरणार्थं हि प्रविष्टौ मानुषीं तनुम्
034a	जानाम्यध्यात्मयोगांश्च योऽहं यस्माच्च भारत
034c	निवृत्तिलक्षणो धर्मस्तथाभ्युदयिकोऽपि च
035a	नराणामयनं ख्यातमहमेकः सनातनः
035c	आपो नारा इति प्रोक्ता आपो वै नरसूनवः
035e 	अयनं मम तत्पूर्वमतो नारायणो ह्यहम्
036a	छादयामि जगद्विश्वं भूत्वा सूर्य इवांशुभिः
036c	सर्वभूताधिवासश्च वासुदेवस्ततो ह्यहम्
037a	गतिश्च सर्वभूतानां प्रजानां चापि भारत
037c	व्याप्ता मे रोदसी पार्थ कान्तिश्चाभ्यधिका मम
038a	अधिभूतानि चान्तेऽहं तदिच्छंश्चास्मि भारत
038c	क्रमणाच्चाप्यहं पार्थ विष्णुरित्यभिसञ्ज्ञितः
039a	दमात्सिद्धिं परीप्सन्तो मां जनाः कामयन्ति हि
039c	दिवं चोर्वीं च मध्यं च तस्माद्दामोदरो ह्यहम्
040a	पृश्निरित्युच्यते चान्नं वेदा आपोऽमृतं तथा
040c	ममैतानि सदा गर्भे पृश्निगर्भस्ततो ह्यहम्
041a	ऋषयः प्राहुरेवं मां त्रितकूपाभिपातितम्
041c	पृश्निगर्भ त्रितं पाहीत्येकतद्वितपातितम्
042a	ततः स ब्रह्मणः पुत्र आद्यो ऋषिवरस्त्रितः
042c	उत्ततारोदपानाद्वै पृश्निगर्भानुकीर्तनात्
043a	सूर्यस्य तपतो लोकानग्नेः सोमस्य चाप्युत
043c	अंशवो ये प्रकाशन्ते मम ते केशसञ्ज्ञिताः
043e 	सर्वज्ञाः केशवं तस्मान्मामाहुर्द्विजसत्तमाः
044a	स्वपत्न्यामाहितो गर्भ उतथ्येन महात्मना
044c	उतथ्येऽन्तर्हिते चैव कदाचिद्देवमायया
044e 	बृहस्पतिरथाविन्दत्तां पत्नीं तस्य भारत
045a	ततो वै तमृषिश्रेष्ठं मैथुनोपगतं तथा
045c	उवाच गर्भः कौन्तेय पञ्चभूतसमन्वितः
046a	पूर्वागतोऽहं वरद नार्हस्यम्बां प्रबाधितुम्
046c	एतद्बृहस्पतिः श्रुत्वा चुक्रोध च शशाप च
047a	मैथुनोपगतो यस्मात्त्वयाहं विनिवारितः
047c	तस्मादन्धो जास्यसि त्वं मच्छापान्नात्र संशयः
048a	स शापादृषिमुख्यस्य दीर्घं तम उपेयिवान्
048c	स हि दीर्घतमा नाम नाम्ना ह्यासीदृषिः पुरा
049a	वेदानवाप्य चतुरः साङ्गोपाङ्गान्सनातनान्
049c	प्रयोजयामास तदा नाम गुह्यमिदं मम
050a	आनुपूर्व्येण विधिना केशवेति पुनः पुनः
050c	स चक्षुष्मान्समभवद्गौतमश्चाभवत्पुनः
051a	एवं हि वरदं नाम केशवेति ममार्जुन
051c	देवानामथ सर्वेषामृषीणां च महात्मनाम्
052a	अग्निः सोमेन संयुक्त एकयोनि मुखं कृतम्
052c	अग्नीषोमात्मकं तस्माज्जगत्कृत्स्नं चराचरम्
053A	अपि हि पुराणे भवति
053B 	एकयोन्यात्मकावग्नीषोमौ
053C	देवाश्चाग्निमुखा इति
053D 	एकयोनित्वाच्च परस्परं महयन्तो लोकान्धारयत इति

