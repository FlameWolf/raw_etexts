001  	भीष्म उवाच
001a	इत्येवमुक्त्वा वचनं ब्रह्मर्षिः सुमहातपाः
001c	प्रातिष्ठत शुकः सिद्धिं हित्वा लोकांश्चतुर्विधान्
002a	तमो ह्यष्टविधं हित्वा जहौ पञ्चविधं रजः
002c	ततः सत्त्वं जहौ धीमांस्तदद्भुतमिवाभवत्
003a	ततस्तस्मिन्पदे नित्ये निर्गुणे लिङ्गवर्जिते
003c	ब्रह्मणि प्रत्यतिष्ठत्स विधूमोऽग्निरिव ज्वलन्
004a	उल्कापाता दिशां दाहा भूमिकम्पास्तथैव च
004c	प्रादुर्भूताः क्षणे तस्मिंस्तदद्भुतमिवाभवत्
005a	द्रुमाः शाखाश्च मुमुचुः शिखराणि च पर्वताः
005c	निर्घातशब्दैश्च गिरिर्हिमवान्दीर्यतीव ह
006a	न बभासे सहस्रांशुर्न जज्वाल च पावकः
006c	ह्रदाश्च सरितश्चैव चुक्षुभुः सागरास्तथा
007a	ववर्ष वासवस्तोयं रसवच्च सुगन्धि च
007c	ववौ समीरणश्चापि दिव्यगन्धवहः शुचिः
008a	स शृङ्गेऽप्रतिमे दिव्ये हिमवन्मेरुसम्भवे
008c	संश्लिष्टे श्वेतपीते द्वे रुक्मरूप्यमये शुभे
009a	शतयोजनविस्तारे तिर्यगूर्ध्वं च भारत
009c	उदीचीं दिशमाश्रित्य रुचिरे सन्ददर्श ह
010a	सोऽविशङ्केन मनसा तथैवाभ्यपतच्छुकः
010c	ततः पर्वतशृङ्गे द्वे सहसैव द्विधाकृते
010e 	अदृश्येतां महाराज तदद्भुतमिवाभवत्
011a	ततः पर्वतशृङ्गाभ्यां सहसैव विनिःसृतः
011c	न च प्रतिजघानास्य स गतिं पर्वतोत्तमः
012a	ततो महानभूच्छब्दो दिवि सर्वदिवौकसाम्
012c	गन्धर्वाणामृषीणां च ये च शैलनिवासिनः
013a	दृष्ट्वा शुकमतिक्रान्तं पर्वतं च द्विधाकृतम्
013c	साधु साध्विति तत्रासीन्नादः सर्वत्र भारत
014a	स पूज्यमानो देवैश्च गन्धर्वैर्ॠषिभिस्तथा
014c	यक्षराक्षससङ्घैश्च विद्याधरगणैस्तथा
015a	दिव्यैः पुष्पैः समाकीर्णमन्तरिक्षं समन्ततः
015c	आसीत्किल महाराज शुकाभिपतने तदा
016a	ततो मन्दाकिनीं रम्यामुपरिष्टादभिव्रजन्
016c	शुको ददर्श धर्मात्मा पुष्पितद्रुमकाननाम्
017a	तस्यां क्रीडन्त्यभिरताः स्नान्ति चैवाप्सरोगणाः
017c	शून्याकारं निराकाराः शुकं दृष्ट्वा विवाससः
018a	तं प्रक्रमन्तमाज्ञाय पिता स्नेहसमन्वितः
018c	उत्तमां गतिमास्थाय पृष्ठतोऽनुससार ह
019a	शुकस्तु मारुतादूर्ध्वं गतिं कृत्वान्तरिक्षगाम्
019c	दर्शयित्वा प्रभावं स्वं सर्वभूतोऽभवत्तदा
020a	महायोगगतिं त्वग्र्यां व्यासोत्थाय महातपाः
020c	निमेषान्तरमात्रेण शुकाभिपतनं ययौ
021a	स ददर्श द्विधा कृत्वा पर्वताग्रं शुकं गतम्
021c	शशंसुर्ॠषयस्तस्मै कर्म पुत्रस्य तत्तदा
022a	ततः शुकेति दीर्घेण शैक्षेणाक्रन्दितस्तदा
022c	स्वयं पित्रा स्वरेणोच्चैस्त्रीँल्लोकाननुनाद्य वै
023a	शुकः सर्वगतो भूत्वा सर्वात्मा सर्वतोमुखः
023c	प्रत्यभाषत धर्मात्मा भोःशब्देनानुनादयन्
024a	तत एकाक्षरं नादं भो इत्येव समीरयन्
024c	प्रत्याहरज्जगत्सर्वमुच्चैः स्थावरजङ्गमम्
025a	ततः प्रभृति चाद्यापि शब्दानुच्चारितान्पृथक्
025c	गिरिगह्वरपृष्ठेषु व्याजहार शुकं प्रति
026a	अन्तर्हितः प्रभावं तु दर्शयित्वा शुकस्तदा
026c	गुणान्सन्त्यज्य शब्दादीन्पदमध्यगमत्परम्
027a	महिमानं तु तं दृष्ट्वा पुत्रस्यामिततेजसः
027c	निषसाद गिरिप्रस्थे पुत्रमेवानुचिन्तयन्
028a	ततो मन्दाकिनीतीरे क्रीडन्तोऽप्सरसां गणाः
028c	आसाद्य तमृषिं सर्वाः सम्भ्रान्ता गतचेतसः
029a	जले निलिल्यिरे काश्चित्काश्चिद्गुल्मान्प्रपेदिरे
029c	वसनान्याददुः काश्चिद्दृष्ट्वा तं मुनिसत्तमम्
030a	तां मुक्ततां तु विज्ञाय मुनिः पुत्रस्य वै तदा
030c	सक्ततामात्मनश्चैव प्रीतोऽभूद्व्रीडितश्च ह
031a	तं देवगन्धर्ववृतो महर्षिगणपूजितः
031c	पिनाकहस्तो भगवानभ्यागच्छत शङ्करः
032a	तमुवाच महादेवः सान्त्वपूर्वमिदं वचः
032c	पुत्रशोकाभिसन्तप्तं कृष्णद्वैपायनं तदा
033a	अग्नेर्भूमेरपां वायोरन्तरिक्षस्य चैव ह
033c	वीर्येण सदृशः पुत्रस्त्वया मत्तः पुरा वृतः
034a	स तथालक्षणो जातस्तपसा तव सम्भृतः
034c	मम चैव प्रभावेन ब्रह्मतेजोमयः शुचिः
035a	स गतिं परमां प्राप्तो दुष्प्रापामजितेन्द्रियैः
035c	दैवतैरपि विप्रर्षे तं त्वं किमनुशोचसि
036a	यावत्स्थास्यन्ति गिरयो यावत्स्थास्यन्ति सागराः
036c	तावत्तवाक्षया कीर्तिः सपुत्रस्य भविष्यति
037a	छायां स्वपुत्रसदृशीं सर्वतोऽनपगां सदा
037c	द्रक्ष्यसे त्वं च लोकेऽस्मिन्मत्प्रसादान्महामुने
038a	सोऽनुनीतो भगवता स्वयं रुद्रेण भारत
038c	छायां पश्यन्समावृत्तः स मुनिः परया मुदा
039a	इति जन्म गतिश्चैव शुकस्य भरतर्षभ
039c	विस्तरेण मयाख्यातं यन्मां त्वं परिपृच्छसि
040a	एतदाचष्ट मे राजन्देवर्षिर्नारदः पुरा
040c	व्यासश्चैव महायोगी सञ्जल्पेषु पदे पदे
041a	इतिहासमिमं पुण्यं मोक्षधर्मार्थसंहितम्
041c	धारयेद्यः शमपरः स गच्छेत्परमां गतिम्

