001  	युधिष्ठिर उवाच
001a	य इमे पृथिवीपालाः शेरते पृथिवीतले
001c	पृतनामध्य एते हि गतसत्त्वा महाबलाः
002a	एकैकशो भीमबला नागायुतबलास्तथा
002c	एते हि निहताः संख्ये तुल्यतेजोबलैर्नरैः
003a	नैषां पश्यामि हन्तारं प्राणिनां संयुगे पुरा
003c	विक्रमेणोपसंपन्नास्तेजोबलसमन्विताः
004a	अथ चेमे महाप्राज्ञ शेरते हि गतासवः
004c	मृता इति च शब्दोऽयं वर्तत्येषु गतासुषु
005a	इमे मृता नृपतयः प्रायशो भीमविक्रमाः
005c	तत्र मे संशयो जातः कुतः सञ्ज्ञा मृता इति
006a	कस्य मृत्युः कुतो मृत्युः केन मृत्युरिह प्रजाः
006c	हरत्यमरसङ्काश तन्मे ब्रूहि पितामह
007  	भीष्म उवाच
007a	पुरा कृतयुगे तात राजासीदविकम्पकः
007c	स शत्रुवशमापन्नः सङ्ग्रामे क्षीणवाहनः
008a	तत्र पुत्रो हरिर्नाम नारायणसमो बले
008c	स शत्रुभिर्हतः सङ्ख्ये सबलः सपदानुगः
009a	स राजा शत्रुवशगः पुत्रशोकसमन्वितः
009c	यदृच्छयाशान्तिपरो ददर्श भुवि नारदम्
010a	स तस्मै सर्वमाचष्ट यथा वृत्तं जनेश्वरः
010c	शत्रुभिर्ग्रहणं सङ्ख्ये पुत्रस्य मरणं तथा
011a	तस्य तद्वचनं श्रुत्वा नारदोऽथ तपोधनः
011c	आख्यानमिदमाचष्ट पुत्रशोकापहं तदा
012a	राजञ्शृणु समाख्यानमद्येदं बहुविस्तरम्
012c	यथा वृत्तं श्रुतं चैव मयापि वसुधाधिप
013a	प्रजाः सृष्ट्वा महातेजाः प्रजासर्गे पितामहः
013c	अतीव वृद्धा बहुला नामृष्यत पुनः प्रजाः
014a	न ह्यन्तरमभूत्किञ्चित्क्वचिज्जन्तुभिरच्युत
014c	निरुच्छ्वासमिवोन्नद्धं त्रैलोक्यमभवन्नृप
015a	तस्य चिन्ता समुत्पन्ना संहारं प्रति भूपते
015c	चिन्तयन्नाध्यगच्छच्च संहारे हेतुकारणम्
016a	तस्य रोषान्महाराज खेभ्योऽग्निरुदतिष्ठत
016c	तेन सर्वा दिशो राजन्ददाह स पितामहः
017a	ततो दिवं भुवं खं च जगच्च सचराचरम्
017c	ददाह पावको राजन्भगवत्कोपसम्भवः
018a	तत्रादह्यन्त भूतानि जङ्गमानि ध्रुवाणि च
018c	महता कोपवेगेन कुपिते प्रपितामहे
019a	ततो हरिजटः स्थाणुर्वेदाध्वरपतिः शिवः
019c	जगाद शरणं देवो ब्रह्माणं परवीरहा
020a	तस्मिन्नभिगते स्थाणौ प्रजानां हितकाम्यया
020c	अब्रवीद्वरदो देवो ज्वलन्निव तदा शिवम्
021a	करवाण्यद्य कं कामं वरार्होऽसि मतो मम
021c	कर्ता ह्यस्मि प्रियं शम्भो तव यद्धृदि वर्तते

