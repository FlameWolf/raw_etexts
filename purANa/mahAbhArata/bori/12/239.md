001  	शुक उवाच
001a	अध्यात्मं विस्तरेणेह पुनरेव वदस्व मे
001c	यदध्यात्मं यथा चेदं भगवन्नृषिसत्तम
002  	व्यास उवाच
002a	अध्यात्मं यदिदं तात पुरुषस्येह विद्यते
002c	तत्तेऽहं सम्प्रवक्ष्यामि तस्य व्याख्यामिमां शृणु
003a	भूमिरापस्तथा ज्योतिर्वायुराकाशमेव च
003c	महाभूतानि भूतानां सागरस्योर्मयो यथा
004a	प्रसार्येह यथाङ्गानि कूर्मः संहरते पुनः
004c	तद्वन्महान्ति भूतानि यवीयःसु विकुर्वते
005a	इति तन्मयमेवेदं सर्वं स्थावरजङ्गमम्
005c	सर्गे च प्रलये चैव तस्मान्निर्दिश्यते तथा
006a	महाभूतानि पञ्चैव सर्वभूतेषु भूतकृत्
006c	अकरोत्तात वैषम्यं यस्मिन्यदनुपश्यति
007  	शुक उवाच
007a	अकरोद्यच्छरीरेषु कथं तदुपलक्षयेत्
007c	इन्द्रियाणि गुणाः केचित्कथं तानुपलक्षयेत्
008  	व्यास उवाच
008a	एतत्ते वर्तयिष्यामि यथावदिह दर्शनम्
008c	शृणु तत्त्वमिहैकाग्रो यथातत्त्वं यथा च तत्
009a	शब्दः श्रोत्रं तथा खानि त्रयमाकाशसम्भवम्
009c	प्राणश्चेष्टा तथा स्पर्श एते वायुगुणास्त्रयः
010a	रूपं चक्षुर्विपाकश्च त्रिधा ज्योतिर्विधीयते
010c	रसोऽथ रसनं स्नेहो गुणास्त्वेते त्रयोऽम्भसाम्
011a	घ्रेयं घ्राणं शरीरं च भूमेरेते गुणास्त्रयः
011c	एतावानिन्द्रियग्रामो व्याख्यातः पाञ्चभौतिकः
012a	वायोः स्पर्शो रसोऽद्भ्यश्च ज्योतिषो रूपमुच्यते
012c	आकाशप्रभवः शब्दो गन्धो भूमिगुणः स्मृतः
013a	मनो बुद्धिश्च भावश्च त्रय एतेऽऽत्मयोनिजाः
013c	न गुणानतिवर्तन्ते गुणेभ्यः परमा मताः
014a	इन्द्रियाणि नरे पञ्च षष्ठं तु मन उच्यते
014c	सप्तमीं बुद्धिमेवाहुः क्षेत्रज्ञं पुनरष्टमम्
015a	चक्षुरालोचनायैव संशयं कुरुते मनः
015c	बुद्धिरध्यवसानाय साक्षी क्षेत्रज्ञ उच्यते
016a	रजस्तमश्च सत्त्वं च त्रय एते स्वयोनिजाः
016c	समाः सर्वेषु भूतेषु तद्गुणेषूपलक्षयेत्
017a	यथा कूर्म इहाङ्गानि प्रसार्य विनियच्छति
017c	एवमेवेन्द्रियग्रामं बुद्धिः सृष्ट्वा नियच्छति
018a	यदूर्ध्वं पादतलयोरवाङ्मूर्ध्नश्च पश्यति
018c	एतस्मिन्नेव कृत्ये वै वर्तते बुद्धिरुत्तमा
019a	गुणान्नेनीयते बुद्धिर्बुद्धिरेवेन्द्रियाण्यपि
019c	मनःषष्ठानि सर्वाणि बुद्ध्यभावे कुतो गुणाः
020a	तत्र यत्प्रीतिसंयुक्तं किञ्चिदात्मनि लक्षयेत्
020c	प्रशान्तमिव संशुद्धं सत्त्वं तदुपधारयेत्
021a	यत्तु संतापसंयुक्तं काये मनसि वा भवेत्
021c	रजः प्रवर्तकं तत्स्यात्सततं हारि देहिनाम्
022a	यत्तु संमोहसंयुक्तमव्यक्तविषयं भवेत्
022c	अप्रतर्क्यमविज्ञेयं तमस्तदुपधार्यताम्
023a	प्रहर्षः प्रीतिरानन्दः साम्यं स्वस्थात्मचित्तता
023c	अकस्माद्यदि वा कस्माद्वर्तते सात्त्विको गुणः
024a	अभिमानो मृषावादो लोभो मोहस्तथाक्षमा
024c	लिङ्गानि रजसस्तानि वर्तन्ते हेत्वहेतुतः
025a	तथा मोहः प्रमादश्च तन्द्री निद्राप्रबोधिता
025c	कथञ्चिदभिवर्तन्ते विज्ञेयास्तामसा गुणाः

