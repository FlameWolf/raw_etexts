BR-12-03-332-001  	नरनारायणावूचतुः
BR-12-03-332-001a	धन्योऽस्यनुगृहीतोऽसि यत्ते दृष्टः स्वयं प्रभुः
BR-12-03-332-001c	न हि तं दृष्टवान्कश्चित्पद्मयोनिरपि स्वयम्
BR-12-03-332-002a	अव्यक्तयोनिर्भगवान्दुर्दर्शः पुरुषोत्तमः
BR-12-03-332-002c	नारदैतद्धि ते सत्यं वचनं समुदाहृतम्
BR-12-03-332-003a	नास्य भक्तैः प्रियतरो लोके कश्चन विद्यते
BR-12-03-332-003c	ततः स्वयं दर्शितवान्स्वमात्मानं द्विजोत्तम
BR-12-03-332-004a	तपो हि तप्यतस्तस्य यत्स्थानं परमात्मनः
BR-12-03-332-004c	न तत्सम्प्राप्नुते कश्चिदृते ह्यावां द्विजोत्तम
BR-12-03-332-005a	या हि सूर्यसहस्रस्य समस्तस्य भवेद्द्युतिः
BR-12-03-332-005c	स्थानस्य सा भवेत्तस्य स्वयं तेन विराजता
BR-12-03-332-006a	तस्मादुत्तिष्ठते विप्र देवाद्विश्वभुवः पतेः
BR-12-03-332-006c	क्षमा क्षमावतां श्रेष्ठ यया भूमिस्तु युज्यते
BR-12-03-332-007a	तस्माच्चोत्तिष्ठते देवात्सर्वभूतहितो रसः
BR-12-03-332-007c	आपो येन हि युज्यन्ते द्रवत्वं प्राप्नुवन्ति च
BR-12-03-332-008a	तस्मादेव समुद्भूतं तेजो रूपगुणात्मकम्
BR-12-03-332-008c	येन स्म युज्यते सूर्यस्ततो लोकान्विराजते
BR-12-03-332-009a	तस्माद्देवात्समुद्भूतः स्पर्शस्तु पुरुषोत्तमात्
BR-12-03-332-009c	येन स्म युज्यते वायुस्ततो लोकान्विवात्यसौ
BR-12-03-332-010a	तस्माच्चोत्तिष्ठते शब्दः सर्वलोकेश्वरात्प्रभोः
BR-12-03-332-010c	आकाशं युज्यते येन ततस्तिष्ठत्यसंवृतम्
BR-12-03-332-011a	तस्माच्चोत्तिष्ठते देवात्सर्वभूतगतं मनः
BR-12-03-332-011c	चन्द्रमा येन संयुक्तः प्रकाशगुणधारणः
BR-12-03-332-012a	षड्भूतोत्पादकं नाम तत्स्थानं वेदसञ्ज्ञितम्
BR-12-03-332-012c	विद्यासहायो यत्रास्ते भगवान्हव्यकव्यभुक्
BR-12-03-332-013a	ये हि निष्कल्मषा लोके पुण्यपापविवर्जिताः
BR-12-03-332-013c	तेषां वै क्षेममध्वानं गच्छतां द्विजसत्तम
BR-12-03-332-013e 	सर्वलोकतमोहन्ता आदित्यो द्वारमुच्यते
BR-12-03-332-014a	आदित्यदग्धसर्वाङ्गा अदृश्याः केनचित्क्वचित्
BR-12-03-332-014c	परमाणुभूता भूत्वा तु तं देवं प्रविशन्त्युत
BR-12-03-332-015a	तस्मादपि विनिर्मुक्ता अनिरुद्धतनौ स्थिताः
BR-12-03-332-015c	मनोभूतास्ततो भूयः प्रद्युम्नं प्रविशन्त्युत
BR-12-03-332-016a	प्रद्युम्नाच्चापि निर्मुक्ता जीवं सङ्कर्षणं तथा
BR-12-03-332-016c	विशन्ति विप्रप्रवराः साङ्ख्या भागवतैः सह
BR-12-03-332-017a	ततस्त्रैगुण्यहीनास्ते परमात्मानमञ्जसा
BR-12-03-332-017c	प्रविशन्ति द्विजश्रेष्ठ क्षेत्रज्ञं निर्गुणात्मकम्
BR-12-03-332-017e 	सर्वावासं वासुदेवं क्षेत्रज्ञं विद्धि तत्त्वतः
BR-12-03-332-018a	समाहितमनस्काश्च नियताः संयतेन्द्रियाः
BR-12-03-332-018c	एकान्तभावोपगता वासुदेवं विशन्ति ते
BR-12-03-332-019a	आवामपि च धर्मस्य गृहे जातौ द्विजोत्तम
BR-12-03-332-019c	रम्यां विशालामाश्रित्य तप उग्रं समास्थितौ
BR-12-03-332-020a	ये तु तस्यैव देवस्य प्रादुर्भावाः सुरप्रियाः
BR-12-03-332-020c	भविष्यन्ति त्रिलोकस्थास्तेषां स्वस्तीत्यतो द्विज
BR-12-03-332-021a	विधिना स्वेन युक्ताभ्यां यथापूर्वं द्विजोत्तम
BR-12-03-332-021c	आस्थिताभ्यां सर्वकृच्छ्रं व्रतं सम्यक्तदुत्तमम्
BR-12-03-332-022a	आवाभ्यामपि दृष्टस्त्वं श्वेतद्वीपे तपोधन
BR-12-03-332-022c	समागतो भगवता सञ्जल्पं कृतवान्यथा
BR-12-03-332-023a	सर्वं हि नौ संविदितं त्रैलोक्ये सचराचरे
BR-12-03-332-023c	यद्भविष्यति वृत्तं वा वर्तते वा शुभाशुभम्
BR-12-03-332-024  	वैशम्पायन उवाच
BR-12-03-332-024a	एतच्छ्रुत्वा तयोर्वाक्यं तपस्युग्रेऽभ्यवर्तत
BR-12-03-332-024c	नारदः प्राञ्जलिर्भूत्वा नारायणपरायणः
BR-12-03-332-025a	जजाप विधिवन्मन्त्रान्नारायणगतान्बहून्
BR-12-03-332-025c	दिव्यं वर्षसहस्रं हि नरनारायणाश्रमे
BR-12-03-332-026a	अवसत्स महातेजा नारदो भगवानृषिः
BR-12-03-332-026c	तमेवाभ्यर्चयन्देवं नरनारायणौ च तौ

