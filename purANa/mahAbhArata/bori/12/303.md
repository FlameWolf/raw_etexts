001  	याज्ञवल्क्य उवाच
001a	न शक्यो निर्गुणस्तात गुणीकर्तुं विशां पते
001c	गुणवांश्चाप्यगुणवान्यथातत्त्वं निबोध मे
002a	गुणैर्हि गुणवानेव निर्गुणश्चागुणस्तथा
002c	प्राहुरेवं महात्मानो मुनयस्तत्त्वदर्शिनः
003a	गुणस्वभावस्त्वव्यक्तो गुणानेवाभिवर्तते
003c	उपयुङ्क्ते च तानेव स चैवाज्ञः स्वभावतः
004a	अव्यक्तस्तु न जानीते पुरुषो ज्ञः स्वभावतः
004c	न मत्तः परमस्तीति नित्यमेवाभिमन्यते
005a	अनेन कारणेनैतदव्यक्तं स्यादचेतनम्
005c	नित्यत्वादक्षरत्वाच्च क्षराणां तत्त्वतोऽन्यथा
006a	यदाज्ञानेन कुर्वीत गुणसर्गं पुनः पुनः
006c	यदात्मानं न जानीते तदाव्यक्तमिहोच्यते
007a	कर्तृत्वाच्चापि तत्त्वानां तत्त्वधर्मी तथोच्यते
007c	कर्तृत्वाच्चैव योनीनां योनिधर्मा तथोच्यते
008a	कर्तृत्वात्प्रकृतीनां तु तथा प्रकृतिधर्मिता
008c	कर्तृत्वाच्चापि बीजानां बीजधर्मी तथोच्यते
009a	गुणानां प्रसवत्वाच्च तथा प्रसवधर्मवान्
009c	कर्तृत्वात्प्रलयानां च तथा प्रलयधर्मिता
010a	बीजत्वात्प्रकृतित्वाच्च प्रलयत्वात्तथैव च
010c	उपेक्षकत्वादन्यत्वादभिमानाच्च केवलम्
011a	मन्यन्ते यतयः शुद्धा अध्यात्मविगतज्वराः
011c	अनित्यं नित्यमव्यक्तमेवमेतद्धि शुश्रुम
012a	अव्यक्तैकत्वमित्याहुर्नानात्वं पुरुषस्तथा
012c	सर्वभूतदयावन्तः केवलं ज्ञानमास्थिताः
013a	अन्यः स पुरुषोऽव्यक्तस्त्वध्रुवो ध्रुवसञ्ज्ञकः
013c	यथा मुञ्ज इषीकायास्तथैवैतद्धि जायते
014a	अन्यं च मशकं विद्यादन्यच्चोदुम्बरं तथा
014c	न चोदुम्बरसंयोगैर्मशकस्तत्र लिप्यते
015a	अन्य एव तथा मत्स्यस्तथान्यदुदकं स्मृतम्
015c	न चोदकस्य स्पर्शेन मत्स्यो लिप्यति सर्वशः
016a	अन्यो ह्यग्निरुखाप्यन्या नित्यमेवमवैहि भोः
016c	न चोपलिप्यते सोऽग्निरुखासंस्पर्शनेन वै
017a	पुष्करं त्वन्यदेवात्र तथान्यदुदकं स्मृतम्
017c	न चोदकस्य स्पर्शेन लिप्यते तत्र पुष्करम्
018a	एतेषां सह संवासं विवासं चैव नित्यशः
018c	यथा तथैनं पश्यन्ति न नित्यं प्राकृता जनाः
019a	ये त्वन्यथैव पश्यन्ति न सम्यक्तेषु दर्शनम्
019c	ते व्यक्तं निरयं घोरं प्रविशन्ति पुनः पुनः
020a	साङ्ख्यदर्शनमेतत्ते परिसङ्ख्यातमुत्तमम्
020c	एवं हि परिसङ्ख्याय साङ्ख्याः केवलतां गताः
021a	ये त्वन्ये तत्त्वकुशलास्तेषामेतन्निदर्शनम्
021c	अतः परं प्रवक्ष्यामि योगानामपि दर्शनम्

