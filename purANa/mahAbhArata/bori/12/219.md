BR-12-03-219-001  	भीष्म उवाच
BR-12-03-219-001a	अत्रैवोदाहरन्तीममितिहासं पुरातनम्
BR-12-03-219-001c	शतक्रतोश्च संवादं नमुचेश्च युधिष्ठिर
BR-12-03-219-002a	श्रिया विहीनमासीनमक्षोभ्यमिव सागरम्
BR-12-03-219-002c	भवाभवज्ञं भूतानामित्युवाच पुरन्दरः
BR-12-03-219-003a	बद्धः पाशैश्च्युतः स्थानाद्द्विषतां वशमागतः
BR-12-03-219-003c	श्रिया विहीनो नमुचे शोचस्याहो न शोचसि
BR-12-03-219-004  	नमुचिरुवाच
BR-12-03-219-004a	अनवाप्यं च शोकेन शरीरं चोपतप्यते
BR-12-03-219-004c	अमित्राश्च प्रहृष्यन्ति नास्ति शोके सहायता
BR-12-03-219-005a	तस्माच्छक्र न शोचामि सर्वं ह्येवेदमन्तवत्
BR-12-03-219-005c	सन्तापाद्भ्रश्यते रूपं धर्मश्चैव सुरेश्वर
BR-12-03-219-006a	विनीय खलु तद्दुःखमागतं वैमनस्यजम्
BR-12-03-219-006c	ध्यातव्यं मनसा हृद्यं कल्याणं संविजानता
BR-12-03-219-007a	यथा यथा हि पुरुषः कल्याणे कुरुते मनः
BR-12-03-219-007c	तदैवास्य प्रसीदन्ति सर्वार्था नात्र संशयः
BR-12-03-219-008a	एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता
BR-12-03-219-008c	तेनानुशिष्टः प्रवणादिवोदकं यथा नियुक्तोऽस्मि तथा वहामि
BR-12-03-219-009a	भावाभावावभिजानन्गरीयो जानामि श्रेयो न तु तत्करोमि
BR-12-03-219-009c	आशाः सुशर्म्याः सुहृदां सुकुर्वन्यथा नियुक्तोऽस्मि तथा वहामि
BR-12-03-219-010a	यथा यथास्य प्राप्तव्यं प्राप्नोत्येव तथा तथा
BR-12-03-219-010c	भवितव्यं यथा यच्च भवत्येव तथा तथा
BR-12-03-219-011a	यत्र यत्रैव संयुङ्क्ते धाता गर्भं पुनः पुनः
BR-12-03-219-011c	तत्र तत्रैव वसति न यत्र स्वयमिच्छति
BR-12-03-219-012a	भावो योऽयमनुप्राप्तो भवितव्यमिदं मम
BR-12-03-219-012c	इति यस्य सदा भावो न स मुह्येत्कदाचन
BR-12-03-219-013a	पर्यायैर्हन्यमानानामभियोक्ता न विद्यते
BR-12-03-219-013c	दुःखमेतत्तु यद्द्वेष्टा कर्ताहमिति मन्यते
BR-12-03-219-014a	ऋषींश्च देवांश्च महासुरांश्च त्रैविद्यवृद्धांश्च वने मुनींश्च
BR-12-03-219-014c	कान्नापदो नोपनमन्ति लोके परावरज्ञास्तु न सम्भ्रमन्ति
BR-12-03-219-015a	न पण्डितः क्रुध्यति नापि सज्जते न चापि संसीदति न प्रहृष्यति
BR-12-03-219-015c	 न चार्थकृच्छ्रव्यसनेषु शोचति स्थितः प्रकृत्या हिमवानिवाचलः
BR-12-03-219-016a	यमर्थसिद्धिः परमा न हर्षयेत्तथैव काले व्यसनं न मोहयेत्
BR-12-03-219-016c	सुखं च दुःखं च तथैव मध्यमं निषेवते यः स धुरन्धरो नरः
BR-12-03-219-017a	यां यामवस्थां पुरुषोऽधिगच्छेत्तस्यां रमेतापरितप्यमानः
BR-12-03-219-017c	एवं प्रवृद्धं प्रणुदेन्मनोजं सन्तापमायासकरं शरीरात्
BR-12-03-219-018a	तत्सदः स परिषत्सभासदः प्राप्य यो न कुरुते सभाभयम्
BR-12-03-219-018c	धर्मतत्त्वमवगाह्य बुद्धिमान्योऽभ्युपैति स पुमान्धुरन्धरः
BR-12-03-219-019a	प्राज्ञस्य कर्माणि दुरन्वयानि न वै प्राज्ञो मुह्यति मोहकाले
BR-12-03-219-019c	स्थानाच्च्युतश्चेन्न मुमोह गौतमस्तावत्कृच्छ्रामापदं प्राप्य वृद्धः
BR-12-03-219-020a	न मन्त्रबलवीर्येण प्रज्ञया पौरुषेण वा
BR-12-03-219-020c	अलभ्यं लभते मर्त्यस्तत्र का परिदेवना
BR-12-03-219-021a	यदेवमनुजातस्य धातारो विदधुः पुरा
BR-12-03-219-021c	तदेवानुभविष्यामि किं मे मृत्युः करिष्यति
BR-12-03-219-022a	लब्धव्यान्येव लभते गन्तव्यान्येव गच्छति
BR-12-03-219-022c	प्राप्तव्यान्येव प्राप्नोति दुःखानि च सुखानि च
BR-12-03-219-023a	एतद्विदित्वा कार्त्स्न्येन यो न मुह्यति मानवः
BR-12-03-219-023c	कुशलः सुखदुःखेषु स वै सर्वधनेश्वरः

