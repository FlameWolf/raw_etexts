001  	भीष्म उवाच
001a	अत्रैवोदाहरन्तीममितिहासं पुरातनम्
001c	शतक्रतोश्च संवादं नमुचेश्च युधिष्ठिर
002a	श्रिया विहीनमासीनमक्षोभ्यमिव सागरम्
002c	भवाभवज्ञं भूतानामित्युवाच पुरन्दरः
003a	बद्धः पाशैश्च्युतः स्थानाद्द्विषतां वशमागतः
003c	श्रिया विहीनो नमुचे शोचस्याहो न शोचसि
004  	नमुचिरुवाच
004a	अनवाप्यं च शोकेन शरीरं चोपतप्यते
004c	अमित्राश्च प्रहृष्यन्ति नास्ति शोके सहायता
005a	तस्माच्छक्र न शोचामि सर्वं ह्येवेदमन्तवत्
005c	सन्तापाद्भ्रश्यते रूपं धर्मश्चैव सुरेश्वर
006a	विनीय खलु तद्दुःखमागतं वैमनस्यजम्
006c	ध्यातव्यं मनसा हृद्यं कल्याणं संविजानता
007a	यथा यथा हि पुरुषः कल्याणे कुरुते मनः
007c	तदैवास्य प्रसीदन्ति सर्वार्था नात्र संशयः
008a	एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता
008c	तेनानुशिष्टः प्रवणादिवोदकं यथा नियुक्तोऽस्मि तथा वहामि
009a	भावाभावावभिजानन्गरीयो जानामि श्रेयो न तु तत्करोमि
009c	आशाः सुशर्म्याः सुहृदां सुकुर्वन्यथा नियुक्तोऽस्मि तथा वहामि
010a	यथा यथास्य प्राप्तव्यं प्राप्नोत्येव तथा तथा
010c	भवितव्यं यथा यच्च भवत्येव तथा तथा
011a	यत्र यत्रैव संयुङ्क्ते धाता गर्भं पुनः पुनः
011c	तत्र तत्रैव वसति न यत्र स्वयमिच्छति
012a	भावो योऽयमनुप्राप्तो भवितव्यमिदं मम
012c	इति यस्य सदा भावो न स मुह्येत्कदाचन
013a	पर्यायैर्हन्यमानानामभियोक्ता न विद्यते
013c	दुःखमेतत्तु यद्द्वेष्टा कर्ताहमिति मन्यते
014a	ऋषींश्च देवांश्च महासुरांश्च त्रैविद्यवृद्धांश्च वने मुनींश्च
014c	कान्नापदो नोपनमन्ति लोके परावरज्ञास्तु न सम्भ्रमन्ति
015a	न पण्डितः क्रुध्यति नापि सज्जते न चापि संसीदति न प्रहृष्यति
015c	 न चार्थकृच्छ्रव्यसनेषु शोचति स्थितः प्रकृत्या हिमवानिवाचलः
016a	यमर्थसिद्धिः परमा न हर्षयेत्तथैव काले व्यसनं न मोहयेत्
016c	सुखं च दुःखं च तथैव मध्यमं निषेवते यः स धुरन्धरो नरः
017a	यां यामवस्थां पुरुषोऽधिगच्छेत्तस्यां रमेतापरितप्यमानः
017c	एवं प्रवृद्धं प्रणुदेन्मनोजं सन्तापमायासकरं शरीरात्
018a	तत्सदः स परिषत्सभासदः प्राप्य यो न कुरुते सभाभयम्
018c	धर्मतत्त्वमवगाह्य बुद्धिमान्योऽभ्युपैति स पुमान्धुरन्धरः
019a	प्राज्ञस्य कर्माणि दुरन्वयानि न वै प्राज्ञो मुह्यति मोहकाले
019c	स्थानाच्च्युतश्चेन्न मुमोह गौतमस्तावत्कृच्छ्रामापदं प्राप्य वृद्धः
020a	न मन्त्रबलवीर्येण प्रज्ञया पौरुषेण वा
020c	अलभ्यं लभते मर्त्यस्तत्र का परिदेवना
021a	यदेवमनुजातस्य धातारो विदधुः पुरा
021c	तदेवानुभविष्यामि किं मे मृत्युः करिष्यति
022a	लब्धव्यान्येव लभते गन्तव्यान्येव गच्छति
022c	प्राप्तव्यान्येव प्राप्नोति दुःखानि च सुखानि च
023a	एतद्विदित्वा कार्त्स्न्येन यो न मुह्यति मानवः
023c	कुशलः सुखदुःखेषु स वै सर्वधनेश्वरः

