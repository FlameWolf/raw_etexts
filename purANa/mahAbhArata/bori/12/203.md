BR-12-03-203-001  युधिष्ठिर उवाच
BR-12-03-203-001a योगं मे परमं तात मोक्षस्य वद भारत
BR-12-03-203-001c तमहं तत्त्वतो ज्ञातुमिच्छामि वदतां वर
BR-12-03-203-002  भीष्म उवाच
BR-12-03-203-002a अत्राप्युदाहरन्तीममितिहासं पुरातनम्
BR-12-03-203-002c संवादं मोक्षसंयुक्तं शिष्यस्य गुरुणा सह
BR-12-03-203-003a कश्चिद्ब्राह्मणमासीनमाचार्यमृषिसत्तमम्
BR-12-03-203-003c शिष्यः परममेधावी श्रेयोर्थी सुसमाहितः
BR-12-03-203-003e चरणावुपसङ्गृह्य स्थितः प्राञ्जलिरब्रवीत्
BR-12-03-203-004a उपासनात्प्रसन्नोऽसि यदि वै भगवन्मम
BR-12-03-203-004c संशयो मे महान्कश्चित्तन्मे व्याख्यातुमर्हसि
BR-12-03-203-005a कुतश्चाहं कुतश्च त्वं तत्सम्यग्ब्रूहि यत्परम्
BR-12-03-203-005c कथं च सर्वभूतेषु समेषु द्विजसत्तम
BR-12-03-203-005e सम्यग्वृत्ता निवर्तन्ते विपरीताः क्षयोदयाः
BR-12-03-203-006a वेदेषु चापि यद्वाक्यं लौकिकं व्यापकं च यत्
BR-12-03-203-006c एतद्विद्वन्यथातत्त्वं सर्वं व्याख्यातुमर्हसि
BR-12-03-203-007  गुरुरुवाच
BR-12-03-203-007a शृणु शिष्य महाप्राज्ञ ब्रह्मगुह्यमिदं परम्
BR-12-03-203-007c अध्यात्मं सर्वभूतानामागमानां च यद्वसु
BR-12-03-203-008a वासुदेवः सर्वमिदं विश्वस्य ब्रह्मणो मुखम्
BR-12-03-203-008c सत्यं दानमथो यज्ञस्तितिक्षा दम आर्जवम्
BR-12-03-203-009a पुरुषं सनातनं विष्णुं यत्तद्वेदविदो विदुः
BR-12-03-203-009c सर्गप्रलयकर्तारमव्यक्तं ब्रह्म शाश्वतम्
BR-12-03-203-009e तदिदं ब्रह्म वार्ष्णेयमितिहासं शृणुष्व मे
BR-12-03-203-010a ब्राह्मणो ब्राह्मणैः श्राव्यो राजन्यः क्षत्रियैस्तथा
BR-12-03-203-010c माहात्म्यं देवदेवस्य विष्णोरमिततेजसः
BR-12-03-203-010e अर्हस्त्वमसि कल्याण वार्ष्णेयं शृणु यत्परम्
BR-12-03-203-011a कालचक्रमनाद्यन्तं भावाभावस्वलक्षणम्
BR-12-03-203-011c त्रैलोक्यं सर्वभूतेषु चक्रवत्परिवर्तते
BR-12-03-203-012a यत्तदक्षरमव्यक्तममृतं ब्रह्म शाश्वतम्
BR-12-03-203-012c वदन्ति पुरुषव्याघ्रं केशवं पुरुषर्षभम्
BR-12-03-203-013a पितॄन्देवानृषींश्चैव तथा वै यक्षदानवान्
BR-12-03-203-013c नागासुरमनुष्यांश्च सृजते परमोऽव्ययः
BR-12-03-203-014a तथैव वेदशास्त्राणि लोकधर्मांश्च शाश्वतान्
BR-12-03-203-014c प्रलये प्रकृतिं प्राप्य युगादौ सृजते प्रभुः
BR-12-03-203-015a यथर्तुष्वृतुलिङ्गानि नानारूपाणि पर्यये
BR-12-03-203-015c दृश्यन्ते तानि तान्येव तथा ब्रह्माहरात्रिषु
BR-12-03-203-016a अथ यद्यद्यदा भावि कालयोगाद्युगादिषु
BR-12-03-203-016c तत्तदुत्पद्यते ज्ञानं लोकयात्राविधानजम्
BR-12-03-203-017a युगान्तेऽन्तर्हितान्वेदान्सेतिहासान्महर्षयः
BR-12-03-203-017c लेभिरे तपसा पूर्वमनुज्ञाताः स्वयम्भुवा
BR-12-03-203-018a वेदविद्वेद भगवान्वेदाङ्गानि बृहस्पतिः
BR-12-03-203-018c भार्गवो नीतिशास्त्रं च जगाद जगतो हितम्
BR-12-03-203-019a गान्धर्वं नारदो वेदं भरद्वाजो धनुर्ग्रहम्
BR-12-03-203-019c देवर्षिचरितं गार्ग्यः कृष्णात्रेयश्चिकित्सितम्
BR-12-03-203-020a न्यायतन्त्राण्यनेकानि तैस्तैरुक्तानि वादिभिः
BR-12-03-203-020c हेत्वागमसदाचारैर्यदुक्तं तदुपास्यते
BR-12-03-203-021a अनाद्यं यत्परं ब्रह्म न देवा नर्षयो विदुः
BR-12-03-203-021c एकस्तद्वेद भगवान्धाता नारायणः प्रभुः
BR-12-03-203-022a नारायणादृषिगणास्तथा मुख्याः सुरासुराः
BR-12-03-203-022c राजर्षयः पुराणाश्च परमं दुःखभेषजम्
BR-12-03-203-023a पुरुषाधिष्ठितं भावं प्रकृतिः सूयते सदा
BR-12-03-203-023c हेतुयुक्तमतः सर्वं जगत्सम्परिवर्तते
BR-12-03-203-024a दीपादन्ये यथा दीपाः प्रवर्तन्ते सहस्रशः
BR-12-03-203-024c प्रकृतिः सृजते तद्वदानन्त्यान्नापचीयते
BR-12-03-203-025a अव्यक्तकर्मजा बुद्धिरहङ्कारं प्रसूयते
BR-12-03-203-025c आकाशं चाप्यहङ्काराद्वायुराकाशसम्भवः
BR-12-03-203-026a वायोस्तेजस्ततश्चापस्त्वद्भ्यो हि वसुधोद्गता
BR-12-03-203-026c मूलप्रकृतयोऽष्टौ ता जगदेतास्ववस्थितम्
BR-12-03-203-027a ज्ञानेन्द्रियाण्यतः पञ्च पञ्च कर्मेन्द्रियाण्यपि
BR-12-03-203-027c विषयाः पञ्च चैकं च विकारे षोडशं मनः
BR-12-03-203-028a श्रोत्रं त्वक्चक्षुषी जिह्वा घ्राणं पञ्चेन्द्रियाण्यपि
BR-12-03-203-028c पादौ पायुरुपस्थश्च हस्तौ वाक्कर्मणामपि
BR-12-03-203-029a शब्दः स्पर्शोऽथ रूपं च रसो गन्धस्तथैव च
BR-12-03-203-029c विज्ञेयं व्यापकं चित्तं तेषु सर्वगतं मनः
BR-12-03-203-030a रसज्ञाने तु जिह्वेयं व्याहृते वाक्तथैव च
BR-12-03-203-030c इन्द्रियैर्विविधैर्युक्तं सर्वं व्यस्तं मनस्तथा
BR-12-03-203-031a विद्यात्तु षोडशैतानि दैवतानि विभागशः
BR-12-03-203-031c देहेषु ज्ञानकर्तारमुपासीनमुपासते
BR-12-03-203-032a तद्वत्सोमगुणा जिह्वा गन्धस्तु पृथिवीगुणः
BR-12-03-203-032c श्रोत्रं शब्दगुणं चैव चक्षुरग्नेर्गुणस्तथा
BR-12-03-203-032e स्पर्शं वायुगुणं विद्यात्सर्वभूतेषु सर्वदा
BR-12-03-203-033a मनः सत्त्वगुणं प्राहुः सत्त्वमव्यक्तजं तथा
BR-12-03-203-033c सर्वभूतात्मभूतस्थं तस्माद्बुध्येत बुद्धिमान्
BR-12-03-203-034a एते भावा जगत्सर्वं वहन्ति सचराचरम्
BR-12-03-203-034c श्रिता विरजसं देवं यमाहुः परमं पदम्
BR-12-03-203-035a नवद्वारं पुरं पुण्यमेतैर्भावैः समन्वितम्
BR-12-03-203-035c व्याप्य शेते महानात्मा तस्मात्पुरुष उच्यते
BR-12-03-203-036a अजरः सोऽमरश्चैव व्यक्ताव्यक्तोपदेशवान्
BR-12-03-203-036c व्यापकः सगुणः सूक्ष्मः सर्वभूतगुणाश्रयः
BR-12-03-203-037a यथा दीपः प्रकाशात्मा ह्रस्वो वा यदि वा महान्
BR-12-03-203-037c ज्ञानात्मानं तथा विद्यात्पुरुषं सर्वजन्तुषु
BR-12-03-203-038a सोऽत्र वेदयते वेद्यं स शृणोति स पश्यति
BR-12-03-203-038c कारणं तस्य देहोऽयं स कर्ता सर्वकर्मणाम्
BR-12-03-203-039a अग्निर्दारुगतो यद्वद्भिन्ने दारौ न दृश्यते
BR-12-03-203-039c तथैवात्मा शरीरस्थो योगेनैवात्र दृश्यते
BR-12-03-203-040a नदीष्वापो यथा युक्ता यथा सूर्ये मरीचयः
BR-12-03-203-040c संतन्वाना यथा यान्ति तथा देहाः शरीरिणाम्
BR-12-03-203-041a स्वप्नयोगे यथैवात्मा पञ्चेन्द्रियसमागतः
BR-12-03-203-041c देहमुत्सृज्य वै याति तथैवात्रोपलभ्यते
BR-12-03-203-042a कर्मणा व्याप्यते पूर्वं कर्मणा चोपपद्यते
BR-12-03-203-042c कर्मणा नीयतेऽन्यत्र स्वकृतेन बलीयसा
BR-12-03-203-043a स तु देहाद्यथा देहं त्यक्त्वान्यं प्रतिपद्यते
BR-12-03-203-043c तथा तं सम्प्रवक्ष्यामि भूतग्रामं स्वकर्मजम्
