001  	ब्राह्मण उवाच
001a	आश्चर्यं नात्र सन्देहः सुप्रीतोऽस्मि भुजङ्गम
001c	अन्वर्थोपगतैर्वाक्यैः पन्थानं चास्मि दर्शितः
002a	स्वस्ति तेऽस्तु गमिष्यामि साधो भुजगसत्तम
002c	स्मरणीयोऽस्मि भवता सम्प्रेषणनियोजनैः
003  	नाग उवाच
003a	अनुक्त्वा मद्गतं कार्यं क्वेदानीं प्रस्थितो भवान्
003c	उच्यतां द्विज यत्कार्यं यदर्थं त्वमिहागतः
004a	उक्तानुक्ते कृते कार्ये मामामन्त्र्य द्विजर्षभ
004c	मया प्रत्यभ्यनुज्ञातस्ततो यास्यसि ब्राह्मण
005a	न हि मां केवलं दृष्ट्वा त्यक्त्वा प्रणयवानिह
005c	गन्तुमर्हसि विप्रर्षे वृक्षमूलगतो यथा
006a	त्वयि चाहं द्विजश्रेष्ठ भवान्मयि न संशयः
006c	लोकोऽयं भवतः सर्वः का चिन्ता मयि तेऽनघ
007  	ब्राह्मण उवाच
007a	एवमेतन्महाप्राज्ञ विज्ञातार्थ भुजङ्गम
007c	नातिरिक्तास्त्वया देवाः सर्वथैव यथातथम्
008a	य एवाहं स एव त्वमेवमेतद्भुजङ्गम
008c	अहं भवांश्च भूतानि सर्वे सर्वत्रगाः सदा
009a	आसीत्तु मे भोगपते संशयः पुण्यसञ्चये
009c	सोऽहमुञ्छव्रतं साधो चरिष्याम्यर्थदर्शनम्
010a	एष मे निश्चयः साधो कृतः कारणवत्तरः
010c	आमन्त्रयामि भद्रं ते कृतार्थोऽस्मि भुजङ्गम
