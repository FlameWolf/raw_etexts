001  	जनमेजय उवाच
001a	अहो ह्येकान्तिनः सर्वान्प्रीणाति भगवान्हरिः
001c	विधिप्रयुक्तां पूजां च गृह्णाति भगवान्स्वयम्
002a	ये तु दग्धेन्धना लोके पुण्यपापविवर्जिताः
002c	तेषां त्वयाभिनिर्दिष्टा पारम्पर्यागता गतिः
003a	चतुर्थ्यां चैव ते गत्यां गच्छन्ति पुरुषोत्तमम्
003c	एकान्तिनस्तु पुरुषा गच्छन्ति परमं पदम्
004a	नूनमेकान्तधर्मोऽयं श्रेष्ठो नारायणप्रियः
004c	अगत्वा गतयस्तिस्रो यद्गच्छन्त्यव्ययं हरिम्
005a	सहोपनिषदान्वेदान्ये विप्राः सम्यगास्थिताः
005c	पठन्ति विधिमास्थाय ये चापि यतिधर्मिणः
006a	तेभ्यो विशिष्टां जानामि गतिमेकान्तिनां नृणाम्
006c	केनैष धर्मः कथितो देवेन ऋषिणापि वा
007a	एकान्तिनां च का चर्या कदा चोत्पादिता विभो
007c	एतन्मे संशयं छिन्धि परं कौतूहलं हि मे
008  	वैशम्पायन उवाच
008a	समुपोढेष्वनीकेषु कुरुपाण्डवयोर्मृधे
008c	अर्जुने विमनस्के च गीता भगवता स्वयम्
009a	आगतिश्च गतिश्चैव पूर्वं ते कथिता मया
009c	गहनो ह्येष धर्मो वै दुर्विज्ञेयोऽकृतात्मभिः
010a	सम्मितः सामवेदेन पुरैवादियुगे कृतः
010c	धार्यते स्वयमीशेन राजन्नारायणेन ह
011a	एतमर्थं महाराज पृष्टः पार्थेन नारदः
011c	ऋषिमध्ये महाभागः शृण्वतोः कृष्णभीष्मयोः
012a	गुरुणा च ममाप्येष कथितो नृपसत्तम
012c	यथा तु कथितस्तत्र नारदेन तथा शृणु
013a	यदासीन्मानसं जन्म नारायणमुखोद्गतम्
013c	ब्रह्मणः पृथिवीपाल तदा नारायणः स्वयम्
013e 	तेन धर्मेण कृतवान्दैवं पित्र्यं च भारत
014a	फेनपा ऋषयश्चैव तं धर्मं प्रतिपेदिरे
014c	वैखानसाः फेनपेभ्यो धर्ममेतं प्रपेदिरे
014e 	वैखानसेभ्यः सोमस्तु ततः सोऽन्तर्दधे पुनः
015a	यदासीच्चाक्षुषं जन्म द्वितीयं ब्रह्मणो नृप
015c	तदा पितामहात्सोमादेतं धर्ममजानत
015e 	नारायणात्मकं राजन्रुद्राय प्रददौ च सः
016a	ततो योगस्थितो रुद्रः पुरा कृतयुगे नृप
016c	वालखिल्यानृषीन्सर्वान्धर्ममेतमपाठयत्
016e 	अन्तर्दधे ततो भूयस्तस्य देवस्य मायया
017a	तृतीयं ब्रह्मणो जन्म यदासीद्वाचिकं महत्
017c	तत्रैष धर्मः सम्भूतः स्वयं नारायणान्नृप
018a	सुपर्णो नाम तमृषिः प्राप्तवान्पुरुषोत्तमात्
018c	तपसा वै सुतप्तेन दमेन नियमेन च
019a	त्रिः परिक्रान्तवानेतत्सुपर्णो धर्ममुत्तमम्
019c	यस्मात्तस्माद्व्रतं ह्येतत्त्रिसौपर्णमिहोच्यते
020a	ऋग्वेदपाठपठितं व्रतमेतद्धि दुश्चरम्
020c	सुपर्णाच्चाप्यधिगतो धर्म एष सनातनः
021a	वायुना द्विपदां श्रेष्ठ प्रथितो जगदायुषा
021c	वायोः सकाशात्प्राप्तश्च ऋषिभिर्विघसाशिभिः
022a	तेभ्यो महोदधिश्चैनं प्राप्तवान्धर्ममुत्तमम्
022c	ततः सोऽन्तर्दधे भूयो नारायणसमाहितः
023a	यदा भूयः श्रवणजा सृष्टिरासीन्महात्मनः
023c	ब्रह्मणः पुरुषव्याघ्र तत्र कीर्तयतः शृणु
024a	जगत्स्रष्टुमना देवो हरिर्नारायणः स्वयम्
024c	चिन्तयामास पुरुषं जगत्सर्गकरं प्रभुः
025a	अथ चिन्तयतस्तस्य कर्णाभ्यां पुरुषः सृतः
025c	प्रजासर्गकरो ब्रह्मा तमुवाच जगत्पतिः
026a	सृज प्रजाः पुत्र सर्वा मुखतः पादतस्तथा
026c	श्रेयस्तव विधास्यामि बलं तेजश्च सुव्रत
027a	धर्मं च मत्तो गृह्णीष्व सात्वतं नाम नामतः
027c	तेन सर्वं कृतयुगं स्थापयस्व यथाविधि
028a	ततो ब्रह्मा नमश्चक्रे देवाय हरिमेधसे
028c	धर्मं चाग्र्यं स जग्राह सरहस्यं ससङ्ग्रहम्
028e 	आरण्यकेन सहितं नारायणमुखोद्गतम्
029a	उपदिश्य ततो धर्मं ब्रह्मणेऽमिततेजसे
029c	तं कार्तयुगधर्माणं निराशीःकर्मसञ्ज्ञितम्
029e 	जगाम तमसः पारं यत्राव्यक्तं व्यवस्थितम्
030a	ततोऽथ वरदो देवो ब्रह्मलोकपितामहः
030c	असृजत्स तदा लोकान्कृत्स्नान्स्थावरजङ्गमान्
031a	ततः प्रावर्तत तदा आदौ कृतयुगं शुभम्
031c	ततो हि सात्वतो धर्मो व्याप्य लोकानवस्थितः
032a	तेनैवाद्येन धर्मेण ब्रह्मा लोकविसर्गकृत्
032c	पूजयामास देवेशं हरिं नारायणं प्रभुम्
033a	धर्मप्रतिष्ठाहेतोश्च मनुं स्वारोचिषं ततः
033c	अध्यापयामास तदा लोकानां हितकाम्यया
034a	ततः स्वारोचिषः पुत्रं स्वयं शङ्खपदं नृप
034c	अध्यापयत्पुराव्यग्रः सर्वलोकपतिर्विभुः
035a	ततः शङ्खपदश्चापि पुत्रमात्मजमौरसम्
035c	दिशापालं सुधर्माणमध्यापयत भारत
035e 	ततः सोऽन्तर्दधे भूयः प्राप्ते त्रेतायुगे पुनः
036a	नासिक्यजन्मनि पुरा ब्रह्मणः पार्थिवोत्तम
036c	धर्ममेतं स्वयं देवो हरिर्नारायणः प्रभुः
036e 	उज्जगारारविन्दाक्षो ब्रह्मणः पश्यतस्तदा
037a	सनत्कुमारो भगवांस्ततः प्राधीतवान्नृप
037c	सनत्कुमारादपि च वीरणो वै प्रजापतिः
037e 	कृतादौ कुरुशार्दूल धर्ममेतमधीतवान्
038a	वीरणश्चाप्यधीत्यैनं रौच्याय मनवे ददौ
038c	रौच्यः पुत्राय शुद्धाय सुव्रताय सुमेधसे
039a	कुक्षिनाम्नेऽथ प्रददौ दिशां पालाय धर्मिणे
039c	ततः सोऽन्तर्दधे भूयो नारायणमुखोद्गतः
040a	अण्डजे जन्मनि पुनर्ब्रह्मणे हरियोनये
040c	एष धर्मः समुद्भूतो नारायणमुखात्पुनः
041a	गृहीतो ब्रह्मणा राजन्प्रयुक्तश्च यथाविधि
041c	अध्यापिताश्च मुनयो नाम्ना बर्हिषदो नृप
042a	बर्हिषद्भ्यश्च सङ्क्रान्तः सामवेदान्तगं द्विजम्
042c	ज्येष्ठं नाम्नाभिविख्यातं ज्येष्ठसामव्रतो हरिः
043a	ज्येष्ठाच्चाप्यनुसङ्क्रान्तो राजानमविकम्पनम्
043c	अन्तर्दधे ततो राजन्नेष धर्मः प्रभोर्हरेः
044a	यदिदं सप्तमं जन्म पद्मजं ब्रह्मणो नृप
044c	तत्रैष धर्मः कथितः स्वयं नारायणेन हि
045a	पितामहाय शुद्धाय युगादौ लोकधारिणे
045c	पितामहश्च दक्षाय धर्ममेतं पुरा ददौ
046a	ततो ज्येष्ठे तु दौहित्रे प्रादाद्दक्षो नृपोत्तम
046c	आदित्ये सवितुर्ज्येष्ठे विवस्वाञ्जगृहे ततः
047a	त्रेतायुगादौ च पुनर्विवस्वान्मनवे ददौ
047c	मनुश्च लोकभूत्यर्थं सुतायेक्ष्वाकवे ददौ
048a	इक्ष्वाकुणा च कथितो व्याप्य लोकानवस्थितः
048c	गमिष्यति क्षयान्ते च पुनर्नारायणं नृप
049a	व्रतिनां चापि यो धर्मः स ते पूर्वं नृपोत्तम
049c	कथितो हरिगीतासु समासविधिकल्पितः
050a	नारदेन तु सम्प्राप्तः सरहस्यः ससङ्ग्रहः
050c	एष धर्मो जगन्नाथात्साक्षान्नारायणान्नृप
051a	एवमेष महान्धर्म आद्यो राजन्सनातनः
051c	दुर्विज्ञेयो दुष्करश्च सात्वतैर्धार्यते सदा
052a	धर्मज्ञानेन चैतेन सुप्रयुक्तेन कर्मणा
052c	अहिंसाधर्मयुक्तेन प्रीयते हरिरीश्वरः
053a	एकव्यूहविभागो वा क्वचिद्द्विव्यूहसञ्ज्ञितः
053c	त्रिव्यूहश्चापि सङ्ख्यातश्चतुर्व्यूहश्च दृश्यते
054a	हरिरेव हि क्षेत्रज्ञो निर्ममो निष्कलस्तथा
054c	जीवश्च सर्वभूतेषु पञ्चभूतगुणातिगः
055a	मनश्च प्रथितं राजन्पञ्चेन्द्रियसमीरणम्
055c	एष लोकनिधिर्धीमानेष लोकविसर्गकृत्
056a	अकर्ता चैव कर्ता च कार्यं कारणमेव च
056c	यथेच्छति तथा राजन्क्रीडते पुरुषोऽव्ययः
057a	एष एकान्तिधर्मस्ते कीर्तितो नृपसत्तम
057c	मया गुरुप्रसादेन दुर्विज्ञेयोऽकृतात्मभिः
057e 	एकान्तिनो हि पुरुषा दुर्लभा बहवो नृप
058a	यद्येकान्तिभिराकीर्णं जगत्स्यात्कुरुनन्दन
058c	अहिंसकैरात्मविद्भिः सर्वभूतहिते रतैः
058e 	भवेत्कृतयुगप्राप्तिराशीःकर्मविवर्जितैः
059a	एवं स भगवान्व्यासो गुरुर्मम विशां पते
059c	कथयामास धर्मज्ञो धर्मराज्ञे द्विजोत्तमः
060a	ऋषीणां सन्निधौ राजञ्शृण्वतोः कृष्णभीष्मयोः
060c	तस्याप्यकथयत्पूर्वं नारदः सुमहातपाः
061a	देवं परमकं ब्रह्म श्वेतं चन्द्राभमच्युतम्
061c	यत्र चैकान्तिनो यान्ति नारायणपरायणाः
062  	जनमेजय उवाच
062a	एवं बहुविधं धर्मं प्रतिबुद्धैर्निषेवितम्
062c	न कुर्वन्ति कथं विप्रा अन्ये नानाव्रते स्थिताः
063  	वैशम्पायन उवाच
063a	तिस्रः प्रकृतयो राजन्देहबन्धेषु निर्मिताः
063c	सात्त्विकी राजसी चैव तामसी चेति भारत
064a	देहबन्धेषु पुरुषः श्रेष्ठः कुरुकुलोद्वह
064c	सात्त्विकः पुरुषव्याघ्र भवेन्मोक्षार्थनिश्चितः
065a	अत्रापि स विजानाति पुरुषं ब्रह्मवर्तिनम्
065c	नारायणपरो मोक्षस्ततो वै सात्त्विकः स्मृतः
066a	मनीषितं च प्राप्नोति चिन्तयन्पुरुषोत्तमम्
066c	एकान्तभक्तिः सततं नारायणपरायणः
067a	मनीषिणो हि ये केचिद्यतयो मोक्षकाङ्क्षिणः
067c	तेषां वै छिन्नतृष्णानां योगक्षेमवहो हरिः
068a	जायमानं हि पुरुषं यं पश्येन्मधुसूदनः
068c	सात्त्विकस्तु स विज्ञेयो भवेन्मोक्षे च निश्चितः
069a	साङ्ख्ययोगेन तुल्यो हि धर्म एकान्तसेवितः
069c	नारायणात्मके मोक्षे ततो यान्ति परां गतिम्
070a	नारायणेन दृष्टश्च प्रतिबुद्धो भवेत्पुमान्
070c	एवमात्मेच्छया राजन्प्रतिबुद्धो न जायते
071a	राजसी तामसी चैव व्यामिश्रे प्रकृती स्मृते
071c	तदात्मकं हि पुरुषं जायमानं विशां पते
071e 	प्रवृत्तिलक्षणैर्युक्तं नावेक्षति हरिः स्वयम्
072a	पश्यत्येनं जायमानं ब्रह्मा लोकपितामहः
072c	रजसा तमसा चैव मानुषं समभिप्लुतम्
073a	कामं देवाश्च ऋषयः सत्त्वस्था नृपसत्तम
073c	हीनाः सत्त्वेन सूक्ष्मेण ततो वैकारिकाः स्मृताः
074  	जनमेजय उवाच
074a	कथं वैकारिको गच्छेत्पुरुषः पुरुषोत्तमम्
075  	वैशम्पायन उवाच
075a	सुसूक्ष्मसत्त्वसंयुक्तं संयुक्तं त्रिभिरक्षरैः
075c	पुरुषः पुरुषं गच्छेन्निष्क्रियः पञ्चविंशकम्
076a	एवमेकं साङ्ख्ययोगं वेदारण्यकमेव च
076c	परस्पराङ्गान्येतानि पञ्चरात्रं च कथ्यते
076e 	एष एकान्तिनां धर्मो नारायणपरात्मकः
077a	यथा समुद्रात्प्रसृता जलौघास्तमेव राजन्पुनराविशन्ति
077c	इमे तथा ज्ञानमहाजलौघा नारायणं वै पुनराविशन्ति
078a	एष ते कथितो धर्मः सात्वतो यदुबान्धव
078c	कुरुष्वैनं यथान्यायं यदि शक्नोषि भारत
079a	एवं हि सुमहाभागो नारदो गुरवे मम
079c	श्वेतानां यतिनामाह एकान्तगतिमव्ययाम्
080a	व्यासश्चाकथयत्प्रीत्या धर्मपुत्राय धीमते
080c	स एवायं मया तुभ्यमाख्यातः प्रसृतो गुरोः
081a	इत्थं हि दुश्चरो धर्म एष पार्थिवसत्तम
081c	यथैव त्वं तथैवान्ये न भजन्ति विमोहिताः
082a	कृष्ण एव हि लोकानां भावनो मोहनस्तथा
