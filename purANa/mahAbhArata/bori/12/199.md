BR-12-03-199-001  मनुरुवाच
BR-12-03-199-001a यदा ते पञ्चभिः पञ्च विमुक्ता मनसा सह
BR-12-03-199-001c अथ तद्द्रक्ष्यसे ब्रह्म मणौ सूत्रमिवार्पितम्
BR-12-03-199-002a तदेव च यथा सूत्रं सुवर्णे वर्तते पुनः
BR-12-03-199-002c मुक्तास्वथ प्रवालेषु मृन्मये राजते तथा
BR-12-03-199-003a तद्वद्गोषु मनुष्येषु तद्वद्धस्तिमृगादिषु
BR-12-03-199-003c तद्वत्कीटपतंगेषु प्रसक्तात्मा स्वकर्मभिः
BR-12-03-199-004a येन येन शरीरेण यद्यत्कर्म करोत्ययम्
BR-12-03-199-004c तेन तेन शरीरेण तत्तत्फलमुपाश्नुते
BR-12-03-199-005a यथा ह्येकरसा भूमिरोषध्यात्मानुसारिणी
BR-12-03-199-005c तथा कर्मानुगा बुद्धिरन्तरात्मानुदर्शिनी
BR-12-03-199-006a ज्ञानपूर्वोद्भवा लिप्सा लिप्सापूर्वाभिसन्धिता
BR-12-03-199-006c अभिसन्धिपूर्वकं कर्म कर्ममूलं ततः फलम्
BR-12-03-199-007a फलं कर्मात्मकं विद्यात्कर्म ज्ञेयात्मकं तथा
BR-12-03-199-007c ज्ञेयं ज्ञानात्मकं विद्याज्ज्ञानं सदसदात्मकम्
BR-12-03-199-008a ज्ञानानां च फलानां च ज्ञेयानां कर्मणां तथा
BR-12-03-199-008c क्षयान्ते तत्फलं दिव्यं ज्ञानं ज्ञेयप्रतिष्ठितम्
BR-12-03-199-009a महद्धि परमं भूतं युक्ताः पश्यन्ति योगिनः
BR-12-03-199-009c अबुधास्तं न पश्यन्ति ह्यात्मस्था गुणबुद्धयः
BR-12-03-199-010a पृथिवीरूपतो रूपमपामिह महत्तरम्
BR-12-03-199-010c अद्भ्यो महत्तरं तेजस्तेजसः पवनो महान्
BR-12-03-199-011a पवनाच्च महद्व्योम तस्मात्परतरं मनः
BR-12-03-199-011c मनसो महती बुद्धिर्बुद्धेः कालो महान्स्मृतः
BR-12-03-199-012a कालात्स भगवान्विष्णुर्यस्य सर्वमिदं जगत्
BR-12-03-199-012c नादिर्न मध्यं नैवान्तस्तस्य देवस्य विद्यते
BR-12-03-199-013a अनादित्वादमध्यत्वादनन्तत्वाच्च सोऽव्ययः
BR-12-03-199-013c अत्येति सर्वदुःखानि दुःखं ह्यन्तवदुच्यते
BR-12-03-199-014a तद्ब्रह्म परमं प्रोक्तं तद्धाम परमं स्मृतम्
BR-12-03-199-014c तद्गत्वा कालविषयाद्विमुक्ता मोक्षमाश्रिताः
BR-12-03-199-015a गुणैस्त्वेतैः प्रकाशन्ते निर्गुणत्वात्ततः परम्
BR-12-03-199-015c निवृत्तिलक्षणो धर्मस्तथानन्त्याय कल्पते
BR-12-03-199-016a ऋचो यजूंषि सामानि शरीराणि व्यपाश्रिताः
BR-12-03-199-016c जिह्वाग्रेषु प्रवर्तन्ते यत्नसाध्या विनाशिनः
BR-12-03-199-017a न चैवमिष्यते ब्रह्म शरीराश्रयसम्भवम्
BR-12-03-199-017c न यत्नसाध्यं तद्ब्रह्म नादिमध्यं न चान्तवत्
BR-12-03-199-018a ऋचामादिस्तथा साम्नां यजुषामादिरुच्यते
BR-12-03-199-018c अन्तश्चादिमतां दृष्टो न चादिर्ब्रह्मणः स्मृतः
BR-12-03-199-019a अनादित्वादनन्तत्वात्तदनन्तमथाव्ययम्
BR-12-03-199-019c अव्ययत्वाच्च निर्द्वंद्वं द्वंद्वाभावात्ततः परम्
BR-12-03-199-020a अदृष्टतोऽनुपायाच्चाप्यभिसंधेश्च कर्मणः
BR-12-03-199-020c न तेन मर्त्याः पश्यन्ति येन गच्छन्ति तत्परम्
BR-12-03-199-021a विषयेषु च संसर्गाच्छाश्वतस्य च दर्शनात्
BR-12-03-199-021c मनसा चान्यदाकाङ्क्षन्परं न प्रतिपद्यते
BR-12-03-199-022a गुणान्यदिह पश्यन्ति तदिच्छन्त्यपरे जनाः
BR-12-03-199-022c परं नैवाभिकाङ्क्षन्ति निर्गुणत्वाद्गुणार्थिनः
BR-12-03-199-023a गुणैर्यस्त्ववरैर्युक्तः कथं विद्याद्गुणानिमान्
BR-12-03-199-023c अनुमानाद्धि गन्तव्यं गुणैरवयवैः सह
BR-12-03-199-024a सूक्ष्मेण मनसा विद्मो वाचा वक्तुं न शक्नुमः
BR-12-03-199-024c मनो हि मनसा ग्राह्यं दर्शनेन च दर्शनम्
BR-12-03-199-025a ज्ञानेन निर्मलीकृत्य बुद्धिं बुद्ध्या तथा मनः
BR-12-03-199-025c मनसा चेन्द्रियग्राममनन्तं प्रतिपद्यते
BR-12-03-199-026a बुद्धिप्रहीणो मनसासमृद्धस्तथा निराशीर्गुणतामुपैति
BR-12-03-199-026c परं त्यजन्तीह विलोभ्यमाना हुताशनं वायुरिवेन्धनस्थम्
BR-12-03-199-027a गुणादाने विप्रयोगे च तेषां मनः सदा बुद्धिपरावराभ्याम्
BR-12-03-199-027c अनेनैव विधिना संप्रवृत्तो गुणादाने ब्रह्मशरीरमेति
BR-12-03-199-028a अव्यक्तात्मा पुरुषोऽव्यक्तकर्मा सोऽव्यक्तत्वं गच्छति ह्यन्तकाले
BR-12-03-199-028c तैरेवायं चेन्द्रियैर्वर्धमानैर्ग्लायद्भिर्वा वर्तते कर्मरूपः
BR-12-03-199-029a सर्वैरयं चेन्द्रियैः संप्रयुक्तो देहः प्राप्तः पञ्चभूताश्रयः स्यात्
BR-12-03-199-029c नासामर्थ्याद्गच्छति कर्मणेह हीनस्तेन परमेणाव्ययेन
BR-12-03-199-030a पृथ्व्या नरः पश्यति नान्तमस्या ह्यन्तश्चास्या भविता चेति विद्धि
BR-12-03-199-030c परं नयन्तीह विलोभ्यमानं यथा प्लवं वायुरिवार्णवस्थम्
BR-12-03-199-031a दिवाकरो गुणमुपलभ्य निर्गुणो यथा भवेद्व्यपगतरश्मिमण्डलः
BR-12-03-199-031c तथा ह्यसौ मुनिरिह निर्विशेषवान्स निर्गुणं प्रविशति ब्रह्म चाव्ययम्
BR-12-03-199-032a अनागतिं सुकृतिमतां परां गतिं स्वयंभुवं प्रभवनिधानमव्ययम्
BR-12-03-199-032c सनातनं यदमृतमव्ययं पदं विचार्य तं शमममृतत्वमश्नुते

