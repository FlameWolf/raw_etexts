001  	व्यास उवाच
001a	हृदि कामद्रुमश्चित्रो मोहसञ्चयसम्भवः
001c	क्रोधमानमहास्कन्धो विवित्सापरिमोचनः
002a	तस्य चाज्ञानमाधारः प्रमादः परिषेचनम्
002c	सोऽभ्यसूयापलाशो हि पुरादुष्कृतसारवान्
003a	सम्मोहचिन्ताविटपः शोकशाखो भयङ्करः
003c	मोहनीभिः पिपासाभिर्लताभिः परिवेष्टितः
004a	उपासते महावृक्षं सुलुब्धास्तं फलेप्सवः
004c	आयासैः संयतः पाशैः फलानि परिवेष्टयन्
005a	यस्तान्पाशान्वशे कृत्वा तं वृक्षमपकर्षति
005c	गतः स दुःखयोरन्तं यतमानस्तयोर्द्वयोः
006a	संरोहत्यकृतप्रज्ञः सन्तापेन हि पादपम्
006c	स तमेव ततो हन्ति विषं ग्रस्तमिवातुरम्
007a	तस्यानुशयमूलस्य मूलमुद्ध्रियते बलात्
007c	त्यागाप्रमादाकृतिना साम्येन परमासिना
008a	एवं यो वेद कामस्य केवलं परिकर्षणम्
008c	वधं वै कामशास्त्रस्य स दुःखान्यतिवर्तते
009a	शरीरं पुरमित्याहुः स्वामिनी बुद्धिरिष्यते
009c	तत्र बुद्धेः शरीरस्थं मनो नामार्थचिन्तकम्
010a	इन्द्रियाणि जनाः पौरास्तदर्थं तु परा कृतिः
010c	तत्र द्वौ दारुणौ दोषौ तमो नाम रजस्तथा
011a	यदर्थमुपजीवन्ति पौराः सहपुरेश्वराः
011c	अद्वारेण तमेवार्थं द्वौ दोषावुपजीवतः
012a	तत्र बुद्धिर्हि दुर्धर्षा मनः साधर्म्यमुच्यते
012c	पौराश्चापि मनस्त्रस्तास्तेषामपि चला स्थितिः
013a	यदर्थं बुद्धिरध्यास्ते न सोऽर्थः परिषीदति
013c	यदर्थं पृथगध्यास्ते मनस्तत्परिषीदति
014a	पृथग्भूतं यदा बुद्ध्या मनो भवति केवलम्
014c	तत्रैनं विवृतं शून्यं रजः पर्यवतिष्ठते
015a	तन्मनः कुरुते सख्यं रजसा सह सङ्गतम्
015c	तं चादाय जनं पौरं रजसे सम्प्रयच्छति

