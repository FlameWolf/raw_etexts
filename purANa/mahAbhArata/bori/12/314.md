001  	भीष्म उवाच
001a	एतच्छ्रुत्वा तु वचनं कृतात्मा कृतनिश्चयः
001c	आत्मनात्मानमास्थाय दृष्ट्वा चात्मानमात्मना
002a	कृतकार्यः सुखी शान्तस्तूष्णीं प्रायादुदङ्मुखः
002c	शैशिरं गिरिमुद्दिश्य सधर्मा मातरिश्वनः
003a	एतस्मिन्नेव काले तु देवर्षिर्नारदस्तदा
003c	हिमवन्तमियाद्द्रष्टुं सिद्धचारणसेवितम्
004a	तमप्सरोगणाकीर्णं गीतस्वननिनादितम्
004c	किन्नराणां समूहैश्च भृङ्गराजैस्तथैव च
005a	मद्गुभिः खञ्जरीटैश्च विचित्रैर्जीवजीवकैः
005c	चित्रवर्णैर्मयूरैश्च केकाशतविराजितैः
005e 	राजहंससमूहैश्च हृष्टैः परभृतैस्तथा
006a	पक्षिराजो गरुत्मांश्च यं नित्यमधिगच्छति
006c	चत्वारो लोकपालाश्च देवाः सर्षिगणास्तथा
006e 	यत्र नित्यं समायान्ति लोकस्य हितकाम्यया
007a	विष्णुना यत्र पुत्रार्थे तपस्तप्तं महात्मना
007c	यत्रैव च कुमारेण बाल्ये क्षिप्ता दिवौकसः
008a	शक्तिर्न्यस्ता क्षितितले त्रैलोक्यमवमन्य वै
008c	यत्रोवाच जगत्स्कन्दः क्षिपन्वाक्यमिदं तदा
009a	योऽन्योऽस्ति मत्तोऽभ्यधिको विप्रा यस्याधिकं प्रियाः
009c	यो ब्रह्मण्यो द्वितीयोऽस्ति त्रिषु लोकेषु वीर्यवान्
010a	सोऽभ्युद्धरत्विमां शक्तिमथ वा कम्पयत्विति
010c	तच्छ्रुत्वा व्यथिता लोकाः क इमामुद्धरेदिति
011a	अथ देवगणं सर्वं सम्भ्रान्तेन्द्रियमानसम्
011c	अपश्यद्भगवान्विष्णुः क्षिप्तं सासुरराक्षसम्
011e 	किं न्वत्र सुकृतं कार्यं भवेदिति विचिन्तयन्
012a	स नामृष्यत तं क्षेपमवैक्षत च पावकिम्
012c	स प्रहस्य विशुद्धात्मा शक्तिं प्रज्वलितां तदा
012e 	कम्पयामास सव्येन पाणिना पुरुषोत्तमः
013a	शक्त्यां तु कम्पमानायां विष्णुना बलिना तदा
013c	मेदिनी कम्पिता सर्वा सशैलवनकानना
014a	शक्तेनापि समुद्धर्तुं कम्पिता सा न तूद्धृता
014c	रक्षता स्कन्दराजस्य धर्षणां प्रभविष्णुना
015a	तां कम्पयित्वा भगवान्प्रह्रादमिदमब्रवीत्
015c	पश्य वीर्यं कुमारस्य नैतदन्यः करिष्यति
016a	सोऽमृष्यमाणस्तद्वाक्यं समुद्धरणनिश्चितः
016c	जग्राह तां तस्य शक्तिं न चैनामप्यकम्पयत्
017a	नादं महान्तं मुक्त्वा स मूर्छितो गिरिमूर्धनि
017c	विह्वलः प्रापतद्भूमौ हिरण्यकशिपोः सुतः
018a	यत्रोत्तरां दिशं गत्वा शैलराजस्य पार्श्वतः
018c	तपोऽतप्यत दुर्धर्षस्तात नित्यं वृषध्वजः
019a	पावकेन परिक्षिप्तो दीप्यता तस्य चाश्रमः
019c	आदित्यबन्धनं नाम दुर्धर्षमकृतात्मभिः
020a	न तत्र शक्यते गन्तुं यक्षराक्षसदानवैः
020c	दशयोजनविस्तारमग्निज्वालासमावृतम्
021a	भगवान्पावकस्तत्र स्वयं तिष्ठति वीर्यवान्
021c	सर्वविघ्नान्प्रशमयन्महादेवस्य धीमतः
022a	दिव्यं वर्षसहस्रं हि पादेनैकेन तिष्ठतः
022c	देवान्सन्तापयंस्तत्र महादेवो धृतव्रतः
023a	ऐन्द्रीं तु दिशमास्थाय शैलराजस्य धीमतः
023c	विविक्ते पर्वततटे पाराशर्यो महातपाः
023e 	वेदानध्यापयामास व्यासः शिष्यान्महातपाः
024a	सुमन्तुं च महाभागं वैशम्पायनमेव च
024c	जैमिनिं च महाप्राज्ञं पैलं चापि तपस्विनम्
025a	एभिः शिष्यैः परिवृतो व्यास आस्ते महातपाः
025c	तत्राश्रमपदं पुण्यं ददर्श पितुरुत्तमम्
025e 	आरणेयो विशुद्धात्मा नभसीव दिवाकरः
026a	अथ व्यासः परिक्षिप्तं ज्वलन्तमिव पावकम्
026c	ददर्श सुतमायान्तं दिवाकरसमप्रभम्
027a	असज्जमानं वृक्षेषु शैलेषु विषमेषु च
027c	योगयुक्तं महात्मानं यथा बाणं गुणच्युतम्
028a	सोऽभिगम्य पितुः पादावगृह्णादरणीसुतः
028c	यथोपजोषं तैश्चापि समागच्छन्महामुनिः
029a	ततो निवेदयामास पित्रे सर्वमशेषतः
029c	शुको जनकराजेन संवादं प्रीतमानसः
030a	एवमध्यापयञ्शिष्यान्व्यासः पुत्रं च वीर्यवान्
030c	उवास हिमवत्पृष्ठे पाराशर्यो महामुनिः
031a	ततः कदाचिच्छिष्यास्तं परिवार्यावतस्थिरे
031c	वेदाध्ययनसम्पन्नाः शान्तात्मानो जितेन्द्रियाः
032a	वेदेषु निष्ठां सम्प्राप्य साङ्गेष्वतितपस्विनः
032c	अथोचुस्ते तदा व्यासं शिष्याः प्राञ्जलयो गुरुम्
033a	महता श्रेयसा युक्ता यशसा च स्म वर्धिताः
033c	एकं त्विदानीमिच्छामो गुरुणानुग्रहं कृतम्
034a	इति तेषां वचः श्रुत्वा ब्रह्मर्षिस्तानुवाच ह
034c	उच्यतामिति तद्वत्सा यद्वः कार्यं प्रियं मया
035a	एतद्वाक्यं गुरोः श्रुत्वा शिष्यास्ते हृष्टमानसाः
035c	पुनः प्राञ्जलयो भूत्वा प्रणम्य शिरसा गुरुम्
036a	ऊचुस्ते सहिता राजन्निदं वचनमुत्तमम्
036c	यदि प्रीत उपाध्यायो धन्याः स्मो मुनिसत्तम
037a	काङ्क्षामस्तु वयं सर्वे वरं दत्तं महर्षिणा
037c	षष्ठः शिष्यो न ते ख्यातिं गच्छेदत्र प्रसीद नः
038a	चत्वारस्ते वयं शिष्या गुरुपुत्रश्च पञ्चमः
038c	इह वेदाः प्रतिष्ठेरन्नेष नः काङ्क्षितो वरः
039a	शिष्याणां वचनं श्रुत्वा व्यासो वेदार्थतत्त्ववित्
039c	पराशरात्मजो धीमान्परलोकार्थचिन्तकः
039e 	उवाच शिष्यान्धर्मात्मा धर्म्यं नैःश्रेयसं वचः
040a	ब्राह्मणाय सदा देयं ब्रह्म शुश्रूषवे भवेत्
040c	ब्रह्मलोके निवासं यो ध्रुवं समभिकाङ्क्षति
041a	भवन्तो बहुलाः सन्तु वेदो विस्तार्यतामयम्
041c	नाशिष्ये सम्प्रदातव्यो नाव्रते नाकृतात्मनि
042a	एते शिष्यगुणाः सर्वे विज्ञातव्या यथार्थतः
042c	नापरीक्षितचारित्रे विद्या देया कथञ्चन
043a	यथा हि कनकं शुद्धं तापच्छेदनिघर्षणैः
043c	परीक्षेत तथा शिष्यानीक्षेत्कुलगुणादिभिः
044a	न नियोज्याश्च वः शिष्या अनियोगे महाभये
044c	यथामति यथापाठं तथा विद्या फलिष्यति
045a	सर्वस्तरतु दुर्गाणि सर्वो भद्राणि पश्यतु
045c	श्रावयेच्चतुरो वर्णान्कृत्वा ब्राह्मणमग्रतः
046a	वेदस्याध्ययनं हीदं तच्च कार्यं महत्स्मृतम्
046c	स्तुत्यर्थमिह देवानां वेदाः सृष्टाः स्वयम्भुवा
047a	यो निर्वदेत सम्मोहाद्ब्राह्मणं वेदपारगम्
047c	सोऽपध्यानाद्ब्राह्मणस्य पराभूयादसंशयम्
048a	यश्चाधर्मेण विब्रूयाद्यश्चाधर्मेण पृच्छति
048c	तयोरन्यतरः प्रैति विद्वेषं वाधिगच्छति
049a	एतद्वः सर्वमाख्यातं स्वाध्यायस्य विधिं प्रति
049c	उपकुर्याच्च शिष्याणामेतच्च हृदि वो भवेत्

