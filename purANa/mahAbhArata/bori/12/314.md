BR-12-03-314-001  	भीष्म उवाच
BR-12-03-314-001a	एतच्छ्रुत्वा तु वचनं कृतात्मा कृतनिश्चयः
BR-12-03-314-001c	आत्मनात्मानमास्थाय दृष्ट्वा चात्मानमात्मना
BR-12-03-314-002a	कृतकार्यः सुखी शान्तस्तूष्णीं प्रायादुदङ्मुखः
BR-12-03-314-002c	शैशिरं गिरिमुद्दिश्य सधर्मा मातरिश्वनः
BR-12-03-314-003a	एतस्मिन्नेव काले तु देवर्षिर्नारदस्तदा
BR-12-03-314-003c	हिमवन्तमियाद्द्रष्टुं सिद्धचारणसेवितम्
BR-12-03-314-004a	तमप्सरोगणाकीर्णं गीतस्वननिनादितम्
BR-12-03-314-004c	किन्नराणां समूहैश्च भृङ्गराजैस्तथैव च
BR-12-03-314-005a	मद्गुभिः खञ्जरीटैश्च विचित्रैर्जीवजीवकैः
BR-12-03-314-005c	चित्रवर्णैर्मयूरैश्च केकाशतविराजितैः
BR-12-03-314-005e 	राजहंससमूहैश्च हृष्टैः परभृतैस्तथा
BR-12-03-314-006a	पक्षिराजो गरुत्मांश्च यं नित्यमधिगच्छति
BR-12-03-314-006c	चत्वारो लोकपालाश्च देवाः सर्षिगणास्तथा
BR-12-03-314-006e 	यत्र नित्यं समायान्ति लोकस्य हितकाम्यया
BR-12-03-314-007a	विष्णुना यत्र पुत्रार्थे तपस्तप्तं महात्मना
BR-12-03-314-007c	यत्रैव च कुमारेण बाल्ये क्षिप्ता दिवौकसः
BR-12-03-314-008a	शक्तिर्न्यस्ता क्षितितले त्रैलोक्यमवमन्य वै
BR-12-03-314-008c	यत्रोवाच जगत्स्कन्दः क्षिपन्वाक्यमिदं तदा
BR-12-03-314-009a	योऽन्योऽस्ति मत्तोऽभ्यधिको विप्रा यस्याधिकं प्रियाः
BR-12-03-314-009c	यो ब्रह्मण्यो द्वितीयोऽस्ति त्रिषु लोकेषु वीर्यवान्
BR-12-03-314-010a	सोऽभ्युद्धरत्विमां शक्तिमथ वा कम्पयत्विति
BR-12-03-314-010c	तच्छ्रुत्वा व्यथिता लोकाः क इमामुद्धरेदिति
BR-12-03-314-011a	अथ देवगणं सर्वं सम्भ्रान्तेन्द्रियमानसम्
BR-12-03-314-011c	अपश्यद्भगवान्विष्णुः क्षिप्तं सासुरराक्षसम्
BR-12-03-314-011e 	किं न्वत्र सुकृतं कार्यं भवेदिति विचिन्तयन्
BR-12-03-314-012a	स नामृष्यत तं क्षेपमवैक्षत च पावकिम्
BR-12-03-314-012c	स प्रहस्य विशुद्धात्मा शक्तिं प्रज्वलितां तदा
BR-12-03-314-012e 	कम्पयामास सव्येन पाणिना पुरुषोत्तमः
BR-12-03-314-013a	शक्त्यां तु कम्पमानायां विष्णुना बलिना तदा
BR-12-03-314-013c	मेदिनी कम्पिता सर्वा सशैलवनकानना
BR-12-03-314-014a	शक्तेनापि समुद्धर्तुं कम्पिता सा न तूद्धृता
BR-12-03-314-014c	रक्षता स्कन्दराजस्य धर्षणां प्रभविष्णुना
BR-12-03-314-015a	तां कम्पयित्वा भगवान्प्रह्रादमिदमब्रवीत्
BR-12-03-314-015c	पश्य वीर्यं कुमारस्य नैतदन्यः करिष्यति
BR-12-03-314-016a	सोऽमृष्यमाणस्तद्वाक्यं समुद्धरणनिश्चितः
BR-12-03-314-016c	जग्राह तां तस्य शक्तिं न चैनामप्यकम्पयत्
BR-12-03-314-017a	नादं महान्तं मुक्त्वा स मूर्छितो गिरिमूर्धनि
BR-12-03-314-017c	विह्वलः प्रापतद्भूमौ हिरण्यकशिपोः सुतः
BR-12-03-314-018a	यत्रोत्तरां दिशं गत्वा शैलराजस्य पार्श्वतः
BR-12-03-314-018c	तपोऽतप्यत दुर्धर्षस्तात नित्यं वृषध्वजः
BR-12-03-314-019a	पावकेन परिक्षिप्तो दीप्यता तस्य चाश्रमः
BR-12-03-314-019c	आदित्यबन्धनं नाम दुर्धर्षमकृतात्मभिः
BR-12-03-314-020a	न तत्र शक्यते गन्तुं यक्षराक्षसदानवैः
BR-12-03-314-020c	दशयोजनविस्तारमग्निज्वालासमावृतम्
BR-12-03-314-021a	भगवान्पावकस्तत्र स्वयं तिष्ठति वीर्यवान्
BR-12-03-314-021c	सर्वविघ्नान्प्रशमयन्महादेवस्य धीमतः
BR-12-03-314-022a	दिव्यं वर्षसहस्रं हि पादेनैकेन तिष्ठतः
BR-12-03-314-022c	देवान्सन्तापयंस्तत्र महादेवो धृतव्रतः
BR-12-03-314-023a	ऐन्द्रीं तु दिशमास्थाय शैलराजस्य धीमतः
BR-12-03-314-023c	विविक्ते पर्वततटे पाराशर्यो महातपाः
BR-12-03-314-023e 	वेदानध्यापयामास व्यासः शिष्यान्महातपाः
BR-12-03-314-024a	सुमन्तुं च महाभागं वैशम्पायनमेव च
BR-12-03-314-024c	जैमिनिं च महाप्राज्ञं पैलं चापि तपस्विनम्
BR-12-03-314-025a	एभिः शिष्यैः परिवृतो व्यास आस्ते महातपाः
BR-12-03-314-025c	तत्राश्रमपदं पुण्यं ददर्श पितुरुत्तमम्
BR-12-03-314-025e 	आरणेयो विशुद्धात्मा नभसीव दिवाकरः
BR-12-03-314-026a	अथ व्यासः परिक्षिप्तं ज्वलन्तमिव पावकम्
BR-12-03-314-026c	ददर्श सुतमायान्तं दिवाकरसमप्रभम्
BR-12-03-314-027a	असज्जमानं वृक्षेषु शैलेषु विषमेषु च
BR-12-03-314-027c	योगयुक्तं महात्मानं यथा बाणं गुणच्युतम्
BR-12-03-314-028a	सोऽभिगम्य पितुः पादावगृह्णादरणीसुतः
BR-12-03-314-028c	यथोपजोषं तैश्चापि समागच्छन्महामुनिः
BR-12-03-314-029a	ततो निवेदयामास पित्रे सर्वमशेषतः
BR-12-03-314-029c	शुको जनकराजेन संवादं प्रीतमानसः
BR-12-03-314-030a	एवमध्यापयञ्शिष्यान्व्यासः पुत्रं च वीर्यवान्
BR-12-03-314-030c	उवास हिमवत्पृष्ठे पाराशर्यो महामुनिः
BR-12-03-314-031a	ततः कदाचिच्छिष्यास्तं परिवार्यावतस्थिरे
BR-12-03-314-031c	वेदाध्ययनसम्पन्नाः शान्तात्मानो जितेन्द्रियाः
BR-12-03-314-032a	वेदेषु निष्ठां सम्प्राप्य साङ्गेष्वतितपस्विनः
BR-12-03-314-032c	अथोचुस्ते तदा व्यासं शिष्याः प्राञ्जलयो गुरुम्
BR-12-03-314-033a	महता श्रेयसा युक्ता यशसा च स्म वर्धिताः
BR-12-03-314-033c	एकं त्विदानीमिच्छामो गुरुणानुग्रहं कृतम्
BR-12-03-314-034a	इति तेषां वचः श्रुत्वा ब्रह्मर्षिस्तानुवाच ह
BR-12-03-314-034c	उच्यतामिति तद्वत्सा यद्वः कार्यं प्रियं मया
BR-12-03-314-035a	एतद्वाक्यं गुरोः श्रुत्वा शिष्यास्ते हृष्टमानसाः
BR-12-03-314-035c	पुनः प्राञ्जलयो भूत्वा प्रणम्य शिरसा गुरुम्
BR-12-03-314-036a	ऊचुस्ते सहिता राजन्निदं वचनमुत्तमम्
BR-12-03-314-036c	यदि प्रीत उपाध्यायो धन्याः स्मो मुनिसत्तम
BR-12-03-314-037a	काङ्क्षामस्तु वयं सर्वे वरं दत्तं महर्षिणा
BR-12-03-314-037c	षष्ठः शिष्यो न ते ख्यातिं गच्छेदत्र प्रसीद नः
BR-12-03-314-038a	चत्वारस्ते वयं शिष्या गुरुपुत्रश्च पञ्चमः
BR-12-03-314-038c	इह वेदाः प्रतिष्ठेरन्नेष नः काङ्क्षितो वरः
BR-12-03-314-039a	शिष्याणां वचनं श्रुत्वा व्यासो वेदार्थतत्त्ववित्
BR-12-03-314-039c	पराशरात्मजो धीमान्परलोकार्थचिन्तकः
BR-12-03-314-039e 	उवाच शिष्यान्धर्मात्मा धर्म्यं नैःश्रेयसं वचः
BR-12-03-314-040a	ब्राह्मणाय सदा देयं ब्रह्म शुश्रूषवे भवेत्
BR-12-03-314-040c	ब्रह्मलोके निवासं यो ध्रुवं समभिकाङ्क्षति
BR-12-03-314-041a	भवन्तो बहुलाः सन्तु वेदो विस्तार्यतामयम्
BR-12-03-314-041c	नाशिष्ये सम्प्रदातव्यो नाव्रते नाकृतात्मनि
BR-12-03-314-042a	एते शिष्यगुणाः सर्वे विज्ञातव्या यथार्थतः
BR-12-03-314-042c	नापरीक्षितचारित्रे विद्या देया कथञ्चन
BR-12-03-314-043a	यथा हि कनकं शुद्धं तापच्छेदनिघर्षणैः
BR-12-03-314-043c	परीक्षेत तथा शिष्यानीक्षेत्कुलगुणादिभिः
BR-12-03-314-044a	न नियोज्याश्च वः शिष्या अनियोगे महाभये
BR-12-03-314-044c	यथामति यथापाठं तथा विद्या फलिष्यति
BR-12-03-314-045a	सर्वस्तरतु दुर्गाणि सर्वो भद्राणि पश्यतु
BR-12-03-314-045c	श्रावयेच्चतुरो वर्णान्कृत्वा ब्राह्मणमग्रतः
BR-12-03-314-046a	वेदस्याध्ययनं हीदं तच्च कार्यं महत्स्मृतम्
BR-12-03-314-046c	स्तुत्यर्थमिह देवानां वेदाः सृष्टाः स्वयम्भुवा
BR-12-03-314-047a	यो निर्वदेत सम्मोहाद्ब्राह्मणं वेदपारगम्
BR-12-03-314-047c	सोऽपध्यानाद्ब्राह्मणस्य पराभूयादसंशयम्
BR-12-03-314-048a	यश्चाधर्मेण विब्रूयाद्यश्चाधर्मेण पृच्छति
BR-12-03-314-048c	तयोरन्यतरः प्रैति विद्वेषं वाधिगच्छति
BR-12-03-314-049a	एतद्वः सर्वमाख्यातं स्वाध्यायस्य विधिं प्रति
BR-12-03-314-049c	उपकुर्याच्च शिष्याणामेतच्च हृदि वो भवेत्

