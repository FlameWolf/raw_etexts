BR-12-01-036-001  व्यास उवाच
BR-12-01-036-001a तपसा कर्मभिश्चैव प्रदानेन च भारत
BR-12-01-036-001c पुनाति पापं पुरुषः पूतश्चेन्न प्रवर्तते
BR-12-01-036-002a एककालं तु भुञ्जानश्चरन्भैक्षं स्वकर्मकृत्
BR-12-01-036-002c कपालपाणिः खट्वाङ्गी ब्रह्मचारी सदोत्थितः
BR-12-01-036-003a अनसूयुरधःशायी कर्म लोके प्रकाशयन्
BR-12-01-036-003c पूर्णैर्द्वादशभिर्वर्षैर्ब्रह्महा विप्रमुच्यते
BR-12-01-036-004a षड्भिर्वर्षैः कृच्छ्रभोजी ब्रह्महा पूयते नरः
BR-12-01-036-004c मासे मासे समश्नंस्तु त्रिभिर्वर्षैः प्रमुच्यते
BR-12-01-036-005a संवत्सरेण मासाशी पूयते नात्र संशयः
BR-12-01-036-005c तथैवोपरमन्राजन्स्वल्पेनापि प्रमुच्यते
BR-12-01-036-006a क्रतुना चाश्वमेधेन पूयते नात्र संशयः
BR-12-01-036-006c ये चास्यावभृथे स्नान्ति केचिदेवंविधा नराः
BR-12-01-036-007a ते सर्वे पूतपाप्मानो भवन्तीति परा श्रुतिः
BR-12-01-036-007c ब्राह्मणार्थे हतो युद्धे मुच्यते ब्रह्महत्यया
BR-12-01-036-008a गवां शतसहस्रं तु पात्रेभ्यः प्रतिपादयन्
BR-12-01-036-008c ब्रह्महा विप्रमुच्येत सर्वपापेभ्य एव च
BR-12-01-036-009a कपिलानां सहस्राणि यो दद्यात्पञ्चविंशतिम्
BR-12-01-036-009c दोग्ध्रीणां स च पापेभ्यः सर्वेभ्यो विप्रमुच्यते
BR-12-01-036-010a गोसहस्रं सवत्सानां दोग्ध्रीणां प्राणसंशये
BR-12-01-036-010c साधुभ्यो वै दरिद्रेभ्यो दत्त्वा मुच्येत किल्बिषात्
BR-12-01-036-011a शतं वै यस्तु काम्बोजान्ब्राह्मणेभ्यः प्रयच्छति
BR-12-01-036-011c नियतेभ्यो महीपाल स च पापात्प्रमुच्यते
BR-12-01-036-012a मनोरथं तु यो दद्यादेकस्मा अपि भारत
BR-12-01-036-012c न कीर्तयेत दत्त्वा यः स च पापात्प्रमुच्यते
BR-12-01-036-013a सुरापानं सकृत्पीत्वा योऽग्निवर्णां पिबेद्द्विजः
BR-12-01-036-013c स पावयत्यथात्मानमिह लोके परत्र च
BR-12-01-036-014a मेरुप्रपातं प्रपतञ्ज्वलनं वा समाविशन्
BR-12-01-036-014c महाप्रस्थानमातिष्ठन्मुच्यते सर्वकिल्बिषैः
BR-12-01-036-015a बृहस्पतिसवेनेष्ट्वा सुरापो ब्राह्मणः पुनः
BR-12-01-036-015c समितिं ब्राह्मणैर्गच्छेदिति वै ब्राह्मणी श्रुतिः
BR-12-01-036-016a भूमिप्रदानं कुर्याद्यः सुरां पीत्वा विमत्सरः
BR-12-01-036-016c पुनर्न च पिबेद्राजन्संस्कृतः शुध्यते नरः
BR-12-01-036-017a गुरुतल्पी शिलां तप्तामायसीमधिसंविशेत्
BR-12-01-036-017c पाणावाधाय वा शेफं प्रव्रजेदूर्ध्वदर्शनः
BR-12-01-036-018a शरीरस्य विमोक्षेण मुच्यते कर्मणोऽशुभात्
BR-12-01-036-018c कर्मभ्यो विप्रमुच्यन्ते यत्ताः संवत्सरं स्त्रियः
BR-12-01-036-019a महाव्रतं चरेद्यस्तु दद्यात्सर्वस्वमेव तु
BR-12-01-036-019c गुर्वर्थे वा हतो युद्धे स मुच्येत्कर्मणोऽशुभात्
BR-12-01-036-020a अनृतेनोपचर्ता च प्रतिरोद्धा गुरोस्तथा
BR-12-01-036-020c उपहृत्य प्रियं तस्मै तस्मात्पापात्प्रमुच्यते
BR-12-01-036-021a अवकीर्णिनिमित्तं तु ब्रह्महत्याव्रतं चरेत्
BR-12-01-036-021c खरचर्मवासाः षण्मासं तथा मुच्येत किल्बिषात्
BR-12-01-036-022a परदारापहारी च परस्यापहरन्वसु
BR-12-01-036-022c संवत्सरं व्रती भूत्वा तथा मुच्येत किल्बिषात्
BR-12-01-036-023a स्तेयं तु यस्यापहरेत्तस्मै दद्यात्समं वसु
BR-12-01-036-023c विविधेनाभ्युपायेन तेन मुच्येत किल्बिषात्
BR-12-01-036-024a कृच्छ्राद्द्वादशरात्रेण स्वभ्यस्तेन दशावरम्
BR-12-01-036-024c परिवेत्ता भवेत्पूतः परिवित्तिश्च भारत
BR-12-01-036-025a निवेश्यं तु भवेत्तेन सदा तारयिता पितॄन्
BR-12-01-036-025c न तु स्त्रिया भवेद्दोषो न तु सा तेन लिप्यते
BR-12-01-036-026a भजने ह्यृतुना शुद्धं चातुर्मास्यं विधीयते
BR-12-01-036-026c स्त्रियस्तेन विशुध्यन्ति इति धर्मविदो विदुः
BR-12-01-036-027a स्त्रियस्त्वाशङ्किताः पापैर्नोपगम्या हि जानता
BR-12-01-036-027c रजसा ता विशुध्यन्ते भस्मना भाजनं यथा
BR-12-01-036-028a चतुष्पात्सकलो धर्मो ब्राह्मणानां विधीयते
BR-12-01-036-028c पादावकृष्टो राजन्ये तथा धर्मो विधीयते
BR-12-01-036-029a तथा वैश्ये च शूद्रे च पादः पादो विधीयते
BR-12-01-036-029c विद्यादेवंविधेनैषां गुरुलाघवनिश्चयम्
BR-12-01-036-030a तिर्यग्योनिवधं कृत्वा द्रुमांश्छित्त्वेतरान्बहून्
BR-12-01-036-030c त्रिरात्रं वायुभक्षः स्यात्कर्म च प्रथयेन्नरः
BR-12-01-036-031a अगम्यागमने राजन्प्रायश्चित्तं विधीयते
BR-12-01-036-031c आर्द्रवस्त्रेण षण्मासं विहार्यं भस्मशायिना
BR-12-01-036-032a एष एव तु सर्वेषामकार्याणां विधिर्भवेत्
BR-12-01-036-032c ब्राह्मणोक्तेन विधिना दृष्टान्तागमहेतुभिः
BR-12-01-036-033a सावित्रीमप्यधीयानः शुचौ देशे मिताशनः
BR-12-01-036-033c अहिंस्रोऽमन्दकोऽजल्पन्मुच्यते सर्वकिल्बिषैः
BR-12-01-036-034a अहःसु सततं तिष्ठेदभ्याकाशं निशि स्वपेत्
BR-12-01-036-034c त्रिरह्नस्त्रिर्निशायाश्च सवासा जलमाविशेत्
BR-12-01-036-035a स्त्रीशूद्रपतितांश्चापि नाभिभाषेद्व्रतान्वितः
BR-12-01-036-035c पापान्यज्ञानतः कृत्वा मुच्येदेवंव्रतो द्विजः
BR-12-01-036-036a शुभाशुभफलं प्रेत्य लभते भूतसाक्षिकः
BR-12-01-036-036c अतिरिच्येत्तयोर्यत्तु तत्कर्ता लभते फलम्
BR-12-01-036-037a तस्माद्दानेन तपसा कर्मणा च शुभं फलम्
BR-12-01-036-037c वर्धयेदशुभं कृत्वा यथा स्यादतिरेकवान्
BR-12-01-036-038a कुर्याच्छुभानि कर्माणि निमित्ते पापकर्मणाम्
BR-12-01-036-038c दद्यान्नित्यं च वित्तानि तथा मुच्येत किल्बिषात्
BR-12-01-036-039a अनुरूपं हि पापस्य प्रायश्चित्तमुदाहृतम्
BR-12-01-036-039c महापातकवर्जं तु प्रायश्चित्तं विधीयते
BR-12-01-036-040a भक्ष्याभक्ष्येषु सर्वेषु वाच्यावाच्ये तथैव च
BR-12-01-036-040c अज्ञानज्ञानयो राजन्विहितान्यनुजानते
BR-12-01-036-041a जानता तु कृतं पापं गुरु सर्वं भवत्युत
BR-12-01-036-041c अज्ञानात्स्खलिते दोषे प्रायश्चित्तं विधीयते
BR-12-01-036-042a शक्यते विधिना पापं यथोक्तेन व्यपोहितुम्
BR-12-01-036-042c आस्तिके श्रद्दधाने तु विधिरेष विधीयते
BR-12-01-036-043a नास्तिकाश्रद्दधानेषु पुरुषेषु कदाचन
BR-12-01-036-043c दम्भदोषप्रधानेषु विधिरेष न दृश्यते
BR-12-01-036-044a शिष्टाचारश्च शिष्टश्च धर्मो धर्मभृतां वर
BR-12-01-036-044c सेवितव्यो नरव्याघ्र प्रेत्य चेह सुखार्थिना
BR-12-01-036-045a स राजन्मोक्ष्यसे पापात्तेन पूर्वेण हेतुना
BR-12-01-036-045c त्राणार्थं वा वधेनैषामथ वा नृपकर्मणा
BR-12-01-036-046a अथ वा ते घृणा काचित्प्रायश्चित्तं चरिष्यसि
BR-12-01-036-046c मा त्वेवानार्यजुष्टेन कर्मणा निधनं गमः

