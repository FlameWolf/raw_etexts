BR-12-01-083-001  भीष्म उवाच
BR-12-01-083-001a एषा प्रथमतो वृत्तिर्द्वितीयां शृणु भारत
BR-12-01-083-001c यः कश्चिज्जनयेदर्थं राज्ञा रक्ष्यः स मानवः
BR-12-01-083-002a ह्रियमाणममात्येन भृतो वा यदि वाभृतः
BR-12-01-083-002c यो राजकोशं नश्यन्तमाचक्षीत युधिष्ठिर
BR-12-01-083-003a श्रोतव्यं तस्य च रहो रक्ष्यश्चामात्यतो भवेत्
BR-12-01-083-003c अमात्या ह्युपहन्तारं भूयिष्ठं घ्नन्ति भारत
BR-12-01-083-004a राजकोशस्य गोप्तारं राजकोशविलोपकाः
BR-12-01-083-004c समेत्य सर्वे बाधन्ते स विनश्यत्यरक्षितः
BR-12-01-083-005a अत्राप्युदाहरन्तीममितिहासं पुरातनम्
BR-12-01-083-005c मुनिः कालकवृक्षीयः कौसल्यं यदुवाच ह
BR-12-01-083-006a कोसलानामाधिपत्यं सम्प्राप्ते क्षेमदर्शिनि
BR-12-01-083-006c मुनिः कालकवृक्षीय आजगामेति नः श्रुतम्
BR-12-01-083-007a स काकं पञ्जरे बद्ध्वा विषयं क्षेमदर्शिनः
BR-12-01-083-007c पूर्वं पर्यचरद्युक्तः प्रवृत्त्यर्थी पुनः पुनः
BR-12-01-083-008a अधीये वायसीं विद्यां शंसन्ति मम वायसाः
BR-12-01-083-008c अनागतमतीतं च यच्च सम्प्रति वर्तते
BR-12-01-083-009a इति राष्ट्रे परिपतन्बहुशः पुरुषैः सह
BR-12-01-083-009c सर्वेषां राजयुक्तानां दुष्कृतं परिपृष्टवान्
BR-12-01-083-010a स बुद्ध्वा तस्य राष्ट्रस्य व्यवसायं हि सर्वशः
BR-12-01-083-010c राजयुक्तापचारांश्च सर्वान्बुद्ध्वा ततस्ततः
BR-12-01-083-011a तमेव काकमादाय राजानं द्रष्टुमागमत्
BR-12-01-083-011c सर्वज्ञोऽस्मीति वचनं ब्रुवाणः संशितव्रतः
BR-12-01-083-012a स स्म कौसल्यमागम्य राजामात्यमलङ्कृतम्
BR-12-01-083-012c प्राह काकस्य वचनादमुत्रेदं त्वया कृतम्
BR-12-01-083-013a असौ चासौ च जानीते राजकोशस्त्वया हृतः
BR-12-01-083-013c एवमाख्याति काकोऽयं तच्छीघ्रमनुगम्यताम्
BR-12-01-083-014a तथान्यानपि स प्राह राजकोशहरान्सदा
BR-12-01-083-014c न चास्य वचनं किञ्चिदकृतं श्रूयते क्वचित्
BR-12-01-083-015a तेन विप्रकृताः सर्वे राजयुक्ताः कुरूद्वह
BR-12-01-083-015c तमतिक्रम्य सुप्तस्य निशि काकमपोथयन्
BR-12-01-083-016a वायसं तु विनिर्भिन्नं दृष्ट्वा बाणेन पञ्जरे
BR-12-01-083-016c पूर्वाह्णे ब्राह्मणो वाक्यं क्षेमदर्शिनमब्रवीत्
BR-12-01-083-017a राजंस्त्वामभयं याचे प्रभुं प्राणधनेश्वरम्
BR-12-01-083-017c अनुज्ञातस्त्वया ब्रूयां वचनं त्वत्पुरो हितम्
BR-12-01-083-018a मित्रार्थमभिसन्तप्तो भक्त्या सर्वात्मना गतः
BR-12-01-083-018c अयं तवार्थं हरते यो ब्रूयादक्षमान्वितः
BR-12-01-083-019a संबुबोधयिषुर्मित्रं सदश्वमिव सारथिः
BR-12-01-083-019c अतिमन्युप्रसक्तो हि प्रसज्य हितकारणम्
BR-12-01-083-020a तथाविधस्य सुहृदः क्षन्तव्यं संविजानता
BR-12-01-083-020c ऐश्वर्यमिच्छता नित्यं पुरुषेण बुभूषता
BR-12-01-083-021a तं राजा प्रत्युवाचेदं यन्मा किञ्चिद्भवान्वदेत्
BR-12-01-083-021c कस्मादहं न क्षमेयमाकाङ्क्षन्नात्मनो हितम्
BR-12-01-083-022a ब्राह्मण प्रतिजानीहि प्रब्रूहि यदि चेच्छसि
BR-12-01-083-022c करिष्यामि हि ते वाक्यं यद्यन्मां विप्र वक्ष्यसि
BR-12-01-083-023  मुनिरुवाच
BR-12-01-083-023a ज्ञात्वा नयानपायांश्च भृत्यतस्ते भयानि च
BR-12-01-083-023c भक्त्या वृत्तिं समाख्यातुं भवतोऽन्तिकमागमम्
BR-12-01-083-024a प्रागेवोक्तश्च दोषोऽयमाचार्यैर्नृपसेविनाम्
BR-12-01-083-024c अगतीकगतिर्ह्येषा या राज्ञा सह जीविका
BR-12-01-083-025a आशीविषैश्च तस्याहुः सङ्गतं यस्य राजभिः
BR-12-01-083-025c बहुमित्राश्च राजानो बह्वमित्रास्तथैव च
BR-12-01-083-026a तेभ्यः सर्वेभ्य एवाहुर्भयं राजोपसेविनाम्
BR-12-01-083-026c अथैषामेकतो राजन्मुहूर्तादेव भीर्भवेत्
BR-12-01-083-027a नैकान्तेनाप्रमादो हि कर्तुं शक्यो महीपतौ
BR-12-01-083-027c न तु प्रमादः कर्तव्यः कथञ्चिद्भूतिमिच्छता
BR-12-01-083-028a प्रमादाद्धि स्खलेद्राजा स्खलिते नास्ति जीवितम्
BR-12-01-083-028c अग्निं दीप्तमिवासीदेद्राजानमुपशिक्षितः
BR-12-01-083-029a आशीविषमिव क्रुद्धं प्रभुं प्राणधनेश्वरम्
BR-12-01-083-029c यत्नेनोपचरेन्नित्यं नाहमस्मीति मानवः
BR-12-01-083-030a दुर्व्याहृताच्छङ्कमानो दुष्कृताद्दुरधिष्ठितात्
BR-12-01-083-030c दुरासिताद्दुर्व्रजितादिङ्गितादङ्गचेष्टितात्
BR-12-01-083-031a देवतेव हि सर्वार्थान्कुर्याद्राजा प्रसादितः
BR-12-01-083-031c वैश्वानर इव क्रुद्धः समूलमपि निर्दहेत्
BR-12-01-083-031e इति राजन्मयः प्राह वर्तते च तथैव तत्
BR-12-01-083-032a अथ भूयांसमेवार्थं करिष्यामि पुनः पुनः
BR-12-01-083-032c ददात्यस्मद्विधोऽमात्यो बुद्धिसाहाय्यमापदि
BR-12-01-083-033a वायसश्चैव मे राजन्नन्तकायाभिसंहितः
BR-12-01-083-033c न च मेऽत्र भवान्गर्ह्यो न च येषां भवान्प्रियः
BR-12-01-083-033e हिताहितांस्तु बुध्येथा मा परोक्षमतिर्भव
BR-12-01-083-034a ये त्वादानपरा एव वसन्ति भवतो गृहे
BR-12-01-083-034c अभूतिकामा भूतानां तादृशैर्मेऽभिसंहितम्
BR-12-01-083-035a ये वा भवद्विनाशेन राज्यमिच्छन्त्यनन्तरम्
BR-12-01-083-035c अन्तरैरभिसन्धाय राजन्सिध्यन्ति नान्यथा
BR-12-01-083-036a तेषामहं भयाद्राजन्गमिष्याम्यन्यमाश्रमम्
BR-12-01-083-036c तैर्हि मे सन्धितो बाणः काके निपतितः प्रभो
BR-12-01-083-037a छद्मना मम काकश्च गमितो यमसादनम्
BR-12-01-083-037c दृष्टं ह्येतन्मया राजंस्तपोदीर्घेण चक्षुषा
BR-12-01-083-038a बहुनक्रझषग्राहां तिमिङ्गिलगणायुताम्
BR-12-01-083-038c काकेन बडिशेनेमामतार्षं त्वामहं नदीम्
BR-12-01-083-039a स्थाण्वश्मकण्टकवतीं व्याघ्रसिंहगजाकुलाम्
BR-12-01-083-039c दुरासदां दुष्प्रवेशां गुहां हैमवतीमिव
BR-12-01-083-040a अग्निना तामसं दुर्गं नौभिराप्यं च गम्यते
BR-12-01-083-040c राजदुर्गावतरणे नोपायं पण्डिता विदुः
BR-12-01-083-041a गहनं भवतो राज्यमन्धकारतमोवृतम्
BR-12-01-083-041c नेह विश्वसितुं शक्यं भवतापि कुतो मया
BR-12-01-083-042a अतो नायं शुभो वासस्तुल्ये सदसती इह
BR-12-01-083-042c वधो ह्येवात्र सुकृते दुष्कृते न च संशयः
BR-12-01-083-043a न्यायतो दुष्कृते घातः सुकृते स्यात्कथं वधः
BR-12-01-083-043c नेह युक्तं चिरं स्थातुं जवेनातो व्रजेद्बुधः
BR-12-01-083-044a सीता नाम नदी राजन्प्लवो यस्यां निमज्जति
BR-12-01-083-044c तथोपमामिमां मन्ये वागुरां सर्वघातिनीम्
BR-12-01-083-045a मधुप्रपातो हि भवान्भोजनं विषसंयुतम्
BR-12-01-083-045c असतामिव ते भावो वर्तते न सतामिव
BR-12-01-083-045e आशीविषैः परिवृतः कूपस्त्वमिव पार्थिव
BR-12-01-083-046a दुर्गतीर्था बृहत्कूला करीरीवेत्रसंयुता
BR-12-01-083-046c नदी मधुरपानीया यथा राजंस्तथा भवान्
BR-12-01-083-046e श्वगृध्रगोमायुयुतो राजहंससमो ह्यसि
BR-12-01-083-047a यथाश्रित्य महावृक्षं कक्षः संवर्धते महान्
BR-12-01-083-047c ततस्तं संवृणोत्येव तमतीत्य च वर्धते
BR-12-01-083-048a तेनैवोपेन्धनो नूनं दावो दहति दारुणः
BR-12-01-083-048c तथोपमा ह्यमात्यास्ते राजंस्तान्परिशोधय
BR-12-01-083-049a भवतैव कृता राजन्भवता परिपालिताः
BR-12-01-083-049c भवन्तं पर्यवज्ञाय जिघांसन्ति भवत्प्रियम्
BR-12-01-083-050a उषितं शङ्कमानेन प्रमादं परिरक्षता
BR-12-01-083-050c अन्तःसर्प इवागारे वीरपत्न्या इवालये
BR-12-01-083-050e शीलं जिज्ञासमानेन राज्ञश्च सहजीविना
BR-12-01-083-051a कच्चिज्जितेन्द्रियो राजा कच्चिदभ्यन्तरा जिताः
BR-12-01-083-051c कच्चिदेषां प्रियो राजा कच्चिद्राज्ञः प्रियाः प्रजाः
BR-12-01-083-052a जिज्ञासुरिह सम्प्राप्तस्तवाहं राजसत्तम
BR-12-01-083-052c तस्य मे रोचसे राजन्क्षुधितस्येव भोजनम्
BR-12-01-083-053a अमात्या मे न रोचन्ते वितृष्णस्य यथोदकम्
BR-12-01-083-053c भवतोऽर्थकृदित्येव मयि दोषो हि तैः कृतः
BR-12-01-083-053e विद्यते कारणं नान्यदिति मे नात्र संशयः
BR-12-01-083-054a न हि तेषामहं द्रुग्धस्तत्तेषां दोषवद्गतम्
BR-12-01-083-054c अरेर्हि दुर्हताद्भेयं भग्नपृष्ठादिवोरगात्
BR-12-01-083-055  राजोवाच
BR-12-01-083-055a भूयसा परिबर्हेण सत्कारेण च भूयसा
BR-12-01-083-055c पूजितो ब्राह्मणश्रेष्ठ भूयो वस गृहे मम
BR-12-01-083-056a ये त्वां ब्राह्मण नेच्छन्ति न ते वत्स्यन्ति मे गृहे
BR-12-01-083-056c भवतैव हि तज्ज्ञेयं यदिदानीमनन्तरम्
BR-12-01-083-057a यथा स्याद्दुष्कृतो दण्डो यथा च सुकृतं कृतम्
BR-12-01-083-057c तथा समीक्ष्य भगवञ्श्रेयसे विनियुङ्क्ष्व माम्
BR-12-01-083-058  मुनिरुवाच
BR-12-01-083-058a अदर्शयन्निमं दोषमेकैकं दुर्बलं कुरु
BR-12-01-083-058c ततः कारणमाज्ञाय पुरुषं पुरुषं जहि
BR-12-01-083-059a एकदोषा हि बहवो मृद्नीयुरपि कण्टकान्
BR-12-01-083-059c मन्त्रभेदभयाद्राजंस्तस्मादेतद्ब्रवीमि ते
BR-12-01-083-060a वयं तु ब्राह्मणा नाम मृदुदण्डाः कृपालवः
BR-12-01-083-060c स्वस्ति चेच्छामि भवतः परेषां च यथात्मनः
BR-12-01-083-061a राजन्नात्मानमाचक्षे सम्बन्धी भवतो ह्यहम्
BR-12-01-083-061c मुनिः कालकवृक्षीय इत्येवमभिसञ्ज्ञितः
BR-12-01-083-062a पितुः सखा च भवतः सम्मतः सत्यसङ्गरः
BR-12-01-083-062c व्यापन्ने भवतो राज्ये राजन्पितरि संस्थिते
BR-12-01-083-063a सर्वकामान्परित्यज्य तपस्तप्तं तदा मया
BR-12-01-083-063c स्नेहात्त्वां प्रब्रवीम्येतन्मा भूयो विभ्रमेदिति
BR-12-01-083-064a उभे दृष्ट्वा दुःखसुखे राज्यं प्राप्य यदृच्छया
BR-12-01-083-064c राज्येनामात्यसंस्थेन कथं राजन्प्रमाद्यसि
BR-12-01-083-065  भीष्म उवाच
BR-12-01-083-065a ततो राजकुले नान्दी सञ्जज्ञे भूयसी पुनः
BR-12-01-083-065c पुरोहितकुले चैव सम्प्राप्ते ब्राह्मणर्षभे
BR-12-01-083-066a एकच्छत्रां महीं कृत्वा कौसल्याय यशस्विने
BR-12-01-083-066c मुनिः कालकवृक्षीय ईजे क्रतुभिरुत्तमैः
BR-12-01-083-067a हितं तद्वचनं श्रुत्वा कौसल्योऽन्वशिषन्महीम्
BR-12-01-083-067c तथा च कृतवान्राजा यथोक्तं तेन भारत

