001	गुरुरुवाच
001a	प्रवृत्तिलक्षणो धर्मो यथायमुपपद्यते
001c	तेषां विज्ञाननिष्ठानामन्यत्तत्त्वं न रोचते
002a	दुर्लभा वेदविद्वांसो वेदोक्तेषु व्यवस्थिताः
002c	प्रयोजनमतस्त्वत्र मार्गमिच्छन्ति संस्तुतम्
003a	सद्भिराचरितत्वात्तु वृत्तमेतदगर्हितम्
003c	इयं सा बुद्धिरन्येयं यया याति परां गतिम्
004a	शरीरवानुपादत्ते मोहात्सर्वपरिग्रहान्
004c	कामक्रोधादिभिर्भावैर्युक्तो राजसतामसैः
005a	नाशुद्धमाचरेत्तस्मादभीप्सन्देहयापनम्
005c	कर्मणो विवरं कुर्वन्न लोकानाप्नुयाच्छुभान्
006a	लोहयुक्तं यथा हेम विपक्वं न विराजते
006c	तथापक्वकषायाख्यं विज्ञानं न प्रकाशते
007a	यश्चाधर्मं चरेन्मोहात्कामलोभावनु प्लवन्
007c	धर्म्यं पन्थानमाक्रम्य सानुबन्धो विनश्यति
008a	शब्दादीन्विषयांस्तस्मादसंरागादनुप्लवेत्
008c	क्रोधहर्षौ विषादश्च जायन्ते हि परस्परम्
009a	पञ्चभूतात्मके देहे सत्त्वराजसतामसे
009c	कमभिष्टुवते चायं कं वा क्रोशति किं वदेत्
010a	स्पर्शरूपरसाद्येषु सङ्गं गच्छन्ति बालिशाः
010c	नावगच्छन्त्यविज्ञानादात्मजं पार्थिवं गुणम्
011a	मृन्मयं शरणं यद्वन्मृदैव परिलिप्यते
011c	पार्थिवोऽयं तथा देहो मृद्विकारैर्विलिप्यते
012a	मधु तैलं पयः सर्पिर्मांसानि लवणं गुडः
012c	धान्यानि फलमूलानि मृद्विकाराः सहाम्भसा
013a	यद्वत्कान्तारमातिष्ठन्नौत्सुक्यं समनुव्रजेत्
013c	श्रमादाहारमादद्यादस्वाद्वपि हि यापनम्
014a	तद्वत्संसारकान्तारमातिष्ठञ्श्रमतत्परः
014c	यात्रार्थमद्यादाहारं व्याधितो भेषजं यथा
015a	सत्यशौचार्जवत्यागैर्यशसा विक्रमेण च
015c	क्षान्त्या धृत्या च बुद्ध्या च मनसा तपसैव च
016a	भावान्सर्वान्यथावृत्तान्संवसेत यथाक्रमम्
016c	शान्तिमिच्छन्नदीनात्मा संयच्छेदिन्द्रियाणि च
017a	सत्त्वेन रजसा चैव तमसा चैव मोहिताः
017c	चक्रवत्परिवर्तन्ते ह्यज्ञानाज्जन्तवो भृशम्
018a	तस्मात्सम्यक्परीक्षेत दोषानज्ञानसम्भवान्
018c	अज्ञानप्रभवं नित्यमहङ्कारं परित्यजेत्
019a	महाभूतानीन्द्रियाणि गुणाः सत्त्वं रजस्तमः
019c	त्रैलोक्यं सेश्वरं सर्वमहङ्कारे प्रतिष्ठितम्
020a	यथेह नियतं कालो दर्शयत्यार्तवान्गुणान्
020c	तद्वद्भूतेष्वहङ्कारं विद्याद्भूतप्रवर्तकम्
021a	सम्मोहकं तमो विद्यात्कृष्णमज्ञानसम्भवम्
021c	प्रीतिदुःखनिबद्धांश्च समस्तांस्त्रीनथो गुणान्
021e	सत्त्वस्य रजसश्चैव तमसश्च निबोध तान्
022a	प्रमोहो हर्षजः प्रीतिरसन्देहो धृतिः स्मृतिः
022c	एतान्सत्त्वगुणान्विद्यादिमान्राजसतामसान्
023a	कामक्रोधौ प्रमादश्च लोभमोहौ भयं क्लमः
023c	विषादशोकावरतिर्मानदर्पावनार्यता
024a	दोषाणामेवमादीनां परीक्ष्य गुरुलाघवम्
024c	विमृशेदात्मसंस्थानामेकैकमनुसंततम्
025  	शिष्य उवाच
025a	के दोषा मनसा त्यक्ताः के बुद्ध्या शिथिलीकृताः
025c	के पुनः पुनरायान्ति के मोहादफला इव
026a	केषां बलाबलं बुद्ध्या हेतुभिर्विमृशेद्बुधः
026c	एतत्सर्वं समाचक्ष्व यथा विद्यामहं प्रभो
027  	गुरुरुवाच
027a	दोषैर्मूलादवच्छिन्नैर्विशुद्धात्मा विमुच्यते
027c	विनाशयति सम्भूतमयस्मयमयो यथा
027e	तथाकृतात्मा सहजैर्दोषैर्नश्यति राजसैः
028a	राजसं तामसं चैव शुद्धात्माकर्मसम्भवम्
028c	तत्सर्वं देहिनां बीजं सर्वमात्मवतः समम्
029a	तस्मादात्मवता वर्ज्यं रजश्च तम एव च
029c	रजस्तमोभ्यां निर्मुक्तं सत्त्वं निर्मलतामियात्
030a	अथ वा मन्त्रवद्ब्रूयुर्मांसादानां यजुष्कृतम्
030c	हेतुः स एवानादाने शुद्धधर्मानुपालने
031a	रजसा धर्मयुक्तानि कार्याण्यपि समाप्नुयात्
031c	अर्थयुक्तानि चात्यर्थं कामान्सर्वांश्च सेवते
032a	तमसा लोभयुक्तानि क्रोधजानि च सेवते
032c	हिंसाविहाराभिरतस्तन्द्रीनिद्रासमन्वितः
033a	सत्त्वस्थः सात्त्विकान्भावाञ्शुद्धान्पश्यति संश्रितः
033c	स देही विमलः श्रीमाञ्शुद्धो विद्यासमन्वितः

