001 	जनमेजय उवाच
001a	साङ्ख्यं योगं पञ्चरात्रं वेदारण्यकमेव च
001c	ज्ञानान्येतानि ब्रह्मर्षे लोकेषु प्रचरन्ति ह
002a	किमेतान्येकनिष्ठानि पृथङ्निष्ठानि वा मुने
002c	प्रब्रूहि वै मया पृष्टः प्रवृत्तिं च यथाक्रमम्
003  	वैशम्पायन उवाच
003a	जज्ञे बहुज्ञं परमत्युदारं यं द्वीपमध्ये सुतमात्मवन्तम्
003c	पराशराद्गन्धवती महर्षिं तस्मै नमोऽज्ञानतमोनुदाय
004a	पितामहाद्यं प्रवदन्ति षष्ठं महर्षिमार्षेयविभूतियुक्तम्
004c	नारायणस्यांशजमेकपुत्रं द्वैपायनं वेदमहानिधानम्
005a	तमादिकालेषु महाविभूतिर्नारायणो ब्रह्ममहानिधानम्
005c	ससर्ज पुत्रार्थमुदारतेजा व्यासं महात्मानमजः पुराणः
006  	जनमेजय उवाच
006a	त्वयैव कथितः पूर्वं सम्भवो द्विजसत्तम
006c	वसिष्ठस्य सुतः शक्तिः शक्तेः पुत्रः पराशरः
007a	पराशरस्य दायादः कृष्णद्वैपायनो मुनिः
007c	भूयो नारायणसुतं त्वमेवैनं प्रभाषसे
008a	किमतः पूर्वजं जन्म व्यासस्यामिततेजसः
008c	कथयस्वोत्तममते जन्म नारायणोद्भवम्
009  	वैशम्पायन उवाच
009a	वेदार्थान्वेत्तुकामस्य धर्मिष्ठस्य तपोनिधेः
009c	गुरोर्मे ज्ञाननिष्ठस्य हिमवत्पाद आसतः
010a	कृत्वा भारतमाख्यानं तपःश्रान्तस्य धीमतः
010c	शुश्रूषां तत्परा राजन्कृतवन्तो वयं तदा
011a	सुमन्तुर्जैमिनिश्चैव पैलश्च सुदृढव्रतः
011c	अहं चतुर्थः शिष्यो वै शुको व्यासात्मजस्तथा
012a	एभिः परिवृतो व्यासः शिष्यैः पञ्चभिरुत्तमैः
012c	शुशुभे हिमवत्पादे भूतैर्भूतपतिर्यथा
013a	वेदानावर्तयन्साङ्गान्भारतार्थांश्च सर्वशः
013c	तमेकमनसं दान्तं युक्ता वयमुपास्महे
014a	कथान्तरेऽथ कस्मिंश्चित्पृष्टोऽस्माभिर्द्विजोत्तमः
014c	वेदार्थान्भारतार्थांश्च जन्म नारायणात्तथा
015a	स पूर्वमुक्त्वा वेदार्थान्भारतार्थांश्च तत्त्ववित्
015c	नारायणादिदं जन्म व्याहर्तुमुपचक्रमे
016a	शृणुध्वमाख्यानवरमेतदार्षेयमुत्तमम्
016c	आदिकालोद्भवं विप्रास्तपसाधिगतं मया
017a	प्राप्ते प्रजाविसर्गे वै सप्तमे पद्मसम्भवे
017c	नारायणो महायोगी शुभाशुभविवर्जितः
018a	ससृजे नाभितः पुत्रं ब्रह्माणममितप्रभम्
018c	ततः स प्रादुरभवदथैनं वाक्यमब्रवीत्
019a	मम त्वं नाभितो जातः प्रजासर्गकरः प्रभुः
019c	सृज प्रजास्त्वं विविधा ब्रह्मन्सजडपण्डिताः
020a	स एवमुक्तो विमुखश्चिन्ताव्याकुलमानसः
020c	प्रणम्य वरदं देवमुवाच हरिमीश्वरम्
021a	का शक्तिर्मम देवेश प्रजाः स्रष्टुं नमोऽस्तु ते
021c	अप्रज्ञावानहं देव विधत्स्व यदनन्तरम्
022a	स एवमुक्तो भगवान्भूत्वाथान्तर्हितस्ततः
022c	चिन्तयामास देवेशो बुद्धिं बुद्धिमतां वरः
023a	स्वरूपिणी ततो बुद्धिरुपतस्थे हरिं प्रभुम्
023c	योगेन चैनां निर्योगः स्वयं नियुयुजे तदा
024a	स तामैश्वर्ययोगस्थां बुद्धिं शक्तिमतीं सतीम्
024c	उवाच वचनं देवो बुद्धिं वै प्रभुरव्ययः
025a	ब्रह्माणं प्रविशस्वेति लोकसृष्ट्यर्थसिद्धये
025c	ततस्तमीश्वरादिष्टा बुद्धिः क्षिप्रं विवेश सा
026a	अथैनं बुद्धिसंयुक्तं पुनः स ददृशे हरिः
026c	भूयश्चैनं वचः प्राह सृजेमा विविधाः प्रजाः
027a	एवमुक्त्वा स भगवांस्तत्रैवान्तरधीयत
027c	प्राप चैव मुहूर्तेन स्वस्थानं देवसञ्ज्ञितम्
028a	तां चैव प्रकृतिं प्राप्य एकीभावगतोऽभवत्
028c	अथास्य बुद्धिरभवत्पुनरन्या तदा किल
029a	सृष्टा इमाः प्रजाः सर्वा ब्रह्मणा परमेष्ठिना
029c	दैत्यदानवगन्धर्वरक्षोगणसमाकुलाः
029e 	जाता हीयं वसुमती भाराक्रान्ता तपस्विनी
030a	बहवो बलिनः पृथ्व्यां दैत्यदानवराक्षसाः
030c	भविष्यन्ति तपोयुक्ता वरान्प्राप्स्यन्ति चोत्तमान्
031a	अवश्यमेव तैः सर्वैर्वरदानेन दर्पितैः
031c	बाधितव्याः सुरगणा ऋषयश्च तपोधनाः
031e 	तत्र न्याय्यमिदं कर्तुं भारावतरणं मया
032a	अथ नानासमुद्भूतैर्वसुधायां यथाक्रमम्
032c	निग्रहेण च पापानां साधूनां प्रग्रहेण च
033a	इमां तपस्विनीं सत्यां धारयिष्यामि मेदिनीम्
033c	मया ह्येषा हि ध्रियते पातालस्थेन भोगिना
034a	मया धृता धारयति जगद्धि सचराचरम्
034c	तस्मात्पृथ्व्याः परित्राणं करिष्ये सम्भवं गतः
035a	एवं स चिन्तयित्वा तु भगवान्मधुसूदनः
035c	रूपाण्यनेकान्यसृजत्प्रादुर्भावभवाय सः
036a	वाराहं नारसिंहं च वामनं मानुषं तथा
036c	एभिर्मया निहन्तव्या दुर्विनीताः सुरारयः
037a	अथ भूयो जगत्स्रष्टा भोःशब्देनानुनादयन्
037c	सरस्वतीमुच्चचार तत्र सारस्वतोऽभवत्
038a	अपान्तरतमा नाम सुतो वाक्सम्भवो विभोः
038c	भूतभव्यभविष्यज्ञः सत्यवादी दृढव्रतः
039a	तमुवाच नतं मूर्ध्ना देवानामादिरव्ययः
039c	वेदाख्याने श्रुतिः कार्या त्वया मतिमतां वर
039e 	तस्मात्कुरु यथाज्ञप्तं मयैतद्वचनं मुने
040a	तेन भिन्नास्तदा वेदा मनोः स्वायम्भुवेऽन्तरे
040c	ततस्तुतोष भगवान्हरिस्तेनास्य कर्मणा
040e 	तपसा च सुतप्तेन यमेन नियमेन च
041  	श्रीभगवानुवाच
041a	मन्वन्तरेषु पुत्र त्वमेवं लोकप्रवर्तकः
041c	भविष्यस्यचलो ब्रह्मन्नप्रधृष्यश्च नित्यशः
042a	पुनस्तिष्ये च सम्प्राप्ते कुरवो नाम भारताः
042c	भविष्यन्ति महात्मानो राजानः प्रथिता भुवि
043a	तेषां त्वत्तः प्रसूतानां कुलभेदो भविष्यति
043c	परस्परविनाशार्थं त्वामृते द्विजसत्तम
044a	तत्राप्यनेकधा वेदान्भेत्स्यसे तपसान्वितः
044c	कृष्णे युगे च सम्प्राप्ते कृष्णवर्णो भविष्यसि
045a	धर्माणां विविधानां च कर्ता ज्ञानकरस्तथा
045c	भविष्यसि तपोयुक्तो न च रागाद्विमोक्ष्यसे
046a	वीतरागश्च पुत्रस्ते परमात्मा भविष्यति
046c	महेश्वरप्रसादेन नैतद्वचनमन्यथा
047a	यं मानसं वै प्रवदन्ति पुत्रं पितामहस्योत्तमबुद्धियुक्तम्
047c	वसिष्ठमग्र्यं तपसो निधानं यश्चापि सूर्यं व्यतिरिच्य भाति
048a	तस्यान्वये चापि ततो महर्षिः पराशरो नाम महाप्रभावः
048c	पिता स ते वेदनिधिर्वरिष्ठो महातपा वै तपसो निवासः
048e 	कानीनगर्भः पितृकन्यकायां तस्मादृषेस्त्वं भविता च पुत्रः
049a	भूतभव्यभविष्याणां छिन्नसर्वार्थसंशयः
049c	ये ह्यतिक्रान्तकाः पूर्वं सहस्रयुगपर्ययाः
050a	तांश्च सर्वान्मयोद्दिष्टान्द्रक्ष्यसे तपसान्वितः
050c	पुनर्द्रक्ष्यसि चानेकसहस्रयुगपर्ययान्
051a	अनादिनिधनं लोके चक्रहस्तं च मां मुने
051c	अनुध्यानान्मम मुने नैतद्वचनमन्यथा
052a	शनैश्चरः सूर्यपुत्रो भविष्यति मनुर्महान्
052c	तस्मिन्मन्वन्तरे चैव सप्तर्षिगणपूर्वकः
052e 	त्वमेव भविता वत्स मत्प्रसादान्न संशयः
053  	व्यास उवाच
053a	एवं सारस्वतमृषिमपान्तरतमं तदा
053c	उक्त्वा वचनमीशानः साधयस्वेत्यथाब्रवीत्
054a	सोऽहं तस्य प्रसादेन देवस्य हरिमेधसः
054c	अपान्तरतमा नाम ततो जातोऽऽज्ञया हरेः
054e 	पुनश्च जातो विख्यातो वसिष्ठकुलनन्दनः
055a	तदेतत्कथितं जन्म मया पूर्वकमात्मनः
055c	नारायणप्रसादेन तथा नारायणांशजम्
056a	मया हि सुमहत्तप्तं तपः परमदारुणम्
056c	पुरा मतिमतां श्रेष्ठाः परमेण समाधिना
057a	एतद्वः कथितं सर्वं यन्मां पृच्छथ पुत्रकाः
057c	पूर्वजन्म भविष्यं च भक्तानां स्नेहतो मया
058  	वैशम्पायन उवाच
058a	एष ते कथितः पूर्वं सम्भवोऽस्मद्गुरोर्नृप
058c	व्यासस्याक्लिष्टमनसो यथा पृष्टः पुनः शृणु
059a	साङ्ख्यं योगं पञ्चरात्रं वेदाः पाशुपतं तथा
059c	ज्ञानान्येतानि राजर्षे विद्धि नानामतानि वै
060a	साङ्ख्यस्य वक्ता कपिलः परमर्षिः स उच्यते
060c	हिरण्यगर्भो योगस्य वेत्ता नान्यः पुरातनः
061a	अपान्तरतमाश्चैव वेदाचार्यः स उच्यते
061c	प्राचीनगर्भं तमृषिं प्रवदन्तीह केचन
062a	उमापतिर्भूतपतिः श्रीकण्ठो ब्रह्मणः सुतः
062c	उक्तवानिदमव्यग्रो ज्ञानं पाशुपतं शिवः
063a	पञ्चरात्रस्य कृत्स्नस्य वेत्ता तु भगवान्स्वयम्
063c	सर्वेषु च नृपश्रेष्ठ ज्ञानेष्वेतेषु दृश्यते
064a	यथागमं यथाज्ञानं निष्ठा नारायणः प्रभुः
064c	न चैनमेवं जानन्ति तमोभूता विशां पते
065a	तमेव शास्त्रकर्तारं प्रवदन्ति मनीषिणः
065c	निष्ठां नारायणमृषिं नान्योऽस्तीति च वादिनः
066a	निःसंशयेषु सर्वेषु नित्यं वसति वै हरिः
066c	ससंशयान्हेतुबलान्नाध्यावसति माधवः
067a	पञ्चरात्रविदो ये तु यथाक्रमपरा नृप
067c	एकान्तभावोपगतास्ते हरिं प्रविशन्ति वै
068a	साङ्ख्यं च योगं च सनातने द्वे वेदाश्च सर्वे निखिलेन राजन्
068c	सर्वैः समस्तैर्ॠषिभिर्निरुक्तो नारायणो विश्वमिदं पुराणम्
069a	शुभाशुभं कर्म समीरितं यत्प्रवर्तते सर्वलोकेषु किञ्चित्
069c	तस्मादृषेस्तद्भवतीति विद्याद्दिव्यन्तरिक्षे भुवि चाप्सु चापि

