001  	भीष्म उवाच
001a	गिरिपृष्ठं समारुह्य सुतो व्यासस्य भारत
001c	समे देशे विविक्ते च निःशलाक उपाविशत्
002a	धारयामास चात्मानं यथाशास्त्रं महामुनिः
002c	पादात्प्रभृतिगात्रेषु क्रमेण क्रमयोगवित्
003a	ततः स प्राङ्मुखो विद्वानादित्ये नचिरोदिते
003c	पाणिपादं समाधाय विनीतवदुपाविशत्
004a	न तत्र पक्षिसङ्घातो न शब्दो नापि दर्शनम्
004c	यत्र वैयासकिर्धीमान्योक्तुं समुपचक्रमे
005a	स ददर्श तदात्मानं सर्वसङ्गविनिःसृतम्
005c	प्रजहास ततो हासं शुकः सम्प्रेक्ष्य भास्करम्
006a	स पुनर्योगमास्थाय मोक्षमार्गोपलब्धये
006c	महायोगीश्वरो भूत्वा सोऽत्यक्रामद्विहायसम्
007a	ततः प्रदक्षिणं कृत्वा देवर्षिं नारदं तदा
007c	निवेदयामास तदा स्वं योगं परमर्षये 
008a	दृष्टो मार्गः प्रवृत्तोऽस्मि स्वस्ति तेऽस्तु तपोधन
008c	त्वत्प्रसादाद्गमिष्यामि गतिमिष्टां महाद्युते
009a	नारदेनाभ्यनुज्ञातस्ततो द्वैपायनात्मजः
009c	अभिवाद्य पुनर्योगमास्थायाकाशमाविशत्
010a	कैलासपृष्ठादुत्पत्य स पपात दिवं तदा
010c	अन्तरिक्षचरः श्रीमान्व्यासपुत्रः सुनिश्चितः
011a	तमुद्यन्तं द्विजश्रेष्ठं वैनतेयसमद्युतिम्
011c	ददृशुः सर्वभूतानि मनोमारुतरंहसम्
012a	व्यवसायेन लोकांस्त्रीन्सर्वान्सोऽथ विचिन्तयन्
012c	आस्थितो दिव्यमध्वानं पावकार्कसमप्रभः
013a	तमेकमनसं यान्तमव्यग्रमकुतोभयम्
013c	ददृशुः सर्वभूतानि जङ्गमानीतराणि च
014a	यथाशक्ति यथान्यायं पूजयां चक्रिरे तदा
014c	पुष्पवर्षैश्च दिव्यैस्तमवचक्रुर्दिवौकसः
015a	तं दृष्ट्वा विस्मिताः सर्वे गन्धर्वाप्सरसां गणाः
015c	ऋषयश्चैव संसिद्धाः परं विस्मयमागताः
016a	अन्तरिक्षचरः कोऽयं तपसा सिद्धिमागतः
016c	अधःकायोर्ध्ववक्त्रश्च नेत्रैः समभिवाह्यते
017a	ततः परमधीरात्मा त्रिषु लोकेषु विश्रुतः
017c	भास्करं समुदीक्षन्स प्राङ्मुखो वाग्यतोऽगमत्
017e 	शब्देनाकाशमखिलं पूरयन्निव सर्वतः
018a	तमापतन्तं सहसा दृष्ट्वा सर्वाप्सरोगणाः
018c	सम्भ्रान्तमनसो राजन्नासन्परमविस्मिताः
018e 	पञ्चचूडाप्रभृतयो भृशमुत्फुल्ललोचनाः
019a	दैवतं कतमं ह्येतदुत्तमां गतिमास्थितम्
019c	सुनिश्चितमिहायाति विमुक्तमिव निःस्पृहम्
020a	ततः समतिचक्राम मलयं नाम पर्वतम्
020c	उर्वशी पूर्वचित्तिश्च यं नित्यमुपसेवते
020e 	ते स्म ब्रह्मर्षिपुत्रस्य विस्मयं ययतुः परम्
021a	अहो बुद्धिसमाधानं वेदाभ्यासरते द्विजे
021c	अचिरेणैव कालेन नभश्चरति चन्द्रवत्
021e 	पितृशुश्रूषया सिद्धिं सम्प्राप्तोऽयमनुत्तमाम्
022a	पितृभक्तो दृढतपाः पितुः सुदयितः सुतः
022c	अनन्यमनसा तेन कथं पित्रा विवर्जितः
023a	उर्वश्या वचनं श्रुत्वा शुकः परमधर्मवित्
023c	उदैक्षत दिशः सर्वा वचने गतमानसः
024a	सोऽन्तरिक्षं महीं चैव सशैलवनकाननाम्
024c	आलोकयामास तदा सरांसि सरितस्तथा
025a	ततो द्वैपायनसुतं बहुमानपुरःसरम्
025c	कृताञ्जलिपुटाः सर्वा निरीक्षन्ते स्म देवताः
026a	अब्रवीत्तास्तदा वाक्यं शुकः परमधर्मवित्
026c	पिता यद्यनुगच्छेन्मां क्रोशमानः शुकेति वै
027a	ततः प्रतिवचो देयं सर्वैरेव समाहितैः
027c	एतन्मे स्नेहतः सर्वे वचनं कर्तुमर्हथ
028a	शुकस्य वचनं श्रुत्वा दिशः सवनकाननाः
028c	समुद्राः सरितः शैलाः प्रत्यूचुस्तं समन्ततः
029a	यथाज्ञापयसे विप्र बाढमेवं भविष्यति
029c	ऋषेर्व्याहरतो वाक्यं प्रतिवक्ष्यामहे वयम्

