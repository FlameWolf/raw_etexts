001  	युधिष्ठिर उवाच
001a	किंशीलः किंसमाचारः किंविद्यः किंपरायणः
001c	प्राप्नोति ब्रह्मणः स्थानं यत्परं प्रकृतेर्ध्रुवम्
002  	भीष्म उवाच
002a	मोक्षधर्मेषु नियतो लघ्वाहारो जितेन्द्रियः
002c	प्राप्नोति ब्रह्मणः स्थानं यत्परं प्रकृतेर्ध्रुवम्
003a	अत्राप्युदाहरन्तीममितिहासं पुरातनम्
003c	जैगीषव्यस्य संवादमसितस्य च भारत
004a	जैगीषव्यं महाप्राज्ञं धर्माणामागतागमम्
004c	अक्रुध्यन्तमहृष्यन्तमसितो देवलोऽब्रवीत्
005a	न प्रीयसे वन्द्यमानो निन्द्यमानो न कुप्यसि
005c	का ते प्रज्ञा कुतश्चैषा किं चैतस्याः परायणम्
006a	इति तेनानुयुक्तः स तमुवाच महातपाः
006c	महद्वाक्यमसन्दिग्धं पुष्कलार्थपदं शुचि
007a	या गतिर्या परा निष्ठा या शान्तिः पुण्यकर्मणाम्
007c	तां तेऽहं सम्प्रवक्ष्यामि यन्मां पृच्छसि वै द्विज
008a	निन्दत्सु च समो नित्यं प्रशंसत्सु च देवल
008c	निह्नुवन्ति च ये तेषां समयं सुकृतं च ये
009a	उक्ताश्च न विवक्षन्ति वक्तारमहिते रतम्
009c	प्रतिहन्तुं न चेच्छन्ति हन्तारं वै मनीषिणः
010a	नाप्राप्तमनुशोचन्ति प्राप्तकालानि कुर्वते
010c	न चातीतानि शोचन्ति न चैनान्प्रतिजानते
011a	सम्प्राप्तानां च पूज्यानां कामादर्थेषु देवल
011c	यथोपपत्तिं कुर्वन्ति शक्तिमन्तः कृतव्रताः
012a	पक्वविद्या महाप्राज्ञा जितक्रोधा जितेन्द्रियाः
012c	मनसा कर्मणा वाचा नापराध्यन्ति कस्यचित्
013a	अनीर्षवो न चान्योन्यं विहिंसन्ति कदाचन
013c	न च जातूपतप्यन्ते धीराः परसमृद्धिभिः
014a	निन्दाप्रशंसे चात्यर्थं न वदन्ति परस्य ये
014c	न च निन्दाप्रशंसाभ्यां विक्रियन्ते कदाचन
015a	सर्वतश्च प्रशान्ता ये सर्वभूतहिते रताः
015c	न क्रुध्यन्ति न हृष्यन्ति नापराध्यन्ति कस्यचित्
015e	विमुच्य हृदयग्रन्थींश्चङ्कम्यन्ते यथासुखम्
016a	न येषां बान्धवाः सन्ति ये चान्येषां न बान्धवाः
016c	अमित्राश्च न सन्त्येषां ये चामित्रा न कस्यचित्
017a	य एवं कुर्वते मर्त्याः सुखं जीवन्ति सर्वदा
017c	धर्ममेवानुवर्तन्ते धर्मज्ञा द्विजसत्तम
017e	ये ह्यतो विच्युता मार्गात्ते हृष्यन्त्युद्विजन्ति च
018a	आस्थितस्तमहं मार्गमसूयिष्यामि कं कथम्
018c	निन्द्यमानः प्रशस्तो वा हृष्येयं केन हेतुना
019a	यद्यदिच्छन्ति तन्मार्गमभिगच्छन्ति मानवाः
019c	न मे निन्दाप्रशंसाभ्यां ह्रासवृद्धी भविष्यतः
020a	अमृतस्येव सन्तृप्येदवमानस्य तत्त्ववित्
020c	विषस्येवोद्विजेन्नित्यं सम्मानस्य विचक्षणः
021a	अवज्ञातः सुखं शेते इह चामुत्र चोभयोः
021c	विमुक्तः सर्वपापेभ्यो योऽवमन्ता स बध्यते
022a	परां गतिं च ये केचित्प्रार्थयन्ति मनीषिणः
022c	एतद्व्रतं समाश्रित्य सुखमेधन्ति ते जनाः
023a	सर्वतश्च समाहृत्य क्रतून्सर्वाञ्जितेन्द्रियः
023c	प्राप्नोति ब्रह्मणः स्थानं यत्परं प्रकृतेर्ध्रुवम्
024a	नास्य देवा न गन्धर्वा न पिशाचा न राक्षसाः
024c	पदमन्ववरोहन्ति प्राप्तस्य परमां गतिम्
