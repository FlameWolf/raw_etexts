001  	भीष्म उवाच
001a	इत्युक्तः स तदा तेन तुलाधारेण धीमता
001c	प्रोवाच वचनं धीमाञ्जाजलिर्जपतां वरः
002a	विक्रीणानः सर्वरसान्सर्वगन्धांश्च वाणिज
002c	वनस्पतीनोषधीश्च तेषां मूलफलानि च
003a	अध्यगा नैष्ठिकीं बुद्धिं कुतस्त्वामिदमागतम्
003c	एतदाचक्ष्व मे सर्वं निखिलेन महामते
004a	एवमुक्तस्तुलाधारो ब्राह्मणेन यशस्विना
004c	उवाच धर्मसूक्ष्माणि वैश्यो धर्मार्थतत्त्ववित्
004e	जाजलिं कष्टतपसं ज्ञानतृप्तस्तदा नृप
005a	वेदाहं जाजले धर्मं सरहस्यं सनातनम्
005c	सर्वभूतहितं मैत्रं पुराणं यं जना विदुः
006a	अद्रोहेणैव भूतानामल्पद्रोहेण वा पुनः
006c	या वृत्तिः स परो धर्मस्तेन जीवामि जाजले
007a	परिच्छिन्नैः काष्ठतृणैर्मयेदं शरणं कृतम्
007c	अलक्तं पद्मकं तुङ्गं गन्धांश्चोच्चावचांस्तथा
008a	रसांश्च तांस्तान्विप्रर्षे मद्यवर्जानहं बहून्
008c	क्रीत्वा वै प्रतिविक्रीणे परहस्तादमायया
009a	सर्वेषां यः सुहृन्नित्यं सर्वेषां च हिते रतः
009c	कर्मणा मनसा वाचा स धर्मं वेद जाजले
010a	नाहं परेषां कर्माणि प्रशंसामि शपामि वा
010c	आकाशस्येव विप्रर्षे पश्यँल्लोकस्य चित्रताम्
011a	नानुरुध्ये विरुध्ये वा न द्वेष्मि न च कामये
011c	समोऽस्मि सर्वभूतेषु पश्य मे जाजले व्रतम्
012a	इष्टानिष्टविमुक्तस्य प्रीतिरागबहिष्कृतः
012c	तुला मे सर्वभूतेषु समा तिष्ठति जाजले
013a	इति मां त्वं विजानीहि सर्वलोकस्य जाजले
013c	समं मतिमतां श्रेष्ठ समलोष्टाश्मकाञ्चनम्
014a	यथान्धबधिरोन्मत्ता उच्छ्वासपरमाः सदा
014c	देवैरपिहितद्वाराः सोपमा पश्यतो मम
015a	यथा वृद्धातुरकृशा निःस्पृहा विषयान्प्रति
015c	तथार्थकामभोगेषु ममापि विगता स्पृहा
016a	यदा चायं न बिभेति यदा चास्मान्न बिभ्यति
016c	यदा नेच्छति न द्वेष्टि तदा सिध्यति वै द्विजः
017a	यदा न कुरुते भावं सर्वभूतेषु पापकम्
017c	कर्मणा मनसा वाचा ब्रह्म सम्पद्यते तदा
018a	न भूतो न भविष्यश्च न च धर्मोऽस्ति कश्चन
018c	योऽभयः सर्वभूतानां स प्राप्नोत्यभयं पदम्
019a	यस्मादुद्विजते लोकः सर्वो मृत्युमुखादिव
019c	वाक्क्रूराद्दण्डपारुष्यात्स प्राप्नोति महद्भयम्
020a	यथावद्वर्तमानानां वृद्धानां पुत्रपौत्रिणाम्
020c	अनुवर्तामहे वृत्तमहिंस्राणां महात्मनाम्
021a	प्रनष्टः शाश्वतो धर्मः सदाचारेण मोहितः
021c	तेन वैद्यस्तपस्वी वा बलवान्वा विमोह्यते
022a	आचाराज्जाजले प्राज्ञः क्षिप्रं धर्ममवाप्नुयात्
022c	एवं यः साधुभिर्दान्तश्चरेदद्रोहचेतसा
023a	नद्यां यथा चेह काष्ठमुह्यमानं यदृच्छया
023c	यदृच्छयैव काष्ठेन सन्धिं गच्छेत केनचित्
024a	तत्रापराणि दारूणि संसृज्यन्ते ततस्ततः
024c	तृणकाष्ठकरीषाणि कदा चिन्नसमीक्षया
024e	एवमेवायमाचारः प्रादुर्भूतो यतस्ततः
025a	यस्मान्नोद्विजते भूतं जातु किञ्चित्कथञ्चन
025c	अभयं सर्वभूतेभ्यः स प्राप्नोति सदा मुने
026a	यस्मादुद्विजते विद्वन्सर्वलोको वृकादिव
026c	क्रोशतस्तीरमासाद्य यथा सर्वे जलेचराः
027a	सहायवान्द्रव्यवान्यः सुभगोऽन्योऽपरस्तथा
027c	ततस्तानेव कवयः शास्त्रेषु प्रवदन्त्युत
027e	कीर्त्यर्थमल्पहृल्लेखाः पटवः कृत्स्ननिर्णयाः
028a	तपोभिर्यज्ञदानैश्च वाक्यैः प्रज्ञाश्रितैस्तथा
028c	प्राप्नोत्यभयदानस्य यद्यत्फलमिहाश्नुते
029a	लोके यः सर्वभूतेभ्यो ददात्यभयदक्षिणाम्
029c	स सर्वयज्ञैरीजानः प्राप्नोत्यभयदक्षिणाम्
029e	न भूतानामहिंसाया ज्यायान्धर्मोऽस्ति कश्चन
030a	यस्मान्नोद्विजते भूतं जातु किञ्चित्कथञ्चन
030c	सोऽभयं सर्वभूतेभ्यः सम्प्राप्नोति महामुने
031a	यस्मादुद्विजते लोकः सर्पाद्वेश्मगतादिव
031c	न स धर्ममवाप्नोति इह लोके परत्र च
032a	सर्वभूतात्मभूतस्य सम्यग्भूतानि पश्यतः
032c	देवापि मार्गे मुह्यन्ति अपदस्य पदैषिणः
033a	दानं भूताभयस्याहुः सर्वदानेभ्य उत्तमम्
033c	ब्रवीमि ते सत्यमिदं श्रद्दधस्व च जाजले
034a	स एव सुभगो भूत्वा पुनर्भवति दुर्भगः
034c	व्यापत्तिं कर्मणां दृष्ट्वा जुगुप्सन्ति जनाः सदा
035a	अकारणो हि नेहास्ति धर्मः सूक्ष्मोऽपि जाजले
035c	भूतभव्यार्थमेवेह धर्मप्रवचनं कृतम्
036a	सूक्ष्मत्वान्न स विज्ञातुं शक्यते बहुनिह्नवः
036c	उपलभ्यान्तरा चान्यानाचारानवबुध्यते
037a	ये च छिन्दन्ति वृषणान्ये च भिन्दन्ति नस्तकान्
037c	वहन्ति महतो भारान्बध्नन्ति दमयन्ति च
038a	हत्वा सत्त्वानि खादन्ति तान्कथं न विगर्हसे
038c	मानुषा मानुषानेव दासभोगेन भुञ्जते
039a	वधबन्धविरोधेन कारयन्ति दिवानिशम्
039c	आत्मना चापि जानासि यद्दुःखं वधताडने
040a	पञ्चेन्द्रियेषु भूतेषु सर्वं वसति दैवतम्
040c	आदित्यश्चन्द्रमा वायुर्ब्रह्मा प्राणः क्रतुर्यमः
041a	तानि जीवानि विक्रीय का मृतेषु विचारणा
041c	का तैले का घृते ब्रह्मन्मधुन्यप्स्वौषधेषु वा
042a	अदंशमशके देशे सुखं संवर्धितान्पशून्
042c	तांश्च मातुः प्रियाञ्जानन्नाक्रम्य बहुधा नराः
042e	बहुदंशकुशान्देशान्नयन्ति बहुकर्दमान्
043a	वाहसम्पीडिता धुर्याः सीदन्त्यविधिनापरे
043c	न मन्ये भ्रूणहत्यापि विशिष्टा तेन कर्मणा
044a	कृषिं साध्विति मन्यन्ते सा च वृत्तिः सुदारुणा
044c	भूमिं भूमिशयांश्चैव हन्ति काष्ठमयोमुखम्
044e	तथैवानडुहो युक्तान्समवेक्षस्व जाजले
045a	अघ्न्या इति गवां नाम क एनान्हन्तुमर्हति
045c	महच्चकाराकुशलं पृषध्रो गालभन्निव
046a	ऋषयो यतयो ह्येतन्नहुषे प्रत्यवेदयन्
046c	गां मातरं चाप्यवधीर्वृषभं च प्रजापतिम्
046e	अकार्यं नहुषाकार्षीर्लप्स्यामस्त्वत्कृते भयम्
047a	शतं चैकं च रोगाणां सर्वभूतेष्वपातयन्
047c	ऋषयस्ते महाभागाः प्रजास्वेव हि जाजले
047e	भ्रूणहं नहुषं त्वाहुर्न ते होष्यामहे हविः
048a	इत्युक्त्वा ते महात्मानः सर्वे तत्त्वार्थदर्शिनः
048c	ऋषयो यतयः शान्तास्तरसा प्रत्यवेदयन्
049a	ईदृशानशिवान्घोरानाचारानिह जाजले
049c	केवलाचरितत्वात्तु निपुणान्नावबुध्यसे
050a	कारणाद्धर्ममन्विच्छेन्न लोकचरितं चरेत्
050c	यो हन्याद्यश्च मां स्तौति तत्रापि शृणु जाजले
051a	समौ तावपि मे स्यातां न हि मे स्तः प्रियाप्रिये
051c	एतदीदृशकं धर्मं प्रशंसन्ति मनीषिणः
052a	उपपत्त्या हि सम्पन्नो यतिभिश्चैव सेव्यते
052c	सततं धर्मशीलैश्च नैपुण्येनोपलक्षितः

