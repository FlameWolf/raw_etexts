001	युधिष्ठिर उवाच
001a	तिष्ठते मे सदा तात कौतूहलमिदं हृदि
001c	तदहं श्रोतुमिच्छामि त्वत्तः कुरुपितामह
002a	कथं देवर्षिरुशना सदा काव्यो महामतिः
002c	असुराणां प्रियकरः सुराणामप्रिये रतः
003a	वर्धयामास तेजश्च किमर्थममितौजसाम्
003c	नित्यं वैरनिबद्धाश्च दानवाः सुरसत्तमैः
004a	कथं चाप्युशना प्राप शुक्रत्वममरद्युतिः
004c	ऋद्धिं च स कथं प्राप्तः सर्वमेतद्ब्रवीहि मे
005a	न याति च स तेजस्वी मध्येन नभसः कथम्
005c	एतदिच्छामि विज्ञातुं निखिलेन पितामह
006	भीष्म उवाच
006a	शृणु राजन्नवहितः सर्वमेतद्यथातथम्
006c	यथामति यथा चैतच्छ्रुतपूर्वं मयानघ
007a	एष भार्गवदायादो मुनिः सत्यो दृढव्रतः
007c	असुराणां प्रियकरो निमित्ते करुणात्मके
008a	इन्द्रोऽथ धनदो राजा यक्षरक्षोधिपः स च
008c	प्रभविष्णुश्च कोशस्य जगतश्च तथा प्रभुः
009a	तस्यात्मानमथाविश्य योगसिद्धो महामुनिः
009c	रुद्ध्वा धनपतिं देवं योगेन हृतवान्वसु
010a	हृते धने ततः शर्म न लेभे धनदस्तथा
010c	आपन्नमन्युः संविग्नः सोऽभ्यगात्सुरसत्तमम्
011a	निवेदयामास तदा शिवायामिततेजसे
011c	देवश्रेष्ठाय रुद्राय सौम्याय बहुरूपिणे
012	कुबेर उवाच
012a	योगात्मकेनोशनसा रुद्ध्वा मम हृतं वसु
012c	योगेनात्मगतिं कृत्वा निःसृतश्च महातपाः
013	भीष्म उवाच
013a	एतच्छ्रुत्वा ततः क्रुद्धो महायोगी महेश्वरः
013c	संरक्तनयनो राजञ्शूलमादाय तस्थिवान्
014a	क्वास्वौ क्वासाविति प्राह गृहीत्वा परमायुधम्
014c	उशना दूरतस्तस्य बभौ ज्ञात्वा चिकीर्षितम्
015a	स महायोगिनो बुद्ध्वा तं रोषं वै महात्मनः
015c	गतिमागमनं वेत्ति स्थानं वेत्ति ततः प्रभुः
016a	सञ्चिन्त्योग्रेण तपसा महात्मानं महेश्वरम्
016c	उशना योगसिद्धात्मा शूलाग्रे प्रत्यदृश्यत
017a	विज्ञातरूपः स तदा तपःसिद्धेन धन्विना
017c	ज्ञात्वा शूलं च देवेशः पाणिना समनामयत्
018a	आनतेनाथ शूलेन पाणिनामिततेजसा
018c	पिनाकमिति चोवाच शूलमुग्रायुधः प्रभुः
019a	पाणिमध्यगतं दृष्ट्वा भार्गवं तमुमापतिः
019c	आस्यं विवृत्य ककुदी पाणिं सम्प्राक्षिपच्छनैः
020a	स तु प्रविष्ट उशना कोष्ठं माहेश्वरं प्रभुः
020c	व्यचरच्चापि तत्रासौ महात्मा भृगुनन्दनः
021	युधिष्ठिर उवाच
021a	किमर्थं व्यचरद्राजन्नुशना तस्य धीमतः
021c	जठरे देवदेवस्य किं चाकार्षीन्महाद्युतिः
022	भीष्म उवाच
022a	पुरा सोऽन्तर्जलगतः स्थाणुभूतो महाव्रतः
022c	वर्षाणामभवद्राजन्प्रयुतान्यर्बुदानि च
023a	उदतिष्ठत्तपस्तप्त्वा दुश्चरं स महाह्रदात्
023c	ततो देवातिदेवस्तं ब्रह्मा समुपसर्पत
024a	तपोवृद्धिमपृच्छच्च कुशलं चैनमव्ययम्
024c	तपः सुचीर्णमिति च प्रोवाच वृषभध्वजः
025a	तत्संयोगेन वृद्धिं चाप्यपश्यत्स तु शङ्करः
025c	महामतिरचिन्त्यात्मा सत्यधर्मरतः सदा
026a	स तेनाढ्यो महायोगी तपसा च धनेन च
026c	व्यराजत महाराज त्रिषु लोकेषु वीर्यवान्
027a	ततः पिनाकी योगात्मा ध्यानयोगं समाविशत्
027c	उशना तु समुद्विग्नो निलिल्ये जठरे ततः
028a	तुष्टाव च महायोगी देवं तत्रस्थ एव च
028c	निःसारं काङ्क्षमाणस्तु तेजसा प्रत्यहन्यत
029a	उशना तु तदोवाच जठरस्थो महामुनिः
029c	प्रसादं मे कुरुष्वेति पुनः पुनररिन्दम
030a	तमुवाच महादेवो गच्छ शिश्नेन मोक्षणम्
030c	इति स्रोतांसि सर्वाणि रुद्ध्वा त्रिदशपुङ्गवः
031a	अपश्यमानः स द्वारं सर्वतःपिहितो मुनिः
031c	पर्यक्रामद्दह्यमान इतश्चेतश्च तेजसा
032a	स विनिष्क्रम्य शिश्नेन शुक्रत्वमभिपेदिवान्
032c	कार्येण तेन नभसो नागच्छत च मध्यतः
033a	निष्क्रान्तमथ तं दृष्ट्वा ज्वलन्तमिव तेजसा
033c	भवो रोषसमाविष्टः शूलोद्यतकरः स्थितः
034a	न्यवारयत तं देवी क्रुद्धं पशुपतिं पतिम्
034c	पुत्रत्वमगमद्देव्या वारिते शङ्करे च सः
035	देव्युवाच
035a	हिंसनीयस्त्वया नैष मम पुत्रत्वमागतः
035c	न हि देवोदरात्कश्चिन्निःसृतो नाशमर्छति
036	भीष्म उवाच
036a	ततः प्रीतोऽभवद्देव्याः प्रहसंश्चेदमब्रवीत्
036c	गच्छत्वेष यथाकाममिति राजन्पुनः पुनः
037a	ततः प्रणम्य वरदं देवं देवीमुमां तथा
037c	उशना प्राप तद्धीमान्गतिमिष्टां महामुनिः
038a	एतत्ते कथितं तात भार्गवस्य महात्मनः
038c	चरितं भरतश्रेष्ठ यन्मां त्वं परिपृच्छसि

