001  	युधिष्ठिर उवाच
001a	किं कुर्वन्सुखमाप्नोति किं कुर्वन्दुःखमाप्नुते
001c	किं कुर्वन्निर्भयो लोके सिद्धश्चरति भारत
002  	भीष्म उवाच
002a	दममेव प्रशंसन्ति वृद्धाः श्रुतिसमाधयः
002c	सर्वेषामेव वर्णानां ब्राह्मणस्य विशेषतः
003a	नादान्तस्य क्रियासिद्धिर्यथावदुपलभ्यते
003c	क्रिया तपश्च वेदाश्च दमे सर्वं प्रतिष्ठितम्
004a	दमस्तेजो वर्धयति पवित्रं दम उच्यते
004c	विपाप्मा निर्भयो दान्तः पुरुषो विन्दते महत्
005a	सुखं दान्तः प्रस्वपिति सुखं च प्रतिबुध्यते
005c	सुखं लोके विपर्येति मनश्चास्य प्रसीदति
006a	तेजो दमेन ध्रियते न तत्तीक्ष्णोऽधिगच्छति
006c	अमित्रांश्च बहून्नित्यं पृथगात्मनि पश्यति
007a	क्रव्याद्भ्य इव भूतानामदान्तेभ्यः सदा भयम्
007c	तेषां विप्रतिषेधार्थं राजा सृष्टः स्वयंभुवा
008a	आश्रमेषु च सर्वेषु दम एव विशिष्यते
008c	यच्च तेषु फलं धर्मे भूयो दान्ते तदुच्यते
009a	तेषां लिङ्गानि वक्ष्यामि येषां समुदयो दमः
009c	अकार्पण्यमसंरम्भः सन्तोषः श्रद्दधानता
010a	अक्रोध आर्जवं नित्यं नातिवादो न मानिता
010c	गुरुपूजानसूया च दया भूतेष्वपैशुनम्
011a	जनवादमृषावादस्तुतिनिन्दाविवर्जनम्
011c	साधुकामश्चास्पृहयन्नायाति प्रत्ययं नृषु
012a	अवैरकृत्सूपचारः समो निन्दाप्रशंसयोः
012c	सुवृत्तः शीलसम्पन्नः प्रसन्नात्मात्मवान्बुधः
012e	प्राप्य लोके च सत्कारं स्वर्गं वै प्रेत्य गच्छति
013a	सर्वभूतहिते युक्तो न स्मयाद्द्वेष्टि वै जनम्
013c	महाह्रद इवाक्षोभ्य प्रज्ञातृप्तः प्रसीदति
014a	अभयं सर्वभूतेभ्यः सर्वेषामभयं यतः
014c	नमस्यः सर्वभूतानां दान्तो भवति ज्ञानवान्
015a	न हृष्यति महत्यर्थे व्यसने च न शोचति
015c	स वै परिमितप्रज्ञः स दान्तो द्विज उच्यते
016a	कर्मभिः श्रुतसंपन्नः सद्भिराचरितैः शुभैः
016c	सदैव दमसंयुक्तस्तस्य भुङ्क्ते महत्फलम्
017a	अनसूया क्षमा शान्तिः संतोषः प्रियवादिता
017c	सत्यं दानमनायासो नैष मार्गो दुरात्मनाम्
018a	कामक्रोधौ वशे कृत्वा ब्रह्मचारी जितेन्द्रियः
018c	विक्रम्य घोरे तपसि ब्राह्मणः संशितव्रतः
018e	कालाकाङ्क्षी चरेल्लोकान्निरपाय इवात्मवान्

