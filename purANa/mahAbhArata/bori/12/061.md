BR-12-01-061-001  भीष्म उवाच
BR-12-01-061-001a आश्रमाणां महाबाहो शृणु सत्यपराक्रम
BR-12-01-061-001c चतुर्णामिह वर्णानां कर्माणि च युधिष्ठिर
BR-12-01-061-002a वानप्रस्थं भैक्षचर्यां गार्हस्थ्यं च महाश्रमम्
BR-12-01-061-002c ब्रह्मचर्याश्रमं प्राहुश्चतुर्थं ब्राह्मणैर्वृतम्
BR-12-01-061-003a जटाकरणसंस्कारं द्विजातित्वमवाप्य च
BR-12-01-061-003c आधानादीनि कर्माणि प्राप्य वेदमधीत्य च
BR-12-01-061-004a सदारो वाप्यदारो वा आत्मवान्संयतेन्द्रियः
BR-12-01-061-004c वानप्रस्थाश्रमं गच्छेत्कृतकृत्यो गृहाश्रमात्
BR-12-01-061-005a तत्रारण्यकशास्त्राणि समधीत्य स धर्मवित्
BR-12-01-061-005c ऊर्ध्वरेताः प्रजायित्वा गच्छत्यक्षरसात्मताम्
BR-12-01-061-006a एतान्येव निमित्तानि मुनीनामूर्ध्वरेतसाम्
BR-12-01-061-006c कर्तव्यानीह विप्रेण राजन्नादौ विपश्चिता
BR-12-01-061-007a चरितब्रह्मचर्यस्य ब्राह्मणस्य विशाम्पते
BR-12-01-061-007c भैक्षचर्यास्वधीकारः प्रशस्त इह मोक्षिणः
BR-12-01-061-008a यत्रास्तमितशायी स्यान्निरग्निरनिकेतनः
BR-12-01-061-008c यथोपलब्धजीवी स्यान्मुनिर्दान्तो जितेन्द्रियः
BR-12-01-061-009a निराशीः स्यात्सर्वसमो निर्भोगो निर्विकारवान्
BR-12-01-061-009c विप्रः क्षेमाश्रमं प्राप्तो गच्छत्यक्षरसात्मताम्
BR-12-01-061-010a अधीत्य वेदान्कृतसर्वकृत्यः सन्तानमुत्पाद्य सुखानि भुक्त्वा
BR-12-01-061-010c समाहितः प्रचरेद्दुश्चरं तं गार्हस्थ्यधर्मं मुनिधर्मदृष्टम्
BR-12-01-061-011a स्वदारतुष्ट ऋतुकालगामी नियोगसेवी नशठो नजिह्मः
BR-12-01-061-011c मिताशनो देवपरः कृतज्ञः सत्यो मृदुश्चानृशंसः क्षमावान्
BR-12-01-061-012a दान्तो विधेयो हव्यकव्येऽप्रमत्तो अन्नस्य दाता सततं द्विजेभ्यः
BR-12-01-061-012c अमत्सरी सर्वलिङ्गिप्रदाता वैताननित्यश्च गृहाश्रमी स्यात्
BR-12-01-061-013a अथात्र नारायणगीतमाहुर्महर्षयस्तात महानुभावाः
BR-12-01-061-013c महार्थमत्यर्थतपःप्रयुक्तं तदुच्यमानं हि मया निबोध
BR-12-01-061-014a सत्यार्जवं चातिथिपूजनं च धर्मस्तथार्थश्च रतिश्च दारे
BR-12-01-061-014c निषेवितव्यानि सुखानि लोके ह्यस्मिन्परे चैव मतं ममैतत्
BR-12-01-061-015a भरणं पुत्रदाराणां वेदानां पारणं तथा
BR-12-01-061-015c सतां तमाश्रमं श्रेष्ठं वदन्ति परमर्षयः
BR-12-01-061-016a एवं हि यो ब्राह्मणो यज्ञशीलो गार्हस्थ्यमध्यावसते यथावत्
BR-12-01-061-016c गृहस्थवृत्तिं प्रविशोध्य सम्यक्स्वर्गे विशुद्धं फलमाप्नुते सः
BR-12-01-061-017a तस्य देहपरित्यागादिष्टाः कामाक्षया मताः
BR-12-01-061-017c आनन्त्यायोपतिष्ठन्ति सर्वतोक्षिशिरोमुखाः
BR-12-01-061-018a खादन्नेको जपन्नेकः सर्पन्नेको युधिष्ठिर
BR-12-01-061-018c एकस्मिन्नेव आचार्ये शुश्रूषुर्मलपङ्कवान्
BR-12-01-061-019a ब्रह्मचारी व्रती नित्यं नित्यं दीक्षापरो वशी
BR-12-01-061-019c अविचार्य तथा वेदं कृत्यं कुर्वन्वसेत्सदा
BR-12-01-061-020a शुश्रूषां सततं कुर्वन्गुरोः सम्प्रणमेत च
BR-12-01-061-020c षट्कर्मस्वनिवृत्तश्च नप्रवृत्तश्च सर्वशः
BR-12-01-061-021a न चरत्यधिकारेण सेवितं द्विषतो न च
BR-12-01-061-021c एषोऽऽश्रमपदस्तात ब्रह्मचारिण इष्यते

