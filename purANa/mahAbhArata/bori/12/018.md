BR-12-01-018-001  वैशम्पायन उवाच
BR-12-01-018-001a तूष्णींभूतं तु राजानं पुनरेवार्जुनोऽब्रवीत्
BR-12-01-018-001c सन्तप्तः शोकदुःखाभ्यां राज्ञो वाक्शल्यपीडितः
BR-12-01-018-002a कथयन्ति पुरावृत्तमितिहासमिमं जनाः
BR-12-01-018-002c विदेहराज्ञः संवादं भार्यया सह भारत
BR-12-01-018-003a उत्सृज्य राज्यं भैक्षार्थं कृतबुद्धिं जनेश्वरम्
BR-12-01-018-003c विदेहराजं महिषी दुःखिता प्रत्यभाषत
BR-12-01-018-004a धनान्यपत्यं मित्राणि रत्नानि विविधानि च
BR-12-01-018-004c पन्थानं पावनं हित्वा जनको मौण्ड्यमास्थितः
BR-12-01-018-005a तं ददर्श प्रिया भार्या भैक्ष्यवृत्तिमकिंचनम्
BR-12-01-018-005c धानामुष्टिमुपासीनं निरीहं गतमत्सरम्
BR-12-01-018-006a तमुवाच समागम्य भर्तारमकुतोभयम्
BR-12-01-018-006c क्रुद्धा मनस्विनी भार्या विविक्ते हेतुमद्वचः
BR-12-01-018-007a कथमुत्सृज्य राज्यं स्वं धनधान्यसमाचितम्
BR-12-01-018-007c कापालीं वृत्तिमास्थाय धानामुष्टिर्वनेऽचरः
BR-12-01-018-008a प्रतिज्ञा तेऽन्यथा राजन्विचेष्टा चान्यथा तव
BR-12-01-018-008c यद्राज्यं महदुत्सृज्य स्वल्पे तुष्यसि पार्थिव
BR-12-01-018-009a नैतेनातिथयो राजन्देवर्षिपितरस्तथा
BR-12-01-018-009c शक्यमद्य त्वया भर्तुं मोघस्तेऽयं परिश्रमः
BR-12-01-018-010a देवतातिथिभिश्चैव पितृभिश्चैव पार्थिव
BR-12-01-018-010c सर्वैरेतैः परित्यक्तः परिव्रजसि निष्क्रियः
BR-12-01-018-011a यस्त्वं त्रैविद्यवृद्धानां ब्राह्मणानां सहस्रशः
BR-12-01-018-011c भर्ता भूत्वा च लोकस्य सोऽद्यान्यैर्भृतिमिच्छसि
BR-12-01-018-012a श्रियं हित्वा प्रदीप्तां त्वं श्ववत्सम्प्रति वीक्ष्यसे
BR-12-01-018-012c अपुत्रा जननी तेऽद्य कौसल्या चापतिस्त्वया
BR-12-01-018-013a अशीतिर्धर्मकामास्त्वां क्षत्रियाः पर्युपासते
BR-12-01-018-013c त्वदाशामभिकाङ्क्षन्त्यः कृपणाः फलहेतुकाः
BR-12-01-018-014a ताश्च त्वं विफलाः कुर्वन्काँल्लोकान्नु गमिष्यसि
BR-12-01-018-014c राजन्संशयिते मोक्षे परतन्त्रेषु देहिषु
BR-12-01-018-015a नैव तेऽस्ति परो लोको नापरः पापकर्मणः
BR-12-01-018-015c धर्म्यान्दारान्परित्यज्य यस्त्वमिच्छसि जीवितुम्
BR-12-01-018-016a स्रजो गन्धानलङ्कारान्वासांसि विविधानि च
BR-12-01-018-016c किमर्थमभिसन्त्यज्य परिव्रजसि निष्क्रियः
BR-12-01-018-017a निपानं सर्वभूतानां भूत्वा त्वं पावनं महत्
BR-12-01-018-017c आढ्यो वनस्पतिर्भूत्वा सोऽद्यान्यान्पर्युपाससे
BR-12-01-018-018a खादन्ति हस्तिनं न्यासे क्रव्यादा बहवोऽप्युत
BR-12-01-018-018c बहवः कृमयश्चैव किं पुनस्त्वामनर्थकम्
BR-12-01-018-019a य इमां कुण्डिकां भिन्द्यात्त्रिविष्टब्धं च ते हरेत्
BR-12-01-018-019c वासश्चापहरेत्तस्मिन्कथं ते मानसं भवेत्
BR-12-01-018-020a यस्त्वयं सर्वमुत्सृज्य धानामुष्टिपरिग्रहः
BR-12-01-018-020c यदानेन समं सर्वं किमिदं मम दीयते
BR-12-01-018-020e धानामुष्टिरिहार्थश्चेत्प्रतिज्ञा ते विनश्यति
BR-12-01-018-021a का वाहं तव को मे त्वं कोऽद्य ते मय्यनुग्रहः
BR-12-01-018-021c प्रशाधि पृथिवीं राजन्यत्र तेऽनुग्रहो भवेत्
BR-12-01-018-021e प्रासादं शयनं यानं वासांस्याभरणानि च
BR-12-01-018-022a श्रिया निराशैरधनैस्त्यक्तमित्रैरकिञ्चनैः
BR-12-01-018-022c सौखिकैः सम्भृतानर्थान्यः सन्त्यजसि किं नु तत्
BR-12-01-018-023a योऽत्यन्तं प्रतिगृह्णीयाद्यश्च दद्यात्सदैव हि
BR-12-01-018-023c तयोस्त्वमन्तरं विद्धि श्रेयांस्ताभ्यां क उच्यते
BR-12-01-018-024a सदैव याचमानेषु सत्सु दम्भविवर्जिषु
BR-12-01-018-024c एतेषु दक्षिणा दत्ता दावाग्नाविव दुर्हुतम्
BR-12-01-018-025a जातवेदा यथा राजन्नादग्ध्वैवोपशाम्यति
BR-12-01-018-025c सदैव याचमानो वै तथा शाम्यति न द्विजः
BR-12-01-018-026a सतां च वेदा अन्नं च लोकेऽस्मिन्प्रकृतिर्ध्रुवा
BR-12-01-018-026c न चेद्दाता भवेद्दाता कुतः स्युर्मोक्षकाङ्क्षिणः
BR-12-01-018-027a अन्नाद्गृहस्था लोकेऽस्मिन्भिक्षवस्तत एव च
BR-12-01-018-027c अन्नात्प्राणः प्रभवति अन्नदः प्राणदो भवेत्
BR-12-01-018-028a गृहस्थेभ्योऽभिनिर्वृत्ता गृहस्थानेव संश्रिताः
BR-12-01-018-028c प्रभवं च प्रतिष्ठां च दान्ता निन्दन्त आसते
BR-12-01-018-029a त्यागान्न भिक्षुकं विद्यान्न मौण्ड्यान्न च याचनात्
BR-12-01-018-029c ऋजुस्तु योऽर्थं त्यजति तं सुखं विद्धि भिक्षुकम्
BR-12-01-018-030a असक्तः सक्तवद्गच्छन्निःसङ्गो मुक्तबन्धनः
BR-12-01-018-030c समः शत्रौ च मित्रे च स वै मुक्तो महीपते
BR-12-01-018-031a परिव्रजन्ति दानार्थं मुण्डाः काषायवाससः
BR-12-01-018-031c सिता बहुविधैः पाशैः सञ्चिन्वन्तो वृथामिषम्
BR-12-01-018-032a त्रयीं च नाम वार्तां च त्यक्त्वा पुत्रांस्त्यजन्ति ये
BR-12-01-018-032c त्रिविष्टब्धं च वासश्च प्रतिगृह्णन्त्यबुद्धयः
BR-12-01-018-033a अनिष्कषाये काषायमीहार्थमिति विद्धि तत्
BR-12-01-018-033c धर्मध्वजानां मुण्डानां वृत्त्यर्थमिति मे मतिः
BR-12-01-018-034a काषायैरजिनैश्चीरैर्नग्नान्मुण्डाञ्जटाधरान्
BR-12-01-018-034c बिभ्रत्साधून्महाराज जय लोकाञ्जितेन्द्रियः
BR-12-01-018-035a अग्न्याधेयानि गुर्वर्थान्क्रतून्सपशुदक्षिणान्
BR-12-01-018-035c ददात्यहरहः पूर्वं को नु धर्मतरस्ततः
BR-12-01-018-036a तत्त्वज्ञो जनको राजा लोकेऽस्मिन्निति गीयते
BR-12-01-018-036c सोऽप्यासीन्मोहसम्पन्नो मा मोहवशमन्वगाः
BR-12-01-018-037a एवं धर्ममनुक्रान्तं सदा दानपरैर्नरैः
BR-12-01-018-037c आनृशंस्यगुणोपेतैः कामक्रोधविवर्जिताः
BR-12-01-018-038a पालयन्तः प्रजाश्चैव दानमुत्तममास्थिताः
BR-12-01-018-038c इष्टाँल्लोकानवाप्स्यामो ब्रह्मण्याः सत्यवादिनः

