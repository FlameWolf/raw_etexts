001  	भीष्म उवाच
001a	जनको जनदेवस्तु ज्ञापितः परमर्षिणा
001c	पुनरेवानुपप्रच्छ सांपराये भवाभवौ
002a	भगवन्यदिदं प्रेत्य सञ्ज्ञा भवति कस्यचित्
002c	एवं सति किमज्ञानं ज्ञानं वा किं करिष्यति
003a	सर्वमुच्छेदनिष्ठं स्यात्पश्य चैतद्द्विजोत्तम
003c	अप्रमत्तः प्रमत्तो वा किं विशेषं करिष्यति
004a	असंसर्गो हि भूतेषु संसर्गो वा विनाशिषु
004c	कस्मै क्रियेत कल्पेन निश्चयः कोऽत्र तत्त्वतः
005a	तमसा हि प्रतिच्छन्नं विभ्रान्तमिव चातुरम्
005c	पुनः प्रशमयन्वाक्यैः कविः पञ्चशिखोऽब्रवीत्
006a	उच्छेदनिष्ठा नेहास्ति भावनिष्ठा न विद्यते
006c	अयं ह्यपि समाहारः शरीरेन्द्रियचेतसाम्
006e	वर्तते पृथगन्योन्यमप्यपाश्रित्य कर्मसु
007a	धातवः पञ्चशाखोऽयं खं वायुर्ज्योतिरम्बु भूः
007c	ते स्वभावेन तिष्ठन्ति वियुज्यन्ते स्वभावतः
008a	आकाशं वायुरूष्मा च स्नेहो यच्चापि पार्थिवम्
008c	एष पञ्चसमाहारः शरीरमिति नैकधा
008e	ज्ञानमूष्मा च वायुश्च त्रिविधः कर्मसङ्ग्रहः
009a	इन्द्रियाणीन्द्रियार्थाश्च स्वभावश्चेतना मनः
009c	प्राणापानौ विकारश्च धातवश्चात्र निःसृताः
010a	श्रवणं स्पर्शनं जिह्वा दृष्टिर्नासा तथैव च
010c	इन्द्रियाणीति पञ्चैते चित्तपूर्वंगमा गुणाः
011a	तत्र विज्ञानसंयुक्ता त्रिविधा वेदना ध्रुवा
011c	सुखदुःखेति यामाहुरदुःखेत्यसुखेति च
012a	शब्दः स्पर्शश्च रूपं च रसो गन्धश्च मूर्त्यथ
012c	एते ह्यामरणात्पञ्च षड्गुणा ज्ञानसिद्धये
013a	तेषु कर्मनिसर्गश्च सर्वतत्त्वार्थनिश्चयः
013c	तमाहुः परमं शुक्रं बुद्धिरित्यव्ययं महत्
014a	इमं गुणसमाहारमात्मभावेन पश्यतः
014c	असम्यग्दर्शनैर्दुःखमनन्तं नोपशाम्यति
015a	अनात्मेति च यद्दृष्टं तेनाहं न ममेत्यपि
015c	वर्तते किमधिष्ठाना प्रसक्ता दुःखसन्ततिः
016a	तत्र सम्यङ्मनो नाम त्यागशास्त्रमनुत्तमम्
016c	शृणु यत्तव मोक्षाय भाष्यमाणं भविष्यति
017a	त्याग एव हि सर्वेषामुक्तानामपि कर्मणाम्
017c	नित्यं मिथ्याविनीतानां क्लेशो दुःखावहो मतः
018a	द्रव्यत्यागे तु कर्माणि भोगत्यागे व्रतान्यपि
018c	सुखत्यागे तपोयोगः सर्वत्यागे समापना
019a	तस्य मार्गोऽयमद्वैधः सर्वत्यागस्य दर्शितः
019c	विप्रहाणाय दुःखस्य दुर्गतिर्ह्यन्यथा भवेत्
020a	पञ्च ज्ञानेन्द्रियाण्युक्त्वा मनःषष्ठानि चेतसि
020c	मनःषष्ठानि वक्ष्यामि पञ्च कर्मेन्द्रियाणि तु
021a	हस्तौ कर्मेन्द्रियं ज्ञेयमथ पादौ गतीन्द्रियम्
021c	प्रजनानन्दयोः शेफो विसर्गे पायुरिन्द्रियम्
022a	वाक्तु शब्दविशेषार्थं गतिं पञ्चान्वितां विदुः
022c	एवमेकादशैतानि बुद्ध्या त्ववसृजेन्मनः
023a	कर्णौ शब्दश्च चित्तं च त्रयः श्रवणसङ्ग्रहे
023c	तथा स्पर्शे तथा रूपे तथैव रसगन्धयोः
024a	एवं पञ्चत्रिका ह्येते गुणास्तदुपलब्धये
024c	येन यस्त्रिविधो भावः पर्यायात्समुपस्थितः
025a	सात्त्विको राजसश्चैव तामसश्चैव ते त्रयः
025c	त्रिविधा वेदना येषु प्रसूता सर्वसाधना
026a	प्रहर्षः प्रीतिरानन्दः सुखं संशान्तचित्तता
026c	अकुतश्चित्कुतश्चिद्वा चित्ततः सात्त्विको गुणः
027a	अतुष्टिः परितापश्च शोको लोभस्तथाक्षमा
027c	लिङ्गानि रजसस्तानि दृश्यन्ते हेत्वहेतुतः
028a	अविवेकस्तथा मोहः प्रमादः स्वप्नतन्द्रिता
028c	कथञ्चिदपि वर्तन्ते विविधास्तामसा गुणाः
029a	तत्र यत्प्रीतिसंयुक्तं काये मनसि वा भवेत्
029c	वर्तते सात्त्विको भाव इत्यपेक्षेत तत्तथा
030a	यत्तु सन्तापसंयुक्तमप्रीतिकरमात्मनः 
030c	प्रवृत्तं रज इत्येव ततस्तदभिचिन्तयेत्
031a	अथ यन्मोहसंयुक्तं काये मनसि वा भवेत्
031c	अप्रतर्क्यमविज्ञेयं तमस्तदुपधारयेत्
032a	तद्धि श्रोत्राश्रयं भूतं शब्दः श्रोत्रं समाश्रितः
032c	नोभयं शब्दविज्ञाने विज्ञानस्येतरस्य वा
033a	एवं त्वक्चक्षुषी जिह्वा नासिका चैव पञ्चमी
033c	स्पर्शे रूपे रसे गन्धे तानि चेतो मनश्च तत्
034a	स्वकर्मयुगपद्भावो दशस्वेतेषु तिष्ठति
034c	चित्तमेकादशं विद्धि बुद्धिर्द्वादशमी भवेत्
035a	तेषामयुगपद्भाव उच्छेदो नास्ति तामसः
035c	आस्थितो युगपद्भावे व्यवहारः स लौकिकः
036a	इन्द्रियाण्यवसृज्यापि दृष्ट्वा पूर्वं श्रुतागमम्
036c	चिन्तयन्नानुपर्येति त्रिभिरेवान्वितो गुणैः
037a	यत्तमोपहतं चित्तमाशु सञ्चारमध्रुवम्
037c	करोत्युपरमं काले तदाहुस्तामसं सुखम्
038a	यद्यदागमसंयुक्तं न कृत्स्नमुपशाम्यति
038c	अथ तत्राप्युपादत्ते तमो व्यक्तमिवानृतम्
039a	एवमेष प्रसङ्ख्यातः स्वकर्मप्रत्ययी गुणः
039c	कथञ्चिद्वर्तते सम्यक्केषांचिद्वा न वर्तते
040a	एवमाहुः समाहारं क्षेत्रमध्यात्मचिन्तकाः
040c	स्थितो मनसि यो भावः स वै क्षेत्रज्ञ उच्यते
041a	एवं सति क उच्छेदः शाश्वतो वा कथं भवेत्
041c	स्वभावाद्वर्तमानेषु सर्वभूतेषु हेतुतः
042a	यथार्णवगता नद्यो व्यक्तीर्जहति नाम च
042c	न च स्वतां नियच्छन्ति तादृशः सत्त्वसङ्क्षयः
043a	एवं सति कुतः सञ्ज्ञा प्रेत्यभावे पुनर्भवेत्
043c	प्रतिसम्मिश्रिते जीवे गृह्यमाणे च मध्यतः
044a	इमां तु यो वेद विमोक्षबुद्धिमात्मानमन्विच्छति चाप्रमत्तः
044c	न लिप्यते कर्मफलैरनिष्टैः पत्रं बिसस्येव जलेन सिक्तम्
045a	दृढैश्च पाशैर्बहुभिर्विमुक्तः प्रजानिमित्तैरपि दैवतैश्च
045c	यदा ह्यसौ सुखदुःखे जहाति मुक्तस्तदाग्र्यां गतिमेत्यलिङ्गः
045e	श्रुतिप्रमाणागममङ्गलैश्च शेते जरामृत्युभयादतीतः
046a	क्षीणे च पुण्ये विगते च पापे ततोनिमित्ते च फले विनष्टे
046c	अलेपमाकाशमलिङ्गमेवमास्थाय पश्यन्ति महद्ध्यसक्ताः
047a	यथोर्णनाभिः परिवर्तमानस्तन्तुक्षये तिष्ठति पात्यमानः
047c	तथा विमुक्तः प्रजहाति दुःखं विध्वंसते लोष्ट इवाद्रिमर्च्छन्
048a	यथा रुरुः शृङ्गमथो पुराणं हित्वा त्वचं वाप्युरगो यथावत्
048c	विहाय गच्छत्यनवेक्षमाणस्तथा विमुक्तो विजहाति दुःखम्
049a	द्रुमं यथा वाप्युदके पतन्तमुत्सृज्य पक्षी प्रपतत्यसक्तः
049c	तथा ह्यसौ सुखदुःखे विहाय मुक्तः परार्ध्यां गतिमेत्यलिङ्गः
050a	अपि च भवति मैथिलेन गीतं नगरमुपाहितमग्निनाभिवीक्ष्य
050c	न खलु मम तुषोऽपि दह्यतेऽत्र स्वयमिदमाह किल स्म भूमिपालः
051a	इदममृतपदं विदेहराजः स्वयमिह पञ्चशिखेन भाष्यमाणः
051c	निखिलमभिसमीक्ष्य निश्चितार्थं परमसुखी विजहार वीतशोकः
052a	इमं हि यः पठति विमोक्षनिश्चयं न हीयते सततमवेक्षते तथा
052c	उपद्रवान्नानुभवत्यदुःखितः प्रमुच्यते कपिलमिवैत्य मैथिलः

