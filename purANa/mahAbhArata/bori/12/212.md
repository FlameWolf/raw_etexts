BR-12-03-212-001  	भीष्म उवाच
BR-12-03-212-001a	जनको जनदेवस्तु ज्ञापितः परमर्षिणा
BR-12-03-212-001c	पुनरेवानुपप्रच्छ सांपराये भवाभवौ
BR-12-03-212-002a	भगवन्यदिदं प्रेत्य सञ्ज्ञा भवति कस्यचित्
BR-12-03-212-002c	एवं सति किमज्ञानं ज्ञानं वा किं करिष्यति
BR-12-03-212-003a	सर्वमुच्छेदनिष्ठं स्यात्पश्य चैतद्द्विजोत्तम
BR-12-03-212-003c	अप्रमत्तः प्रमत्तो वा किं विशेषं करिष्यति
BR-12-03-212-004a	असंसर्गो हि भूतेषु संसर्गो वा विनाशिषु
BR-12-03-212-004c	कस्मै क्रियेत कल्पेन निश्चयः कोऽत्र तत्त्वतः
BR-12-03-212-005a	तमसा हि प्रतिच्छन्नं विभ्रान्तमिव चातुरम्
BR-12-03-212-005c	पुनः प्रशमयन्वाक्यैः कविः पञ्चशिखोऽब्रवीत्
BR-12-03-212-006a	उच्छेदनिष्ठा नेहास्ति भावनिष्ठा न विद्यते
BR-12-03-212-006c	अयं ह्यपि समाहारः शरीरेन्द्रियचेतसाम्
BR-12-03-212-006e	वर्तते पृथगन्योन्यमप्यपाश्रित्य कर्मसु
BR-12-03-212-007a	धातवः पञ्चशाखोऽयं खं वायुर्ज्योतिरम्बु भूः
BR-12-03-212-007c	ते स्वभावेन तिष्ठन्ति वियुज्यन्ते स्वभावतः
BR-12-03-212-008a	आकाशं वायुरूष्मा च स्नेहो यच्चापि पार्थिवम्
BR-12-03-212-008c	एष पञ्चसमाहारः शरीरमिति नैकधा
BR-12-03-212-008e	ज्ञानमूष्मा च वायुश्च त्रिविधः कर्मसङ्ग्रहः
BR-12-03-212-009a	इन्द्रियाणीन्द्रियार्थाश्च स्वभावश्चेतना मनः
BR-12-03-212-009c	प्राणापानौ विकारश्च धातवश्चात्र निःसृताः
BR-12-03-212-010a	श्रवणं स्पर्शनं जिह्वा दृष्टिर्नासा तथैव च
BR-12-03-212-010c	इन्द्रियाणीति पञ्चैते चित्तपूर्वंगमा गुणाः
BR-12-03-212-011a	तत्र विज्ञानसंयुक्ता त्रिविधा वेदना ध्रुवा
BR-12-03-212-011c	सुखदुःखेति यामाहुरदुःखेत्यसुखेति च
BR-12-03-212-012a	शब्दः स्पर्शश्च रूपं च रसो गन्धश्च मूर्त्यथ
BR-12-03-212-012c	एते ह्यामरणात्पञ्च षड्गुणा ज्ञानसिद्धये
BR-12-03-212-013a	तेषु कर्मनिसर्गश्च सर्वतत्त्वार्थनिश्चयः
BR-12-03-212-013c	तमाहुः परमं शुक्रं बुद्धिरित्यव्ययं महत्
BR-12-03-212-014a	इमं गुणसमाहारमात्मभावेन पश्यतः
BR-12-03-212-014c	असम्यग्दर्शनैर्दुःखमनन्तं नोपशाम्यति
BR-12-03-212-015a	अनात्मेति च यद्दृष्टं तेनाहं न ममेत्यपि
BR-12-03-212-015c	वर्तते किमधिष्ठाना प्रसक्ता दुःखसन्ततिः
BR-12-03-212-016a	तत्र सम्यङ्मनो नाम त्यागशास्त्रमनुत्तमम्
BR-12-03-212-016c	शृणु यत्तव मोक्षाय भाष्यमाणं भविष्यति
BR-12-03-212-017a	त्याग एव हि सर्वेषामुक्तानामपि कर्मणाम्
BR-12-03-212-017c	नित्यं मिथ्याविनीतानां क्लेशो दुःखावहो मतः
BR-12-03-212-018a	द्रव्यत्यागे तु कर्माणि भोगत्यागे व्रतान्यपि
BR-12-03-212-018c	सुखत्यागे तपोयोगः सर्वत्यागे समापना
BR-12-03-212-019a	तस्य मार्गोऽयमद्वैधः सर्वत्यागस्य दर्शितः
BR-12-03-212-019c	विप्रहाणाय दुःखस्य दुर्गतिर्ह्यन्यथा भवेत्
BR-12-03-212-020a	पञ्च ज्ञानेन्द्रियाण्युक्त्वा मनःषष्ठानि चेतसि
BR-12-03-212-020c	मनःषष्ठानि वक्ष्यामि पञ्च कर्मेन्द्रियाणि तु
BR-12-03-212-021a	हस्तौ कर्मेन्द्रियं ज्ञेयमथ पादौ गतीन्द्रियम्
BR-12-03-212-021c	प्रजनानन्दयोः शेफो विसर्गे पायुरिन्द्रियम्
BR-12-03-212-022a	वाक्तु शब्दविशेषार्थं गतिं पञ्चान्वितां विदुः
BR-12-03-212-022c	एवमेकादशैतानि बुद्ध्या त्ववसृजेन्मनः
BR-12-03-212-023a	कर्णौ शब्दश्च चित्तं च त्रयः श्रवणसङ्ग्रहे
BR-12-03-212-023c	तथा स्पर्शे तथा रूपे तथैव रसगन्धयोः
BR-12-03-212-024a	एवं पञ्चत्रिका ह्येते गुणास्तदुपलब्धये
BR-12-03-212-024c	येन यस्त्रिविधो भावः पर्यायात्समुपस्थितः
BR-12-03-212-025a	सात्त्विको राजसश्चैव तामसश्चैव ते त्रयः
BR-12-03-212-025c	त्रिविधा वेदना येषु प्रसूता सर्वसाधना
BR-12-03-212-026a	प्रहर्षः प्रीतिरानन्दः सुखं संशान्तचित्तता
BR-12-03-212-026c	अकुतश्चित्कुतश्चिद्वा चित्ततः सात्त्विको गुणः
BR-12-03-212-027a	अतुष्टिः परितापश्च शोको लोभस्तथाक्षमा
BR-12-03-212-027c	लिङ्गानि रजसस्तानि दृश्यन्ते हेत्वहेतुतः
BR-12-03-212-028a	अविवेकस्तथा मोहः प्रमादः स्वप्नतन्द्रिता
BR-12-03-212-028c	कथञ्चिदपि वर्तन्ते विविधास्तामसा गुणाः
BR-12-03-212-029a	तत्र यत्प्रीतिसंयुक्तं काये मनसि वा भवेत्
BR-12-03-212-029c	वर्तते सात्त्विको भाव इत्यपेक्षेत तत्तथा
BR-12-03-212-030a	यत्तु सन्तापसंयुक्तमप्रीतिकरमात्मनः 
BR-12-03-212-030c	प्रवृत्तं रज इत्येव ततस्तदभिचिन्तयेत्
BR-12-03-212-031a	अथ यन्मोहसंयुक्तं काये मनसि वा भवेत्
BR-12-03-212-031c	अप्रतर्क्यमविज्ञेयं तमस्तदुपधारयेत्
BR-12-03-212-032a	तद्धि श्रोत्राश्रयं भूतं शब्दः श्रोत्रं समाश्रितः
BR-12-03-212-032c	नोभयं शब्दविज्ञाने विज्ञानस्येतरस्य वा
BR-12-03-212-033a	एवं त्वक्चक्षुषी जिह्वा नासिका चैव पञ्चमी
BR-12-03-212-033c	स्पर्शे रूपे रसे गन्धे तानि चेतो मनश्च तत्
BR-12-03-212-034a	स्वकर्मयुगपद्भावो दशस्वेतेषु तिष्ठति
BR-12-03-212-034c	चित्तमेकादशं विद्धि बुद्धिर्द्वादशमी भवेत्
BR-12-03-212-035a	तेषामयुगपद्भाव उच्छेदो नास्ति तामसः
BR-12-03-212-035c	आस्थितो युगपद्भावे व्यवहारः स लौकिकः
BR-12-03-212-036a	इन्द्रियाण्यवसृज्यापि दृष्ट्वा पूर्वं श्रुतागमम्
BR-12-03-212-036c	चिन्तयन्नानुपर्येति त्रिभिरेवान्वितो गुणैः
BR-12-03-212-037a	यत्तमोपहतं चित्तमाशु सञ्चारमध्रुवम्
BR-12-03-212-037c	करोत्युपरमं काले तदाहुस्तामसं सुखम्
BR-12-03-212-038a	यद्यदागमसंयुक्तं न कृत्स्नमुपशाम्यति
BR-12-03-212-038c	अथ तत्राप्युपादत्ते तमो व्यक्तमिवानृतम्
BR-12-03-212-039a	एवमेष प्रसङ्ख्यातः स्वकर्मप्रत्ययी गुणः
BR-12-03-212-039c	कथञ्चिद्वर्तते सम्यक्केषांचिद्वा न वर्तते
BR-12-03-212-040a	एवमाहुः समाहारं क्षेत्रमध्यात्मचिन्तकाः
BR-12-03-212-040c	स्थितो मनसि यो भावः स वै क्षेत्रज्ञ उच्यते
BR-12-03-212-041a	एवं सति क उच्छेदः शाश्वतो वा कथं भवेत्
BR-12-03-212-041c	स्वभावाद्वर्तमानेषु सर्वभूतेषु हेतुतः
BR-12-03-212-042a	यथार्णवगता नद्यो व्यक्तीर्जहति नाम च
BR-12-03-212-042c	न च स्वतां नियच्छन्ति तादृशः सत्त्वसङ्क्षयः
BR-12-03-212-043a	एवं सति कुतः सञ्ज्ञा प्रेत्यभावे पुनर्भवेत्
BR-12-03-212-043c	प्रतिसम्मिश्रिते जीवे गृह्यमाणे च मध्यतः
BR-12-03-212-044a	इमां तु यो वेद विमोक्षबुद्धिमात्मानमन्विच्छति चाप्रमत्तः
BR-12-03-212-044c	न लिप्यते कर्मफलैरनिष्टैः पत्रं बिसस्येव जलेन सिक्तम्
BR-12-03-212-045a	दृढैश्च पाशैर्बहुभिर्विमुक्तः प्रजानिमित्तैरपि दैवतैश्च
BR-12-03-212-045c	यदा ह्यसौ सुखदुःखे जहाति मुक्तस्तदाग्र्यां गतिमेत्यलिङ्गः
BR-12-03-212-045e	श्रुतिप्रमाणागममङ्गलैश्च शेते जरामृत्युभयादतीतः
BR-12-03-212-046a	क्षीणे च पुण्ये विगते च पापे ततोनिमित्ते च फले विनष्टे
BR-12-03-212-046c	अलेपमाकाशमलिङ्गमेवमास्थाय पश्यन्ति महद्ध्यसक्ताः
BR-12-03-212-047a	यथोर्णनाभिः परिवर्तमानस्तन्तुक्षये तिष्ठति पात्यमानः
BR-12-03-212-047c	तथा विमुक्तः प्रजहाति दुःखं विध्वंसते लोष्ट इवाद्रिमर्च्छन्
BR-12-03-212-048a	यथा रुरुः शृङ्गमथो पुराणं हित्वा त्वचं वाप्युरगो यथावत्
BR-12-03-212-048c	विहाय गच्छत्यनवेक्षमाणस्तथा विमुक्तो विजहाति दुःखम्
BR-12-03-212-049a	द्रुमं यथा वाप्युदके पतन्तमुत्सृज्य पक्षी प्रपतत्यसक्तः
BR-12-03-212-049c	तथा ह्यसौ सुखदुःखे विहाय मुक्तः परार्ध्यां गतिमेत्यलिङ्गः
BR-12-03-212-050a	अपि च भवति मैथिलेन गीतं नगरमुपाहितमग्निनाभिवीक्ष्य
BR-12-03-212-050c	न खलु मम तुषोऽपि दह्यतेऽत्र स्वयमिदमाह किल स्म भूमिपालः
BR-12-03-212-051a	इदममृतपदं विदेहराजः स्वयमिह पञ्चशिखेन भाष्यमाणः
BR-12-03-212-051c	निखिलमभिसमीक्ष्य निश्चितार्थं परमसुखी विजहार वीतशोकः
BR-12-03-212-052a	इमं हि यः पठति विमोक्षनिश्चयं न हीयते सततमवेक्षते तथा
BR-12-03-212-052c	उपद्रवान्नानुभवत्यदुःखितः प्रमुच्यते कपिलमिवैत्य मैथिलः

