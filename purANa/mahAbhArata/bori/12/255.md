001  	जाजलिरुवाच
001a	यथा प्रवर्तितो धर्मस्तुलां धारयता त्वया
001c	स्वर्गद्वारं च वृत्तिं च भूतानामवरोत्स्यते
002a	कृष्या ह्यन्नं प्रभवति ततस्त्वमपि जीवसि
002c	पशुभिश्चौषधीभिश्च मर्त्या जीवन्ति वाणिज
003a	यतो यज्ञः प्रभवति नास्तिक्यमपि जल्पसि
003c	न हि वर्तेदयं लोको वार्तामुत्सृज्य केवलम्
004  	तुलाधार उवाच
004a	वक्ष्यामि जाजले वृत्तिं नास्मि ब्राह्मण नास्तिकः
004c	न च यज्ञं विनिन्दामि यज्ञवित्तु सुदुर्लभः
005a	नमो ब्राह्मणयज्ञाय ये च यज्ञविदो जनाः
005c	स्वयज्ञं ब्राह्मणा हित्वा क्षात्रं यज्ञमिहास्थिताः
006a	लुब्धैर्वित्तपरैर्ब्रह्मन्नास्तिकैः सम्प्रवर्तितम्
006c	वेदवादानविज्ञाय सत्याभासमिवानृतम्
007a	इदं देयमिदं देयमिति नान्तं चिकीर्षति
007c	अतः स्तैन्यं प्रभवति विकर्माणि च जाजले
007e	तदेव सुकृतं हव्यं येन तुष्यन्ति देवताः
008a	नमस्कारेण हविषा स्वाध्यायैरौषधैस्तथा
008c	पूजा स्याद्देवतानां हि यथा शास्त्रनिदर्शनम्
009a	इष्टापूर्तादसाधूनां विषमा जायते प्रजा
009c	लुब्धेभ्यो जायते लुब्धः समेभ्यो जायते समः
010a	यजमानो यथात्मानमृत्विजश्च तथा प्रजाः
010c	यज्ञात्प्रजा प्रभवति नभसोऽम्भ इवामलम्
011a	अग्नौ प्रास्ताहुतिर्ब्रह्मन्नादित्यमुपतिष्ठति
011c	आदित्याज्जायते वृष्टिर्वृष्टेरन्नं ततः प्रजाः
012a	तस्मात्स्वनुष्ठितात्पूर्वे सर्वान्कामांश्च लेभिरे
012c	अकृष्टपच्या पृथिवी आशीर्भिर्वीरुधोऽभवन्
012e	न ते यज्ञेष्वात्मसु वा फलं पश्यन्ति किञ्चन
013a	शङ्कमानाः फलं यज्ञे ये यजेरन्कथञ्चन
013c	जायन्तेऽसाधवो धूर्ता लुब्धा वित्तप्रयोजनाः
014a	स स्म पापकृतां लोकान्गच्छेदशुभकर्मणा
014c	प्रमाणमप्रमाणेन यः कुर्यादशुभं नरः
014e	पापात्मा सोऽकृतप्रज्ञः सदैवेह द्विजोत्तम
015a	कर्तव्यमिति कर्तव्यं वेत्ति यो ब्राह्मणोभयम्
015c	ब्रह्मैव वर्तते लोके नैति कर्तव्यतां पुनः
016a	विगुणं च पुनः कर्म ज्याय इत्यनुशुश्रुम
016c	सर्वभूतोपघातश्च फलभावे च संयमः
017a	सत्ययज्ञा दमयज्ञा अलुब्धाश्चात्मतृप्तयः
017c	उत्पन्नत्यागिनः सर्वे जना आसन्नमत्सराः
018a	क्षेत्रक्षेत्रज्ञतत्त्वज्ञाः स्वयज्ञपरिनिष्ठिताः
018c	ब्राह्मं वेदमधीयन्तस्तोषयन्त्यमरानपि
019a	अखिलं दैवतं सर्वं ब्रह्म ब्राह्मणसंश्रितम्
019c	तृप्यन्ति तृप्यतो देवास्तृप्तास्तृप्तस्य जाजले
020a	यथा सर्वरसैस्तृप्तो नाभिनन्दति किञ्चन
020c	तथा प्रज्ञानतृप्तस्य नित्यं तृप्तिः सुखोदया
021a	धर्मारामा धर्मसुखाः कृत्स्नव्यवसितास्तथा
021c	अस्ति नस्तत्त्वतो भूय इति प्रज्ञागवेषिणः
022a	ज्ञानविज्ञानिनः केचित्परं पारं तितीर्षवः
022c	अतीव तत्सदा पुण्यं पुण्याभिजनसंहितम्
023a	यत्र गत्वा न शोचन्ति न च्यवन्ति व्यथन्ति च
023c	ते तु तद्ब्रह्मणः स्थानं प्राप्नुवन्तीह सात्त्विकाः
024a	नैव ते स्वर्गमिच्छन्ति न यजन्ति यशोधनैः
024c	सतां वर्त्मानुवर्तन्ते यथाबलमहिंसया
025a	वनस्पतीनोषधीश्च फलमूलं च ते विदुः
025c	न चैतानृत्विजो लुब्धा याजयन्ति धनार्थिनः
026a	स्वमेव चार्थं कुर्वाणा यज्ञं चक्रुः पुनर्द्विजाः
026c	परिनिष्ठितकर्माणः प्रजानुग्रहकाम्यया
027a	प्रापयेयुः प्रजाः स्वर्गं स्वधर्मचरणेन वै
027c	इति मे वर्तते बुद्धिः समा सर्वत्र जाजले
028a	प्रयुञ्जते यानि यज्ञे सदा प्राज्ञा द्विजर्षभ
028c	तेन ते देवयानेन पथा यान्ति महामुने
029a	आवृत्तिस्तत्र चैकस्य नास्त्यावृत्तिर्मनीषिणाम्
029c	उभौ तौ देवयानेन गच्छतो जाजले पथा
030a	स्वयं चैषामनडुहो युज्यन्ति च वहन्ति च
030c	स्वयमुस्राश्च दुह्यन्ते मनःसङ्कल्पसिद्धिभिः
031a	स्वयं यूपानुपादाय यजन्ते स्वाप्तदक्षिणैः
031c	यस्तथाभावितात्मा स्यात्स गामालब्धुमर्हति
032a	ओषधीभिस्तथा ब्रह्मन्यजेरंस्ते नतादृशाः
032c	बुद्धित्यागं पुरस्कृत्य तादृशं प्रब्रवीमि ते
033a	निराशिषमनारम्भं निर्नमस्कारमस्तुतिम्
033c	अक्षीणं क्षीणकर्माणं तं देवा ब्राह्मणं विदुः
034a	नाश्रावयन्न च यजन्न ददद्ब्राह्मणेषु च
034c	ग्राम्यां वृत्तिं लिप्समानः कां गतिं याति जाजले
034e	इदं तु दैवतं कृत्वा यथा यज्ञमवाप्नुयात्
035  	जाजलिरुवाच
035a	न वै मुनीनां शृणुमः स्म तत्त्वं पृच्छामि त्वा वाणिज कष्टमेतत्
035c	पूर्वे पूर्वे चास्य नावेक्षमाणा नातः परं तमृषयः स्थापयन्ति
036a	अस्मिन्नेवात्मतीर्थे न पशवः प्राप्नुयुः सुखम्
036c	अथ स्वकर्मणा केन वाणिज प्राप्नुयात्सुखम्
036e	शंस मे तन्महाप्राज्ञ भृशं वै श्रद्दधामि ते
037  	तुलाधार उवाच
037a	उत यज्ञा उतायज्ञा मखं नार्हन्ति ते क्वचित्
037c	आज्येन पयसा दध्ना पूर्णाहुत्या विशेषतः
037e	वालैः शृङ्गेण पादेन सम्भवत्येव गौर्मखम्
038a	पत्नीं चानेन विधिना प्रकरोति नियोजयन्
038c	पुरोडाशो हि सर्वेषां पशूनां मेध्य उच्यते
039a	सर्वा नद्यः सरस्वत्यः सर्वे पुण्याः शिलोच्चयाः
039c	जाजले तीर्थमात्मैव मा स्म देशातिथिर्भव
040a	एतानीदृशकान्धर्मानाचरन्निह जाजले
040c	कारणैर्धर्ममन्विच्छन्न लोकानाप्नुते शुभान्
041  	भीष्म उवाच
041a	एतानीदृशकान्धर्मांस्तुलाधारः प्रशंसति
041c	उपपत्त्या हि सम्पन्नान्नित्यं सद्भिर्निषेवितान्

