BR-12-03-197-001  मनुरुवाच
BR-12-03-197-001a यथा व्यक्तमिदं शेते स्वप्ने चरति चेतनम्
BR-12-03-197-001c ज्ञानमिन्द्रियसंयुक्तं तद्वत्प्रेत्य भवाभवौ
BR-12-03-197-002a यथाम्भसि प्रसन्ने तु रूपं पश्यति चक्षुषा
BR-12-03-197-002c तद्वत्प्रसन्नेन्द्रियवाञ्ज्ञेयं ज्ञानेन पश्यति
BR-12-03-197-003a स एव लुलिते तस्मिन्यथा रूपं न पश्यति
BR-12-03-197-003c तथेन्द्रियाकुलीभावे ज्ञेयं ज्ञाने न पश्यति
BR-12-03-197-004a अबुद्धिरज्ञानकृता अबुद्ध्या दुष्यते मनः
BR-12-03-197-004c दुष्टस्य मनसः पञ्च सम्प्रदुष्यन्ति मानसाः
BR-12-03-197-005a अज्ञानतृप्तो विषयेष्ववगाढो न दृश्यते
BR-12-03-197-005c अदृष्ट्वैव तु पूतात्मा विषयेभ्यो निवर्तते
BR-12-03-197-006a तर्षच्छेदो न भवति पुरुषस्येह कल्मषात्
BR-12-03-197-006c निवर्तते तथा तर्षः पापमन्तं गतं यथा
BR-12-03-197-007a विषयेषु च संसर्गाच्छाश्वतस्य न संश्रयात्
BR-12-03-197-007c मनसा चान्यदाकाङ्क्षन्परं न प्रतिपद्यते
BR-12-03-197-008a ज्ञानमुत्पद्यते पुंसां क्षयात्पापस्य कर्मणः
BR-12-03-197-008c अथादर्शतलप्रख्ये पश्यत्यात्मानमात्मनि
BR-12-03-197-009a प्रसृतैरिन्द्रियैर्दुःखी तैरेव नियतैः सुखी
BR-12-03-197-009c तस्मादिन्द्रियरूपेभ्यो यच्छेदात्मानमात्मना
BR-12-03-197-010a इन्द्रियेभ्यो मनः पूर्वं बुद्धिः परतरा ततः
BR-12-03-197-010c बुद्धेः परतरं ज्ञानं ज्ञानात्परतरं परम्
BR-12-03-197-011a अव्यक्तात्प्रसृतं ज्ञानं ततो बुद्धिस्ततो मनः
BR-12-03-197-011c मनः श्रोत्रादिभिर्युक्तं शब्दादीन्साधु पश्यति
BR-12-03-197-012a यस्तांस्त्यजति शब्दादीन्सर्वाश्च व्यक्तयस्तथा
BR-12-03-197-012c विमुञ्चत्याकृतिग्रामांस्तान्मुक्त्वामृतमश्नुते
BR-12-03-197-013a उद्यन्हि सविता यद्वत्सृजते रश्मिमण्डलम्
BR-12-03-197-013c स एवास्तमुपागच्छंस्तदेवात्मनि यच्छति
BR-12-03-197-014a अन्तरात्मा तथा देहमाविश्येन्द्रियरश्मिभिः
BR-12-03-197-014c प्राप्येन्द्रियगुणान्पञ्च सोऽस्तमावृत्य गच्छति
BR-12-03-197-015a प्रणीतं कर्मणा मार्गं नीयमानः पुनः पुनः
BR-12-03-197-015c प्राप्नोत्ययं कर्मफलं प्रवृद्धं धर्ममात्मवान्
BR-12-03-197-016a विषया विनिवर्तन्ते निराहारस्य देहिनः
BR-12-03-197-016c रसवर्जं रसोऽप्यस्य परं दृष्ट्वा निवर्तते
BR-12-03-197-017a बुद्धिः कर्मगुणैर्हीना यदा मनसि वर्तते
BR-12-03-197-017c तदा सम्पद्यते ब्रह्म तत्रैव प्रलयं गतम्
BR-12-03-197-018a अस्पर्शनमशृण्वानमनास्वादमदर्शनम्
BR-12-03-197-018c अघ्राणमवितर्कं च सत्त्वं प्रविशते परम्
BR-12-03-197-019a मनस्याकृतयो मग्ना मनस्त्वतिगतं मतिम्
BR-12-03-197-019c मतिस्त्वतिगता ज्ञानं ज्ञानं त्वभिगतं परम्
BR-12-03-197-020a इन्द्रियैर्मनसः सिद्धिर्न बुद्धिं बुध्यते मनः
BR-12-03-197-020c न बुद्धिर्बुध्यतेऽव्यक्तं सूक्ष्मस्त्वेतानि पश्यति

