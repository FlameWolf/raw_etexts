BR-12-01-117-001  भीष्म उवाच
BR-12-01-117-001a अत्राप्युदाहरन्तीममितिहासं पुरातनम्
BR-12-01-117-001c निदर्शनकरं लोके सज्जनाचरितं सदा
BR-12-01-117-002a अस्यैवार्थस्य सदृशं यच्छ्रुतं मे तपोवने
BR-12-01-117-002c जामदग्न्यस्य रामस्य यदुक्तमृषिसत्तमैः
BR-12-01-117-003a वने महति कस्मिंश्चिदमनुष्यनिषेविते
BR-12-01-117-003c ऋषिर्मूलफलाहारो नियतो नियतेन्द्रियः
BR-12-01-117-004a दीक्षादमपरः शान्तः स्वाध्यायपरमः शुचिः
BR-12-01-117-004c उपवासविशुद्धात्मा सततं सत्पथे स्थितः
BR-12-01-117-005a तस्य सन्दृश्य सद्भावमुपविष्टस्य धीमतः
BR-12-01-117-005c सर्वसत्त्वाः समीपस्था भवन्ति वनचारिणः
BR-12-01-117-006a सिंहव्याघ्राः सशरभा मत्ताश्चैव महागजाः
BR-12-01-117-006c द्वीपिनः खड्गभल्लूका ये चान्ये भीमदर्शनाः
BR-12-01-117-007a ते सुखप्रश्नदाः सर्वे भवन्ति क्षतजाशनाः
BR-12-01-117-007c तस्यर्षेः शिष्यवच्चैव न्यग्भूताः प्रियकारिणः
BR-12-01-117-008a दत्त्वा च ते सुखप्रश्नं सर्वे यान्ति यथागतम्
BR-12-01-117-008c ग्राम्यस्त्वेकः पशुस्तत्र नाजहाच्छ्वा महामुनिम्
BR-12-01-117-009a भक्तोऽनुरक्तः सततमुपवासकृशोऽबलः
BR-12-01-117-009c फलमूलोत्कराहारः शान्तः शिष्टाकृतिर्यथा
BR-12-01-117-010a तस्यर्षेरुपविष्टस्य पादमूले महामुनेः
BR-12-01-117-010c मनुष्यवद्गतो भावः स्नेहबद्धोऽभवद्भृशम्
BR-12-01-117-011a ततोऽभ्ययान्महावीर्यो द्वीपी क्षतजभोजनः
BR-12-01-117-011c श्वार्थमत्यन्तसन्दुष्टः क्रूरः काल इवान्तकः
BR-12-01-117-012a लेलिह्यमानस्तृषितः पुच्छास्फोटनतत्परः
BR-12-01-117-012c व्यादितास्यः क्षुधाभग्नः प्रार्थयानस्तदामिषम्
BR-12-01-117-013a तं दृष्ट्वा क्रूरमायान्तं जीवितार्थी नराधिप
BR-12-01-117-013c प्रोवाच श्वा मुनिं तत्र यत्तच्छृणु महामते
BR-12-01-117-014a श्वशत्रुर्भगवन्नत्र द्वीपी मां हन्तुमिच्छति
BR-12-01-117-014c त्वत्प्रसादाद्भयं न स्यात्तस्मान्मम महामुने
BR-12-01-117-015  मुनिरुवाच
BR-12-01-117-015a न भयं द्वीपिनः कार्यं मृत्युतस्ते कथञ्चन
BR-12-01-117-015c एष श्वरूपरहितो द्वीपी भवसि पुत्रक
BR-12-01-117-016  भीष्म उवाच
BR-12-01-117-016a ततः श्वा द्वीपितां नीतो जाम्बूनदनिभाकृतिः
BR-12-01-117-016c चित्राङ्गो विस्फुरन्हृष्टो वने वसति निर्भयः
BR-12-01-117-017a ततोऽभ्ययान्महारौद्रो व्यादितास्यः क्षुधान्वितः
BR-12-01-117-017c द्वीपिनं लेलिहद्वक्त्रो व्याघ्रो रुधिरलालसः
BR-12-01-117-018a व्याघ्रं दृष्ट्वा क्षुधाभग्नं दंष्ट्रिणं वनगोचरम्
BR-12-01-117-018c द्वीपी जीवितरक्षार्थमृषिं शरणमेयिवान्
BR-12-01-117-019a ततः संवासजं स्नेहमृषिणा कुर्वता सदा
BR-12-01-117-019c स द्वीपी व्याघ्रतां नीतो रिपुभिर्बलवत्तरः
BR-12-01-117-019e ततो दृष्ट्वा स शार्दूलो नाभ्यहंस्तं विशाम्पते
BR-12-01-117-020a स तु श्वा व्याघ्रतां प्राप्य बलवान्पिशिताशनः
BR-12-01-117-020c न मूलफलभोगेषु स्पृहामप्यकरोत्तदा
BR-12-01-117-021a यथा मृगपतिर्नित्यं प्रकाङ्क्षति वनौकसः
BR-12-01-117-021c तथैव स महाराज व्याघ्रः समभवत्तदा
BR-12-01-117-022a व्याघ्रस्तूटजमूलस्थस्तृप्तः सुप्तो हतैर्मृगैः
BR-12-01-117-022c नागश्चागात्तमुद्देशं मत्तो मेघ इवोत्थितः
BR-12-01-117-023a प्रभिन्नकरटः प्रांशुः पद्मी विततमस्तकः
BR-12-01-117-023c सुविषाणो महाकायो मेघगम्भीरनिस्वनः
BR-12-01-117-024a तं दृष्ट्वा कुञ्जरं मत्तमायान्तं मदगर्वितम्
BR-12-01-117-024c व्याघ्रो हस्तिभयात्त्रस्तस्तमृषिं शरणं ययौ
BR-12-01-117-025a ततोऽनयत्कुञ्जरतां तं व्याघ्रमृषिसत्तमः
BR-12-01-117-025c महामेघोपमं दृष्ट्वा तं स भीतोऽभवद्गजः
BR-12-01-117-026a ततः कमलषण्डानि शल्लकीगहनानि च
BR-12-01-117-026c व्यचरत्स मुदा युक्तः पद्मरेणुविभूषितः
BR-12-01-117-027a कदाचिद्रममाणस्य हस्तिनः सुमुखं तदा
BR-12-01-117-027c ऋषेस्तस्योटजस्थस्य कालोऽगच्छन्निशानिशम्
BR-12-01-117-028a अथाजगाम तं देशं केसरी केसरारुणः
BR-12-01-117-028c गिरिकन्दरजो भीमः सिंहो नागकुलान्तकः
BR-12-01-117-029a तं दृष्ट्वा सिंहमायान्तं नागः सिंहभयाकुलः
BR-12-01-117-029c ऋषिं शरणमापेदे वेपमानो भयातुरः
BR-12-01-117-030a ततः स सिंहतां नीतो नागेन्द्रो मुनिना तदा
BR-12-01-117-030c वन्यं नागणयत्सिंहं तुल्यजातिसमन्वयात्
BR-12-01-117-031a दृष्ट्वा च सोऽनशत्सिंहो वन्यो भीसन्नवाग्बलः
BR-12-01-117-031c स चाश्रमेऽवसत्सिंहस्तस्मिन्नेव वने सुखी
BR-12-01-117-032a न त्वन्ये क्षुद्रपशवस्तपोवननिवासिनः
BR-12-01-117-032c व्यदृश्यन्त भयत्रस्ता जीविताकाङ्क्षिणः सदा
BR-12-01-117-033a कदाचित्कालयोगेन सर्वप्राणिविहिंसकः
BR-12-01-117-033c बलवान्क्षतजाहारो नानासत्त्वभयङ्करः
BR-12-01-117-034a अष्टपादूर्ध्वचरणः शरभो वनगोचरः
BR-12-01-117-034c तं सिंहं हन्तुमागच्छन्मुनेस्तस्य निवेशनम्
BR-12-01-117-035a तं मुनिः शरभं चक्रे बलोत्कटमरिन्दम
BR-12-01-117-035c ततः स शरभो वन्यो मुनेः शरभमग्रतः
BR-12-01-117-035e दृष्ट्वा बलिनमत्युग्रं द्रुतं सम्प्राद्रवद्भयात्
BR-12-01-117-036a स एवं शरभस्थाने न्यस्तो वै मुनिना तदा
BR-12-01-117-036c मुनेः पार्श्वगतो नित्यं शारभ्यं सुखमाप्तवान्
BR-12-01-117-037a ततः शरभसन्त्रस्ताः सर्वे मृगगणा वनात्
BR-12-01-117-037c दिशः सम्प्राद्रवन्राजन्भयाज्जीवितकाङ्क्षिणः
BR-12-01-117-038a शरभोऽप्यतिसंदुष्टो नित्यं प्राणिवधे रतः
BR-12-01-117-038c फलमूलाशनं शान्तं नैच्छत्स पिशिताशनः
BR-12-01-117-039a ततो रुधिरतर्षेण बलिना शरभोऽन्वितः
BR-12-01-117-039c इयेष तं मुनिं हन्तुमकृतज्ञः श्वयोनिजः
BR-12-01-117-040a ततस्तेन तपःशक्त्या विदितो ज्ञानचक्षुषा
BR-12-01-117-040c विज्ञाय च महाप्राज्ञो मुनिः श्वानं तमुक्तवान्
BR-12-01-117-041a श्वा त्वं द्वीपित्वमापन्नो द्वीपी व्याघ्रत्वमागतः
BR-12-01-117-041c व्याघ्रो नागो मदपटुर्नागः सिंहत्वमाप्तवान्
BR-12-01-117-042a सिंहोऽतिबलसंयुक्तो भूयः शरभतां गतः
BR-12-01-117-042c मया स्नेहपरीतेन न विमृष्टः कुलान्वयः
BR-12-01-117-043a यस्मादेवमपापं मां पाप हिंसितुमिच्छसि
BR-12-01-117-043c तस्मात्स्वयोनिमापन्नः श्वैव त्वं हि भविष्यसि
BR-12-01-117-044a ततो मुनिजनद्वेषाद्दुष्टात्मा श्वाकृतोऽबुधः
BR-12-01-117-044c ऋषिणा शरभः शप्तः स्वं रूपं पुनराप्तवान्

