001  	व्यास उवाच
001a	एषा पूर्वतरा वृत्तिर्ब्राह्मणस्य विधीयते
001c	ज्ञानवानेव कर्माणि कुर्वन्सर्वत्र सिध्यति
002a	तत्र चेन्न भवेदेवं संशयः कर्मनिश्चये
002c	किं नु कर्म स्वभावोऽयं ज्ञानं कर्मेति वा पुनः
003a	तत्र चेह विवित्सा स्याज्ज्ञानं चेत्पुरुषं प्रति
003c	उपपत्त्युपलब्धिभ्यां वर्णयिष्यामि तच्छृणु
004a	पौरुषं कारणं केचिदाहुः कर्मसु मानवाः
004c	दैवमेके प्रशंसन्ति स्वभावं चापरे जनाः
005a	पौरुषं कर्म दैवं च फलवृत्तिस्वभावतः
005c	त्रयमेतत्पृथग्भूतमविवेकं तु केचन
006a	एवमेतन्न चाप्येवमुभे चापि न चाप्युभे
006c	कर्मस्था विषमं ब्रूयुः सत्त्वस्थाः समदर्शिनः
007a	त्रेतायां द्वापरे चैव कलिजाश्च ससंशयाः
007c	तपस्विनः प्रशान्ताश्च सत्त्वस्थाश्च कृते युगे
008a	अपृथग्दर्शिनः सर्वे ऋक्सामसु यजुःषु च
008c	कामद्वेषौ पृथग्दृष्ट्वा तपः कृत उपासते
009a	तपोधर्मेण संयुक्तस्तपोनित्यः सुसंशितः
009c	तेन सर्वानवाप्नोति कामान्यान्मनसेच्छति
010a	तपसा तदवाप्नोति यद्भूत्वा सृजते जगत्
010c	तद्भूतश्च ततः सर्वो भूतानां भवति प्रभुः
011a	तदुक्तं वेदवादेषु गहनं वेददर्शिभिः
011c	वेदान्तेषु पुनर्व्यक्तं क्रमयोगेन लक्ष्यते
012a	आरम्भयज्ञाः क्षत्रस्य हविर्यज्ञा विशः स्मृताः
012c	परिचारयज्ञाः शूद्राश्च जपयज्ञा द्विजातयः
013a	परिनिष्ठितकार्यो हि स्वाध्यायेन द्विजो भवेत्
013c	कुर्यादन्यन्न वा कुर्यान्मैत्रो ब्राह्मण उच्यते
014a	त्रेतादौ सकला वेदा यज्ञा वर्णाश्रमास्तथा
014c	संरोधादायुषस्त्वेते व्यस्यन्ते द्वापरे युगे
015a	द्वापरे विप्लवं यान्ति वेदाः कलियुगे तथा
015c	दृश्यन्ते नापि दृश्यन्ते कलेरन्ते पुनः पुनः
016a	उत्सीदन्ति स्वधर्माश्च तत्राधर्मेण पीडिताः
016c	गवां भूमेश्च ये चापामोषधीनां च ये रसाः
017a	अधर्मान्तर्हिता वेदा वेदधर्मास्तथाश्रमाः
017c	विक्रियन्ते स्वधर्मस्थाः स्थावराणि चराणि च
018a	यथा सर्वाणि भूतानि वृष्टिर्भौमानि वर्षति
018c	सृजते सर्वतोऽङ्गानि तथा वेदा युगे युगे
019a	विसृतं कालनानात्वमनादिनिधनं च यत्
019c	कीर्तितं तत्पुरस्तान्मे यतः संयान्ति यान्ति च
020a	धातेदं प्रभवस्थानं भूतानां संयमो यमः
020c	स्वभावेन प्रवर्तन्ते द्वंद्वसृष्टानि भूरिशः
021a	सर्गः कालो धृतिर्वेदाः कर्ता कार्यं क्रिया फलम्
021c	एतत्ते कथितं तात यन्मां त्वं परिपृच्छसि

