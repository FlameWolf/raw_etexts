BR-12-03-306-001  	याज्ञवल्क्य उवाच
BR-12-03-306-001a	अव्यक्तस्थं परं यत्तत्पृष्टस्तेऽहं नराधिप
BR-12-03-306-001c	परं गुह्यमिमं प्रश्नं शृणुष्वावहितो नृप
BR-12-03-306-002a	यथार्षेणेह विधिना चरतावमतेन ह
BR-12-03-306-002c	मयादित्यादवाप्तानि यजूंषि मिथिलाधिप
BR-12-03-306-003a	महता तपसा देवस्तपिष्ठः सेवितो मया
BR-12-03-306-003c	प्रीतेन चाहं विभुना सूर्येणोक्तस्तदानघ
BR-12-03-306-004a	वरं वृणीष्व विप्रर्षे यदिष्टं ते सुदुर्लभम्
BR-12-03-306-004c	तत्ते दास्यामि प्रीतात्मा मत्प्रसादो हि दुर्लभः
BR-12-03-306-005a	ततः प्रणम्य शिरसा मयोक्तस्तपतां वरः
BR-12-03-306-005c	यजूंषि नोपयुक्तानि क्षिप्रमिच्छामि वेदितुम्
BR-12-03-306-006a	ततो मां भगवानाह वितरिष्यामि ते द्विज
BR-12-03-306-006c	सरस्वतीह वाग्भूता शरीरं ते प्रवेक्ष्यति
BR-12-03-306-007a	ततो मामाह भगवानास्यं स्वं विवृतं कुरु
BR-12-03-306-007c	विवृतं च ततो मेऽऽस्यं प्रविष्टा च सरस्वती
BR-12-03-306-008a	ततो विदह्यमानोऽहं प्रविष्टोऽम्भस्तदानघ
BR-12-03-306-008c	अविज्ञानादमर्षाच्च भास्करस्य महात्मनः
BR-12-03-306-009a	ततो विदह्यमानं मामुवाच भगवान्रविः
BR-12-03-306-009c	मुहूर्तं सह्यतां दाहस्ततः शीतीभविष्यसि
BR-12-03-306-010a	शीतीभूतं च मां दृष्ट्वा भगवानाह भास्करः
BR-12-03-306-010c	प्रतिष्ठास्यति ते वेदः सोत्तरः सखिलो द्विज
BR-12-03-306-011a	कृत्स्नं शतपथं चैव प्रणेष्यसि द्विजर्षभ
BR-12-03-306-011c	तस्यान्ते चापुनर्भावे बुद्धिस्तव भविष्यति
BR-12-03-306-012a	प्राप्स्यसे च यदिष्टं तत्साङ्ख्ययोगेप्सितं पदम्
BR-12-03-306-012c	एतावदुक्त्वा भगवानस्तमेवाभ्यवर्तत
BR-12-03-306-013a	ततोऽनुव्याहृतं श्रुत्वा गते देवे विभावसौ
BR-12-03-306-013c	गृहमागत्य संहृष्टोऽचिन्तयं वै सरस्वतीम्
BR-12-03-306-014a	ततः प्रवृत्तातिशुभा स्वरव्यञ्जनभूषिता
BR-12-03-306-014c	ओङ्कारमादितः कृत्वा मम देवी सरस्वती
BR-12-03-306-015a	ततोऽहमर्घ्यं विधिवत्सरस्वत्यै न्यवेदयम्
BR-12-03-306-015c	तपतां च वरिष्ठाय निषण्णस्तत्परायणः
BR-12-03-306-016a	ततः शतपथं कृत्स्नं सरहस्यं ससङ्ग्रहम्
BR-12-03-306-016c	चक्रे सपरिशेषं च हर्षेण परमेण ह
BR-12-03-306-017a	कृत्वा चाध्ययनं तेषां शिष्याणां शतमुत्तमम्
BR-12-03-306-017c	विप्रियार्थं सशिष्यस्य मातुलस्य महात्मनः
BR-12-03-306-018a	ततः सशिष्येण मया सूर्येणेव गभस्तिभिः
BR-12-03-306-018c	व्याप्तो यज्ञो महाराज पितुस्तव महात्मनः
BR-12-03-306-019a	मिषतो देवलस्यापि ततोऽर्धं हृतवानहम्
BR-12-03-306-019c	स्ववेददक्षिणायाथ विमर्दे मातुलेन ह
BR-12-03-306-020a	सुमन्तुनाथ पैलेन तथा जैमिनिना च वै
BR-12-03-306-020c	पित्रा ते मुनिभिश्चैव ततोऽहमनुमानितः
BR-12-03-306-021a	दश पञ्च च प्राप्तानि यजूंष्यर्कान्मयानघ
BR-12-03-306-021c	तथैव लोमहर्षाच्च पुराणमवधारितम्
BR-12-03-306-022a	बीजमेतत्पुरस्कृत्य देवीं चैव सरस्वतीम्
BR-12-03-306-022c	सूर्यस्य चानुभावेन प्रवृत्तोऽहं नराधिप
BR-12-03-306-023a	कर्तुं शतपथं वेदमपूर्वं कारितं च मे
BR-12-03-306-023c	यथाभिलषितं मार्गं तथा तच्चोपपादितम्
BR-12-03-306-024a	शिष्याणामखिलं कृत्स्नमनुज्ञातं ससङ्ग्रहम्
BR-12-03-306-024c	सर्वे च शिष्याः शुचयो गताः परमहर्षिताः
BR-12-03-306-025a	शाखाः पञ्चदशेमास्तु विद्या भास्करदर्शिताः
BR-12-03-306-025c	प्रतिष्ठाप्य यथाकामं वेद्यं तदनुचिन्तयम्
BR-12-03-306-026a	किमत्र ब्रह्मण्यमृतं किं च वेद्यमनुत्तमम्
BR-12-03-306-026c	चिन्तये तत्र चागत्य गन्धर्वो मामपृच्छत
BR-12-03-306-027a	विश्वावसुस्ततो राजन्वेदान्तज्ञानकोविदः
BR-12-03-306-027c	चतुर्विंशतिकान्प्रश्नान्पृष्ट्वा वेदस्य पार्थिव
BR-12-03-306-027e 	पञ्चविंशतिमं प्रश्नं पप्रच्छान्वीक्षिकीं तथा
BR-12-03-306-028a	विश्वाविश्वं तथाश्वाश्वं मित्रं वरुणमेव च
BR-12-03-306-028c	ज्ञानं ज्ञेयं तथाज्ञो ज्ञः कस्तपा अतपास्तथा
BR-12-03-306-028e 	सूर्यादः सूर्य इति च विद्याविद्ये तथैव च
BR-12-03-306-029a	वेद्यावेद्यं तथा राजन्नचलं चलमेव च
BR-12-03-306-029c	अपूर्वमक्षयं क्षय्यमेतत्प्रश्नमनुत्तमम्
BR-12-03-306-030a	अथोक्तश्च मया राजन्राजा गन्धर्वसत्तमः
BR-12-03-306-030c	पृष्टवाननुपूर्वेण प्रश्नमुत्तममर्थवत्
BR-12-03-306-031a	मुहूर्तं मृष्यतां तावद्यावदेनं विचिन्तये
BR-12-03-306-031c	बाढमित्येव कृत्वा स तूष्णीं गन्धर्व आस्थितः
BR-12-03-306-032a	ततोऽन्वचिन्तयमहं भूयो देवीं सरस्वतीम्
BR-12-03-306-032c	मनसा स च मे प्रश्नो दध्नो घृतमिवोद्धृतम्
BR-12-03-306-033a	तत्रोपनिषदं चैव परिशेषं च पार्थिव
BR-12-03-306-033c	मथ्नामि मनसा तात दृष्ट्वा चान्वीक्षिकीं पराम्
BR-12-03-306-034a	चतुर्थी राजशार्दूल विद्यैषा साम्परायिकी
BR-12-03-306-034c	उदीरिता मया तुभ्यं पञ्चविंशेऽधि धिष्ठिता
BR-12-03-306-035a	अथोक्तस्तु मया राजन्राजा विश्वावसुस्तदा
BR-12-03-306-035c	श्रूयतां यद्भवानस्मान्प्रश्नं सम्पृष्टवानिह
BR-12-03-306-036a	विश्वाविश्वेति यदिदं गन्धर्वेन्द्रानुपृच्छसि
BR-12-03-306-036c	विश्वाव्यक्तं परं विद्याद्भूतभव्यभयङ्करम्
BR-12-03-306-037a	त्रिगुणं गुणकर्तृत्वादविश्वो निष्कलस्तथा
BR-12-03-306-037c	अश्वस्तथैव मिथुनमेवमेवानुदृश्यते
BR-12-03-306-038a	अव्यक्तं प्रकृतिं प्राहुः पुरुषेति च निर्गुणम्
BR-12-03-306-038c	तथैव मित्रं पुरुषं वरुणं प्रकृतिं तथा
BR-12-03-306-039a	ज्ञानं तु प्रकृतिं प्राहुर्ज्ञेयं निष्कलमेव च
BR-12-03-306-039c	अज्ञश्च ज्ञश्च पुरुषस्तस्मान्निष्कल उच्यते
BR-12-03-306-040a	कस्तपा अतपाः प्रोक्तः कोऽसौ पुरुष उच्यते
BR-12-03-306-040c	तपाः प्रकृतिरित्याहुरतपा निष्कलः स्मृतः
BR-12-03-306-041a	तथैवावेद्यमव्यक्तं वेद्यः पुरुष उच्यते
BR-12-03-306-041c	चलाचलमिति प्रोक्तं त्वया तदपि मे शृणु
BR-12-03-306-042a	चलां तु प्रकृतिं प्राहुः कारणं क्षेपसर्गयोः
BR-12-03-306-042c	अक्षेपसर्गयोःकर्ता निश्चलः पुरुषः स्मृतः
BR-12-03-306-043a	अजावुभावप्रजौ च अक्षयौ चाप्युभावपि
BR-12-03-306-043c	अजौ नित्यावुभौ प्राहुरध्यात्मगतिनिश्चयाः
BR-12-03-306-044a	अक्षयत्वात्प्रजनने अजमत्राहुरव्ययम्
BR-12-03-306-044c	अक्षयं पुरुषं प्राहुः क्षयो ह्यस्य न विद्यते
BR-12-03-306-045a	गुणक्षयत्वात्प्रकृतिः कर्तृत्वादक्षयं बुधाः
BR-12-03-306-045c	एषा तेऽऽन्वीक्षिकी विद्या चतुर्थी साम्परायिकी
BR-12-03-306-046a	विद्योपेतं धनं कृत्वा कर्मणा नित्यकर्मणि
BR-12-03-306-046c	एकान्तदर्शना वेदाः सर्वे विश्वावसो स्मृताः
BR-12-03-306-047a	जायन्ते च म्रियन्ते च यस्मिन्नेते यतश्च्युताः
BR-12-03-306-047c	वेदार्थं ये न जानन्ति वेद्यं गन्धर्वसत्तम
BR-12-03-306-048a	साङ्गोपाङ्गानपि यदि पञ्च वेदानधीयते
BR-12-03-306-048c	वेदवेद्यं न जानीते वेदभारवहो हि सः
BR-12-03-306-049a	यो घृतार्थी खरीक्षीरं मथेद्गन्धर्वसत्तम
BR-12-03-306-049c	विष्ठां तत्रानुपश्येत न मण्डं नापि वा घृतम्
BR-12-03-306-050a	तथा वेद्यमवेद्यं च वेदविद्यो न विन्दति
BR-12-03-306-050c	स केवलं मूढमतिर्ज्ञानभारवहः स्मृतः
BR-12-03-306-051a	द्रष्टव्यौ नित्यमेवैतौ तत्परेणान्तरात्मना
BR-12-03-306-051c	यथास्य जन्मनिधने न भवेतां पुनः पुनः
BR-12-03-306-052a	अजस्रं जन्मनिधनं चिन्तयित्वा त्रयीमिमाम्
BR-12-03-306-052c	परित्यज्य क्षयमिह अक्षयं धर्ममास्थितः
BR-12-03-306-053a	यदा तु पश्यतेऽत्यन्तमहन्यहनि काश्यप
BR-12-03-306-053c	तदा स केवलीभूतः षड्विंशमनुपश्यति
BR-12-03-306-054a	अन्यश्च शश्वदव्यक्तस्तथान्यः पञ्चविंशकः
BR-12-03-306-054c	तस्य द्वावनुपश्येत तमेकमिति साधवः
BR-12-03-306-055a	तेनैतन्नाभिजानन्ति पञ्चविंशकमच्युतम्
BR-12-03-306-055c	जन्ममृत्युभयाद्योगाः साङ्ख्याश्च परमैषिणः
BR-12-03-306-056  	विश्वावसुरुवाच
BR-12-03-306-056a	पञ्चविंशं यदेतत्ते प्रोक्तं ब्राह्मणसत्तम
BR-12-03-306-056c	तथा तन्न तथा वेति तद्भवान्वक्तुमर्हति
BR-12-03-306-057a	जैगीषव्यस्यासितस्य देवलस्य च मे श्रुतम्
BR-12-03-306-057c	पराशरस्य विप्रर्षेर्वार्षगण्यस्य धीमतः
BR-12-03-306-058a	भिक्षोः पञ्चशिखस्याथ कपिलस्य शुकस्य च
BR-12-03-306-058c	गौतमस्यार्ष्टिषेणस्य गर्गस्य च महात्मनः
BR-12-03-306-059a	नारदस्यासुरेश्चैव पुलस्त्यस्य च धीमतः
BR-12-03-306-059c	सनत्कुमारस्य ततः शुक्रस्य च महात्मनः
BR-12-03-306-060a	कश्यपस्य पितुश्चैव पूर्वमेव मया श्रुतम्
BR-12-03-306-060c	तदनन्तरं च रुद्रस्य विश्वरूपस्य धीमतः
BR-12-03-306-061a	दैवतेभ्यः पितृभ्यश्च दैत्येभ्यश्च ततस्ततः
BR-12-03-306-061c	प्राप्तमेतन्मया कृत्स्नं वेद्यं नित्यं वदन्त्युत
BR-12-03-306-062a	तस्मात्तद्वै भवद्बुद्ध्या श्रोतुमिच्छामि ब्राह्मण
BR-12-03-306-062c	भवान्प्रबर्हः शास्त्राणां प्रगल्भश्चातिबुद्धिमान्
BR-12-03-306-063a	न तवाविदितं किञ्चिद्भवाञ्श्रुतिनिधिः स्मृतः
BR-12-03-306-063c	कथ्यते देवलोके च पितृलोके च ब्राह्मण
BR-12-03-306-064a	ब्रह्मलोकगताश्चैव कथयन्ति महर्षयः
BR-12-03-306-064c	पतिश्च तपतां शश्वदादित्यस्तव भाषते
BR-12-03-306-065a	साङ्ख्यज्ञानं त्वया ब्रह्मन्नवाप्तं कृत्स्नमेव च
BR-12-03-306-065c	तथैव योगज्ञानं च याज्ञवल्क्य विशेषतः
BR-12-03-306-066a	निःसन्दिग्धं प्रबुद्धस्त्वं बुध्यमानश्चराचरम्
BR-12-03-306-066c	श्रोतुमिच्छामि तज्ज्ञानं घृतं मण्डमयं यथा
BR-12-03-306-067  	याज्ञवल्क्य उवाच
BR-12-03-306-067a	कृत्स्नधारिणमेव त्वां मन्ये गन्धर्वसत्तम
BR-12-03-306-067c	जिज्ञाससि च मां राजंस्तन्निबोध यथाश्रुतम्
BR-12-03-306-068a	अबुध्यमानां प्रकृतिं बुध्यते पञ्चविंशकः
BR-12-03-306-068c	न तु बुध्यति गन्धर्व प्रकृतिः पञ्चविंशकम्
BR-12-03-306-069a	अनेनाप्रतिबोधेन प्रधानं प्रवदन्ति तम्
BR-12-03-306-069c	साङ्ख्ययोगाश्च तत्त्वज्ञा यथाश्रुतिनिदर्शनात्
BR-12-03-306-070a	पश्यंस्तथैवापश्यंश्च पश्यत्यन्यस्तथानघ
BR-12-03-306-070c	षड्विंशः पञ्चविंशं च चतुर्विंशं च पश्यति
BR-12-03-306-070e 	न तु पश्यति पश्यंस्तु यश्चैनमनुपश्यति
BR-12-03-306-071a	पञ्चविंशोऽभिमन्येत नान्योऽस्ति परमो मम
BR-12-03-306-071c	न चतुर्विंशकोऽग्राह्यो मनुजैर्ज्ञानदर्शिभिः
BR-12-03-306-072a	मत्स्येवोदकमन्वेति प्रवर्तति प्रवर्तनात्
BR-12-03-306-072c	यथैव बुध्यते मत्स्यस्तथैषोऽप्यनुबुध्यते
BR-12-03-306-072e 	सस्नेहः सहवासाच्च साभिमानश्च नित्यशः
BR-12-03-306-073a	स निमज्जति कालस्य यदैकत्वं न बुध्यते
BR-12-03-306-073c	उन्मज्जति हि कालस्य ममत्वेनाभिसंवृतः
BR-12-03-306-074a	यदा तु मन्यतेऽन्योऽहमन्य एष इति द्विजः
BR-12-03-306-074c	तदा स केवलीभूतः षड्विंशमनुपश्यति
BR-12-03-306-075a	अन्यश्च राजन्नवरस्तथान्यः पञ्चविंशकः
BR-12-03-306-075c	तत्स्थत्वादनुपश्यन्ति एक एवेति साधवः
BR-12-03-306-076a	तेनैतन्नाभिनन्दन्ति पञ्चविंशकमच्युतम्
BR-12-03-306-076c	जन्ममृत्युभयाद्भीता योगाः साङ्ख्याश्च काश्यप
BR-12-03-306-076e 	षड्विंशमनुपश्यन्ति शुचयस्तत्परायणाः
BR-12-03-306-077a	यदा स केवलीभूतः षड्विंशमनुपश्यति
BR-12-03-306-077c	तदा स सर्वविद्विद्वान्न पुनर्जन्म विन्दति
BR-12-03-306-078a	एवमप्रतिबुद्धश्च बुध्यमानश्च तेऽनघ
BR-12-03-306-078c	बुद्धश्चोक्तो यथातत्त्वं मया श्रुतिनिदर्शनात्
BR-12-03-306-079a	पश्यापश्यं योऽनुपश्येत्क्षेमं तत्त्वं च काश्यप
BR-12-03-306-079c	केवलाकेवलं चाद्यं पञ्चविंशात्परं च यत्
BR-12-03-306-080  	विश्वावसुरुवाच
BR-12-03-306-080a	तथ्यं शुभं चैतदुक्तं त्वया भोः सम्यक्क्षेम्यं देवताद्यं यथावत्
BR-12-03-306-080c	स्वस्त्यक्षयं भवतश्चास्तु नित्यं बुद्ध्या सदा बुद्धियुक्तं नमस्ते
BR-12-03-306-081  	याज्ञवल्क्य उवाच
BR-12-03-306-081a	एवमुक्त्वा सम्प्रयातो दिवं स विभ्राजन्वै श्रीमता दर्शनेन
BR-12-03-306-081c	तुष्टश्च तुष्ट्या परयाभिनन्द्य प्रदक्षिणं मम कृत्वा महात्मा
BR-12-03-306-082a	ब्रह्मादीनां खेचराणां क्षितौ च ये चाधस्तात्संवसन्ते नरेन्द्र
BR-12-03-306-082c	तत्रैव तद्दर्शनं दर्शयन्वै सम्यक्क्षेम्यं ये पथं संश्रिता वै
BR-12-03-306-083a	साङ्ख्याः सर्वे साङ्ख्यधर्मे रताश्च तद्वद्योगा योगधर्मे रताश्च
BR-12-03-306-083c	ये चाप्यन्ये मोक्षकामा मनुष्यास्तेषामेतद्दर्शनं ज्ञानदृष्टम्
BR-12-03-306-084a	ज्ञानान्मोक्षो जायते पूरुषाणां नास्त्यज्ञानादेवमाहुर्नरेन्द्र
BR-12-03-306-084c	तस्माज्ज्ञानं तत्त्वतोऽन्वेषितव्यं येनात्मानं मोक्षयेज्जन्ममृत्योः
BR-12-03-306-085a	प्राप्य ज्ञानं ब्राह्मणात्क्षत्रियाद्वा वैश्याच्छूद्रादपि नीचादभीक्ष्णम्
BR-12-03-306-085c	श्रद्धातव्यं श्रद्दधानेन नित्यं न श्रद्धिनं जन्ममृत्यू विशेताम्
BR-12-03-306-086a	सर्वे वर्णा ब्राह्मणा ब्रह्मजाश्च सर्वे नित्यं व्याहरन्ते च ब्रह्म
BR-12-03-306-086c	तत्त्वं शास्त्रं ब्रह्मबुद्ध्या ब्रवीमि सर्वं विश्वं ब्रह्म चैतत्समस्तम्
BR-12-03-306-087a	ब्रह्मास्यतो ब्राह्मणाः सम्प्रसूता बाहुभ्यां वै क्षत्रियाः सम्प्रसूताः
BR-12-03-306-087c	नाभ्यां वैश्याः पादतश्चापि शूद्राः सर्वे वर्णा नान्यथा वेदितव्याः
BR-12-03-306-088a	अज्ञानतः कर्मयोनिं भजन्ते तां तां राजंस्ते यथा यान्त्यभावम्
BR-12-03-306-088c	तथा वर्णा ज्ञानहीनाः पतन्ते घोरादज्ञानात्प्राकृतं योनिजालम्
BR-12-03-306-089a	तस्माज्ज्ञानं सर्वतो मार्गितव्यं सर्वत्रस्थं चैतदुक्तं मया ते
BR-12-03-306-089c	तस्थौ ब्रह्मा तस्थिवांश्चापरो यस्तस्मै नित्यं मोक्षमाहुर्द्विजेन्द्राः
BR-12-03-306-090a	यत्ते पृष्टं तन्मया चोपदिष्टं याथातथ्यं तद्विशोको भवस्व
BR-12-03-306-090c	राजन्गच्छस्वैतदर्थस्य पारं सम्यक्प्रोक्तं स्वस्ति तेऽस्त्वत्र नित्यम्	
BR-12-03-306-091  	भीष्म उवाच
BR-12-03-306-091a	स एवमनुशास्तस्तु याज्ञवल्क्येन धीमता
BR-12-03-306-091c	प्रीतिमानभवद्राजा मिथिलाधिपतिस्तदा
BR-12-03-306-092a	गते मुनिवरे तस्मिन्कृते चापि प्रदक्षिणे
BR-12-03-306-092c	दैवरातिर्नरपतिरासीनस्तत्र मोक्षवित्
BR-12-03-306-093a	गोकोटिं स्पर्शयामास हिरण्यस्य तथैव च
BR-12-03-306-093c	रत्नाञ्जलिमथैकं च ब्राह्मणेभ्यो ददौ तदा
BR-12-03-306-094a	विदेहराज्यं च तथा प्रतिष्ठाप्य सुतस्य वै
BR-12-03-306-094c	यतिधर्ममुपासंश्चाप्यवसन्मिथिलाधिपः
BR-12-03-306-095a	साङ्ख्यज्ञानमधीयानो योगशास्त्रं च कृत्स्नशः
BR-12-03-306-095c	धर्माधर्मौ च राजेन्द्र प्राकृतं परिगर्हयन्
BR-12-03-306-096a	अनन्तमिति कृत्वा स नित्यं केवलमेव च
BR-12-03-306-096c	धर्माधर्मौ पुण्यपापे सत्यासत्ये तथैव च
BR-12-03-306-097a	जन्ममृत्यू च राजेन्द्र प्राकृतं तदचिन्तयत्
BR-12-03-306-097c	ब्रह्माव्यक्तस्य कर्मेदमिति नित्यं नराधिप
BR-12-03-306-098a	पश्यन्ति योगाः साङ्ख्याश्च स्वशास्त्रकृतलक्षणाः
BR-12-03-306-098c	इष्टानिष्टवियुक्तं हि तस्थौ ब्रह्म परात्परम्
BR-12-03-306-098e 	नित्यं तमाहुर्विद्वांसः शुचिस्तस्माच्छुचिर्भव
BR-12-03-306-099a	दीयते यच्च लभते दत्तं यच्चानुमन्यते
BR-12-03-306-099c	ददाति च नरश्रेष्ठ प्रतिगृह्णाति यच्च ह
BR-12-03-306-099e 	ददात्यव्यक्तमेवैतत्प्रतिगृह्णाति तच्च वै
BR-12-03-306-100a	आत्मा ह्येवात्मनो ह्येकः कोऽन्यस्त्वत्तोऽधिको भवेत्
BR-12-03-306-100c	एवं मन्यस्व सततमन्यथा मा विचिन्तय
BR-12-03-306-101a	यस्याव्यक्तं न विदितं सगुणं निर्गुणं पुनः
BR-12-03-306-101c	तेन तीर्थानि यज्ञाश्च सेवितव्याविपश्चिता
BR-12-03-306-102a	न स्वाध्यायैस्तपोभिर्वा यज्ञैर्वा कुरुनन्दन
BR-12-03-306-102c	लभतेऽव्यक्तसंस्थानं ज्ञात्वाव्यक्तं महीपते
BR-12-03-306-103a	तथैव महतः स्थानमाहङ्कारिकमेव च
BR-12-03-306-103c	अहङ्कारात्परं चापि स्थानानि समवाप्नुयात्
BR-12-03-306-104a	ये त्वव्यक्तात्परं नित्यं जानते शास्त्रतत्पराः
BR-12-03-306-104c	जन्ममृत्युवियुक्तं च वियुक्तं सदसच्च यत्
BR-12-03-306-105a	एतन्मयाप्तं जनकात्पुरस्तात्तेनापि चाप्तं नृप याज्ञवल्क्यात्
BR-12-03-306-105c	ज्ञानं विशिष्टं न तथा हि यज्ञा ज्ञानेन दुर्गं तरते न यज्ञैः
BR-12-03-306-106a	दुर्गं जन्म निधनं चापि राजन्न भूतिकं ज्ञानविदो वदन्ति
BR-12-03-306-106c	यज्ञैस्तपोभिर्नियमैर्व्रतैश्च दिवं समासाद्य पतन्ति भूमौ
BR-12-03-306-107a	तस्मादुपासस्व परं महच्छुचि शिवं विमोक्षं विमलं पवित्रम्
BR-12-03-306-107c	क्षेत्रज्ञवित्पार्थिव ज्ञानयज्ञमुपास्य वै तत्त्वमृषिर्भविष्यसि
BR-12-03-306-108a	उपनिषदमुपाकरोत्तदा वै जनकनृपस्य पुरा हि याज्ञवल्क्यः
BR-12-03-306-108c	यदुपगणितशाश्वताव्ययं तच्छुभममृतत्वमशोकमृच्छतीति

