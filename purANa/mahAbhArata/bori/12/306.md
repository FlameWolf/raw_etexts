001  	याज्ञवल्क्य उवाच
001a	अव्यक्तस्थं परं यत्तत्पृष्टस्तेऽहं नराधिप
001c	परं गुह्यमिमं प्रश्नं शृणुष्वावहितो नृप
002a	यथार्षेणेह विधिना चरतावमतेन ह
002c	मयादित्यादवाप्तानि यजूंषि मिथिलाधिप
003a	महता तपसा देवस्तपिष्ठः सेवितो मया
003c	प्रीतेन चाहं विभुना सूर्येणोक्तस्तदानघ
004a	वरं वृणीष्व विप्रर्षे यदिष्टं ते सुदुर्लभम्
004c	तत्ते दास्यामि प्रीतात्मा मत्प्रसादो हि दुर्लभः
005a	ततः प्रणम्य शिरसा मयोक्तस्तपतां वरः
005c	यजूंषि नोपयुक्तानि क्षिप्रमिच्छामि वेदितुम्
006a	ततो मां भगवानाह वितरिष्यामि ते द्विज
006c	सरस्वतीह वाग्भूता शरीरं ते प्रवेक्ष्यति
007a	ततो मामाह भगवानास्यं स्वं विवृतं कुरु
007c	विवृतं च ततो मेऽऽस्यं प्रविष्टा च सरस्वती
008a	ततो विदह्यमानोऽहं प्रविष्टोऽम्भस्तदानघ
008c	अविज्ञानादमर्षाच्च भास्करस्य महात्मनः
009a	ततो विदह्यमानं मामुवाच भगवान्रविः
009c	मुहूर्तं सह्यतां दाहस्ततः शीतीभविष्यसि
010a	शीतीभूतं च मां दृष्ट्वा भगवानाह भास्करः
010c	प्रतिष्ठास्यति ते वेदः सोत्तरः सखिलो द्विज
011a	कृत्स्नं शतपथं चैव प्रणेष्यसि द्विजर्षभ
011c	तस्यान्ते चापुनर्भावे बुद्धिस्तव भविष्यति
012a	प्राप्स्यसे च यदिष्टं तत्साङ्ख्ययोगेप्सितं पदम्
012c	एतावदुक्त्वा भगवानस्तमेवाभ्यवर्तत
013a	ततोऽनुव्याहृतं श्रुत्वा गते देवे विभावसौ
013c	गृहमागत्य संहृष्टोऽचिन्तयं वै सरस्वतीम्
014a	ततः प्रवृत्तातिशुभा स्वरव्यञ्जनभूषिता
014c	ओङ्कारमादितः कृत्वा मम देवी सरस्वती
015a	ततोऽहमर्घ्यं विधिवत्सरस्वत्यै न्यवेदयम्
015c	तपतां च वरिष्ठाय निषण्णस्तत्परायणः
016a	ततः शतपथं कृत्स्नं सरहस्यं ससङ्ग्रहम्
016c	चक्रे सपरिशेषं च हर्षेण परमेण ह
017a	कृत्वा चाध्ययनं तेषां शिष्याणां शतमुत्तमम्
017c	विप्रियार्थं सशिष्यस्य मातुलस्य महात्मनः
018a	ततः सशिष्येण मया सूर्येणेव गभस्तिभिः
018c	व्याप्तो यज्ञो महाराज पितुस्तव महात्मनः
019a	मिषतो देवलस्यापि ततोऽर्धं हृतवानहम्
019c	स्ववेददक्षिणायाथ विमर्दे मातुलेन ह
020a	सुमन्तुनाथ पैलेन तथा जैमिनिना च वै
020c	पित्रा ते मुनिभिश्चैव ततोऽहमनुमानितः
021a	दश पञ्च च प्राप्तानि यजूंष्यर्कान्मयानघ
021c	तथैव लोमहर्षाच्च पुराणमवधारितम्
022a	बीजमेतत्पुरस्कृत्य देवीं चैव सरस्वतीम्
022c	सूर्यस्य चानुभावेन प्रवृत्तोऽहं नराधिप
023a	कर्तुं शतपथं वेदमपूर्वं कारितं च मे
023c	यथाभिलषितं मार्गं तथा तच्चोपपादितम्
024a	शिष्याणामखिलं कृत्स्नमनुज्ञातं ससङ्ग्रहम्
024c	सर्वे च शिष्याः शुचयो गताः परमहर्षिताः
025a	शाखाः पञ्चदशेमास्तु विद्या भास्करदर्शिताः
025c	प्रतिष्ठाप्य यथाकामं वेद्यं तदनुचिन्तयम्
026a	किमत्र ब्रह्मण्यमृतं किं च वेद्यमनुत्तमम्
026c	चिन्तये तत्र चागत्य गन्धर्वो मामपृच्छत
027a	विश्वावसुस्ततो राजन्वेदान्तज्ञानकोविदः
027c	चतुर्विंशतिकान्प्रश्नान्पृष्ट्वा वेदस्य पार्थिव
027e 	पञ्चविंशतिमं प्रश्नं पप्रच्छान्वीक्षिकीं तथा
028a	विश्वाविश्वं तथाश्वाश्वं मित्रं वरुणमेव च
028c	ज्ञानं ज्ञेयं तथाज्ञो ज्ञः कस्तपा अतपास्तथा
028e 	सूर्यादः सूर्य इति च विद्याविद्ये तथैव च
029a	वेद्यावेद्यं तथा राजन्नचलं चलमेव च
029c	अपूर्वमक्षयं क्षय्यमेतत्प्रश्नमनुत्तमम्
030a	अथोक्तश्च मया राजन्राजा गन्धर्वसत्तमः
030c	पृष्टवाननुपूर्वेण प्रश्नमुत्तममर्थवत्
031a	मुहूर्तं मृष्यतां तावद्यावदेनं विचिन्तये
031c	बाढमित्येव कृत्वा स तूष्णीं गन्धर्व आस्थितः
032a	ततोऽन्वचिन्तयमहं भूयो देवीं सरस्वतीम्
032c	मनसा स च मे प्रश्नो दध्नो घृतमिवोद्धृतम्
033a	तत्रोपनिषदं चैव परिशेषं च पार्थिव
033c	मथ्नामि मनसा तात दृष्ट्वा चान्वीक्षिकीं पराम्
034a	चतुर्थी राजशार्दूल विद्यैषा साम्परायिकी
034c	उदीरिता मया तुभ्यं पञ्चविंशेऽधि धिष्ठिता
035a	अथोक्तस्तु मया राजन्राजा विश्वावसुस्तदा
035c	श्रूयतां यद्भवानस्मान्प्रश्नं सम्पृष्टवानिह
036a	विश्वाविश्वेति यदिदं गन्धर्वेन्द्रानुपृच्छसि
036c	विश्वाव्यक्तं परं विद्याद्भूतभव्यभयङ्करम्
037a	त्रिगुणं गुणकर्तृत्वादविश्वो निष्कलस्तथा
037c	अश्वस्तथैव मिथुनमेवमेवानुदृश्यते
038a	अव्यक्तं प्रकृतिं प्राहुः पुरुषेति च निर्गुणम्
038c	तथैव मित्रं पुरुषं वरुणं प्रकृतिं तथा
039a	ज्ञानं तु प्रकृतिं प्राहुर्ज्ञेयं निष्कलमेव च
039c	अज्ञश्च ज्ञश्च पुरुषस्तस्मान्निष्कल उच्यते
040a	कस्तपा अतपाः प्रोक्तः कोऽसौ पुरुष उच्यते
040c	तपाः प्रकृतिरित्याहुरतपा निष्कलः स्मृतः
041a	तथैवावेद्यमव्यक्तं वेद्यः पुरुष उच्यते
041c	चलाचलमिति प्रोक्तं त्वया तदपि मे शृणु
042a	चलां तु प्रकृतिं प्राहुः कारणं क्षेपसर्गयोः
042c	अक्षेपसर्गयोःकर्ता निश्चलः पुरुषः स्मृतः
043a	अजावुभावप्रजौ च अक्षयौ चाप्युभावपि
043c	अजौ नित्यावुभौ प्राहुरध्यात्मगतिनिश्चयाः
044a	अक्षयत्वात्प्रजनने अजमत्राहुरव्ययम्
044c	अक्षयं पुरुषं प्राहुः क्षयो ह्यस्य न विद्यते
045a	गुणक्षयत्वात्प्रकृतिः कर्तृत्वादक्षयं बुधाः
045c	एषा तेऽऽन्वीक्षिकी विद्या चतुर्थी साम्परायिकी
046a	विद्योपेतं धनं कृत्वा कर्मणा नित्यकर्मणि
046c	एकान्तदर्शना वेदाः सर्वे विश्वावसो स्मृताः
047a	जायन्ते च म्रियन्ते च यस्मिन्नेते यतश्च्युताः
047c	वेदार्थं ये न जानन्ति वेद्यं गन्धर्वसत्तम
048a	साङ्गोपाङ्गानपि यदि पञ्च वेदानधीयते
048c	वेदवेद्यं न जानीते वेदभारवहो हि सः
049a	यो घृतार्थी खरीक्षीरं मथेद्गन्धर्वसत्तम
049c	विष्ठां तत्रानुपश्येत न मण्डं नापि वा घृतम्
050a	तथा वेद्यमवेद्यं च वेदविद्यो न विन्दति
050c	स केवलं मूढमतिर्ज्ञानभारवहः स्मृतः
051a	द्रष्टव्यौ नित्यमेवैतौ तत्परेणान्तरात्मना
051c	यथास्य जन्मनिधने न भवेतां पुनः पुनः
052a	अजस्रं जन्मनिधनं चिन्तयित्वा त्रयीमिमाम्
052c	परित्यज्य क्षयमिह अक्षयं धर्ममास्थितः
053a	यदा तु पश्यतेऽत्यन्तमहन्यहनि काश्यप
053c	तदा स केवलीभूतः षड्विंशमनुपश्यति
054a	अन्यश्च शश्वदव्यक्तस्तथान्यः पञ्चविंशकः
054c	तस्य द्वावनुपश्येत तमेकमिति साधवः
055a	तेनैतन्नाभिजानन्ति पञ्चविंशकमच्युतम्
055c	जन्ममृत्युभयाद्योगाः साङ्ख्याश्च परमैषिणः
056  	विश्वावसुरुवाच
056a	पञ्चविंशं यदेतत्ते प्रोक्तं ब्राह्मणसत्तम
056c	तथा तन्न तथा वेति तद्भवान्वक्तुमर्हति
057a	जैगीषव्यस्यासितस्य देवलस्य च मे श्रुतम्
057c	पराशरस्य विप्रर्षेर्वार्षगण्यस्य धीमतः
058a	भिक्षोः पञ्चशिखस्याथ कपिलस्य शुकस्य च
058c	गौतमस्यार्ष्टिषेणस्य गर्गस्य च महात्मनः
059a	नारदस्यासुरेश्चैव पुलस्त्यस्य च धीमतः
059c	सनत्कुमारस्य ततः शुक्रस्य च महात्मनः
060a	कश्यपस्य पितुश्चैव पूर्वमेव मया श्रुतम्
060c	तदनन्तरं च रुद्रस्य विश्वरूपस्य धीमतः
061a	दैवतेभ्यः पितृभ्यश्च दैत्येभ्यश्च ततस्ततः
061c	प्राप्तमेतन्मया कृत्स्नं वेद्यं नित्यं वदन्त्युत
062a	तस्मात्तद्वै भवद्बुद्ध्या श्रोतुमिच्छामि ब्राह्मण
062c	भवान्प्रबर्हः शास्त्राणां प्रगल्भश्चातिबुद्धिमान्
063a	न तवाविदितं किञ्चिद्भवाञ्श्रुतिनिधिः स्मृतः
063c	कथ्यते देवलोके च पितृलोके च ब्राह्मण
064a	ब्रह्मलोकगताश्चैव कथयन्ति महर्षयः
064c	पतिश्च तपतां शश्वदादित्यस्तव भाषते
065a	साङ्ख्यज्ञानं त्वया ब्रह्मन्नवाप्तं कृत्स्नमेव च
065c	तथैव योगज्ञानं च याज्ञवल्क्य विशेषतः
066a	निःसन्दिग्धं प्रबुद्धस्त्वं बुध्यमानश्चराचरम्
066c	श्रोतुमिच्छामि तज्ज्ञानं घृतं मण्डमयं यथा
067  	याज्ञवल्क्य उवाच
067a	कृत्स्नधारिणमेव त्वां मन्ये गन्धर्वसत्तम
067c	जिज्ञाससि च मां राजंस्तन्निबोध यथाश्रुतम्
068a	अबुध्यमानां प्रकृतिं बुध्यते पञ्चविंशकः
068c	न तु बुध्यति गन्धर्व प्रकृतिः पञ्चविंशकम्
069a	अनेनाप्रतिबोधेन प्रधानं प्रवदन्ति तम्
069c	साङ्ख्ययोगाश्च तत्त्वज्ञा यथाश्रुतिनिदर्शनात्
070a	पश्यंस्तथैवापश्यंश्च पश्यत्यन्यस्तथानघ
070c	षड्विंशः पञ्चविंशं च चतुर्विंशं च पश्यति
070e 	न तु पश्यति पश्यंस्तु यश्चैनमनुपश्यति
071a	पञ्चविंशोऽभिमन्येत नान्योऽस्ति परमो मम
071c	न चतुर्विंशकोऽग्राह्यो मनुजैर्ज्ञानदर्शिभिः
072a	मत्स्येवोदकमन्वेति प्रवर्तति प्रवर्तनात्
072c	यथैव बुध्यते मत्स्यस्तथैषोऽप्यनुबुध्यते
072e 	सस्नेहः सहवासाच्च साभिमानश्च नित्यशः
073a	स निमज्जति कालस्य यदैकत्वं न बुध्यते
073c	उन्मज्जति हि कालस्य ममत्वेनाभिसंवृतः
074a	यदा तु मन्यतेऽन्योऽहमन्य एष इति द्विजः
074c	तदा स केवलीभूतः षड्विंशमनुपश्यति
075a	अन्यश्च राजन्नवरस्तथान्यः पञ्चविंशकः
075c	तत्स्थत्वादनुपश्यन्ति एक एवेति साधवः
076a	तेनैतन्नाभिनन्दन्ति पञ्चविंशकमच्युतम्
076c	जन्ममृत्युभयाद्भीता योगाः साङ्ख्याश्च काश्यप
076e 	षड्विंशमनुपश्यन्ति शुचयस्तत्परायणाः
077a	यदा स केवलीभूतः षड्विंशमनुपश्यति
077c	तदा स सर्वविद्विद्वान्न पुनर्जन्म विन्दति
078a	एवमप्रतिबुद्धश्च बुध्यमानश्च तेऽनघ
078c	बुद्धश्चोक्तो यथातत्त्वं मया श्रुतिनिदर्शनात्
079a	पश्यापश्यं योऽनुपश्येत्क्षेमं तत्त्वं च काश्यप
079c	केवलाकेवलं चाद्यं पञ्चविंशात्परं च यत्
080  	विश्वावसुरुवाच
080a	तथ्यं शुभं चैतदुक्तं त्वया भोः सम्यक्क्षेम्यं देवताद्यं यथावत्
080c	स्वस्त्यक्षयं भवतश्चास्तु नित्यं बुद्ध्या सदा बुद्धियुक्तं नमस्ते
081  	याज्ञवल्क्य उवाच
081a	एवमुक्त्वा सम्प्रयातो दिवं स विभ्राजन्वै श्रीमता दर्शनेन
081c	तुष्टश्च तुष्ट्या परयाभिनन्द्य प्रदक्षिणं मम कृत्वा महात्मा
082a	ब्रह्मादीनां खेचराणां क्षितौ च ये चाधस्तात्संवसन्ते नरेन्द्र
082c	तत्रैव तद्दर्शनं दर्शयन्वै सम्यक्क्षेम्यं ये पथं संश्रिता वै
083a	साङ्ख्याः सर्वे साङ्ख्यधर्मे रताश्च तद्वद्योगा योगधर्मे रताश्च
083c	ये चाप्यन्ये मोक्षकामा मनुष्यास्तेषामेतद्दर्शनं ज्ञानदृष्टम्
084a	ज्ञानान्मोक्षो जायते पूरुषाणां नास्त्यज्ञानादेवमाहुर्नरेन्द्र
084c	तस्माज्ज्ञानं तत्त्वतोऽन्वेषितव्यं येनात्मानं मोक्षयेज्जन्ममृत्योः
085a	प्राप्य ज्ञानं ब्राह्मणात्क्षत्रियाद्वा वैश्याच्छूद्रादपि नीचादभीक्ष्णम्
085c	श्रद्धातव्यं श्रद्दधानेन नित्यं न श्रद्धिनं जन्ममृत्यू विशेताम्
086a	सर्वे वर्णा ब्राह्मणा ब्रह्मजाश्च सर्वे नित्यं व्याहरन्ते च ब्रह्म
086c	तत्त्वं शास्त्रं ब्रह्मबुद्ध्या ब्रवीमि सर्वं विश्वं ब्रह्म चैतत्समस्तम्
087a	ब्रह्मास्यतो ब्राह्मणाः सम्प्रसूता बाहुभ्यां वै क्षत्रियाः सम्प्रसूताः
087c	नाभ्यां वैश्याः पादतश्चापि शूद्राः सर्वे वर्णा नान्यथा वेदितव्याः
088a	अज्ञानतः कर्मयोनिं भजन्ते तां तां राजंस्ते यथा यान्त्यभावम्
088c	तथा वर्णा ज्ञानहीनाः पतन्ते घोरादज्ञानात्प्राकृतं योनिजालम्
089a	तस्माज्ज्ञानं सर्वतो मार्गितव्यं सर्वत्रस्थं चैतदुक्तं मया ते
089c	तस्थौ ब्रह्मा तस्थिवांश्चापरो यस्तस्मै नित्यं मोक्षमाहुर्द्विजेन्द्राः
090a	यत्ते पृष्टं तन्मया चोपदिष्टं याथातथ्यं तद्विशोको भवस्व
090c	राजन्गच्छस्वैतदर्थस्य पारं सम्यक्प्रोक्तं स्वस्ति तेऽस्त्वत्र नित्यम्	
091  	भीष्म उवाच
091a	स एवमनुशास्तस्तु याज्ञवल्क्येन धीमता
091c	प्रीतिमानभवद्राजा मिथिलाधिपतिस्तदा
092a	गते मुनिवरे तस्मिन्कृते चापि प्रदक्षिणे
092c	दैवरातिर्नरपतिरासीनस्तत्र मोक्षवित्
093a	गोकोटिं स्पर्शयामास हिरण्यस्य तथैव च
093c	रत्नाञ्जलिमथैकं च ब्राह्मणेभ्यो ददौ तदा
094a	विदेहराज्यं च तथा प्रतिष्ठाप्य सुतस्य वै
094c	यतिधर्ममुपासंश्चाप्यवसन्मिथिलाधिपः
095a	साङ्ख्यज्ञानमधीयानो योगशास्त्रं च कृत्स्नशः
095c	धर्माधर्मौ च राजेन्द्र प्राकृतं परिगर्हयन्
096a	अनन्तमिति कृत्वा स नित्यं केवलमेव च
096c	धर्माधर्मौ पुण्यपापे सत्यासत्ये तथैव च
097a	जन्ममृत्यू च राजेन्द्र प्राकृतं तदचिन्तयत्
097c	ब्रह्माव्यक्तस्य कर्मेदमिति नित्यं नराधिप
098a	पश्यन्ति योगाः साङ्ख्याश्च स्वशास्त्रकृतलक्षणाः
098c	इष्टानिष्टवियुक्तं हि तस्थौ ब्रह्म परात्परम्
098e 	नित्यं तमाहुर्विद्वांसः शुचिस्तस्माच्छुचिर्भव
099a	दीयते यच्च लभते दत्तं यच्चानुमन्यते
099c	ददाति च नरश्रेष्ठ प्रतिगृह्णाति यच्च ह
099e 	ददात्यव्यक्तमेवैतत्प्रतिगृह्णाति तच्च वै
100a	आत्मा ह्येवात्मनो ह्येकः कोऽन्यस्त्वत्तोऽधिको भवेत्
100c	एवं मन्यस्व सततमन्यथा मा विचिन्तय
101a	यस्याव्यक्तं न विदितं सगुणं निर्गुणं पुनः
101c	तेन तीर्थानि यज्ञाश्च सेवितव्याविपश्चिता
102a	न स्वाध्यायैस्तपोभिर्वा यज्ञैर्वा कुरुनन्दन
102c	लभतेऽव्यक्तसंस्थानं ज्ञात्वाव्यक्तं महीपते
103a	तथैव महतः स्थानमाहङ्कारिकमेव च
103c	अहङ्कारात्परं चापि स्थानानि समवाप्नुयात्
104a	ये त्वव्यक्तात्परं नित्यं जानते शास्त्रतत्पराः
104c	जन्ममृत्युवियुक्तं च वियुक्तं सदसच्च यत्
105a	एतन्मयाप्तं जनकात्पुरस्तात्तेनापि चाप्तं नृप याज्ञवल्क्यात्
105c	ज्ञानं विशिष्टं न तथा हि यज्ञा ज्ञानेन दुर्गं तरते न यज्ञैः
106a	दुर्गं जन्म निधनं चापि राजन्न भूतिकं ज्ञानविदो वदन्ति
106c	यज्ञैस्तपोभिर्नियमैर्व्रतैश्च दिवं समासाद्य पतन्ति भूमौ
107a	तस्मादुपासस्व परं महच्छुचि शिवं विमोक्षं विमलं पवित्रम्
107c	क्षेत्रज्ञवित्पार्थिव ज्ञानयज्ञमुपास्य वै तत्त्वमृषिर्भविष्यसि
108a	उपनिषदमुपाकरोत्तदा वै जनकनृपस्य पुरा हि याज्ञवल्क्यः
108c	यदुपगणितशाश्वताव्ययं तच्छुभममृतत्वमशोकमृच्छतीति

