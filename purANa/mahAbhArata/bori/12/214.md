001  	युधिष्ठिर उवाच
001a	द्विजातयो व्रतोपेता यदिदं भुञ्जते हविः
001c	अन्नं ब्राह्मणकामाय कथमेतत्पितामह
002  	भीष्म उवाच
002a	अवेदोक्तव्रतोपेता भुञ्जानाः कार्यकारिणः
002c	वेदोक्तेषु च भुञ्जाना व्रतलुप्ता युधिष्ठिर
003  	युधिष्ठिर उवाच
003a	यदिदं तप इत्याहुरुपवासं पृथग्जनाः
003c	एतत्तपो महाराज उताहो किं तपो भवेत्
004  	भीष्म उवाच
004a	मासपक्षोपवासेन मन्यन्ते यत्तपो जनाः
004c	आत्मतन्त्रोपघातः स न तपस्तत्सतां मतम्
004e	त्यागश्च सन्नतिश्चैव शिष्यते तप उत्तमम्
005a	सदोपवासी च भवेद्ब्रह्मचारी सदैव च
005c	मुनिश्च स्यात्सदा विप्रो दैवतं च सदा भजेत्
006a	कुटुम्बिको धर्मकामः सदास्वप्नश्च भारत
006c	अमांसाशी सदा च स्यात्पवित्रं च सदा जपेत्
007a	अमृताशी सदा च स्यान्न च स्याद्विषभोजनः
007c	विघसाशी सदा च स्यात्सदा चैवातिथिप्रियः
008  	युधिष्ठिर उवाच
008a	कथं सदोपवासी स्याद्ब्रह्मचारी कथं भवेत्
008c	विघसाशी कथं च स्यात्सदा चैवातिथिप्रियः
009  	भीष्म उवाच
009a	अन्तरा प्रातराशं च सायमाशं तथैव च
009c	सदोपवासी च भवेद्यो न भुङ्क्ते कथञ्चन
010a	भार्यां गच्छन्ब्रह्मचारी ऋतौ भवति ब्राह्मणः
010c	ऋतवादी सदा च स्याज्ज्ञाननित्यश्च यो नरः
011a	अभक्षयन्वृथामांसममांसाशी भवत्युत
011c	दाननित्यः पवित्रश्च अस्वप्नश्च दिवास्वपन्
012a	भृत्यातिथिषु यो भुङ्क्ते भुक्तवत्सु सदा स ह
012c	अमृतं सकलं भुङ्क्त इति विद्धि युधिष्ठिर
013a	अभुक्तवत्सु नाश्नानः सततं यस्तु वै द्विजः
013c	अभोजनेन तेनास्य जितः स्वर्गो भवत्युत
014a	देवताभ्यः पितृभ्यश्च भृत्येभ्योऽतिथिभिः सह
014c	अवशिष्टं तु योऽश्नाति तमाहुर्विघसाशिनम्
015a	तेषां लोका ह्यपर्यन्ताः सदने ब्रह्मणा सह
015c	उपस्थिताश्चाप्सरोभिः परियान्ति दिवौकसः
016a	देवताभिश्च ये सार्धं पितृभिश्चोपभुञ्जते
016c	रमन्ते पुत्रपौत्रैश्च तेषां गतिरनुत्तमा

