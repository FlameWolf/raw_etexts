001 	ब्रह्मोवाच
001a	शृणु पुत्र यथा ह्येष पुरुषः शाश्वतोऽव्ययः
001c	अक्षयश्चाप्रमेयश्च सर्वगश्च निरुच्यते
002a	न स शक्यस्त्वया द्रष्टुं मयान्यैर्वापि सत्तम
002c	सगुणो निर्गुणो विश्वो ज्ञानदृश्यो ह्यसौ स्मृतः
003a	अशरीरः शरीरेषु सर्वेषु निवसत्यसौ
003c	वसन्नपि शरीरेषु न स लिप्यति कर्मभिः
004a	ममान्तरात्मा तव च ये चान्ये देहसञ्ज्ञिताः
004c	सर्वेषां साक्षिभूतोऽसौ न ग्राह्यः केनचित्क्वचित्
005a	विश्वमूर्धा विश्वभुजो विश्वपादाक्षिनासिकः
005c	एकश्चरति क्षेत्रेषु स्वैरचारी यथासुखम्
006a	क्षेत्राणि हि शरीराणि बीजानि च शुभाशुभे
006c	तानि वेत्ति स योगात्मा ततः क्षेत्रज्ञ उच्यते
007a	नागतिर्न गतिस्तस्य ज्ञेया भूतेन केनचित्
007c	साङ्ख्येन विधिना चैव योगेन च यथाक्रमम्
008a	चिन्तयामि गतिं चास्य न गतिं वेद्मि चोत्तमाम्
008c	यथाज्ञानं तु वक्ष्यामि पुरुषं तं सनातनम्
009a	तस्यैकत्वं महत्त्वं हि स चैकः पुरुषः स्मृतः
009c	महापुरुषशब्दं स बिभर्त्येकः सनातनः
010a	एको हुताशो बहुधा समिध्यते एकः सूर्यस्तपसां योनिरेका
010c	एको वायुर्बहुधा वाति लोके महोदधिश्चाम्भसां योनिरेकः
010e 	पुरुषश्चैको निर्गुणो विश्वरूपस्तं निर्गुणं पुरुषं चाविशन्ति
011a	हित्वा गुणमयं सर्वं कर्म हित्वा शुभाशुभम्
011c	उभे सत्यानृते त्यक्त्वा एवं भवति निर्गुणः
012a	अचिन्त्यं चापि तं ज्ञात्वा भावसूक्ष्मं चतुष्टयम्
012c	विचरेद्यो यतिर्यत्तः स गच्छेत्पुरुषं प्रभुम्
013a	एवं हि परमात्मानं केचिदिच्छन्ति पण्डिताः
013c	एकात्मानं तथात्मानमपरेऽध्यात्मचिन्तकाः
014a	तत्र यः परमात्मा हि स नित्यं निर्गुणः स्मृतः
014c	स हि नारायणो ज्ञेयः सर्वात्मा पुरुषो हि सः
014e 	न लिप्यते फलैश्चापि पद्मपत्रमिवाम्भसा
015a	कर्मात्मा त्वपरो योऽसौ मोक्षबन्धैः स युज्यते
015c	ससप्तदशकेनापि राशिना युज्यते हि सः
015e 	एवं बहुविधः प्रोक्तः पुरुषस्ते यथाक्रमम्
016a	यत्तत्कृत्स्नं लोकतन्त्रस्य धाम वेद्यं परं बोधनीयं सबोद्धृ
016c	मन्ता मन्तव्यं प्राशिता प्राशितव्यं घ्राता घ्रेयं स्पर्शिता स्पर्शनीयम्
017a	द्रष्टा द्रष्टव्यं श्राविता श्रावणीयं ज्ञाता ज्ञेयं सगुणं निर्गुणं च
017c	यद्वै प्रोक्तं गुणसाम्यं प्रधानं नित्यं चैतच्छाश्वतं चाव्ययं च
018a	यद्वै सूते धातुराद्यं निधानं तद्वै विप्राः प्रवदन्तेऽनिरुद्धम्
018c	यद्वै लोके वैदिकं कर्म साधु आशीर्युक्तं तद्धि तस्योपभोज्यम्
019a	देवाः सर्वे मुनयः साधु दान्तास्तं प्राग्यज्ञैर्यज्ञभागं यजन्ते
019c	अहं ब्रह्मा आद्य ईशः प्रजानां तस्माज्जातस्त्वं च मत्तः प्रसूतः
019e 	मत्तो जगज्जङ्गमं स्थावरं च सर्वे वेदाः सरहस्या हि पुत्र
020a	चतुर्विभक्तः पुरुषः स क्रीडति यथेच्छति
020c	एवं स एव भगवाञ्ज्ञानेन प्रतिबोधितः
021a	एतत्ते कथितं पुत्र यथावदनुपृच्छतः
021c	साङ्ख्यज्ञाने तथा योगे यथावदनुवर्णितम्

