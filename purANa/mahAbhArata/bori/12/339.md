BR-12-03-339-001 	ब्रह्मोवाच
BR-12-03-339-001a	शृणु पुत्र यथा ह्येष पुरुषः शाश्वतोऽव्ययः
BR-12-03-339-001c	अक्षयश्चाप्रमेयश्च सर्वगश्च निरुच्यते
BR-12-03-339-002a	न स शक्यस्त्वया द्रष्टुं मयान्यैर्वापि सत्तम
BR-12-03-339-002c	सगुणो निर्गुणो विश्वो ज्ञानदृश्यो ह्यसौ स्मृतः
BR-12-03-339-003a	अशरीरः शरीरेषु सर्वेषु निवसत्यसौ
BR-12-03-339-003c	वसन्नपि शरीरेषु न स लिप्यति कर्मभिः
BR-12-03-339-004a	ममान्तरात्मा तव च ये चान्ये देहसञ्ज्ञिताः
BR-12-03-339-004c	सर्वेषां साक्षिभूतोऽसौ न ग्राह्यः केनचित्क्वचित्
BR-12-03-339-005a	विश्वमूर्धा विश्वभुजो विश्वपादाक्षिनासिकः
BR-12-03-339-005c	एकश्चरति क्षेत्रेषु स्वैरचारी यथासुखम्
BR-12-03-339-006a	क्षेत्राणि हि शरीराणि बीजानि च शुभाशुभे
BR-12-03-339-006c	तानि वेत्ति स योगात्मा ततः क्षेत्रज्ञ उच्यते
BR-12-03-339-007a	नागतिर्न गतिस्तस्य ज्ञेया भूतेन केनचित्
BR-12-03-339-007c	साङ्ख्येन विधिना चैव योगेन च यथाक्रमम्
BR-12-03-339-008a	चिन्तयामि गतिं चास्य न गतिं वेद्मि चोत्तमाम्
BR-12-03-339-008c	यथाज्ञानं तु वक्ष्यामि पुरुषं तं सनातनम्
BR-12-03-339-009a	तस्यैकत्वं महत्त्वं हि स चैकः पुरुषः स्मृतः
BR-12-03-339-009c	महापुरुषशब्दं स बिभर्त्येकः सनातनः
BR-12-03-339-010a	एको हुताशो बहुधा समिध्यते एकः सूर्यस्तपसां योनिरेका
BR-12-03-339-010c	एको वायुर्बहुधा वाति लोके महोदधिश्चाम्भसां योनिरेकः
BR-12-03-339-010e 	पुरुषश्चैको निर्गुणो विश्वरूपस्तं निर्गुणं पुरुषं चाविशन्ति
BR-12-03-339-011a	हित्वा गुणमयं सर्वं कर्म हित्वा शुभाशुभम्
BR-12-03-339-011c	उभे सत्यानृते त्यक्त्वा एवं भवति निर्गुणः
BR-12-03-339-012a	अचिन्त्यं चापि तं ज्ञात्वा भावसूक्ष्मं चतुष्टयम्
BR-12-03-339-012c	विचरेद्यो यतिर्यत्तः स गच्छेत्पुरुषं प्रभुम्
BR-12-03-339-013a	एवं हि परमात्मानं केचिदिच्छन्ति पण्डिताः
BR-12-03-339-013c	एकात्मानं तथात्मानमपरेऽध्यात्मचिन्तकाः
BR-12-03-339-014a	तत्र यः परमात्मा हि स नित्यं निर्गुणः स्मृतः
BR-12-03-339-014c	स हि नारायणो ज्ञेयः सर्वात्मा पुरुषो हि सः
BR-12-03-339-014e 	न लिप्यते फलैश्चापि पद्मपत्रमिवाम्भसा
BR-12-03-339-015a	कर्मात्मा त्वपरो योऽसौ मोक्षबन्धैः स युज्यते
BR-12-03-339-015c	ससप्तदशकेनापि राशिना युज्यते हि सः
BR-12-03-339-015e 	एवं बहुविधः प्रोक्तः पुरुषस्ते यथाक्रमम्
BR-12-03-339-016a	यत्तत्कृत्स्नं लोकतन्त्रस्य धाम वेद्यं परं बोधनीयं सबोद्धृ
BR-12-03-339-016c	मन्ता मन्तव्यं प्राशिता प्राशितव्यं घ्राता घ्रेयं स्पर्शिता स्पर्शनीयम्
BR-12-03-339-017a	द्रष्टा द्रष्टव्यं श्राविता श्रावणीयं ज्ञाता ज्ञेयं सगुणं निर्गुणं च
BR-12-03-339-017c	यद्वै प्रोक्तं गुणसाम्यं प्रधानं नित्यं चैतच्छाश्वतं चाव्ययं च
BR-12-03-339-018a	यद्वै सूते धातुराद्यं निधानं तद्वै विप्राः प्रवदन्तेऽनिरुद्धम्
BR-12-03-339-018c	यद्वै लोके वैदिकं कर्म साधु आशीर्युक्तं तद्धि तस्योपभोज्यम्
BR-12-03-339-019a	देवाः सर्वे मुनयः साधु दान्तास्तं प्राग्यज्ञैर्यज्ञभागं यजन्ते
BR-12-03-339-019c	अहं ब्रह्मा आद्य ईशः प्रजानां तस्माज्जातस्त्वं च मत्तः प्रसूतः
BR-12-03-339-019e 	मत्तो जगज्जङ्गमं स्थावरं च सर्वे वेदाः सरहस्या हि पुत्र
BR-12-03-339-020a	चतुर्विभक्तः पुरुषः स क्रीडति यथेच्छति
BR-12-03-339-020c	एवं स एव भगवाञ्ज्ञानेन प्रतिबोधितः
BR-12-03-339-021a	एतत्ते कथितं पुत्र यथावदनुपृच्छतः
BR-12-03-339-021c	साङ्ख्यज्ञाने तथा योगे यथावदनुवर्णितम्

