001  	युधिष्ठिर उवाच
001a	इमे वै मानवाः सर्वे धर्मं प्रति विशङ्किताः
001c	कोऽयं धर्मः कुतो धर्मस्तन्मे ब्रूहि पितामह
002a	धर्मो न्वयमिहार्थः किममुत्रार्थोऽपि वा भवेत्
002c	उभयार्थोऽपि वा धर्मस्तन्मे ब्रूहि पितामह
003  	भीष्म उवाच
003a	सदाचारः स्मृतिर्वेदास्त्रिविधं धर्मलक्षणम्
003c	चतुर्थमर्थमित्याहुः कवयो धर्मलक्षणम्
004a	अपि ह्युक्तानि कर्माणि व्यवस्यन्त्युत्तरावरे
004c	लोकयात्रार्थमेवेह धर्मस्य नियमः कृतः
004e	उभयत्र सुखोदर्क इह चैव परत्र च
005a	अलब्ध्वा निपुणं धर्मं पापः पापे प्रसज्जति
005c	न च पापकृतः पापान्मुच्यन्ते केचिदापदि
006a	अपापवादी भवति यदा भवति धर्मवित्
006c	धर्मस्य निष्ठा स्वाचारस्तमेवाश्रित्य भोत्स्यसे
007a	यदाधर्मसमाविष्टो धनं गृह्णाति तस्करः
007c	रमते निर्हरन्स्तेनः परवित्तमराजके
008a	यदास्य तद्धरन्त्यन्ये तदा राजानमिच्छति
008c	तदा तेषां स्पृहयते ये वै तुष्टाः स्वकैर्धनैः
009a	अभीतः शुचिरभ्येति राजद्वारमशङ्कितः
009c	न हि दुश्चरितं किंचिदन्तरात्मनि पश्यति
010a	सत्यस्य वचनं साधु न सत्याद्विद्यते परम्
010c	सत्येन विधृतं सर्वं सर्वं सत्ये प्रतिष्ठितम्
011a	अपि पापकृतो रौद्राः सत्यं कृत्वा पृथक्पृथक्
011c	अद्रोहमविसंवादं प्रवर्तन्ते तदाश्रयाः
011e	ते चेन्मिथोऽधृतिं कुर्युर्विनश्येयुरसंशयम्
012a	न हर्तव्यं परधनमिति धर्मः सनातनः
012c	मन्यन्ते बलवन्तस्तं दुर्बलैः सम्प्रवर्तितम्
012e	यदा नियतिदौर्बल्यमथैषामेव रोचते
013a	न ह्यत्यन्तं बलयुता भवन्ति सुखिनोऽपि वा
013c	तस्मादनार्जवे बुद्धिर्न कार्या ते कथञ्चन
014a	असाधुभ्योऽस्य न भयं न चोरेभ्यो न राजतः
014c	न किञ्चित्कस्यचित्कुर्वन्निर्भयः शुचिरावसेत्
015a	सर्वतः शङ्कते स्तेनो मृगो ग्राममिवेयिवान्
015c	बहुधाचरितं पापमन्यत्रैवानुपश्यति
016a	मुदितः शुचिरभ्येति सर्वतो निर्भयः सदा
016c	न हि दुश्चरितं किञ्चिदात्मनोऽन्येषु पश्यति
017a	दातव्यमित्ययं धर्म उक्तो भूतहिते रतैः
017c	तं मन्यन्ते धनयुताः कृपणैः सम्प्रवर्तितम्
018a	यदा नियतिकार्पण्यमथैषामेव रोचते
018c	न ह्यत्यन्तं धनवन्तो भवन्ति सुखिनोऽपि वा
019a	यदन्यैर्विहितं नेच्छेदात्मनः कर्म पूरुषः
019c	न तत्परेषु कुर्वीत जानन्नप्रियमात्मनः
020a	योऽन्यस्य स्यादुपपतिः स कं किं वक्तुमर्हति
020c	यदन्यस्तस्य तत्कुर्यान्न मृष्येदिति मे मतिः
021a	जीवितुं यः स्वयं चेच्छेत्कथं सोऽन्यं प्रघातयेत्
021c	यद्यदात्मन इच्छेत तत्परस्यापि चिन्तयेत्
022a	अतिरिक्तैः संविभजेद्भोगैरन्यानकिञ्चनान्
022c	एतस्मात्कारणाद्धात्रा कुसीदं सम्प्रवर्तितम्
023a	यस्मिंस्तु देवाः समये सन्तिष्ठेरंस्तथा भवेत्
023c	अथ चेल्लाभसमये स्थितिर्धर्मेऽपि शोभना
024a	सर्वं प्रियाभ्युपगतं धर्ममाहुर्मनीषिणः
024c	पश्यैतं लक्षणोद्देशं धर्माधर्मे युधिष्ठिर
025a	लोकसङ्ग्रहसंयुक्तं विधात्रा विहितं पुरा
025c	सूक्ष्मधर्मार्थनियतं सतां चरितमुत्तमम्
026a	धर्मलक्षणमाख्यातमेतत्ते कुरुसत्तम
026c	तस्मादनार्जवे बुद्धिर्न कार्या ते कथञ्चन

