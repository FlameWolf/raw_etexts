001  	भीष्म उवाच
001a	एतच्छ्रुत्वा गुरोर्वाक्यं व्यासशिष्या महौजसः
001c	अन्योन्यं हृष्टमनसः परिषस्वजिरे तदा
002a	उक्ताः स्मो यद्भगवता तदात्वायतिसंहितम्
002c	तन्नो मनसि संरूढं करिष्यामस्तथा च तत्
003a	अन्योन्यं च सभाज्यैवं सुप्रीतमनसः पुनः
003c	विज्ञापयन्ति स्म गुरुं पुनर्वाक्यविशारदाः
004a	शैलादस्मान्महीं गन्तुं काङ्क्षितं नो महामुने
004c	वेदाननेकधा कर्तुं यदि ते रुचितं विभो
005a	शिष्याणां वचनं श्रुत्वा पराशरसुतः प्रभुः
005c	प्रत्युवाच ततो वाक्यं धर्मार्थसहितं हितम्
006a	क्षितिं वा देवलोकं वा गम्यतां यदि रोचते
006c	अप्रमादश्च वः कार्यो ब्रह्म हि प्रचुरच्छलम्
007a	तेऽनुज्ञातास्ततः सर्वे गुरुणा सत्यवादिना
007c	जग्मुः प्रदक्षिणं कृत्वा व्यासं मूर्ध्नाभिवाद्य च
008a	अवतीर्य महीं तेऽथ चातुर्होत्रमकल्पयन्
008c	संयाजयन्तो विप्रांश्च राजन्यांश्च विशस्तथा
009a	पूज्यमाना द्विजैर्नित्यं मोदमाना गृहे रताः
009c	याजनाध्यापनरताः श्रीमन्तो लोकविश्रुताः
010a	अवतीर्णेषु शिष्येषु व्यासः पुत्रसहायवान्
010c	तूष्णीं ध्यानपरो धीमानेकान्ते समुपाविशत्
011a	तं ददर्शाश्रमपदे नारदः सुमहातपाः
011c	अथैनमब्रवीत्काले मधुराक्षरया गिरा
012a	भो भो महर्षे वासिष्ठ ब्रह्मघोषो न वर्तते
012c	एको ध्यानपरस्तूष्णीं किमास्से चिन्तयन्निव
013a	ब्रह्मघोषैर्विरहितः पर्वतोऽयं न शोभते
013c	रजसा तमसा चैव सोमः सोपप्लवो यथा
014a	न भ्राजते यथापूर्वं निषादानामिवालयः
014c	देवर्षिगणजुष्टोऽपि वेदध्वनिनिराकृतः
015a	ऋषयश्च हि देवाश्च गन्धर्वाश्च महौजसः
015c	विमुक्ता ब्रह्मघोषेण न भ्राजन्ते यथा पुरा
016a	नारदस्य वचः श्रुत्वा कृष्णद्वैपायनोऽब्रवीत्
016c	महर्षे यत्त्वया प्रोक्तं वेदवादविचक्षण
017a	एतन्मनोनुकूलं मे भवानर्हति भाषितुम्
017c	सर्वज्ञः सर्वदर्शी च सर्वत्र च कुतूहली
018a	त्रिषु लोकेषु यद्वृत्तं सर्वं तव मते स्थितम्
018c	तदाज्ञापय विप्रर्षे ब्रूहि किं करवाणि ते
019a	यन्मया समनुष्ठेयं ब्रह्मर्षे तदुदाहर
019c	वियुक्तस्येह शिष्यैर्मे नातिहृष्टमिदं मनः
020  	नारद उवाच
020a	अनाम्नायमला वेदा ब्राह्मणस्याव्रतं मलम्
020c	मलं पृथिव्या वाहीकाः स्त्रीणां कौतूहलं मलम्
021a	अधीयतां भवान्वेदान्सार्धं पुत्रेण धीमता
021c	विधुन्वन्ब्रह्मघोषेण रक्षोभयकृतं तमः
022  	भीष्म उवाच
022a	नारदस्य वचः श्रुत्वा व्यासः परमधर्मवित्
022c	तथेत्युवाच संहृष्टो वेदाभ्यासे दृढव्रतः
023a	शुकेन सह पुत्रेण वेदाभ्यासमथाकरोत्
023c	स्वरेणोच्चैः स शैक्षेण लोकानापूरयन्निव
024a	तयोरभ्यसतोरेवं नानाधर्मप्रवादिनोः
024c	वातोऽतिमात्रं प्रववौ समुद्रानिलवेजितः
025a	ततोऽनध्याय इति तं व्यासः पुत्रमवारयत्
025c	शुको वारितमात्रस्तु कौतूहलसमन्वितः
026a	अपृच्छत्पितरं ब्रह्मन्कुतो वायुरभूदयम्
026c	आख्यातुमर्हति भवान्वायोः सर्वं विचेष्टितम्
027a	शुकस्यैतद्वचः श्रुत्वा व्यासः परमविस्मितः
027c	अनध्यायनिमित्तेऽस्मिन्निदं वचनमब्रवीत्
028a	दिव्यं ते चक्षुरुत्पन्नं स्वस्थं ते निर्मलं मनः
028c	तमसा रजसा चापि त्यक्तः सत्त्वे व्यवस्थितः
029a	आदर्शे स्वामिव छायां पश्यस्यात्मानमात्मना
029c	न्यस्यात्मनि स्वयं वेदान्बुद्ध्या समनुचिन्तय
030a	देवयानचरो विष्णोः पितृयानश्च तामसः
030c	द्वावेतौ प्रेत्य पन्थानौ दिवं चाधश्च गच्छतः
031a	पृथिव्यामन्तरिक्षे च यत्र संवान्ति वायवः
031c	सप्तैते वायुमार्गा वै तान्निबोधानुपूर्वशः
032a	तत्र देवगणाः साध्याः समभूवन्महाबलाः
032c	तेषामप्यभवत्पुत्रः समानो नाम दुर्जयः
033a	उदानस्तस्य पुत्रोऽभूद्व्यानस्तस्याभवत्सुतः
033c	अपानश्च ततो ज्ञेयः प्राणश्चापि ततः परम्
034a	अनपत्योऽभवत्प्राणो दुर्धर्षः शत्रुतापनः
034c	पृथक्कर्माणि तेषां तु प्रवक्ष्यामि यथातथम्
035a	प्राणिनां सर्वतो वायुश्चेष्टा वर्तयते पृथक्
035c	प्राणनाच्चैव भूतानां प्राण इत्यभिधीयते
036a	प्रेरयत्यभ्रसङ्घातान्धूमजांश्चोष्मजांश्च यः
036c	प्रथमः प्रथमे मार्गे प्रवहो नाम सोऽनिलः
037a	अम्बरे स्नेहमभ्रेभ्यस्तडिद्भ्यश्चोत्तमद्युतिः
037c	आवहो नाम संवाति द्वितीयः श्वसनो नदन्
038a	उदयं ज्योतिषां शश्वत्सोमादीनां करोति यः
038c	अन्तर्देहेषु चोदानं यं वदन्ति महर्षयः
039a	यश्चतुर्भ्यः समुद्रेभ्यो वायुर्धारयते जलम्
039c	उद्धृत्याददते चापो जीमूतेभ्योऽम्बरेऽनिलः
040a	योऽद्भिः संयोज्य जीमूतान्पर्जन्याय प्रयच्छति
040c	उद्वहो नाम वर्षिष्ठस्त्रितीयः स सदागतिः
041a	समुह्यमाना बहुधा येन नीलाः पृथग्घनाः
041c	वर्षमोक्षकृतारम्भास्ते भवन्ति घनाघनाः
042a	संहता येन चाविद्धा भवन्ति नदतां नदाः
042c	रक्षणार्थाय सम्भूता मेघत्वमुपयान्ति च
043a	योऽसौ वहति देवानां विमानानि विहायसा
043c	चतुर्थः संवहो नाम वायुः स गिरिमर्दनः
044a	येन वेगवता रुग्णा रूक्षेणारुजता रसान्
044c	वायुना विहता मेघा न भवन्ति बलाहकाः
045a	दारुणोत्पातसञ्चारो नभसः स्तनयित्नुमान्
045c	पञ्चमः स महावेगो विवहो नाम मारुतः
046a	यस्मिन्पारिप्लवे दिव्या वहन्त्यापो विहायसा
046c	पुण्यं चाकाशगङ्गायास्तोयं विष्टभ्य तिष्ठति
047a	दूरात्प्रतिहतो यस्मिन्नेकरश्मिर्दिवाकरः
047c	योनिरंशुसहस्रस्य येन भाति वसुन्धरा
048a	यस्मादाप्यायते सोमो निधिर्दिव्योऽमृतस्य च
048c	षष्ठः परिवहो नाम स वायुर्जवतां वरः
049a	सर्वप्राणभृतां प्राणान्योऽन्तकाले निरस्यति
049c	यस्य वर्त्मानुवर्तेते मृत्युवैवस्वतावुभौ
050a	सम्यगन्वीक्षतां बुद्ध्या शान्तयाध्यात्मनित्यया
050c	ध्यानाभ्यासाभिरामाणां योऽमृतत्वाय कल्पते
051a	यं समासाद्य वेगेन दिशामन्तं प्रपेदिरे
051c	दक्षस्य दश पुत्राणां सहस्राणि प्रजापतेः
052a	येन सृष्टः पराभूतो यात्येव न निवर्तते
052c	परावहो नाम परो वायुः स दुरतिक्रमः
053a	एवमेतेऽदितेः पुत्रा मारुताः परमाद्भुताः
053c	अनारमन्तः संवान्ति सर्वगाः सर्वधारिणः
054a	एतत्तु महदाश्चर्यं यदयं पर्वतोत्तमः
054c	कम्पितः सहसा तेन वायुनाभिप्रवायता
055a	विष्णोर्निःश्वासवातोऽयं यदा वेगसमीरितः
055c	सहसोदीर्यते तात जगत्प्रव्यथते तदा
056a	तस्माद्ब्रह्मविदो ब्रह्म नाधीयन्तेऽतिवायति
056c	वायोर्वायुभयं ह्युक्तं ब्रह्म तत्पीडितं भवेत्
057a	एतावदुक्त्वा वचनं पराशरसुतः प्रभुः
057c	उक्त्वा पुत्रमधीष्वेति व्योमगङ्गामयात्तदा

