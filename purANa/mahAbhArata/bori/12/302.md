001  	याज्ञवल्क्य उवाच
001a	एते प्रधानस्य गुणास्त्रयः पुरुषसत्तम
001c	कृत्स्नस्य चैव जगतस्तिष्ठन्त्यनपगाः सदा
002a	शतधा सहस्रधा चैव तथा शतसहस्रधा
002c	कोटिशश्च करोत्येष प्रत्यगात्मानमात्मना
003a	सात्त्विकस्योत्तमं स्थानं राजसस्येह मध्यमम्
003c	तामसस्याधमं स्थानं प्राहुरध्यात्मचिन्तकाः
004a	केवलेनेह पुण्येन गतिमूर्ध्वामवाप्नुयात्
004c	पुण्यपापेन मानुष्यमधर्मेणाप्यधोगतिम्
005a	द्वंद्वमेषां त्रयाणां तु सन्निपातं च तत्त्वतः
005c	सत्त्वस्य रजसश्चैव तमसश्च शृणुष्व मे
006a	सत्त्वस्य तु रजो दृष्टं रजसश्च तमस्तथा
006c	तमसश्च तथा सत्त्वं सत्त्वस्याव्यक्तमेव च
007a	अव्यक्तसत्त्वसंयुक्तो देवलोकमवाप्नुयात्
007c	रजःसत्त्वसमायुक्तो मनुष्येषूपपद्यते
008a	रजस्तमोभ्यां संयुक्तस्तिर्यग्योनिषु जायते
008c	रजस्तामससत्त्वैश्च युक्तो मानुष्यमाप्नुयात्
009a	पुण्यपापवियुक्तानां स्थानमाहुर्मनीषिणाम्
009c	शास्वतं चाव्ययं चैव अक्षरं चाभयं च यत्
010a	ज्ञानिनां सम्भवं श्रेष्ठं स्थानमव्रणमच्युतम्
010c	अतीन्द्रियमबीजं च जन्ममृत्युतमोनुदम्
011a	अव्यक्तस्थं परं यत्तत्पृष्टस्तेऽहं नराधिप
011c	स एष प्रकृतिष्ठो हि तस्थुरित्यभिधीयते
012a	अचेतनश्चैष मतः प्रकृतिस्थश्च पार्थिव
012c	एतेनाधिष्ठितश्चैव सृजते संहरत्यपि
013  	जनक उवाच
013a	अनादिनिधनावेतावुभावेव महामुने
013c	अमूर्तिमन्तावचलावप्रकम्प्यौ च निर्व्रणौ
014a	अग्राह्यावृषिशार्दूल कथमेको ह्यचेतनः
014c	चेतनावांस्तथा चैकः क्षेत्रज्ञ इति भाषितः
015a	त्वं हि विप्रेन्द्र कार्त्स्न्येन मोक्षधर्ममुपाससे
015c	साकल्यं मोक्षधर्मस्य श्रोतुमिच्छामि तत्त्वतः
016a	अस्तित्वं केवलत्वं च विनाभावं तथैव च
016c	तथैवोत्क्रमणस्थानं देहिनोऽपि वियुज्यतः
017a	कालेन यद्धि प्राप्नोति स्थानं तद्ब्रूहि मे द्विज
017c	साङ्ख्यज्ञानं च तत्त्वेन पृथग्योगं तथैव च
018a	अरिष्टानि च तत्त्वेन वक्तुमर्हसि सत्तम
018c	विदितं सर्वमेतत्ते पाणावामलकं यथा

