001	युधिष्ठिर उवाच
001a	पितामह महाप्राज्ञ सर्वशास्त्रविशारद
001c	अस्ति वृत्रवधादेव विवक्षा मम जायते
002a	ज्वरेण मोहितो वृत्रः कथितस्ते जनाधिप
002c	निहतो वासवेनेह वज्रेणेति ममानघ
003a	कथमेष महाप्राज्ञ ज्वरः प्रादुरभूत्कुतः
003c	ज्वरोत्पत्तिं निपुणतः श्रोतुमिच्छाम्यहं प्रभो
004	भीष्म उवाच
004a	शृणु राजञ्ज्वरस्येह सम्भवं लोकविश्रुतम्
004c	विस्तरं चास्य वक्ष्यामि यादृशं चैव भारत
005a	पुरा मेरोर्महाराज शृङ्गं त्रैलोक्यविश्रुतम्
005c	ज्योतिष्कं नाम सावित्रं सर्वरत्नविभूषितम्
005e	अप्रमेयमनाधृष्यं सर्वलोकेषु भारत
006a	तत्र देवो गिरितटे हेमधातुविभूषिते
006c	पर्यङ्क इव विभ्राजन्नुपविष्टो बभूव ह
007a	शैलराजसुता चास्य नित्यं पार्श्वे स्थिता बभौ
007c	तथा देवा महात्मानो वसवश्च महौजसः
008a	तथैव च महात्मानावश्विनौ भिषजां वरौ
008c	तथा वैश्रवणो राजा गुह्यकैरभिसंवृतः
009a	यक्षाणामधिपः श्रीमान्कैलासनिलयः प्रभुः
009c	अङ्गिरःप्रमुखाश्चैव तथा देवर्षयोऽपरे
010a	विश्वावसुश्च गन्धर्वस्तथा नारदपर्वतौ
010c	अप्सरोगणसङ्घाश्च समाजग्मुरनेकशः
011a	ववौ शिवः सुखो वायुर्नानागन्धवहः शुचिः
011c	सर्वर्तुकुसुमोपेताः पुष्पवन्तो महाद्रुमाः
012a	तथा विद्याधराश्चैव सिद्धाश्चैव तपोधनाः
012c	महादेवं पशुपतिं पर्युपासन्त भारत
013a	भूतानि च महाराज नानारूपधराण्यथ
013c	राक्षसाश्च महारौद्राः पिशाचाश्च महाबलाः
014a	बहुरूपधरा हृष्टा नानाप्रहरणोद्यताः
014c	देवस्यानुचरास्तत्र तस्थिरे चानलोपमाः
015a	नन्दी च भगवांस्तत्र देवस्यानुमते स्थितः
015c	प्रगृह्य ज्वलितं शूलं दीप्यमानं स्वतेजसा
016a	गङ्गा च सरितां श्रेष्ठा सर्वतीर्थजलोद्भवा
016c	पर्युपासत तं देवं रूपिणी कुरुनन्दन
017a	एवं स भगवांस्तत्र पूज्यमानः सुरर्षिभिः
017c	देवैश्च सुमहाभागैर्महादेवो व्यतिष्ठत
018a	कस्यचित्त्वथ कालस्य दक्षो नाम प्रजापतिः
018c	पूर्वोक्तेन विधानेन यक्ष्यमाणोऽन्वपद्यत
019a	ततस्तस्य मखं देवाः सर्वे शक्रपुरोगमाः
019c	गमनाय समागम्य बुद्धिमापेदिरे तदा
020a	ते विमानैर्महात्मानो ज्वलितैर्ज्वलनप्रभाः
020c	देवस्यानुमतेऽगच्छन्गङ्गाद्वारमिति श्रुतिः
021a	प्रस्थिता देवता दृष्ट्वा शैलराजसुता तदा
021c	उवाच वचनं साध्वी देवं पशुपतिं पतिम्
022a	भगवन्क्व नु यान्त्येते देवाः शक्रपुरोगमाः
022c	ब्रूहि तत्त्वेन तत्त्वज्ञ संशयो मे महानयम्
023	महेश्वर उवाच
023a	दक्षो नाम महाभागे प्रजानां पतिरुत्तमः
023c	हयमेधेन यजते तत्र यान्ति दिवौकसः
024	उमा उवाच
024a	यज्ञमेतं महाभाग किमर्थं नाभिगच्छसि
024c	केन वा प्रतिषेधेन गमनं ते न विद्यते
025	महेश्वर उवाच
025a	सुरैरेव महाभागे सर्वमेतदनुष्ठितम्
025c	यज्ञेषु सर्वेषु मम न भाग उपकल्पितः
026a	पूर्वोपायोपपन्नेन मार्गेण वरवर्णिनि
026c	न मे सुराः प्रयच्छन्ति भागं यज्ञस्य धर्मतः
027	उमा उवाच
027a	भगवन्सर्वभूतेषु प्रभवाभ्यधिको गुणैः
027c	अजेयश्चाप्रधृष्यश्च तेजसा यशसा श्रिया
028a	अनेन ते महाभाग प्रतिषेधेन भागतः
028c	अतीव दुःखमुत्पन्नं वेपथुश्च ममानघ
029	भीष्म उवाच
029a	एवमुक्त्वा तु सा देवी देवं पशुपतिं पतिम्
029c	तूष्णींभूताभवद्राजन्दह्यमानेन चेतसा
030a	अथ देव्या मतं ज्ञात्वा हृद्गतं यच्चिकीर्षितम्
030c	स समाज्ञापयामास तिष्ठ त्वमिति नन्दिनम्
031a	ततो योगबलं कृत्वा सर्वयोगेश्वरेश्वरः
031c	तं यज्ञं सुमहातेजा भीमैरनुचरैस्तदा
031e	सहसा घातयामास देवदेवः पिनाकधृक्
032a	केचिन्नादानमुञ्चन्त केचिद्धासांश्च चक्रिरे
032c	रुधिरेणापरे राजंस्तत्राग्निं समवाकिरन्
033a	केचिद्यूपान्समुत्पाट्य बभ्रमुर्विकृताननाः
033c	आस्यैरन्ये चाग्रसन्त तथैव परिचारकान्
034a	ततः स यज्ञो नृपते वध्यमानः समन्ततः
034c	आस्थाय मृगरूपं वै खमेवाभ्यपतत्तदा
035a	तं तु यज्ञं तथारूपं गच्छन्तमुपलभ्य सः
035c	धनुरादाय बाणं च तदान्वसरत प्रभुः
036a	ततस्तस्य सुरेशस्य क्रोधादमिततेजसः
036c	ललाटात्प्रसृतो घोरः स्वेदबिन्दुर्बभूव ह
037a	तस्मिन्पतितमात्रे तु स्वेदबिन्दौ तथा भुवि
037c	प्रादुर्बभूव सुमहानग्निः कालानलोपमः
038a	तत्र चाजायत तदा पुरुषः पुरुषर्षभ
038c	ह्रस्वोऽतिमात्ररक्ताक्षो हरिश्मश्रुर्विभीषणः
039a	ऊर्ध्वकेशोऽतिलोमाङ्गः श्येनोलूकस्तथैव च
039c	करालः कृष्णवर्णश्च रक्तवासास्तथैव च
040a	तं यज्ञं स महासत्त्वोऽदहत्कक्षमिवानलः
040c	देवाश्चाप्यद्रवन्सर्वे ततो भीता दिशो दश
041a	तेन तस्मिन्विचरता पुरुषेण विशाम्पते
041c	पृथिवी व्यचलद्राजन्नतीव भरतर्षभ
042a	हाहाभूते प्रवृत्ते तु नादे लोकभयङ्करे
042c	पितामहो महादेवं दर्शयन्प्रत्यभाषत
043a	भवतोऽपि सुराः सर्वे भागं दास्यन्ति वै प्रभो
043c	क्रियतां प्रतिसंहारः सर्वदेवेश्वर त्वया
044a	इमा हि देवताः सर्वा ऋषयश्च परन्तप
044c	तव क्रोधान्महादेव न शान्तिमुपलेभिरे
045a	यश्चैष पुरुषो जातः स्वेदात्ते विबुधोत्तम
045c	ज्वरो नामैष धर्मज्ञ लोकेषु प्रचरिष्यति
046a	एकीभूतस्य न ह्यस्य धारणे तेजसः प्रभो
046c	समर्था सकला पृथ्वी बहुधा सृज्यतामयम्
047a	इत्युक्तो ब्रह्मणा देवो भागे चापि प्रकल्पिते
047c	भगवन्तं तथेत्याह ब्रह्माणममितौजसम्
048a	परां च प्रीतिमगमदुत्स्मयंश्च पिनाकधृक्
048c	अवाप च तदा भागं यथोक्तं ब्रह्मणा भवः
049a	ज्वरं च सर्वधर्मज्ञो बहुधा व्यसृजत्तदा
049c	शान्त्यर्थं सर्वभूतानां शृणु तच्चापि पुत्रक
050a	शीर्षाभितापो नागानां पर्वतानां शिलाजतुः
050c	अपां तु नीलिकां विद्यान्निर्मोकं भुजगेषु च
051a	खोरकः सौरभेयाणामूषरं पृथिवीतले
051c	पशूनामपि धर्मज्ञ दृष्टिप्रत्यवरोधनम्
052a	रन्ध्रागतमथाश्वानां शिखोद्भेदश्च बर्हिणाम्
052c	नेत्ररोगः कोकिलानां ज्वरः प्रोक्तो महात्मना
053a	अब्जानां पित्तभेदश्च सर्वेषामिति नः श्रुतम्
053c	शुकानामपि सर्वेषां हिक्किका प्रोच्यते ज्वरः
054a	शार्दूलेष्वथ धर्मज्ञ श्रमो ज्वर इहोच्यते
054c	मानुषेषु तु धर्मज्ञ ज्वरो नामैष विश्रुतः
054e	मरणे जन्मनि तथा मध्ये चाविशते नरम्
055a	एतन्माहेश्वरं तेजो ज्वरो नाम सुदारुणः
055c	नमस्यश्चैव मान्यश्च सर्वप्राणिभिरीश्वरः
056a	अनेन हि समाविष्टो वृत्रो धर्मभृतां वरः
056c	व्यजृम्भत ततः शक्रस्तस्मै वज्रमवासृजत्
057a	प्रविश्य वज्रो वृत्रं तु दारयामास भारत
057c	दारितश्च स वज्रेण महायोगी महासुरः
057e	जगाम परमं स्थानं विष्णोरमिततेजसः
058a	विष्णुभक्त्या हि तेनेदं जगद्व्याप्तमभूत्पुरा
058c	तस्माच्च निहतो युद्धे विष्णोः स्थानमवाप्तवान्
059a	इत्येष वृत्रमाश्रित्य ज्वरस्य महतो मया
059c	विस्तरः कथितः पुत्र किमन्यत्प्रब्रवीमि ते
060a	इमां ज्वरोत्पत्तिमदीनमानसः पठेत्सदा यः सुसमाहितो नरः
060c	विमुक्तरोगः स सुखी मुदा युतो लभेत कामान्स यथामनीषितान्

