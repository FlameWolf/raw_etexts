BR-12-02-161-001  वैशम्पायन उवाच
BR-12-02-161-001a इत्युक्तवति भीष्मे तु तूष्णींभूते युधिष्ठिरः
BR-12-02-161-001c पप्रच्छावसरं गत्वा भ्रातॄन्विदुरपञ्चमान्
BR-12-02-161-002a धर्मे चार्थे च कामे च लोकवृत्तिः समाहिता
BR-12-02-161-002c तेषां गरीयान्कतमो मध्यमः को लघुश्च कः
BR-12-02-161-003a कस्मिंश्चात्मा नियन्तव्यस्त्रिवर्गविजयाय वै
BR-12-02-161-003c सन्तुष्टा नैष्ठिकं वाक्यं यथावद्वक्तुमर्हथ
BR-12-02-161-004a ततोऽर्थगतितत्त्वज्ञः प्रथमं प्रतिभानवान्
BR-12-02-161-004c जगाद विदुरो वाक्यं धर्मशास्त्रमनुस्मरन्
BR-12-02-161-005a बाहुश्रुत्यं तपस्त्यागः श्रद्धा यज्ञक्रिया क्षमा
BR-12-02-161-005c भावशुद्धिर्दया सत्यं संयमश्चात्मसम्पदः
BR-12-02-161-006a एतदेवाभिपद्यस्व मा ते भूच्चलितं मनः
BR-12-02-161-006c एतन्मूलौ हि धर्मार्थावेतदेकपदं हितम्
BR-12-02-161-007a धर्मेणैवर्षयस्तीर्णा धर्मे लोकाः प्रतिष्ठिताः
BR-12-02-161-007c धर्मेण देवा दिविगा धर्मे चार्थः समाहितः
BR-12-02-161-008a धर्मो राजन्गुणश्रेष्ठो मध्यमो ह्यर्थ उच्यते
BR-12-02-161-008c कामो यवीयानिति च प्रवदन्ति मनीषिणः
BR-12-02-161-008e तस्माद्धर्मप्रधानेन भवितव्यं यतात्मना
BR-12-02-161-009a समाप्तवचने तस्मिन्नर्थशास्त्रविशारदः
BR-12-02-161-009c पार्थो वाक्यार्थतत्त्वज्ञो जगौ वाक्यमतन्द्रितः
BR-12-02-161-010a कर्मभूमिरियं राजन्निह वार्त्ता प्रशस्यते
BR-12-02-161-010c कृषिवाणिज्यगोरक्ष्यं शिल्पानि विविधानि च
BR-12-02-161-011a अर्थ इत्येव सर्वेषां कर्मणामव्यतिक्रमः
BR-12-02-161-011c न ऋतेऽर्थेन वर्तेते धर्मकामाविति श्रुतिः
BR-12-02-161-012a विजयी ह्यर्थवान्धर्ममाराधयितुमुत्तमम्
BR-12-02-161-012c कामं च चरितुं शक्तो दुष्प्रापमकृतात्मभिः
BR-12-02-161-013a अर्थस्यावयवावेतौ धर्मकामाविति श्रुतिः
BR-12-02-161-013c अर्थसिद्ध्या हि निर्वृत्तावुभावेतौ भविष्यतः
BR-12-02-161-014a उद्भूतार्थं हि पुरुषं विशिष्टतरयोनयः
BR-12-02-161-014c ब्रह्माणमिव भूतानि सततं पर्युपासते
BR-12-02-161-015a जटाजिनधरा दान्ताः पङ्कदिग्धा जितेन्द्रियाः
BR-12-02-161-015c मुण्डा निस्तन्तवश्चापि वसन्त्यर्थार्थिनः पृथक्
BR-12-02-161-016a काषायवसनाश्चान्ये श्मश्रुला ह्रीसुसंवृताः
BR-12-02-161-016c विद्वांसश्चैव शान्ताश्च मुक्ताः सर्वपरिग्रहैः
BR-12-02-161-017a अर्थार्थिनः सन्ति केचिदपरे स्वर्गकाङ्क्षिणः
BR-12-02-161-017c कुलप्रत्यागमाश्चैके स्वं स्वं मार्गमनुष्ठिताः
BR-12-02-161-018a आस्तिका नास्तिकाश्चैव नियताः संयमे परे
BR-12-02-161-018c अप्रज्ञानं तमोभूतं प्रज्ञानं तु प्रकाशता
BR-12-02-161-019a भृत्यान्भोगैर्द्विषो दण्डैर्यो योजयति सोऽर्थवान्
BR-12-02-161-019c एतन्मतिमतां श्रेष्ठ मतं मम यथातथम्
BR-12-02-161-019e अनयोस्तु निबोध त्वं वचनं वाक्यकण्ठयोः
BR-12-02-161-020a ततो धर्मार्थकुशलौ माद्रीपुत्रावनन्तरम्
BR-12-02-161-020c नकुलः सहदेवश्च वाक्यं जगदतुः परम्
BR-12-02-161-021a आसीनश्च शयानश्च विचरन्नपि च स्थितः
BR-12-02-161-021c अर्थयोगं दृढं कुर्याद्योगैरुच्चावचैरपि
BR-12-02-161-022a अस्मिंस्तु वै सुसंवृत्ते दुर्लभे परमप्रिये
BR-12-02-161-022c इह कामानवाप्नोति प्रत्यक्षं नात्र संशयः
BR-12-02-161-023a योऽर्थो धर्मेण संयुक्तो धर्मो यश्चार्थसंयुतः
BR-12-02-161-023c मध्विवामृतसंयुक्तं तस्मादेतौ मताविह
BR-12-02-161-024a अनर्थस्य न कामोऽस्ति तथार्थोऽधर्मिणः कुतः
BR-12-02-161-024c तस्मादुद्विजते लोको धर्मार्थाद्यो बहिष्कृतः
BR-12-02-161-025a तस्माद्धर्मप्रधानेन साध्योऽर्थः संयतात्मना
BR-12-02-161-025c विश्वस्तेषु च भूतेषु कल्पते सर्व एव हि
BR-12-02-161-026a धर्मं समाचरेत्पूर्वं तथार्थं धर्मसंयुतम्
BR-12-02-161-026c ततः कामं चरेत्पश्चात्सिद्धार्थस्य हि तत्फलम्
BR-12-02-161-027a विरेमतुस्तु तद्वाक्यमुक्त्वा तावश्विनोः सुतौ
BR-12-02-161-027c भीमसेनस्तदा वाक्यमिदं वक्तुं प्रचक्रमे
BR-12-02-161-028a नाकामः कामयत्यर्थं नाकामो धर्ममिच्छति
BR-12-02-161-028c नाकामः कामयानोऽस्ति तस्मात्कामो विशिष्यते
BR-12-02-161-029a कामेन युक्ता ऋषयस्तपस्येव समाहिताः
BR-12-02-161-029c पलाशफलमूलाशा वायुभक्षाः सुसंयताः
BR-12-02-161-030a वेदोपवादेष्वपरे युक्ताः स्वाध्यायपारगाः
BR-12-02-161-030c श्राद्धयज्ञक्रियायां च तथा दानप्रतिग्रहे
BR-12-02-161-031a वणिजः कर्षका गोपाः कारवः शिल्पिनस्तथा
BR-12-02-161-031c दैवकर्मकृतश्चैव युक्ताः कामेन कर्मसु
BR-12-02-161-032a समुद्रं चाविशन्त्यन्ये नराः कामेन संयुताः
BR-12-02-161-032c कामो हि विविधाकारः सर्वं कामेन सन्ततम्
BR-12-02-161-033a नास्ति नासीन्नाभविष्यद्भूतं कामात्मकात्परम्
BR-12-02-161-033c एतत्सारं महाराज धर्मार्थावत्र संश्रितौ
BR-12-02-161-034a नवनीतं यथा दध्नस्तथा कामोऽर्थधर्मतः
BR-12-02-161-034c श्रेयस्तैलं च पिण्याकाद्घृतं श्रेय उदश्वितः
BR-12-02-161-035a श्रेयः पुष्पफलं काष्ठात्कामो धर्मार्थयोर्वरः
BR-12-02-161-035c पुष्पतो मध्विव रसः कामात्सञ्जायते सुखम्
BR-12-02-161-036a सुचारुवेषाभिरलङ्कृताभिर्मदोत्कटाभिः प्रियवादिनीभिः
BR-12-02-161-036c रमस्व योषाभिरुपेत्य कामं कामो हि राजंस्तरसाभिपाती
BR-12-02-161-037a बुद्धिर्ममैषा परिषत्स्थितस्य मा भूद्विचारस्तव धर्मपुत्र
BR-12-02-161-037c स्यात्संहितं सद्भिरफल्गुसारं समेत्य वाक्यं परमानृशंस्यम्
BR-12-02-161-038a धर्मार्थकामाः सममेव सेव्या यस्त्वेकसेवी स नरो जघन्यः
BR-12-02-161-038c द्वयोस्तु दक्षं प्रवदन्ति मध्यं स उत्तमो यो निरतस्त्रिवर्गे
BR-12-02-161-039a प्राज्ञः सुहृच्चन्दनसारलिप्तो विचित्रमाल्याभरणैरुपेतः
BR-12-02-161-039c ततो वचः सङ्ग्रहविग्रहेण प्रोक्त्वा यवीयान्विरराम भीमः
BR-12-02-161-040a ततो मुहूर्तादथ धर्मराजो वाक्यानि तेषामनुचिन्त्य सम्यक्
BR-12-02-161-040c उवाच वाचावितथं स्मयन्वै बहुश्रुतो धर्मभृतां वरिष्ठः
BR-12-02-161-041a निःसंशयं निश्चितधर्मशास्त्राः सर्वे भवन्तो विदितप्रमाणाः
BR-12-02-161-041c विज्ञातुकामस्य ममेह वाक्यमुक्तं यद्वै नैष्ठिकं तच्छ्रुतं मे
BR-12-02-161-041e इह त्ववश्यं गदतो ममापि वाक्यं निबोधध्वमनन्यभावाः
BR-12-02-161-042a यो वै न पापे निरतो न पुण्ये नार्थे न धर्मे मनुजो न कामे
BR-12-02-161-042c विमुक्तदोषः समलोष्टकाञ्चनः स मुच्यते दुःखसुखार्थसिद्धेः
BR-12-02-161-043a भूतानि जातीमरणान्वितानि जराविकारैश्च समन्वितानि
BR-12-02-161-043c भूयश्च तैस्तैः प्रतिबोधितानि मोक्षं प्रशंसन्ति न तं च विद्मः
BR-12-02-161-044a स्नेहे नबद्धस्य न सन्ति तानीत्येवं स्वयंभूर्भगवानुवाच
BR-12-02-161-044c बुधाश्च निर्वाणपरा वदन्ति तस्मान्न कुर्यात्प्रियमप्रियं च
BR-12-02-161-045a एतत्प्रधानं न तु कामकारो यथा नियुक्तोऽस्मि तथा चरामि
BR-12-02-161-045c भूतानि सर्वाणि विधिर्नियुङ्क्ते विधिर्बलीयानिति वित्त सर्वे
BR-12-02-161-046a न कर्मणाप्नोत्यनवाप्यमर्थं यद्भावि सर्वं भवतीति वित्त
BR-12-02-161-046c त्रिवर्गहीनोऽपि हि विन्दतेऽर्थं तस्मादिदं लोकहिताय गुह्यम्
BR-12-02-161-047a ततस्तदग्र्यं वचनं मनोनुगं समस्तमाज्ञाय ततोऽतिहेतुमत्
BR-12-02-161-047c तदा प्रणेदुश्च जहर्षिरे च ते कुरुप्रवीराय च चक्रुरञ्जलीन्
BR-12-02-161-048a सुचारुवर्णाक्षरशब्दभूषितां मनोनुगां निर्धुतवाक्यकण्टकाम्
BR-12-02-161-048c निशम्य तां पार्थिव पार्थभाषितां गिरं नरेन्द्राः प्रशशंसुरेव ते
BR-12-02-161-048e पुनश्च पप्रच्छ सरिद्वरासुतं ततः परं धर्ममहीनसत्त्वः

