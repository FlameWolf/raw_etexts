001  	युधिष्ठिर उवाच
001a	अपरित्यज्य गार्हस्थ्यं कुरुराजर्षिसत्तम
001c	कः प्राप्तो विनयं बुद्ध्या मोक्षतत्त्वं वदस्व मे
002a	संन्यस्यते यथात्मायं संन्यस्तात्मा यथा च यः
002c	परं मोक्षस्य यच्चापि तन्मे ब्रूहि पितामह
003  	भीष्म उवाच
003a	अत्राप्युदाहरन्तीममितिहासं पुरातनम्
003c	जनकस्य च संवादं सुलभायाश्च भारत
004a	संन्यासफलिकः कश्चिद्बभूव नृपतिः पुरा
004c	मैथिलो जनको नाम धर्मध्वज इति श्रुतः
005a	स वेदे मोक्षशास्त्रे च स्वे च शास्त्रे कृतागमः
005c	इन्द्रियाणि समाधाय शशास वसुधामिमाम्
006a	तस्य वेदविदः प्राज्ञाः श्रुत्वा तां साधुवृत्तताम्
006c	लोकेषु स्पृहयन्त्यन्ये पुरुषाः पुरुषेश्वर
007a	अथ धर्मयुगे तस्मिन्योगधर्ममनुष्ठिता
007c	महीमनुचचारैका सुलभा नाम भिक्षुकी
008a	तया जगदिदं सर्वमटन्त्या मिथिलेश्वरः
008c	तत्र तत्र श्रुतो मोक्षे कथ्यमानस्त्रिदण्डिभिः
009a	सा सुसूक्ष्मां कथां श्रुत्वा तथ्यं नेति ससंशया
009c	दर्शने जातसङ्कल्पा जनकस्य बभूव ह
010a	ततः सा विप्रहायाथ पूर्वरूपं हि योगतः
010c	अबिभ्रदनवद्याङ्गी रूपमन्यदनुत्तमम्
011a	चक्षुर्निमेषमात्रेण लघ्वस्त्रगतिगामिनी
011c	विदेहानां पुरीं सुभ्रूर्जगाम कमलेक्षणा
012a	सा प्राप्य मिथिलां रम्यां समृद्धजनसङ्कुलाम्
012c	भैक्षचर्यापदेशेन ददर्श मिथिलेश्वरम्
013a	राजा तस्याः परं दृष्ट्वा सौकुमार्यं वपुस्तथा
013c	केयं कस्य कुतो वेति बभूवागतविस्मयः
014a	ततोऽस्याः स्वागतं कृत्वा व्यादिश्य च वरासनम्
014c	पूजितां पादशौचेन वरान्नेनाप्यतर्पयत्
015a	अथ भुक्तवती प्रीता राजानं मन्त्रिभिर्वृतम्
015c	सर्वभाष्यविदां मध्ये चोदयामास भिक्षुकी
016a	सुलभा त्वस्य धर्मेषु मुक्तो नेति ससंशया
016c	सत्त्वं सत्त्वेन योगज्ञा प्रविवेश महीपते
017a	नेत्राभ्यां नेत्रयोरस्य रश्मीन्संयोज्य रश्मिभिः
017c	सा स्म सञ्चोदयिष्यन्तं योगबन्धैर्बबन्ध ह
018a	जनकोऽप्युत्स्मयन्राजा भावमस्या विशेषयन्
018c	प्रतिजग्राह भावेन भावमस्या नृपोत्तमः
019a	तदेकस्मिन्नधिष्ठाने संवादः श्रूयतामयम्
019c	छत्रादिषु विमुक्तस्य मुक्तायाश्च त्रिदण्डके
020a	भगवत्याः क्व चर्येयं कृता क्व च गमिष्यसि
020c	कस्य च त्वं कुतो वेति पप्रच्छैनां महीपतिः
021a	श्रुते वयसि जातौ च सद्भावो नाधिगम्यते
021c	एष्वर्थेषूत्तरं तस्मात्प्रवेद्यं सत्समागमे
022a	छत्रादिषु विशेषेषु मुक्तं मां विद्धि सर्वशः
022c	स त्वां सम्मन्तुमिच्छामि मानार्हासि मता हि मे
023a	यस्माच्चैतन्मया प्राप्तं ज्ञानं वैशेषिकं पुरा
023c	यस्य नान्यः प्रवक्तास्ति मोक्षे तमपि मे शृणु
024a	पाराशर्यसगोत्रस्य वृद्धस्य सुमहात्मनः
024c	भिक्षोः पञ्चशिखस्याहं शिष्यः परमसम्मतः
025a	साङ्ख्यज्ञाने तथा योगे महीपालविधौ तथा
025c	त्रिविधे मोक्षधर्मेऽस्मिन्गताध्वा छिन्नसंशयः
026a	स यथाशास्त्रदृष्टेन मार्गेणेह परिव्रजन्
026c	वार्षिकांश्चतुरो मासान्पुरा मयि सुखोषितः
027a	तेनाहं साङ्ख्यमुख्येन सुदृष्टार्थेन तत्त्वतः
027c	श्रावितस्त्रिविधं मोक्षं न च राज्याद्विचालितः
028a	सोऽहं तामखिलां वृत्तिं त्रिविधां मोक्षसंहिताम्
028c	मुक्तरागश्चराम्येकः पदे परमके स्थितः
029a	वैराग्यं पुनरेतस्य मोक्षस्य परमो विधिः
029c	ज्ञानादेव च वैराग्यं जायते येन मुच्यते
030a	ज्ञानेन कुरुते यत्नं यत्नेन प्राप्यते महत्
030c	महद्द्वंद्वप्रमोक्षाय सा सिद्धिर्या वयोतिगा
031a	सेयं परमिका बुद्धिः प्राप्ता निर्द्वंद्वता मया
031c	इहैव गतमोहेन चरता मुक्तसङ्गिना
032a	यथा क्षेत्रं मृदूभूतमद्भिराप्लावितं तथा
032c	जनयत्यङ्कुरं कर्म नृणां तद्वत्पुनर्भवम्
033a	यथा चोत्तापितं बीजं कपाले यत्र तत्र वा
033c	प्राप्याप्यङ्कुरहेतुत्वमबीजत्वान्न जायते
034a	तद्वद्भगवता तेन शिखाप्रोक्तेन भिक्षुणा
034c	ज्ञानं कृतमबीजं मे विषयेषु न जायते
035a	नाभिषज्जति कस्मिंश्चिन्नानर्थे न परिग्रहे
035c	नाभिरज्यति चैतेषु व्यर्थत्वाद्रागदोषयोः
036a	यश्च मे दक्षिणं बाहुं चन्दनेन समुक्षयेत्
036c	सव्यं वास्या च यस्तक्षेत्समावेतावुभौ मम
037a	सुखी सोऽहमवाप्तार्थः समलोष्टाश्मकाञ्चनः
037c	मुक्तसङ्गः स्थितो राज्ये विशिष्टोऽन्यैस्त्रिदण्डिभिः
038a	मोक्षे हि त्रिविधा निष्ठा दृष्टा पूर्वैर्महर्षिभिः
038c	ज्ञानं लोकोत्तरं यच्च सर्वत्यागश्च कर्मणाम्
039a	ज्ञाननिष्ठां वदन्त्येके मोक्षशास्त्रविदो जनाः
039c	कर्मनिष्ठां तथैवान्ये यतयः सूक्ष्मदर्शिनः
040a	प्रहायोभयमप्येतज्ज्ञानं कर्म च केवलम्
040c	तृतीयेयं समाख्याता निष्ठा तेन महात्मना
041a	यमे च नियमे चैव द्वेषे कामे परिग्रहे
041c	माने दम्भे तथा स्नेहे सदृशास्ते कुटुम्बिभिः
042a	त्रिदण्डादिषु यद्यस्ति मोक्षो ज्ञानेन केनचित्
042c	छत्रादिषु कथं न स्यात्तुल्यहेतौ परिग्रहे
043a	येन येन हि यस्यार्थः कारणेनेह कस्यचित्
043c	तत्तदालम्बते द्रव्यं सर्वः स्वे स्वे परिग्रहे
044a	दोषदर्शी तु गार्हस्थ्ये यो व्रजत्याश्रमान्तरम्
044c	उत्सृजन्परिगृह्णंश्च सोऽपि सङ्गान्न मुच्यते
045a	आधिपत्ये तथा तुल्ये निग्रहानुग्रहात्मनि
045c	राजर्षिभिक्षुकाचार्या मुच्यन्ते केन हेतुना
046a	अथ सत्याधिपत्येऽपि ज्ञानेनैवेह केवलम्
046c	मुच्यन्ते किं न मुच्यन्ते पदे परमके स्थिताः
047a	काषायधारणं मौण्ड्यं त्रिविष्टब्धः कमण्डलुः
047c	लिङ्गान्यत्यर्थमेतानि न मोक्षायेति मे मतिः
048a	यदि सत्यपि लिङ्गेऽस्मिञ्ज्ञानमेवात्र कारणम्
048c	निर्मोक्षायेह दुःखस्य लिङ्गमात्रं निरर्थकम्
049a	अथ वा दुःखशैथिल्यं वीक्ष्य लिङ्गे कृता मतिः
049c	किं तदेवार्थसामान्यं छत्रादिषु न लक्ष्यते
050a	आकिञ्चन्ये न मोक्षोऽस्ति कैञ्चन्ये नास्ति बन्धनम्
050c	कैञ्चन्ये चेतरे चैव जन्तुर्ज्ञानेन मुच्यते
051a	तस्माद्धर्मार्थकामेषु तथा राज्यपरिग्रहे
051c	बन्धनायतनेष्वेषु विद्ध्यबन्धे पदे स्थितम्
052a	राज्यैश्वर्यमयः पाशः स्नेहायतनबन्धनः
052c	मोक्षाश्मनिशितेनेह छिन्नस्त्यागासिना मया
053a	सोऽहमेवङ्गतो मुक्तो जातास्थस्त्वयि भिक्षुकि
053c	अयथार्थो हि ते वर्णो वक्ष्यामि शृणु तन्मम
054a	सौकुमार्यं तथा रूपं वपुरग्र्यं तथा वयः
054c	तवैतानि समस्तानि नियमश्चेति संशयः
055a	यच्चाप्यननुरूपं ते लिङ्गस्यास्य विचेष्टितम्
055c	मुक्तोऽयं स्यान्न वेत्यस्माद्धर्षितो मत्परिग्रहः
056a	न च कामसमायुक्ते मुक्तेऽप्यस्ति त्रिदण्डकम्
056c	न रक्ष्यते त्वया चेदं न मुक्तस्यास्ति गोपना
057a	मत्पक्षसंश्रयाच्चायं शृणु यस्ते व्यतिक्रमः
057c	आश्रयन्त्याः स्वभावेन मम पूर्वपरिग्रहम्
058a	प्रवेशस्ते कृतः केन मम राष्ट्रे पुरे तथा
058c	कस्य वा संनिसर्गात्त्वं प्रविष्टा हृदयं मम
059a	वर्णप्रवरमुख्यासि ब्राह्मणी क्षत्रियो ह्यहम्
059c	नावयोरेकयोगोऽस्ति मा कृथा वर्णसङ्करम्
060a	वर्तसे मोक्षधर्मेषु गार्हस्थ्ये त्वहमाश्रमे
060c	अयं चापि सुकष्टस्ते द्वितीयोऽऽश्रमसङ्करः
061a	सगोत्रां वासगोत्रां वा न वेद त्वां न वेत्थ माम्
061c	सगोत्रमाविशन्त्यास्ते तृतीयो गोत्रसङ्करः
062a	अथ जीवति ते भर्ता प्रोषितोऽप्यथ वा क्वचित्
062c	अगम्या परभार्येति चतुर्थो धर्मसङ्करः
063a	सा त्वमेतान्यकार्याणि कार्यापेक्षा व्यवस्यसि
063c	अविज्ञानेन वा युक्ता मिथ्याज्ञानेन वा पुनः
064a	अथ वापि स्वतन्त्रासि स्वदोषेणेह केनचित्
064c	यदि किञ्चिच्छ्रुतं तेऽस्ति सर्वं कृतमनर्थकम्
065a	इदमन्यत्तृतीयं ते भावस्पर्शविघातकम्
065c	दुष्टाया लक्ष्यते लिङ्गं प्रवक्तव्यं प्रकाशितम्
066a	न मय्येवाभिसन्धिस्ते जयैषिण्या जये कृतः
066c	येयं मत्परिषत्कृत्स्ना जेतुमिच्छसि तामपि
067a	तथा ह्येवं पुनश्च त्वं दृष्टिं स्वां प्रतिमुञ्चसि
067c	मत्पक्षप्रतिघाताय स्वपक्षोद्भावनाय च
068a	सा स्वेनामर्षजेन त्वमृद्धिमोहेन मोहिता
068c	भूयः सृजसि योगास्त्रं विषामृतमिवैकधा
069a	इच्छतोर्हि द्वयोर्लाभः स्त्रीपुंसोरमृतोपमः
069c	अलाभश्चाप्यरक्तस्य सोऽत्र दोषो विषोपमः
070a	मा स्प्राक्षीः साधु जानीष्व स्वशास्त्रमनुपालय
070c	कृतेयं हि विजिज्ञासा मुक्तो नेति त्वया मम
070e 	एतत्सर्वं प्रतिच्छन्नं मयि नार्हसि गूहितुम्
071a	सा यदि त्वं स्वकार्येण यद्यन्यस्य महीपतेः
071c	तत्त्वं सत्रप्रतिच्छन्ना मयि नार्हसि गूहितुम्
072a	न राजानं मृषा गच्छेन्न द्विजातिं कथञ्चन
072c	न स्त्रियं स्त्रीगुणोपेतां हन्युर्ह्येते मृषागताः
073a	राज्ञां हि बलमैश्वर्यं ब्रह्म ब्रह्मविदां बलम्
073c	रूपयौवनसौभाग्यं स्त्रीणां बलमनुत्तमम्
074a	अत एतैर्बलैरेते बलिनः स्वार्थमिच्छता
074c	आर्जवेनाभिगन्तव्या विनाशाय ह्यनार्जवम्
075a	सा त्वं जातिं श्रुतं वृत्तं भावं प्रकृतिमात्मनः
075c	कृत्यमागमने चैव वक्तुमर्हसि तत्त्वतः
076a	इत्येतैरसुखैर्वाक्यैरयुक्तैरसमञ्जसैः
076c	प्रत्यादिष्टा नरेन्द्रेण सुलभा न व्यकम्पत
077a	उक्तवाक्ये तु नृपतौ सुलभा चारुदर्शना
077c	ततश्चारुतरं वाक्यं प्रचक्रामाथ भाषितुम्
078a	नवभिर्नवभिश्चैव दोषैर्वाग्बुद्धिदूषणैः
078c	अपेतमुपपन्नार्थमष्टादशगुणान्वितम्
079a	सौक्ष्म्यं सङ्ख्याक्रमौ चोभौ निर्णयः सप्रयोजनः
079c	पञ्चैतान्यर्थजातानि वाक्यमित्युच्यते नृप
080a	एषामेकैकशोऽर्थानां सौक्ष्म्यादीनां सुलक्षणम्
080c	शृणु संसार्यमाणानां पदार्थैः पदवाक्यतः
081a	ज्ञानं ज्ञेयेषु भिन्नेषु यथाभेदेन वर्तते
081c	तत्रातिशयिनी बुद्धिस्तत्सौक्ष्म्यमिति वर्तते
082a	दोषाणां च गुणानां च प्रमाणं प्रविभागशः
082c	कञ्चिदर्थमभिप्रेत्य सा सङ्ख्येत्युपधार्यताम्
083a	इदं पूर्वमिदं पश्चाद्वक्तव्यं यद्विवक्षितम्
083c	क्रमयोगं तमप्याहुर्वाक्यं वाक्यविदो जनाः
084a	धर्मार्थकाममोक्षेषु प्रतिज्ञाय विशेषतः
084c	इदं तदिति वाक्यान्ते प्रोच्यते स विनिर्णयः
085a	इच्छाद्वेषभवैर्दुःखैः प्रकर्षो यत्र जायते
085c	तत्र या नृपते वृत्तिस्तत्प्रयोजनमिष्यते
086a	तान्येतानि यथोक्तानि सौक्ष्म्यादीनि जनाधिप
086c	एकार्थसमवेतानि वाक्यं मम निशामय
087a	उपेतार्थमभिन्नार्थं नापवृत्तं न चाधिकम्
087c	नाश्लक्ष्णं न च सन्दिग्धं वक्ष्यामि परमं तव
088a	न गुर्वक्षरसम्बद्धं पराङ्मुखमुखं न च
088c	नानृतं न त्रिवर्गेण विरुद्धं नाप्यसंस्कृतम्
089a	न न्यूनं कष्टशब्दं वा व्युत्क्रमाभिहितं न च
089c	न शेषं नानुकल्पेन निष्कारणमहेतुकम्
090a	कामात्क्रोधाद्भयाल्लोभाद्दैन्यादानार्यकात्तथा
090c	ह्रीतोऽनुक्रोशतो मानान्न वक्ष्यामि कथञ्चन
091a	वक्ता श्रोता च वाक्यं च यदा त्वविकलं नृप
091c	सममेति विवक्षायां तदा सोऽर्थः प्रकाशते
092a	वक्तव्ये तु यदा वक्ता श्रोतारमवमन्यते
092c	स्वार्थमाह परार्थं वा तदा वाक्यं न रोहति
093a	अथ यः स्वार्थमुत्सृज्य परार्थं प्राह मानवः
093c	विशङ्का जायते तस्मिन्वाक्यं तदपि दोषवत्
094a	यस्तु वक्ता द्वयोरर्थमविरुद्धं प्रभाषते
094c	श्रोतुश्चैवात्मनश्चैव स वक्ता नेतरो नृप
095a	तदर्थवदिदं वाक्यमुपेतं वाक्यसम्पदा
095c	अविक्षिप्तमना राजन्नेकाग्रः श्रोतुमर्हसि
096a	कासि कस्य कुतो वेति त्वयाहमभिचोदिता
096c	तत्रोत्तरमिदं वाक्यं राजन्नेकमनाः शृणु
097a	यथा जतु च काष्ठं च पांसवश्चोदबिन्दुभिः
097c	सुश्लिष्टानि तथा राजन्प्राणिनामिह सम्भवः
098a	शब्दः स्पर्शो रसो रूपं गन्धः पञ्चेन्द्रियाणि च
098c	पृथगात्मा दशात्मानः संश्लिष्टा जतुकाष्ठवत्
099a	न चैषां चोदना काचिदस्तीत्येष विनिश्चयः
099c	एकैकस्येह विज्ञानं नास्त्यात्मनि तथा परे
100a	न वेद चक्षुश्चक्षुष्ट्वं श्रोत्रं नात्मनि वर्तते
100c	तथैव व्यभिचारेण न वर्तन्ते परस्परम्
100e 	संश्लिष्टा नाभिजायन्ते यथाप इह पांसवः
101a	बाह्यानन्यानपेक्षन्ते गुणांस्तानपि मे शृणु
101c	रूपं चक्षुः प्रकाशश्च दर्शने हेतवस्त्रयः
101e 	यथैवात्र तथान्येषु ज्ञानज्ञेयेषु हेतवः
102a	ज्ञानज्ञेयान्तरे तस्मिन्मनो नामापरो गुणः
102c	विचारयति येनायं निश्चये साध्वसाधुनी
103a	द्वादशस्त्वपरस्तत्र बुद्धिर्नाम गुणः स्मृतः
103c	येन संशयपूर्वेषु बोद्धव्येषु व्यवस्यति
104a	अथ द्वादशके तस्मिन्सत्त्वं नामापरो गुणः
104c	महासत्त्वोऽल्पसत्त्वो वा जन्तुर्येनानुमीयते
105a	क्षेत्रज्ञ इति चाप्यन्यो गुणस्तत्र चतुर्दशः
105c	ममायमिति येनायं मन्यते न च मन्यते
106a	अथ पञ्चदशो राजन्गुणस्तत्रापरः स्मृतः
106c	पृथक्कलासमूहस्य सामग्र्यं तदिहोच्यते
107a	गुणस्त्वेवापरस्तत्र सङ्घात इति षोडशः
107c	आकृतिर्व्यक्तिरित्येतौ गुणौ यस्मिन्समाश्रितौ
108a	सुखदुःखे जरामृत्यू लाभालाभौ प्रियाप्रिये
108c	इति चैकोनविंशोऽयं द्वंद्वयोग इति स्मृतः
109a	ऊर्ध्वमेकोनविंशत्याः कालो नामापरो गुणः
109c	इतीमं विद्धि विंशत्या भूतानां प्रभवाप्ययम्
110a	विंशकश्चैष सङ्घातो महाभूतानि पञ्च च
110c	सदसद्भावयोगौ च गुणावन्यौ प्रकाशकौ
111a	इत्येवं विंशतिश्चैव गुणाः सप्त च ये स्मृताः
111c	विधिः शुक्रं बलं चेति त्रय एते गुणाः परे
112a	एकविंशश्च दश च कलाः सङ्ख्यानतः स्मृताः
112c	समग्रा यत्र वर्तन्ते तच्छरीरमिति स्मृतम्
113a	अव्यक्तं प्रकृतिं त्वासां कलानां कश्चिदिच्छति
113c	व्यक्तं चासां तथैवान्यः स्थूलदर्शी प्रपश्यति
114a	अव्यक्तं यदि वा व्यक्तं द्वयीमथ चतुष्टयीम्
114c	प्रकृतिं सर्वभूतानां पश्यन्त्यध्यात्मचिन्तकाः
115a	सेयं प्रकृतिरव्यक्ता कलाभिर्व्यक्ततां गता
115c	अहं च त्वं च राजेन्द्र ये चाप्यन्ये शरीरिणः
116a	बिन्दुन्यासादयोऽवस्थाः शुक्रशोणितसम्भवाः
116c	यासामेव निपातेन कललं नाम जायते
117a	कललादर्बुदोत्पत्तिः पेशी चाप्यर्बुदोद्भवा
117c	पेश्यास्त्वङ्गाभिनिर्वृत्तिर्नखरोमाणि चाङ्गतः
118a	सम्पूर्णे नवमे मासे जन्तोर्जातस्य मैथिल
118c	जायते नामरूपत्वं स्त्री पुमान्वेति लिङ्गतः
119a	जातमात्रं तु तद्रूपं दृष्ट्वा ताम्रनखाङ्गुलि
119c	कौमाररूपमापन्नं रूपतो नोपलभ्यते
120a	कौमाराद्यौवनं चापि स्थाविर्यं चापि यौवनात्
120c	अनेन क्रमयोगेन पूर्वं पूर्वं न लभ्यते
121a	कलानां पृथगर्थानां प्रतिभेदः क्षणे क्षणे
121c	वर्तते सर्वभूतेषु सौक्ष्म्यात्तु न विभाव्यते
122a	न चैषामप्ययो राजँल्लक्ष्यते प्रभवो न च
122c	अवस्थायामवस्थायां दीपस्येवार्चिषो गतिः
123a	तस्याप्येवम्प्रभावस्य सदश्वस्येव धावतः
123c	अजस्रं सर्वलोकस्य कः कुतो वा न वा कुतः
124a	कस्येदं कस्य वा नेदं कुतो वेदं न वा कुतः
124c	सम्बन्धः कोऽस्ति भूतानां स्वैरप्यवयवैरिह
125a	यथादित्यान्मणेश्चैव वीरुद्भ्यश्चैव पावकः
125c	भवत्येवं समुदयात्कलानामपि जन्तवः
126a	आत्मन्येवात्मनात्मानं यथा त्वमनुपश्यसि
126c	एवमेवात्मनात्मानमन्यस्मिन्किं न पश्यसि
126e 	यद्यात्मनि परस्मिंश्च समतामध्यवस्यसि
127a	अथ मां कासि कस्येति किमर्थमनुपृच्छसि
127c	इदं मे स्यादिदं नेति द्वंद्वैर्मुक्तस्य मैथिल
127e 	कासि कस्य कुतो वेति वचने किं प्रयोजनम्
128a	रिपौ मित्रेऽथ मध्यस्थे विजये सन्धिविग्रहे
128c	कृतवान्यो महीपाल किं तस्मिन्मुक्तलक्षणम्
129a	त्रिवर्गे सप्तधा व्यक्तं यो न वेदेह कर्मसु
129c	सङ्गवान्यस्त्रिवर्गे च किं तस्मिन्मुक्तलक्षणम्
130a	प्रिये चैवाप्रिये चैव दुर्बले बलवत्यपि
130c	यस्य नास्ति समं चक्षुः किं तस्मिन्मुक्तलक्षणम्
131a	तदमुक्तस्य ते मोक्षे योऽभिमानो भवेन्नृप
131c	सुहृद्भिः स निवार्यस्ते विचित्तस्येव भेषजैः
132a	तानि तान्यनुसन्दृश्य सङ्गस्थानान्यरिन्दम
132c	आत्मनात्मनि सम्पश्येत्किं तस्मिन्मुक्तलक्षणम्
133a	इमान्यन्यानि सूक्ष्माणि मोक्षमाश्रित्य कानिचित्
133c	चतुरङ्गप्रवृत्तानि सङ्गस्थानानि मे शृणु
134a	य इमां पृथिवीं कृत्स्नामेकच्छत्रां प्रशास्ति ह
134c	एकमेव स वै राजा पुरमध्यावसत्युत
135a	तत्पुरे चैकमेवास्य गृहं यदधितिष्ठति
135c	गृहे शयनमप्येकं निशायां यत्र लीयते
136a	शय्यार्धं तस्य चाप्यत्र स्त्रीपूर्वमधितिष्ठति
136c	तदनेन प्रसङ्गेन फलेनैवेह युज्यते
137a	एवमेवोपभोगेषु भोजनाच्छादनेषु च
137c	गुणेषु परिमेयेषु निग्रहानुग्रहौ प्रति
138a	परतन्त्रः सदा राजा स्वल्पे सोऽपि प्रसज्जते
138c	सन्धिविग्रहयोगे च कुतो राज्ञः स्वतन्त्रता
139a	स्त्रीषु क्रीडाविहारेषु नित्यमस्यास्वतन्त्रता
139c	मन्त्रे चामात्यसमितौ कुत एव स्वतन्त्रता
140a	यदा त्वाज्ञापयत्यन्यांस्तदास्योक्ता स्वतन्त्रता
140c	अवशः कार्यते तत्र तस्मिंस्तस्मिन्गुणे स्थितः
141a	स्वप्तुकामो न लभते स्वप्तुं कार्यार्थिभिर्जनैः
141c	शयने चाप्यनुज्ञातः सुप्त उत्थाप्यतेऽवशः
142a	स्नाह्यालभ पिब प्राश जुहुध्यग्नीन्यजेति च
142c	वदस्व शृणु चापीति विवशः कार्यते परैः
143a	अभिगम्याभिगम्यैनं याचन्ते सततं नराः
143c	न चाप्युत्सहते दातुं वित्तरक्षी महाजनात्
144a	दाने कोशक्षयो ह्यस्य वैरं चाप्यप्रयच्छतः
144c	क्षणेनास्योपवर्तन्ते दोषा वैराग्यकारकाः
145a	प्राज्ञाञ्शूरांस्तथैवाढ्यानेकस्थानेऽपि शङ्कते
145c	भयमप्यभये राज्ञो यैश्च नित्यमुपास्यते
146a	यदा चैते प्रदुष्यन्ति राजन्ये कीर्तिता मया
146c	तदैवास्य भयं तेभ्यो जायते पश्य यादृशम्
147a	सर्वः स्वे स्वे गृहे राजा सर्वः स्वे स्वे गृहे गृही
147c	निग्रहानुग्रहौ कुर्वंस्तुल्यो जनक राजभिः
148a	पुत्रा दारास्तथैवात्मा कोशो मित्राणि सञ्चयः
148c	परैः साधारणा ह्येते तैस्तैरेवास्य हेतुभिः
149a	हतो देशः पुरं दग्धं प्रधानः कुञ्जरो मृतः
149c	लोकसाधारणेष्वेषु मिथ्याज्ञानेन तप्यते
150a	अमुक्तो मानसैर्दुःखैरिच्छाद्वेषप्रियोद्भवैः
150c	शिरोरोगादिभी रोगैस्तथैव विनिपातिभिः
151a	द्वंद्वैस्तैस्तैरुपहतः सर्वतः परिशङ्कितः
151c	बहुप्रत्यर्थिकं राज्यमुपास्ते गणयन्निशाः
152a	तदल्पसुखमत्यर्थं बहुदुःखमसारवत्
152c	को राज्यमभिपद्येत प्राप्य चोपशमं लभेत्
153a	ममेदमिति यच्चेदं पुरं राष्ट्रं च मन्यसे
153c	बलं कोशममात्यांश्च कस्यैतानि न वा नृप
154a	मित्रामात्यं पुरं राष्ट्रं दण्डः कोशो महीपतिः
154c	सप्ताङ्गश्चक्रसङ्घातो राज्यमित्युच्यते नृप
155a	सप्ताङ्गस्यास्य राज्यस्य त्रिदण्डस्येव तिष्ठतः
155c	अन्योन्यगुणयुक्तस्य कः केन गुणतोऽधिकः
156a	तेषु तेषु हि कालेषु तत्तदङ्गं विशिष्यते
156c	येन यत्सिध्यते कार्यं तत्प्राधान्याय कल्पते
157a	सप्ताङ्गश्चापि सङ्घातस्त्रयश्चान्ये नृपोत्तम
157c	सम्भूय दशवर्गोऽयं भुङ्क्ते राज्यं हि राजवत्
158a	यश्च राजा महोत्साहः क्षत्रधर्मरतो भवेत्
158c	स तुष्येद्दशभागेन ततस्त्वन्यो दशावरैः
159a	नास्त्यसाधारणो राजा नास्ति राज्यमराजकम्
159c	राज्येऽसति कुतो धर्मो धर्मेऽसति कुतः परम्
160a	योऽप्यत्र परमो धर्मः पवित्रं राजराज्ययोः
160c	पृथिवी दक्षिणा यस्य सोऽश्वमेधो न विद्यते
161a	साहमेतानि कर्माणि राज्यदुःखानि मैथिल
161c	समर्था शतशो वक्तुमथ वापि सहस्रशः
162a	स्वदेहे नाभिषङ्गो मे कुतः परपरिग्रहे
162c	न मामेवंविधां मुक्तामीदृशं वक्तुमर्हसि
163a	ननु नाम त्वया मोक्षः कृत्स्नः पञ्चशिखाच्छ्रुतः
163c	सोपायः सोपनिषदः सोपासङ्गः सनिश्चयः
164a	तस्य ते मुक्तसङ्गस्य पाशानाक्रम्य तिष्ठतः
164c	छत्रादिषु विशेषेषु कथं सङ्गः पुनर्नृप
165a	श्रुतं ते न श्रुतं मन्ये मिथ्या वापि श्रुतं श्रुतम्
165c	अथ वा श्रुतसङ्काशं श्रुतमन्यच्छ्रुतं त्वया
166a	अथापीमासु सञ्ज्ञासु लौकिकीषु प्रतिष्ठसि
166c	अभिषङ्गावरोधाभ्यां बद्धस्त्वं प्राकृतो मया
167a	सत्त्वेनानुप्रवेशो हि योऽयं त्वयि कृतो मया
167c	किं तवापकृतं तत्र यदि मुक्तोऽसि सर्वतः
168a	नियमो ह्येष धर्मेषु यतीनां शून्यवासिता
168c	शून्यमावासयन्त्या च मया किं कस्य दूषितम्
169a	न पाणिभ्यां न बाहुभ्यां पादोरुभ्यां न चानघ
169c	न गात्रावयवैरन्यैः स्पृशामि त्वा नराधिप
170a	कुले महति जातेन ह्रीमता दीर्घदर्शिना
170c	नैतत्सदसि वक्तव्यं सद्वासद्वा मिथः कृतम्
171a	ब्राह्मणा गुरवश्चेमे तथामात्या गुरूत्तमाः
171c	त्वं चाथ गुरुरप्येषामेवमन्योन्यगौरवम्
172a	तदेवमनुसन्दृश्य वाच्यावाच्यं परीक्षता
172c	स्त्रीपुंसोः समवायोऽयं त्वया वाच्यो न संसदि
173a	यथा पुष्करपर्णस्थं जलं तत्पर्णसंस्थितम्
173c	तिष्ठत्यस्पृशती तद्वत्त्वयि वत्स्यामि मैथिल
174a	यदि वाप्यस्पृशन्त्या मे स्पर्शं जानासि कञ्चन
174c	ज्ञानं कृतमबीजं ते कथं तेनेह भिक्षुणा
175a	स गार्हस्थ्याच्च्युतश्च त्वं मोक्षं नावाप्य दुर्विदम्
175c	उभयोरन्तराले च वर्तसे मोक्षवातिकः
176a	न हि मुक्तस्य मुक्तेन ज्ञस्यैकत्वपृथक्त्वयोः
176c	भावाभावसमायोगे जायते वर्णसङ्करः
177a	वर्णाश्रमपृथक्त्वे च दृष्टार्थस्यापृथक्त्विनः
177c	नान्यदन्यदिति ज्ञात्वा नान्यदन्यत्प्रवर्तते
178a	पाणौ कुण्डं तथा कुण्डे पयः पयसि मक्षिकाः
178c	आश्रिताश्रययोगेन पृथक्त्वेनाश्रया वयम्
179a	न तु कुण्डे पयोभावः पयश्चापि न मक्षिकाः
179c	स्वयमेवाश्रयन्त्येते भावा न तु पराश्रयम्
180a	पृथक्त्वादाश्रमाणां च वर्णान्यत्वे तथैव च
180c	परस्परपृथक्त्वाच्च कथं ते वर्णसङ्करः
181a	नास्मि वर्णोत्तमा जात्या न वैश्या नावरा तथा
181c	तव राजन्सवर्णास्मि शुद्धयोनिरविप्लुता
182a	प्रधानो नाम राजर्षिर्व्यक्तं ते श्रोत्रमागतः
182c	कुले तस्य समुत्पन्नां सुलभां नाम विद्धि माम्
183a	द्रोणश्च शतशृङ्गश्च वक्रद्वारश्च पर्वतः
183c	मम सत्रेषु पूर्वेषां चिता मघवता सह
184a	साहं तस्मिन्कुले जाता भर्तर्यसति मद्विधे
184c	विनीता मोक्षधर्मेषु चराम्येका मुनिव्रतम्
185a	नास्मि सत्रप्रतिच्छन्ना न परस्वाभिमानिनी
185c	न धर्मसङ्करकरी स्वधर्मेऽस्मि धृतव्रता
186a	नास्थिरा स्वप्रतिज्ञायां नासमीक्ष्यप्रवादिनी
186c	नासमीक्ष्यागता चाहं त्वत्सकाशं जनाधिप
187a	मोक्षे ते भावितां बुद्धिं श्रुत्वाहं कुशलैषिणी
187c	तव मोक्षस्य चाप्यस्य जिज्ञासार्थमिहागता
188a	न वर्गस्था ब्रवीम्येतत्स्वपक्षपरपक्षयोः
188c	मुक्तो न मुच्यते यश्च शान्तो यश्च न शाम्यति
189a	यथा शून्ये पुरागारे भिक्षुरेकां निशां वसेत्
189c	तथा हि त्वच्छरीरेऽस्मिन्निमां वत्स्यामि शर्वरीम्
190a	साहमासनदानेन वागातिथ्येन चार्चिता
190c	सुप्ता सुशरणा प्रीता श्वो गमिष्यामि मैथिल
191a	इत्येतानि स वाक्यानि हेतुमन्त्यर्थवन्ति च
191c	श्रुत्वा नाधिजगौ राजा किञ्चिदन्यदतः परम्

