BR-12-03-308-001  	युधिष्ठिर उवाच
BR-12-03-308-001a	अपरित्यज्य गार्हस्थ्यं कुरुराजर्षिसत्तम
BR-12-03-308-001c	कः प्राप्तो विनयं बुद्ध्या मोक्षतत्त्वं वदस्व मे
BR-12-03-308-002a	संन्यस्यते यथात्मायं संन्यस्तात्मा यथा च यः
BR-12-03-308-002c	परं मोक्षस्य यच्चापि तन्मे ब्रूहि पितामह
BR-12-03-308-003  	भीष्म उवाच
BR-12-03-308-003a	अत्राप्युदाहरन्तीममितिहासं पुरातनम्
BR-12-03-308-003c	जनकस्य च संवादं सुलभायाश्च भारत
BR-12-03-308-004a	संन्यासफलिकः कश्चिद्बभूव नृपतिः पुरा
BR-12-03-308-004c	मैथिलो जनको नाम धर्मध्वज इति श्रुतः
BR-12-03-308-005a	स वेदे मोक्षशास्त्रे च स्वे च शास्त्रे कृतागमः
BR-12-03-308-005c	इन्द्रियाणि समाधाय शशास वसुधामिमाम्
BR-12-03-308-006a	तस्य वेदविदः प्राज्ञाः श्रुत्वा तां साधुवृत्तताम्
BR-12-03-308-006c	लोकेषु स्पृहयन्त्यन्ये पुरुषाः पुरुषेश्वर
BR-12-03-308-007a	अथ धर्मयुगे तस्मिन्योगधर्ममनुष्ठिता
BR-12-03-308-007c	महीमनुचचारैका सुलभा नाम भिक्षुकी
BR-12-03-308-008a	तया जगदिदं सर्वमटन्त्या मिथिलेश्वरः
BR-12-03-308-008c	तत्र तत्र श्रुतो मोक्षे कथ्यमानस्त्रिदण्डिभिः
BR-12-03-308-009a	सा सुसूक्ष्मां कथां श्रुत्वा तथ्यं नेति ससंशया
BR-12-03-308-009c	दर्शने जातसङ्कल्पा जनकस्य बभूव ह
BR-12-03-308-010a	ततः सा विप्रहायाथ पूर्वरूपं हि योगतः
BR-12-03-308-010c	अबिभ्रदनवद्याङ्गी रूपमन्यदनुत्तमम्
BR-12-03-308-011a	चक्षुर्निमेषमात्रेण लघ्वस्त्रगतिगामिनी
BR-12-03-308-011c	विदेहानां पुरीं सुभ्रूर्जगाम कमलेक्षणा
BR-12-03-308-012a	सा प्राप्य मिथिलां रम्यां समृद्धजनसङ्कुलाम्
BR-12-03-308-012c	भैक्षचर्यापदेशेन ददर्श मिथिलेश्वरम्
BR-12-03-308-013a	राजा तस्याः परं दृष्ट्वा सौकुमार्यं वपुस्तथा
BR-12-03-308-013c	केयं कस्य कुतो वेति बभूवागतविस्मयः
BR-12-03-308-014a	ततोऽस्याः स्वागतं कृत्वा व्यादिश्य च वरासनम्
BR-12-03-308-014c	पूजितां पादशौचेन वरान्नेनाप्यतर्पयत्
BR-12-03-308-015a	अथ भुक्तवती प्रीता राजानं मन्त्रिभिर्वृतम्
BR-12-03-308-015c	सर्वभाष्यविदां मध्ये चोदयामास भिक्षुकी
BR-12-03-308-016a	सुलभा त्वस्य धर्मेषु मुक्तो नेति ससंशया
BR-12-03-308-016c	सत्त्वं सत्त्वेन योगज्ञा प्रविवेश महीपते
BR-12-03-308-017a	नेत्राभ्यां नेत्रयोरस्य रश्मीन्संयोज्य रश्मिभिः
BR-12-03-308-017c	सा स्म सञ्चोदयिष्यन्तं योगबन्धैर्बबन्ध ह
BR-12-03-308-018a	जनकोऽप्युत्स्मयन्राजा भावमस्या विशेषयन्
BR-12-03-308-018c	प्रतिजग्राह भावेन भावमस्या नृपोत्तमः
BR-12-03-308-019a	तदेकस्मिन्नधिष्ठाने संवादः श्रूयतामयम्
BR-12-03-308-019c	छत्रादिषु विमुक्तस्य मुक्तायाश्च त्रिदण्डके
BR-12-03-308-020a	भगवत्याः क्व चर्येयं कृता क्व च गमिष्यसि
BR-12-03-308-020c	कस्य च त्वं कुतो वेति पप्रच्छैनां महीपतिः
BR-12-03-308-021a	श्रुते वयसि जातौ च सद्भावो नाधिगम्यते
BR-12-03-308-021c	एष्वर्थेषूत्तरं तस्मात्प्रवेद्यं सत्समागमे
BR-12-03-308-022a	छत्रादिषु विशेषेषु मुक्तं मां विद्धि सर्वशः
BR-12-03-308-022c	स त्वां सम्मन्तुमिच्छामि मानार्हासि मता हि मे
BR-12-03-308-023a	यस्माच्चैतन्मया प्राप्तं ज्ञानं वैशेषिकं पुरा
BR-12-03-308-023c	यस्य नान्यः प्रवक्तास्ति मोक्षे तमपि मे शृणु
BR-12-03-308-024a	पाराशर्यसगोत्रस्य वृद्धस्य सुमहात्मनः
BR-12-03-308-024c	भिक्षोः पञ्चशिखस्याहं शिष्यः परमसम्मतः
BR-12-03-308-025a	साङ्ख्यज्ञाने तथा योगे महीपालविधौ तथा
BR-12-03-308-025c	त्रिविधे मोक्षधर्मेऽस्मिन्गताध्वा छिन्नसंशयः
BR-12-03-308-026a	स यथाशास्त्रदृष्टेन मार्गेणेह परिव्रजन्
BR-12-03-308-026c	वार्षिकांश्चतुरो मासान्पुरा मयि सुखोषितः
BR-12-03-308-027a	तेनाहं साङ्ख्यमुख्येन सुदृष्टार्थेन तत्त्वतः
BR-12-03-308-027c	श्रावितस्त्रिविधं मोक्षं न च राज्याद्विचालितः
BR-12-03-308-028a	सोऽहं तामखिलां वृत्तिं त्रिविधां मोक्षसंहिताम्
BR-12-03-308-028c	मुक्तरागश्चराम्येकः पदे परमके स्थितः
BR-12-03-308-029a	वैराग्यं पुनरेतस्य मोक्षस्य परमो विधिः
BR-12-03-308-029c	ज्ञानादेव च वैराग्यं जायते येन मुच्यते
BR-12-03-308-030a	ज्ञानेन कुरुते यत्नं यत्नेन प्राप्यते महत्
BR-12-03-308-030c	महद्द्वंद्वप्रमोक्षाय सा सिद्धिर्या वयोतिगा
BR-12-03-308-031a	सेयं परमिका बुद्धिः प्राप्ता निर्द्वंद्वता मया
BR-12-03-308-031c	इहैव गतमोहेन चरता मुक्तसङ्गिना
BR-12-03-308-032a	यथा क्षेत्रं मृदूभूतमद्भिराप्लावितं तथा
BR-12-03-308-032c	जनयत्यङ्कुरं कर्म नृणां तद्वत्पुनर्भवम्
BR-12-03-308-033a	यथा चोत्तापितं बीजं कपाले यत्र तत्र वा
BR-12-03-308-033c	प्राप्याप्यङ्कुरहेतुत्वमबीजत्वान्न जायते
BR-12-03-308-034a	तद्वद्भगवता तेन शिखाप्रोक्तेन भिक्षुणा
BR-12-03-308-034c	ज्ञानं कृतमबीजं मे विषयेषु न जायते
BR-12-03-308-035a	नाभिषज्जति कस्मिंश्चिन्नानर्थे न परिग्रहे
BR-12-03-308-035c	नाभिरज्यति चैतेषु व्यर्थत्वाद्रागदोषयोः
BR-12-03-308-036a	यश्च मे दक्षिणं बाहुं चन्दनेन समुक्षयेत्
BR-12-03-308-036c	सव्यं वास्या च यस्तक्षेत्समावेतावुभौ मम
BR-12-03-308-037a	सुखी सोऽहमवाप्तार्थः समलोष्टाश्मकाञ्चनः
BR-12-03-308-037c	मुक्तसङ्गः स्थितो राज्ये विशिष्टोऽन्यैस्त्रिदण्डिभिः
BR-12-03-308-038a	मोक्षे हि त्रिविधा निष्ठा दृष्टा पूर्वैर्महर्षिभिः
BR-12-03-308-038c	ज्ञानं लोकोत्तरं यच्च सर्वत्यागश्च कर्मणाम्
BR-12-03-308-039a	ज्ञाननिष्ठां वदन्त्येके मोक्षशास्त्रविदो जनाः
BR-12-03-308-039c	कर्मनिष्ठां तथैवान्ये यतयः सूक्ष्मदर्शिनः
BR-12-03-308-040a	प्रहायोभयमप्येतज्ज्ञानं कर्म च केवलम्
BR-12-03-308-040c	तृतीयेयं समाख्याता निष्ठा तेन महात्मना
BR-12-03-308-041a	यमे च नियमे चैव द्वेषे कामे परिग्रहे
BR-12-03-308-041c	माने दम्भे तथा स्नेहे सदृशास्ते कुटुम्बिभिः
BR-12-03-308-042a	त्रिदण्डादिषु यद्यस्ति मोक्षो ज्ञानेन केनचित्
BR-12-03-308-042c	छत्रादिषु कथं न स्यात्तुल्यहेतौ परिग्रहे
BR-12-03-308-043a	येन येन हि यस्यार्थः कारणेनेह कस्यचित्
BR-12-03-308-043c	तत्तदालम्बते द्रव्यं सर्वः स्वे स्वे परिग्रहे
BR-12-03-308-044a	दोषदर्शी तु गार्हस्थ्ये यो व्रजत्याश्रमान्तरम्
BR-12-03-308-044c	उत्सृजन्परिगृह्णंश्च सोऽपि सङ्गान्न मुच्यते
BR-12-03-308-045a	आधिपत्ये तथा तुल्ये निग्रहानुग्रहात्मनि
BR-12-03-308-045c	राजर्षिभिक्षुकाचार्या मुच्यन्ते केन हेतुना
BR-12-03-308-046a	अथ सत्याधिपत्येऽपि ज्ञानेनैवेह केवलम्
BR-12-03-308-046c	मुच्यन्ते किं न मुच्यन्ते पदे परमके स्थिताः
BR-12-03-308-047a	काषायधारणं मौण्ड्यं त्रिविष्टब्धः कमण्डलुः
BR-12-03-308-047c	लिङ्गान्यत्यर्थमेतानि न मोक्षायेति मे मतिः
BR-12-03-308-048a	यदि सत्यपि लिङ्गेऽस्मिञ्ज्ञानमेवात्र कारणम्
BR-12-03-308-048c	निर्मोक्षायेह दुःखस्य लिङ्गमात्रं निरर्थकम्
BR-12-03-308-049a	अथ वा दुःखशैथिल्यं वीक्ष्य लिङ्गे कृता मतिः
BR-12-03-308-049c	किं तदेवार्थसामान्यं छत्रादिषु न लक्ष्यते
BR-12-03-308-050a	आकिञ्चन्ये न मोक्षोऽस्ति कैञ्चन्ये नास्ति बन्धनम्
BR-12-03-308-050c	कैञ्चन्ये चेतरे चैव जन्तुर्ज्ञानेन मुच्यते
BR-12-03-308-051a	तस्माद्धर्मार्थकामेषु तथा राज्यपरिग्रहे
BR-12-03-308-051c	बन्धनायतनेष्वेषु विद्ध्यबन्धे पदे स्थितम्
BR-12-03-308-052a	राज्यैश्वर्यमयः पाशः स्नेहायतनबन्धनः
BR-12-03-308-052c	मोक्षाश्मनिशितेनेह छिन्नस्त्यागासिना मया
BR-12-03-308-053a	सोऽहमेवङ्गतो मुक्तो जातास्थस्त्वयि भिक्षुकि
BR-12-03-308-053c	अयथार्थो हि ते वर्णो वक्ष्यामि शृणु तन्मम
BR-12-03-308-054a	सौकुमार्यं तथा रूपं वपुरग्र्यं तथा वयः
BR-12-03-308-054c	तवैतानि समस्तानि नियमश्चेति संशयः
BR-12-03-308-055a	यच्चाप्यननुरूपं ते लिङ्गस्यास्य विचेष्टितम्
BR-12-03-308-055c	मुक्तोऽयं स्यान्न वेत्यस्माद्धर्षितो मत्परिग्रहः
BR-12-03-308-056a	न च कामसमायुक्ते मुक्तेऽप्यस्ति त्रिदण्डकम्
BR-12-03-308-056c	न रक्ष्यते त्वया चेदं न मुक्तस्यास्ति गोपना
BR-12-03-308-057a	मत्पक्षसंश्रयाच्चायं शृणु यस्ते व्यतिक्रमः
BR-12-03-308-057c	आश्रयन्त्याः स्वभावेन मम पूर्वपरिग्रहम्
BR-12-03-308-058a	प्रवेशस्ते कृतः केन मम राष्ट्रे पुरे तथा
BR-12-03-308-058c	कस्य वा संनिसर्गात्त्वं प्रविष्टा हृदयं मम
BR-12-03-308-059a	वर्णप्रवरमुख्यासि ब्राह्मणी क्षत्रियो ह्यहम्
BR-12-03-308-059c	नावयोरेकयोगोऽस्ति मा कृथा वर्णसङ्करम्
BR-12-03-308-060a	वर्तसे मोक्षधर्मेषु गार्हस्थ्ये त्वहमाश्रमे
BR-12-03-308-060c	अयं चापि सुकष्टस्ते द्वितीयोऽऽश्रमसङ्करः
BR-12-03-308-061a	सगोत्रां वासगोत्रां वा न वेद त्वां न वेत्थ माम्
BR-12-03-308-061c	सगोत्रमाविशन्त्यास्ते तृतीयो गोत्रसङ्करः
BR-12-03-308-062a	अथ जीवति ते भर्ता प्रोषितोऽप्यथ वा क्वचित्
BR-12-03-308-062c	अगम्या परभार्येति चतुर्थो धर्मसङ्करः
BR-12-03-308-063a	सा त्वमेतान्यकार्याणि कार्यापेक्षा व्यवस्यसि
BR-12-03-308-063c	अविज्ञानेन वा युक्ता मिथ्याज्ञानेन वा पुनः
BR-12-03-308-064a	अथ वापि स्वतन्त्रासि स्वदोषेणेह केनचित्
BR-12-03-308-064c	यदि किञ्चिच्छ्रुतं तेऽस्ति सर्वं कृतमनर्थकम्
BR-12-03-308-065a	इदमन्यत्तृतीयं ते भावस्पर्शविघातकम्
BR-12-03-308-065c	दुष्टाया लक्ष्यते लिङ्गं प्रवक्तव्यं प्रकाशितम्
BR-12-03-308-066a	न मय्येवाभिसन्धिस्ते जयैषिण्या जये कृतः
BR-12-03-308-066c	येयं मत्परिषत्कृत्स्ना जेतुमिच्छसि तामपि
BR-12-03-308-067a	तथा ह्येवं पुनश्च त्वं दृष्टिं स्वां प्रतिमुञ्चसि
BR-12-03-308-067c	मत्पक्षप्रतिघाताय स्वपक्षोद्भावनाय च
BR-12-03-308-068a	सा स्वेनामर्षजेन त्वमृद्धिमोहेन मोहिता
BR-12-03-308-068c	भूयः सृजसि योगास्त्रं विषामृतमिवैकधा
BR-12-03-308-069a	इच्छतोर्हि द्वयोर्लाभः स्त्रीपुंसोरमृतोपमः
BR-12-03-308-069c	अलाभश्चाप्यरक्तस्य सोऽत्र दोषो विषोपमः
BR-12-03-308-070a	मा स्प्राक्षीः साधु जानीष्व स्वशास्त्रमनुपालय
BR-12-03-308-070c	कृतेयं हि विजिज्ञासा मुक्तो नेति त्वया मम
BR-12-03-308-070e 	एतत्सर्वं प्रतिच्छन्नं मयि नार्हसि गूहितुम्
BR-12-03-308-071a	सा यदि त्वं स्वकार्येण यद्यन्यस्य महीपतेः
BR-12-03-308-071c	तत्त्वं सत्रप्रतिच्छन्ना मयि नार्हसि गूहितुम्
BR-12-03-308-072a	न राजानं मृषा गच्छेन्न द्विजातिं कथञ्चन
BR-12-03-308-072c	न स्त्रियं स्त्रीगुणोपेतां हन्युर्ह्येते मृषागताः
BR-12-03-308-073a	राज्ञां हि बलमैश्वर्यं ब्रह्म ब्रह्मविदां बलम्
BR-12-03-308-073c	रूपयौवनसौभाग्यं स्त्रीणां बलमनुत्तमम्
BR-12-03-308-074a	अत एतैर्बलैरेते बलिनः स्वार्थमिच्छता
BR-12-03-308-074c	आर्जवेनाभिगन्तव्या विनाशाय ह्यनार्जवम्
BR-12-03-308-075a	सा त्वं जातिं श्रुतं वृत्तं भावं प्रकृतिमात्मनः
BR-12-03-308-075c	कृत्यमागमने चैव वक्तुमर्हसि तत्त्वतः
BR-12-03-308-076a	इत्येतैरसुखैर्वाक्यैरयुक्तैरसमञ्जसैः
BR-12-03-308-076c	प्रत्यादिष्टा नरेन्द्रेण सुलभा न व्यकम्पत
BR-12-03-308-077a	उक्तवाक्ये तु नृपतौ सुलभा चारुदर्शना
BR-12-03-308-077c	ततश्चारुतरं वाक्यं प्रचक्रामाथ भाषितुम्
BR-12-03-308-078a	नवभिर्नवभिश्चैव दोषैर्वाग्बुद्धिदूषणैः
BR-12-03-308-078c	अपेतमुपपन्नार्थमष्टादशगुणान्वितम्
BR-12-03-308-079a	सौक्ष्म्यं सङ्ख्याक्रमौ चोभौ निर्णयः सप्रयोजनः
BR-12-03-308-079c	पञ्चैतान्यर्थजातानि वाक्यमित्युच्यते नृप
BR-12-03-308-080a	एषामेकैकशोऽर्थानां सौक्ष्म्यादीनां सुलक्षणम्
BR-12-03-308-080c	शृणु संसार्यमाणानां पदार्थैः पदवाक्यतः
BR-12-03-308-081a	ज्ञानं ज्ञेयेषु भिन्नेषु यथाभेदेन वर्तते
BR-12-03-308-081c	तत्रातिशयिनी बुद्धिस्तत्सौक्ष्म्यमिति वर्तते
BR-12-03-308-082a	दोषाणां च गुणानां च प्रमाणं प्रविभागशः
BR-12-03-308-082c	कञ्चिदर्थमभिप्रेत्य सा सङ्ख्येत्युपधार्यताम्
BR-12-03-308-083a	इदं पूर्वमिदं पश्चाद्वक्तव्यं यद्विवक्षितम्
BR-12-03-308-083c	क्रमयोगं तमप्याहुर्वाक्यं वाक्यविदो जनाः
BR-12-03-308-084a	धर्मार्थकाममोक्षेषु प्रतिज्ञाय विशेषतः
BR-12-03-308-084c	इदं तदिति वाक्यान्ते प्रोच्यते स विनिर्णयः
BR-12-03-308-085a	इच्छाद्वेषभवैर्दुःखैः प्रकर्षो यत्र जायते
BR-12-03-308-085c	तत्र या नृपते वृत्तिस्तत्प्रयोजनमिष्यते
BR-12-03-308-086a	तान्येतानि यथोक्तानि सौक्ष्म्यादीनि जनाधिप
BR-12-03-308-086c	एकार्थसमवेतानि वाक्यं मम निशामय
BR-12-03-308-087a	उपेतार्थमभिन्नार्थं नापवृत्तं न चाधिकम्
BR-12-03-308-087c	नाश्लक्ष्णं न च सन्दिग्धं वक्ष्यामि परमं तव
BR-12-03-308-088a	न गुर्वक्षरसम्बद्धं पराङ्मुखमुखं न च
BR-12-03-308-088c	नानृतं न त्रिवर्गेण विरुद्धं नाप्यसंस्कृतम्
BR-12-03-308-089a	न न्यूनं कष्टशब्दं वा व्युत्क्रमाभिहितं न च
BR-12-03-308-089c	न शेषं नानुकल्पेन निष्कारणमहेतुकम्
BR-12-03-308-090a	कामात्क्रोधाद्भयाल्लोभाद्दैन्यादानार्यकात्तथा
BR-12-03-308-090c	ह्रीतोऽनुक्रोशतो मानान्न वक्ष्यामि कथञ्चन
BR-12-03-308-091a	वक्ता श्रोता च वाक्यं च यदा त्वविकलं नृप
BR-12-03-308-091c	सममेति विवक्षायां तदा सोऽर्थः प्रकाशते
BR-12-03-308-092a	वक्तव्ये तु यदा वक्ता श्रोतारमवमन्यते
BR-12-03-308-092c	स्वार्थमाह परार्थं वा तदा वाक्यं न रोहति
BR-12-03-308-093a	अथ यः स्वार्थमुत्सृज्य परार्थं प्राह मानवः
BR-12-03-308-093c	विशङ्का जायते तस्मिन्वाक्यं तदपि दोषवत्
BR-12-03-308-094a	यस्तु वक्ता द्वयोरर्थमविरुद्धं प्रभाषते
BR-12-03-308-094c	श्रोतुश्चैवात्मनश्चैव स वक्ता नेतरो नृप
BR-12-03-308-095a	तदर्थवदिदं वाक्यमुपेतं वाक्यसम्पदा
BR-12-03-308-095c	अविक्षिप्तमना राजन्नेकाग्रः श्रोतुमर्हसि
BR-12-03-308-096a	कासि कस्य कुतो वेति त्वयाहमभिचोदिता
BR-12-03-308-096c	तत्रोत्तरमिदं वाक्यं राजन्नेकमनाः शृणु
BR-12-03-308-097a	यथा जतु च काष्ठं च पांसवश्चोदबिन्दुभिः
BR-12-03-308-097c	सुश्लिष्टानि तथा राजन्प्राणिनामिह सम्भवः
BR-12-03-308-098a	शब्दः स्पर्शो रसो रूपं गन्धः पञ्चेन्द्रियाणि च
BR-12-03-308-098c	पृथगात्मा दशात्मानः संश्लिष्टा जतुकाष्ठवत्
BR-12-03-308-099a	न चैषां चोदना काचिदस्तीत्येष विनिश्चयः
BR-12-03-308-099c	एकैकस्येह विज्ञानं नास्त्यात्मनि तथा परे
BR-12-03-308-100a	न वेद चक्षुश्चक्षुष्ट्वं श्रोत्रं नात्मनि वर्तते
BR-12-03-308-100c	तथैव व्यभिचारेण न वर्तन्ते परस्परम्
BR-12-03-308-100e 	संश्लिष्टा नाभिजायन्ते यथाप इह पांसवः
BR-12-03-308-101a	बाह्यानन्यानपेक्षन्ते गुणांस्तानपि मे शृणु
BR-12-03-308-101c	रूपं चक्षुः प्रकाशश्च दर्शने हेतवस्त्रयः
BR-12-03-308-101e 	यथैवात्र तथान्येषु ज्ञानज्ञेयेषु हेतवः
BR-12-03-308-102a	ज्ञानज्ञेयान्तरे तस्मिन्मनो नामापरो गुणः
BR-12-03-308-102c	विचारयति येनायं निश्चये साध्वसाधुनी
BR-12-03-308-103a	द्वादशस्त्वपरस्तत्र बुद्धिर्नाम गुणः स्मृतः
BR-12-03-308-103c	येन संशयपूर्वेषु बोद्धव्येषु व्यवस्यति
BR-12-03-308-104a	अथ द्वादशके तस्मिन्सत्त्वं नामापरो गुणः
BR-12-03-308-104c	महासत्त्वोऽल्पसत्त्वो वा जन्तुर्येनानुमीयते
BR-12-03-308-105a	क्षेत्रज्ञ इति चाप्यन्यो गुणस्तत्र चतुर्दशः
BR-12-03-308-105c	ममायमिति येनायं मन्यते न च मन्यते
BR-12-03-308-106a	अथ पञ्चदशो राजन्गुणस्तत्रापरः स्मृतः
BR-12-03-308-106c	पृथक्कलासमूहस्य सामग्र्यं तदिहोच्यते
BR-12-03-308-107a	गुणस्त्वेवापरस्तत्र सङ्घात इति षोडशः
BR-12-03-308-107c	आकृतिर्व्यक्तिरित्येतौ गुणौ यस्मिन्समाश्रितौ
BR-12-03-308-108a	सुखदुःखे जरामृत्यू लाभालाभौ प्रियाप्रिये
BR-12-03-308-108c	इति चैकोनविंशोऽयं द्वंद्वयोग इति स्मृतः
BR-12-03-308-109a	ऊर्ध्वमेकोनविंशत्याः कालो नामापरो गुणः
BR-12-03-308-109c	इतीमं विद्धि विंशत्या भूतानां प्रभवाप्ययम्
BR-12-03-308-110a	विंशकश्चैष सङ्घातो महाभूतानि पञ्च च
BR-12-03-308-110c	सदसद्भावयोगौ च गुणावन्यौ प्रकाशकौ
BR-12-03-308-111a	इत्येवं विंशतिश्चैव गुणाः सप्त च ये स्मृताः
BR-12-03-308-111c	विधिः शुक्रं बलं चेति त्रय एते गुणाः परे
BR-12-03-308-112a	एकविंशश्च दश च कलाः सङ्ख्यानतः स्मृताः
BR-12-03-308-112c	समग्रा यत्र वर्तन्ते तच्छरीरमिति स्मृतम्
BR-12-03-308-113a	अव्यक्तं प्रकृतिं त्वासां कलानां कश्चिदिच्छति
BR-12-03-308-113c	व्यक्तं चासां तथैवान्यः स्थूलदर्शी प्रपश्यति
BR-12-03-308-114a	अव्यक्तं यदि वा व्यक्तं द्वयीमथ चतुष्टयीम्
BR-12-03-308-114c	प्रकृतिं सर्वभूतानां पश्यन्त्यध्यात्मचिन्तकाः
BR-12-03-308-115a	सेयं प्रकृतिरव्यक्ता कलाभिर्व्यक्ततां गता
BR-12-03-308-115c	अहं च त्वं च राजेन्द्र ये चाप्यन्ये शरीरिणः
BR-12-03-308-116a	बिन्दुन्यासादयोऽवस्थाः शुक्रशोणितसम्भवाः
BR-12-03-308-116c	यासामेव निपातेन कललं नाम जायते
BR-12-03-308-117a	कललादर्बुदोत्पत्तिः पेशी चाप्यर्बुदोद्भवा
BR-12-03-308-117c	पेश्यास्त्वङ्गाभिनिर्वृत्तिर्नखरोमाणि चाङ्गतः
BR-12-03-308-118a	सम्पूर्णे नवमे मासे जन्तोर्जातस्य मैथिल
BR-12-03-308-118c	जायते नामरूपत्वं स्त्री पुमान्वेति लिङ्गतः
BR-12-03-308-119a	जातमात्रं तु तद्रूपं दृष्ट्वा ताम्रनखाङ्गुलि
BR-12-03-308-119c	कौमाररूपमापन्नं रूपतो नोपलभ्यते
BR-12-03-308-120a	कौमाराद्यौवनं चापि स्थाविर्यं चापि यौवनात्
BR-12-03-308-120c	अनेन क्रमयोगेन पूर्वं पूर्वं न लभ्यते
BR-12-03-308-121a	कलानां पृथगर्थानां प्रतिभेदः क्षणे क्षणे
BR-12-03-308-121c	वर्तते सर्वभूतेषु सौक्ष्म्यात्तु न विभाव्यते
BR-12-03-308-122a	न चैषामप्ययो राजँल्लक्ष्यते प्रभवो न च
BR-12-03-308-122c	अवस्थायामवस्थायां दीपस्येवार्चिषो गतिः
BR-12-03-308-123a	तस्याप्येवम्प्रभावस्य सदश्वस्येव धावतः
BR-12-03-308-123c	अजस्रं सर्वलोकस्य कः कुतो वा न वा कुतः
BR-12-03-308-124a	कस्येदं कस्य वा नेदं कुतो वेदं न वा कुतः
BR-12-03-308-124c	सम्बन्धः कोऽस्ति भूतानां स्वैरप्यवयवैरिह
BR-12-03-308-125a	यथादित्यान्मणेश्चैव वीरुद्भ्यश्चैव पावकः
BR-12-03-308-125c	भवत्येवं समुदयात्कलानामपि जन्तवः
BR-12-03-308-126a	आत्मन्येवात्मनात्मानं यथा त्वमनुपश्यसि
BR-12-03-308-126c	एवमेवात्मनात्मानमन्यस्मिन्किं न पश्यसि
BR-12-03-308-126e 	यद्यात्मनि परस्मिंश्च समतामध्यवस्यसि
BR-12-03-308-127a	अथ मां कासि कस्येति किमर्थमनुपृच्छसि
BR-12-03-308-127c	इदं मे स्यादिदं नेति द्वंद्वैर्मुक्तस्य मैथिल
BR-12-03-308-127e 	कासि कस्य कुतो वेति वचने किं प्रयोजनम्
BR-12-03-308-128a	रिपौ मित्रेऽथ मध्यस्थे विजये सन्धिविग्रहे
BR-12-03-308-128c	कृतवान्यो महीपाल किं तस्मिन्मुक्तलक्षणम्
BR-12-03-308-129a	त्रिवर्गे सप्तधा व्यक्तं यो न वेदेह कर्मसु
BR-12-03-308-129c	सङ्गवान्यस्त्रिवर्गे च किं तस्मिन्मुक्तलक्षणम्
BR-12-03-308-130a	प्रिये चैवाप्रिये चैव दुर्बले बलवत्यपि
BR-12-03-308-130c	यस्य नास्ति समं चक्षुः किं तस्मिन्मुक्तलक्षणम्
BR-12-03-308-131a	तदमुक्तस्य ते मोक्षे योऽभिमानो भवेन्नृप
BR-12-03-308-131c	सुहृद्भिः स निवार्यस्ते विचित्तस्येव भेषजैः
BR-12-03-308-132a	तानि तान्यनुसन्दृश्य सङ्गस्थानान्यरिन्दम
BR-12-03-308-132c	आत्मनात्मनि सम्पश्येत्किं तस्मिन्मुक्तलक्षणम्
BR-12-03-308-133a	इमान्यन्यानि सूक्ष्माणि मोक्षमाश्रित्य कानिचित्
BR-12-03-308-133c	चतुरङ्गप्रवृत्तानि सङ्गस्थानानि मे शृणु
BR-12-03-308-134a	य इमां पृथिवीं कृत्स्नामेकच्छत्रां प्रशास्ति ह
BR-12-03-308-134c	एकमेव स वै राजा पुरमध्यावसत्युत
BR-12-03-308-135a	तत्पुरे चैकमेवास्य गृहं यदधितिष्ठति
BR-12-03-308-135c	गृहे शयनमप्येकं निशायां यत्र लीयते
BR-12-03-308-136a	शय्यार्धं तस्य चाप्यत्र स्त्रीपूर्वमधितिष्ठति
BR-12-03-308-136c	तदनेन प्रसङ्गेन फलेनैवेह युज्यते
BR-12-03-308-137a	एवमेवोपभोगेषु भोजनाच्छादनेषु च
BR-12-03-308-137c	गुणेषु परिमेयेषु निग्रहानुग्रहौ प्रति
BR-12-03-308-138a	परतन्त्रः सदा राजा स्वल्पे सोऽपि प्रसज्जते
BR-12-03-308-138c	सन्धिविग्रहयोगे च कुतो राज्ञः स्वतन्त्रता
BR-12-03-308-139a	स्त्रीषु क्रीडाविहारेषु नित्यमस्यास्वतन्त्रता
BR-12-03-308-139c	मन्त्रे चामात्यसमितौ कुत एव स्वतन्त्रता
BR-12-03-308-140a	यदा त्वाज्ञापयत्यन्यांस्तदास्योक्ता स्वतन्त्रता
BR-12-03-308-140c	अवशः कार्यते तत्र तस्मिंस्तस्मिन्गुणे स्थितः
BR-12-03-308-141a	स्वप्तुकामो न लभते स्वप्तुं कार्यार्थिभिर्जनैः
BR-12-03-308-141c	शयने चाप्यनुज्ञातः सुप्त उत्थाप्यतेऽवशः
BR-12-03-308-142a	स्नाह्यालभ पिब प्राश जुहुध्यग्नीन्यजेति च
BR-12-03-308-142c	वदस्व शृणु चापीति विवशः कार्यते परैः
BR-12-03-308-143a	अभिगम्याभिगम्यैनं याचन्ते सततं नराः
BR-12-03-308-143c	न चाप्युत्सहते दातुं वित्तरक्षी महाजनात्
BR-12-03-308-144a	दाने कोशक्षयो ह्यस्य वैरं चाप्यप्रयच्छतः
BR-12-03-308-144c	क्षणेनास्योपवर्तन्ते दोषा वैराग्यकारकाः
BR-12-03-308-145a	प्राज्ञाञ्शूरांस्तथैवाढ्यानेकस्थानेऽपि शङ्कते
BR-12-03-308-145c	भयमप्यभये राज्ञो यैश्च नित्यमुपास्यते
BR-12-03-308-146a	यदा चैते प्रदुष्यन्ति राजन्ये कीर्तिता मया
BR-12-03-308-146c	तदैवास्य भयं तेभ्यो जायते पश्य यादृशम्
BR-12-03-308-147a	सर्वः स्वे स्वे गृहे राजा सर्वः स्वे स्वे गृहे गृही
BR-12-03-308-147c	निग्रहानुग्रहौ कुर्वंस्तुल्यो जनक राजभिः
BR-12-03-308-148a	पुत्रा दारास्तथैवात्मा कोशो मित्राणि सञ्चयः
BR-12-03-308-148c	परैः साधारणा ह्येते तैस्तैरेवास्य हेतुभिः
BR-12-03-308-149a	हतो देशः पुरं दग्धं प्रधानः कुञ्जरो मृतः
BR-12-03-308-149c	लोकसाधारणेष्वेषु मिथ्याज्ञानेन तप्यते
BR-12-03-308-150a	अमुक्तो मानसैर्दुःखैरिच्छाद्वेषप्रियोद्भवैः
BR-12-03-308-150c	शिरोरोगादिभी रोगैस्तथैव विनिपातिभिः
BR-12-03-308-151a	द्वंद्वैस्तैस्तैरुपहतः सर्वतः परिशङ्कितः
BR-12-03-308-151c	बहुप्रत्यर्थिकं राज्यमुपास्ते गणयन्निशाः
BR-12-03-308-152a	तदल्पसुखमत्यर्थं बहुदुःखमसारवत्
BR-12-03-308-152c	को राज्यमभिपद्येत प्राप्य चोपशमं लभेत्
BR-12-03-308-153a	ममेदमिति यच्चेदं पुरं राष्ट्रं च मन्यसे
BR-12-03-308-153c	बलं कोशममात्यांश्च कस्यैतानि न वा नृप
BR-12-03-308-154a	मित्रामात्यं पुरं राष्ट्रं दण्डः कोशो महीपतिः
BR-12-03-308-154c	सप्ताङ्गश्चक्रसङ्घातो राज्यमित्युच्यते नृप
BR-12-03-308-155a	सप्ताङ्गस्यास्य राज्यस्य त्रिदण्डस्येव तिष्ठतः
BR-12-03-308-155c	अन्योन्यगुणयुक्तस्य कः केन गुणतोऽधिकः
BR-12-03-308-156a	तेषु तेषु हि कालेषु तत्तदङ्गं विशिष्यते
BR-12-03-308-156c	येन यत्सिध्यते कार्यं तत्प्राधान्याय कल्पते
BR-12-03-308-157a	सप्ताङ्गश्चापि सङ्घातस्त्रयश्चान्ये नृपोत्तम
BR-12-03-308-157c	सम्भूय दशवर्गोऽयं भुङ्क्ते राज्यं हि राजवत्
BR-12-03-308-158a	यश्च राजा महोत्साहः क्षत्रधर्मरतो भवेत्
BR-12-03-308-158c	स तुष्येद्दशभागेन ततस्त्वन्यो दशावरैः
BR-12-03-308-159a	नास्त्यसाधारणो राजा नास्ति राज्यमराजकम्
BR-12-03-308-159c	राज्येऽसति कुतो धर्मो धर्मेऽसति कुतः परम्
BR-12-03-308-160a	योऽप्यत्र परमो धर्मः पवित्रं राजराज्ययोः
BR-12-03-308-160c	पृथिवी दक्षिणा यस्य सोऽश्वमेधो न विद्यते
BR-12-03-308-161a	साहमेतानि कर्माणि राज्यदुःखानि मैथिल
BR-12-03-308-161c	समर्था शतशो वक्तुमथ वापि सहस्रशः
BR-12-03-308-162a	स्वदेहे नाभिषङ्गो मे कुतः परपरिग्रहे
BR-12-03-308-162c	न मामेवंविधां मुक्तामीदृशं वक्तुमर्हसि
BR-12-03-308-163a	ननु नाम त्वया मोक्षः कृत्स्नः पञ्चशिखाच्छ्रुतः
BR-12-03-308-163c	सोपायः सोपनिषदः सोपासङ्गः सनिश्चयः
BR-12-03-308-164a	तस्य ते मुक्तसङ्गस्य पाशानाक्रम्य तिष्ठतः
BR-12-03-308-164c	छत्रादिषु विशेषेषु कथं सङ्गः पुनर्नृप
BR-12-03-308-165a	श्रुतं ते न श्रुतं मन्ये मिथ्या वापि श्रुतं श्रुतम्
BR-12-03-308-165c	अथ वा श्रुतसङ्काशं श्रुतमन्यच्छ्रुतं त्वया
BR-12-03-308-166a	अथापीमासु सञ्ज्ञासु लौकिकीषु प्रतिष्ठसि
BR-12-03-308-166c	अभिषङ्गावरोधाभ्यां बद्धस्त्वं प्राकृतो मया
BR-12-03-308-167a	सत्त्वेनानुप्रवेशो हि योऽयं त्वयि कृतो मया
BR-12-03-308-167c	किं तवापकृतं तत्र यदि मुक्तोऽसि सर्वतः
BR-12-03-308-168a	नियमो ह्येष धर्मेषु यतीनां शून्यवासिता
BR-12-03-308-168c	शून्यमावासयन्त्या च मया किं कस्य दूषितम्
BR-12-03-308-169a	न पाणिभ्यां न बाहुभ्यां पादोरुभ्यां न चानघ
BR-12-03-308-169c	न गात्रावयवैरन्यैः स्पृशामि त्वा नराधिप
BR-12-03-308-170a	कुले महति जातेन ह्रीमता दीर्घदर्शिना
BR-12-03-308-170c	नैतत्सदसि वक्तव्यं सद्वासद्वा मिथः कृतम्
BR-12-03-308-171a	ब्राह्मणा गुरवश्चेमे तथामात्या गुरूत्तमाः
BR-12-03-308-171c	त्वं चाथ गुरुरप्येषामेवमन्योन्यगौरवम्
BR-12-03-308-172a	तदेवमनुसन्दृश्य वाच्यावाच्यं परीक्षता
BR-12-03-308-172c	स्त्रीपुंसोः समवायोऽयं त्वया वाच्यो न संसदि
BR-12-03-308-173a	यथा पुष्करपर्णस्थं जलं तत्पर्णसंस्थितम्
BR-12-03-308-173c	तिष्ठत्यस्पृशती तद्वत्त्वयि वत्स्यामि मैथिल
BR-12-03-308-174a	यदि वाप्यस्पृशन्त्या मे स्पर्शं जानासि कञ्चन
BR-12-03-308-174c	ज्ञानं कृतमबीजं ते कथं तेनेह भिक्षुणा
BR-12-03-308-175a	स गार्हस्थ्याच्च्युतश्च त्वं मोक्षं नावाप्य दुर्विदम्
BR-12-03-308-175c	उभयोरन्तराले च वर्तसे मोक्षवातिकः
BR-12-03-308-176a	न हि मुक्तस्य मुक्तेन ज्ञस्यैकत्वपृथक्त्वयोः
BR-12-03-308-176c	भावाभावसमायोगे जायते वर्णसङ्करः
BR-12-03-308-177a	वर्णाश्रमपृथक्त्वे च दृष्टार्थस्यापृथक्त्विनः
BR-12-03-308-177c	नान्यदन्यदिति ज्ञात्वा नान्यदन्यत्प्रवर्तते
BR-12-03-308-178a	पाणौ कुण्डं तथा कुण्डे पयः पयसि मक्षिकाः
BR-12-03-308-178c	आश्रिताश्रययोगेन पृथक्त्वेनाश्रया वयम्
BR-12-03-308-179a	न तु कुण्डे पयोभावः पयश्चापि न मक्षिकाः
BR-12-03-308-179c	स्वयमेवाश्रयन्त्येते भावा न तु पराश्रयम्
BR-12-03-308-180a	पृथक्त्वादाश्रमाणां च वर्णान्यत्वे तथैव च
BR-12-03-308-180c	परस्परपृथक्त्वाच्च कथं ते वर्णसङ्करः
BR-12-03-308-181a	नास्मि वर्णोत्तमा जात्या न वैश्या नावरा तथा
BR-12-03-308-181c	तव राजन्सवर्णास्मि शुद्धयोनिरविप्लुता
BR-12-03-308-182a	प्रधानो नाम राजर्षिर्व्यक्तं ते श्रोत्रमागतः
BR-12-03-308-182c	कुले तस्य समुत्पन्नां सुलभां नाम विद्धि माम्
BR-12-03-308-183a	द्रोणश्च शतशृङ्गश्च वक्रद्वारश्च पर्वतः
BR-12-03-308-183c	मम सत्रेषु पूर्वेषां चिता मघवता सह
BR-12-03-308-184a	साहं तस्मिन्कुले जाता भर्तर्यसति मद्विधे
BR-12-03-308-184c	विनीता मोक्षधर्मेषु चराम्येका मुनिव्रतम्
BR-12-03-308-185a	नास्मि सत्रप्रतिच्छन्ना न परस्वाभिमानिनी
BR-12-03-308-185c	न धर्मसङ्करकरी स्वधर्मेऽस्मि धृतव्रता
BR-12-03-308-186a	नास्थिरा स्वप्रतिज्ञायां नासमीक्ष्यप्रवादिनी
BR-12-03-308-186c	नासमीक्ष्यागता चाहं त्वत्सकाशं जनाधिप
BR-12-03-308-187a	मोक्षे ते भावितां बुद्धिं श्रुत्वाहं कुशलैषिणी
BR-12-03-308-187c	तव मोक्षस्य चाप्यस्य जिज्ञासार्थमिहागता
BR-12-03-308-188a	न वर्गस्था ब्रवीम्येतत्स्वपक्षपरपक्षयोः
BR-12-03-308-188c	मुक्तो न मुच्यते यश्च शान्तो यश्च न शाम्यति
BR-12-03-308-189a	यथा शून्ये पुरागारे भिक्षुरेकां निशां वसेत्
BR-12-03-308-189c	तथा हि त्वच्छरीरेऽस्मिन्निमां वत्स्यामि शर्वरीम्
BR-12-03-308-190a	साहमासनदानेन वागातिथ्येन चार्चिता
BR-12-03-308-190c	सुप्ता सुशरणा प्रीता श्वो गमिष्यामि मैथिल
BR-12-03-308-191a	इत्येतानि स वाक्यानि हेतुमन्त्यर्थवन्ति च
BR-12-03-308-191c	श्रुत्वा नाधिजगौ राजा किञ्चिदन्यदतः परम्

