001	सञ्जय उवाच
001a	भीमसेनस्य राधेयः श्रुत्वा ज्यातलनिस्वनम्
001c	नामृष्यत यथा मत्तो गजः प्रतिगजस्वनम्
002a	अपक्रम्य स भीमस्य मुहूर्तं शरगोचरात्
002c	तव चाधिरथिर्दृष्ट्वा स्यन्दनेभ्यश्च्युतान्सुतान्
003a	भीमसेनेन निहतान्विमना दुःखितोऽभवत्
003c	निःश्वसन्दीर्घमुष्णं च पुनः पाण्डवमभ्ययात्
004a	स ताम्रनयनः क्रोधाच्छ्वसन्निव महोरगः
004c	बभौ कर्णः शरानस्यन्रश्मिवानिव भास्करः
005a	रश्मिजालैरिवार्कस्य विततैर्भरतर्षभ
005c	कर्णचापच्युतैर्बाणैः प्राच्छाद्यत वृकोदरः
006a	कर्णचापच्युताश्चित्राः शरा बर्हिणवाससः
006c	विविशुः सर्वतः पार्थं वासायेवाण्डजा द्रुमम्
007a	कर्णचापच्युता बाणाः सम्पतन्तस्ततस्ततः
007c	रुक्मपुङ्खा व्यराजन्त हंसाः श्रेणीकृता इव
008a	चापध्वजोपस्करेभ्यश्छत्रादीषामुखाद्युगात्
008c	प्रभवन्तो व्यदृश्यन्त राजन्नाधिरथेः शराः
009a	खं पूरयन्महावेगान्खगमान्खगवाससः
009c	सुवर्णविकृतांश्चित्रान्मुमोचाधिरथिः शरान्
010a	तमन्तकमिवायस्तमापतन्तं वृकोदरः
010c	त्यक्त्वा प्राणानभिक्रुध्य विव्याध नवभिः शरैः
011a	तस्य वेगमसंसह्यं दृष्ट्वा कर्णस्य पाण्डवः
011c	महतश्च शरौघांस्तान्नैवाव्यथत वीर्यवान्
012a	ततो विधम्याधिरथेः शरजालानि पाण्डवः
012c	विव्याध कर्णं विंशत्या पुनरन्यैः शितैः शरैः
013a	यथैव हि शरैः पार्थः सूतपुत्रेण छादितः
013c	तथैव कर्णं समरे छादयामास पाण्डवः
014a	दृष्ट्वा तु भीमसेनस्य विक्रमं युधि भारत
014c	अभ्यनन्दंस्त्वदीयाश्च सम्प्रहृष्टाश्च चारणाः
015a	भूरिश्रवाः कृपो द्रौणिर्मद्रराजो जयद्रथः
015c	उत्तमौजा युधामन्युः सात्यकिः केशवार्जुनौ
016a	कुरुपाण्डवानां प्रवरा दश राजन्महारथाः
016c	साधु साध्विति वेगेन सिंहनादमथानदन्
017a	तस्मिंस्तु तुमुले शब्दे प्रवृत्ते लोमहर्षणे
017c	अभ्यभाषत पुत्रांस्ते राजन्दुर्योधनस्त्वरन्
018a	राज्ञश्च राजपुत्रांश्च सोदर्यांश्च विशेषतः
018c	कर्णं गच्छत भद्रं वः परीप्सन्तो वृकोदरात्
019a	पुरा निघ्नन्ति राधेयं भीमचापच्युताः शराः
019c	ते यतध्वं महेष्वासाः सूतपुत्रस्य रक्षणे
020a	दुर्योधनसमादिष्टाः सोदर्याः सप्त मारिष
020c	भीमसेनमभिद्रुत्य संरब्धाः पर्यवारयन्
021a	ते समासाद्य कौन्तेयमावृण्वञ्शरवृष्टिभिः
021c	पर्वतं वारिधाराभिः प्रावृषीव बलाहकाः
022a	तेऽपीडयन्भीमसेनं क्रुद्धाः सप्त महारथाः
022c	प्रजासंहरणे राजन्सोमं सप्त ग्रहा इव
023a	ततो वामेन कौन्तेयः पीडयित्वा शरासनम्
023c	मुष्टिना पाण्डवो राजन्दृढेन सुपरिष्कृतम्
024a	मनुष्यसमतां ज्ञात्वा सप्त सन्धाय सायकान्
024c	तेभ्यो व्यसृजदायस्तः सूर्यरश्मिनिभान्प्रभुः
025a	निरस्यन्निव देहेभ्यस्तनयानामसूंस्तव
025c	भीमसेनो महाराज पूर्ववैरमनुस्मरन्
026a	ते क्षिप्ता भीमसेनेन शरा भारत भारतान्
026c	विदार्य खं समुत्पेतुः स्वर्णपुङ्खाः शिलाशिताः
027a	तेषां विदार्य चेतांसि शरा हेमविभूषिताः
027c	व्यराजन्त महाराज सुपर्णा इव खेचराः
028a	शोणितादिग्धवाजाग्राः सप्त हेमपरिष्कृताः
028c	पुत्राणां तव राजेन्द्र पीत्वा शोणितमुद्गताः
029a	ते शरैर्भिन्नमर्माणो रथेभ्यः प्रापतन्क्षितौ
029c	गिरिसानुरुहा भग्ना द्विपेनेव महाद्रुमाः
030a	शत्रुञ्जयः शत्रुसहश्चित्रश्चित्रायुधो दृढः
030c	चित्रसेनो विकर्णश्च सप्तैते विनिपातिताः
031a	तान्निहत्य महाबाहू राधेयस्यैव पश्यतः
031c	सिंहनादरवं घोरमसृजत्पाण्डुनन्दनः
032a	स रवस्तस्य शूरस्य धर्मराजस्य भारत
032c	आचख्याविव तद्युद्धं विजयं चात्मनो महत्
033a	तं श्रुत्वा सुमहानादं भीमसेनस्य धन्विनः
033c	बभूव परमा प्रीतिर्धर्मराजस्य संयुगे
034a	ततो हृष्टो महाराज वादित्राणां महास्वनैः
034c	भीमसेनरवं पार्थः प्रतिजग्राह सर्वशः
035a	अभ्ययाच्चैव समरे द्रोणमस्त्रभृतां वरम्
035c	हर्षेण महता युक्तः कृतसञ्ज्ञे वृकोदरे
036a	एकत्रिंशन्महाराज पुत्रांस्तव महारथान्
036c	हतान्दुर्योधनो दृष्ट्वा क्षत्तुः सस्मार तद्वचः
037a	तदिदं समनुप्राप्तं क्षत्तुर्हितकरं वचः
037c	इति सञ्चिन्त्य राजासौ नोत्तरं प्रत्यपद्यत
038a	यद्द्यूतकाले दुर्बुद्धिरब्रवीत्तनयस्तव
038c	यच्च कर्णोऽब्रवीत्कृष्णां सभायां परुषं वचः
039a	प्रमुखे पाण्डुपुत्राणां तव चैव विशां पते
039c	कौरवाणां च सर्वेषामाचार्यस्य च सन्निधौ
040a	विनष्टाः पाण्डवाः कृष्णे शाश्वतं नरकं गताः
040c	पतिमन्यं वृणीष्वेति तस्येदं फलमागतम्
041a	यत्स्म तां परुषाण्याहुः सभामानाय्य द्रौपदीम्
041c	पाण्डवानुग्रधनुषः क्रोधयन्तस्तवात्मजाः
042a	तं भीमसेनः क्रोधाग्निं त्रयोदश समाः स्थितम्
042c	विसृजंस्तव पुत्राणामन्तं गच्छति कौरव
043a	विलपंश्च बहु क्षत्ता शमं नालभत त्वयि
043c	सपुत्रो भरतश्रेष्ठ तस्य भुङ्क्ष्व फलोदयम्
043e	हतो विकर्णो राजेन्द्र चित्रसेनश्च वीर्यवान्
044a	प्रवरानात्मजानां ते सुतांश्चान्यान्महारथान्
044c	यान्यांश्च ददृशे भीमश्चक्षुर्विषयमागतान्
044e	पुत्रांस्तव महाबाहो त्वरया ताञ्जघान ह
045a	त्वत्कृते ह्यहमद्राक्षं दह्यमानां वरूथिनीम्
045c	सहस्रशः शरैर्मुक्तैः पाण्डवेन वृषेण च
