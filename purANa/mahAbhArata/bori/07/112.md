BR-07-05-112-001	सञ्जय उवाच
BR-07-05-112-001a	भीमसेनस्य राधेयः श्रुत्वा ज्यातलनिस्वनम्
BR-07-05-112-001c	नामृष्यत यथा मत्तो गजः प्रतिगजस्वनम्
BR-07-05-112-002a	अपक्रम्य स भीमस्य मुहूर्तं शरगोचरात्
BR-07-05-112-002c	तव चाधिरथिर्दृष्ट्वा स्यन्दनेभ्यश्च्युतान्सुतान्
BR-07-05-112-003a	भीमसेनेन निहतान्विमना दुःखितोऽभवत्
BR-07-05-112-003c	निःश्वसन्दीर्घमुष्णं च पुनः पाण्डवमभ्ययात्
BR-07-05-112-004a	स ताम्रनयनः क्रोधाच्छ्वसन्निव महोरगः
BR-07-05-112-004c	बभौ कर्णः शरानस्यन्रश्मिवानिव भास्करः
BR-07-05-112-005a	रश्मिजालैरिवार्कस्य विततैर्भरतर्षभ
BR-07-05-112-005c	कर्णचापच्युतैर्बाणैः प्राच्छाद्यत वृकोदरः
BR-07-05-112-006a	कर्णचापच्युताश्चित्राः शरा बर्हिणवाससः
BR-07-05-112-006c	विविशुः सर्वतः पार्थं वासायेवाण्डजा द्रुमम्
BR-07-05-112-007a	कर्णचापच्युता बाणाः सम्पतन्तस्ततस्ततः
BR-07-05-112-007c	रुक्मपुङ्खा व्यराजन्त हंसाः श्रेणीकृता इव
BR-07-05-112-008a	चापध्वजोपस्करेभ्यश्छत्रादीषामुखाद्युगात्
BR-07-05-112-008c	प्रभवन्तो व्यदृश्यन्त राजन्नाधिरथेः शराः
BR-07-05-112-009a	खं पूरयन्महावेगान्खगमान्खगवाससः
BR-07-05-112-009c	सुवर्णविकृतांश्चित्रान्मुमोचाधिरथिः शरान्
BR-07-05-112-010a	तमन्तकमिवायस्तमापतन्तं वृकोदरः
BR-07-05-112-010c	त्यक्त्वा प्राणानभिक्रुध्य विव्याध नवभिः शरैः
BR-07-05-112-011a	तस्य वेगमसंसह्यं दृष्ट्वा कर्णस्य पाण्डवः
BR-07-05-112-011c	महतश्च शरौघांस्तान्नैवाव्यथत वीर्यवान्
BR-07-05-112-012a	ततो विधम्याधिरथेः शरजालानि पाण्डवः
BR-07-05-112-012c	विव्याध कर्णं विंशत्या पुनरन्यैः शितैः शरैः
BR-07-05-112-013a	यथैव हि शरैः पार्थः सूतपुत्रेण छादितः
BR-07-05-112-013c	तथैव कर्णं समरे छादयामास पाण्डवः
BR-07-05-112-014a	दृष्ट्वा तु भीमसेनस्य विक्रमं युधि भारत
BR-07-05-112-014c	अभ्यनन्दंस्त्वदीयाश्च सम्प्रहृष्टाश्च चारणाः
BR-07-05-112-015a	भूरिश्रवाः कृपो द्रौणिर्मद्रराजो जयद्रथः
BR-07-05-112-015c	उत्तमौजा युधामन्युः सात्यकिः केशवार्जुनौ
BR-07-05-112-016a	कुरुपाण्डवानां प्रवरा दश राजन्महारथाः
BR-07-05-112-016c	साधु साध्विति वेगेन सिंहनादमथानदन्
BR-07-05-112-017a	तस्मिंस्तु तुमुले शब्दे प्रवृत्ते लोमहर्षणे
BR-07-05-112-017c	अभ्यभाषत पुत्रांस्ते राजन्दुर्योधनस्त्वरन्
BR-07-05-112-018a	राज्ञश्च राजपुत्रांश्च सोदर्यांश्च विशेषतः
BR-07-05-112-018c	कर्णं गच्छत भद्रं वः परीप्सन्तो वृकोदरात्
BR-07-05-112-019a	पुरा निघ्नन्ति राधेयं भीमचापच्युताः शराः
BR-07-05-112-019c	ते यतध्वं महेष्वासाः सूतपुत्रस्य रक्षणे
BR-07-05-112-020a	दुर्योधनसमादिष्टाः सोदर्याः सप्त मारिष
BR-07-05-112-020c	भीमसेनमभिद्रुत्य संरब्धाः पर्यवारयन्
BR-07-05-112-021a	ते समासाद्य कौन्तेयमावृण्वञ्शरवृष्टिभिः
BR-07-05-112-021c	पर्वतं वारिधाराभिः प्रावृषीव बलाहकाः
BR-07-05-112-022a	तेऽपीडयन्भीमसेनं क्रुद्धाः सप्त महारथाः
BR-07-05-112-022c	प्रजासंहरणे राजन्सोमं सप्त ग्रहा इव
BR-07-05-112-023a	ततो वामेन कौन्तेयः पीडयित्वा शरासनम्
BR-07-05-112-023c	मुष्टिना पाण्डवो राजन्दृढेन सुपरिष्कृतम्
BR-07-05-112-024a	मनुष्यसमतां ज्ञात्वा सप्त सन्धाय सायकान्
BR-07-05-112-024c	तेभ्यो व्यसृजदायस्तः सूर्यरश्मिनिभान्प्रभुः
BR-07-05-112-025a	निरस्यन्निव देहेभ्यस्तनयानामसूंस्तव
BR-07-05-112-025c	भीमसेनो महाराज पूर्ववैरमनुस्मरन्
BR-07-05-112-026a	ते क्षिप्ता भीमसेनेन शरा भारत भारतान्
BR-07-05-112-026c	विदार्य खं समुत्पेतुः स्वर्णपुङ्खाः शिलाशिताः
BR-07-05-112-027a	तेषां विदार्य चेतांसि शरा हेमविभूषिताः
BR-07-05-112-027c	व्यराजन्त महाराज सुपर्णा इव खेचराः
BR-07-05-112-028a	शोणितादिग्धवाजाग्राः सप्त हेमपरिष्कृताः
BR-07-05-112-028c	पुत्राणां तव राजेन्द्र पीत्वा शोणितमुद्गताः
BR-07-05-112-029a	ते शरैर्भिन्नमर्माणो रथेभ्यः प्रापतन्क्षितौ
BR-07-05-112-029c	गिरिसानुरुहा भग्ना द्विपेनेव महाद्रुमाः
BR-07-05-112-030a	शत्रुञ्जयः शत्रुसहश्चित्रश्चित्रायुधो दृढः
BR-07-05-112-030c	चित्रसेनो विकर्णश्च सप्तैते विनिपातिताः
BR-07-05-112-031a	तान्निहत्य महाबाहू राधेयस्यैव पश्यतः
BR-07-05-112-031c	सिंहनादरवं घोरमसृजत्पाण्डुनन्दनः
BR-07-05-112-032a	स रवस्तस्य शूरस्य धर्मराजस्य भारत
BR-07-05-112-032c	आचख्याविव तद्युद्धं विजयं चात्मनो महत्
BR-07-05-112-033a	तं श्रुत्वा सुमहानादं भीमसेनस्य धन्विनः
BR-07-05-112-033c	बभूव परमा प्रीतिर्धर्मराजस्य संयुगे
BR-07-05-112-034a	ततो हृष्टो महाराज वादित्राणां महास्वनैः
BR-07-05-112-034c	भीमसेनरवं पार्थः प्रतिजग्राह सर्वशः
BR-07-05-112-035a	अभ्ययाच्चैव समरे द्रोणमस्त्रभृतां वरम्
BR-07-05-112-035c	हर्षेण महता युक्तः कृतसञ्ज्ञे वृकोदरे
BR-07-05-112-036a	एकत्रिंशन्महाराज पुत्रांस्तव महारथान्
BR-07-05-112-036c	हतान्दुर्योधनो दृष्ट्वा क्षत्तुः सस्मार तद्वचः
BR-07-05-112-037a	तदिदं समनुप्राप्तं क्षत्तुर्हितकरं वचः
BR-07-05-112-037c	इति सञ्चिन्त्य राजासौ नोत्तरं प्रत्यपद्यत
BR-07-05-112-038a	यद्द्यूतकाले दुर्बुद्धिरब्रवीत्तनयस्तव
BR-07-05-112-038c	यच्च कर्णोऽब्रवीत्कृष्णां सभायां परुषं वचः
BR-07-05-112-039a	प्रमुखे पाण्डुपुत्राणां तव चैव विशां पते
BR-07-05-112-039c	कौरवाणां च सर्वेषामाचार्यस्य च सन्निधौ
BR-07-05-112-040a	विनष्टाः पाण्डवाः कृष्णे शाश्वतं नरकं गताः
BR-07-05-112-040c	पतिमन्यं वृणीष्वेति तस्येदं फलमागतम्
BR-07-05-112-041a	यत्स्म तां परुषाण्याहुः सभामानाय्य द्रौपदीम्
BR-07-05-112-041c	पाण्डवानुग्रधनुषः क्रोधयन्तस्तवात्मजाः
BR-07-05-112-042a	तं भीमसेनः क्रोधाग्निं त्रयोदश समाः स्थितम्
BR-07-05-112-042c	विसृजंस्तव पुत्राणामन्तं गच्छति कौरव
BR-07-05-112-043a	विलपंश्च बहु क्षत्ता शमं नालभत त्वयि
BR-07-05-112-043c	सपुत्रो भरतश्रेष्ठ तस्य भुङ्क्ष्व फलोदयम्
BR-07-05-112-043e	हतो विकर्णो राजेन्द्र चित्रसेनश्च वीर्यवान्
BR-07-05-112-044a	प्रवरानात्मजानां ते सुतांश्चान्यान्महारथान्
BR-07-05-112-044c	यान्यांश्च ददृशे भीमश्चक्षुर्विषयमागतान्
BR-07-05-112-044e	पुत्रांस्तव महाबाहो त्वरया ताञ्जघान ह
BR-07-05-112-045a	त्वत्कृते ह्यहमद्राक्षं दह्यमानां वरूथिनीम्
BR-07-05-112-045c	सहस्रशः शरैर्मुक्तैः पाण्डवेन वृषेण च
