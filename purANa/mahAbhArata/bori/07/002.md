BR-07-01-002-001  सञ्जय उवाच
BR-07-01-002-001a हतं भीष्ममाधिरथिर्विदित्वा भिन्नां नावमिवात्यगाधे कुरूणाम्
BR-07-01-002-001c सोदर्यवद्व्यसनात्सूतपुत्रः सन्तारयिष्यंस्तव पुत्रस्य सेनाम्
BR-07-01-002-002a श्रुत्वा तु कर्णः पुरुषेन्द्रमच्युतं निपातितं शान्तनवं महारथम्
BR-07-01-002-002c अथोपायात्तूर्णममित्रकर्शनो धनुर्धराणां प्रवरस्तदा वृषः
BR-07-01-002-003a हते तु भीष्मे रथसत्तमे परैर्निमज्जतीं नावमिवार्णवे कुरून्
BR-07-01-002-003c पितेव पुत्रांस्त्वरितोऽभ्ययात्ततः सन्तारयिष्यंस्तव पुत्रस्य सेनाम्
BR-07-01-002-004  कर्ण उवाच
BR-07-01-002-004a यस्मिन्धृतिर्बुद्धिपराक्रमौजो दमः सत्यं वीरगुणाश्च सर्वे
BR-07-01-002-004c अस्त्राणि दिव्यान्यथ सन्नतिर्ह्रीः प्रिया च वागनपायीनि भीष्मे
BR-07-01-002-005a ब्रह्मद्विषघ्ने सततं कृतज्ञे सनातनं चन्द्रमसीव लक्ष्म
BR-07-01-002-005c स चेत्प्रशान्तः परवीरहन्ता मन्ये हतानेव हि सर्वयोधान्
BR-07-01-002-006a नेह ध्रुवं किञ्चन जातु विद्यते अस्मिँल्लोके कर्मणोऽनित्ययोगात्
BR-07-01-002-006c सूर्योदये को हि विमुक्तसंशयो भावं कुर्वीताद्य महाव्रते हते
BR-07-01-002-007a वसुप्रभावे वसुवीर्यसम्भवे गते वसूनेव वसुन्धराधिपे
BR-07-01-002-007c वसूनि पुत्रांश्च वसुन्धरां तथा कुरूंश्च शोचध्वमिमां च वाहिनीम्
BR-07-01-002-008  सञ्जय उवाच
BR-07-01-002-008a महाप्रभावे वरदे निपातिते लोकश्रेष्ठे शान्तनवे महौजसि
BR-07-01-002-008c पराजितेषु भरतेषु दुर्मनाः कर्णो भृशं न्यश्वसदश्रु वर्तयन्
BR-07-01-002-009a इदं तु राधेयवचो निशम्य ते सुताश्च राजंस्तव सैनिकाश्च ह
BR-07-01-002-009c परस्परं चुक्रुशुरार्तिजं भृशं तदाश्रु नेत्रैर्मुमुचुर्हि शब्दवत्
BR-07-01-002-010a प्रवर्तमाने तु पुनर्महाहवे विगाह्यमानासु चमूषु पार्थिवैः
BR-07-01-002-010c अथाब्रवीद्धर्षकरं वचस्तदा रथर्षभान्सर्वमहारथर्षभः
BR-07-01-002-011  कर्ण उवाच
BR-07-01-002-011a जगत्यनित्ये सततं प्रधावति प्रचिन्तयन्नस्थिरमद्य लक्षये
BR-07-01-002-011c भवत्सु तिष्ठत्स्विह पातितो रणे गिरिप्रकाशः कुरुपुङ्गवः कथम्
BR-07-01-002-012a निपातिते शान्तनवे महारथे दिवाकरे भूतलमास्थिते यथा
BR-07-01-002-012c न पार्थिवाः सोढुमलं धनञ्जयं गिरिप्रवोढारमिवानिलं द्रुमाः
BR-07-01-002-013a हतप्रधानं त्विदमार्तरूपं परैर्हतोत्साहमनाथमद्य वै
BR-07-01-002-013c मया कुरूणां परिपाल्यमाहवे बलं यथा तेन महात्मना तथा
BR-07-01-002-014a समाहितं चात्मनि भारमीदृशं जगत्तथानित्यमिदं च लक्षये
BR-07-01-002-014c निपातितं चाहवशौण्डमाहवे कथं नु कुर्यामहमाहवे भयम्
BR-07-01-002-015a अहं तु तान्कुरुवृषभानजिह्मगैः प्रवेरयन्यमसदनं रणे चरन्
BR-07-01-002-015c यशः परं जगति विभाव्य वर्तिता परैर्हतो युधि शयिताथ वा पुनः
BR-07-01-002-016a युधिष्ठिरो धृतिमतिधर्मतत्त्ववान्वृकोदरो गजशततुल्यविक्रमः
BR-07-01-002-016c तथार्जुनस्त्रिदशवरात्मजो यतो न तद्बलं सुजयमथामरैरपि
BR-07-01-002-017a यमौ रणे यत्र यमोपमौ बले ससात्यकिर्यत्र च देवकीसुतः
BR-07-01-002-017c न तद्बलं कापुरुषोऽभ्युपेयिवान्निवर्तते मृत्युमुखादिवासकृत्
BR-07-01-002-018a तपोऽभ्युदीर्णं तपसैव गम्यते बलं बलेनापि तथा मनस्विभिः
BR-07-01-002-018c मनश्च मे शत्रुनिवारणे ध्रुवं स्वरक्षणे चाचलवद्व्यवस्थितम्
BR-07-01-002-019a एवं चैषां बुध्यमानः प्रभावं गत्वैवाहं ताञ्जयाम्यद्य सूत
BR-07-01-002-019c मित्रद्रोहो मर्षणीयो न मेऽयं भग्ने सैन्ये यः सहायः स मित्रम्
BR-07-01-002-020a कर्तास्म्येतत्सत्पुरुषार्यकर्म त्यक्त्वा प्राणाननुयास्यामि भीष्मम्
BR-07-01-002-020c सर्वान्सङ्ख्ये शत्रुसङ्घान्हनिष्ये हतस्तैर्वा वीरलोकं गमिष्ये
BR-07-01-002-021a सम्प्राक्रुष्टे रुदितस्त्रीकुमारे पराभूते पौरुषे धार्तराष्ट्रे
BR-07-01-002-021c मया कृत्यमिति जानामि सूत तस्माच्छत्रून्धार्तराष्ट्रस्य जेष्ये
BR-07-01-002-022a कुरून्रक्षन्पाण्डुपुत्राञ्जिघांसंस्त्यक्त्वा प्राणान्घोररूपे रणेऽस्मिन्
BR-07-01-002-022c सर्वान्सङ्ख्ये शत्रुसङ्घान्निहत्य दास्याम्यहं धार्तराष्ट्राय राज्यम्
BR-07-01-002-023a निबध्यतां मे कवचं विचित्रं हैमं शुभ्रं मणिरत्नावभासि
BR-07-01-002-023c शिरस्त्राणं चार्कसमानभासं धनुः शरांश्चापि विषाहिकल्पान्
BR-07-01-002-024a उपासङ्गान्षोडश योजयन्तु धनूंषि दिव्यानि तथाहरन्तु
BR-07-01-002-024c असींश्च शक्तीश्च गदाश्च गुर्वीः शङ्खञ्च जाम्बूनदचित्रभासम्
BR-07-01-002-025a एतां रौक्मीं नागकक्ष्याञ्च जैत्रीं जैत्रञ्च मे ध्वजमिन्दीवराभम्
BR-07-01-002-025c श्लक्ष्णैर्वस्त्रैर्विप्रमृज्यानयस्व चित्रां मालां चात्र बद्ध्वा सजालाम्
BR-07-01-002-026a अश्वानग्र्यान्पाण्डुराभ्रप्रकाशान्पुष्टान्स्नातान्मन्त्रपूताभिरद्भिः
BR-07-01-002-026c तप्तैर्भाण्डैः काञ्चनैरभ्युपेताञ्शीघ्राञ्शीघ्रं सूतपुत्रानयस्व
BR-07-01-002-027a रथं चाग्र्यं हेमजालावनद्धं रत्नैश्चित्रं चन्द्रसूर्यप्रकाशैः
BR-07-01-002-027c द्रव्यैर्युक्तं सम्प्रहारोपपन्नैर्वाहैर्युक्तं तूर्णमावर्तयस्व
BR-07-01-002-028a चित्राणि चापानि च वेगवन्ति ज्याश्चोत्तमाः संहननोपपन्नाः
BR-07-01-002-028c तूणांश्च पूर्णान्महतः शराणामासज्य गात्रावरणानि चैव
BR-07-01-002-029a प्रायात्रिकं चानयताशु सर्वं कन्याः पूर्णं वीरकांस्यं च हैमम्
BR-07-01-002-029c आनीय मालामवबध्य चाङ्गे प्रवादयन्त्वाशु जयाय भेरीः
BR-07-01-002-030a प्रयाहि सूताशु यतः किरीटी वृकोदरो धर्मसुतो यमौ च
BR-07-01-002-030c तान्वा हनिष्यामि समेत्य सङ्ख्ये भीष्माय वैष्यामि हतो द्विषद्भिः
BR-07-01-002-031a यस्मिन्राजा सत्यधृतिर्युधिष्ठिरः समास्थितो भीमसेनार्जुनौ च
BR-07-01-002-031c वासुदेवः सात्यकिः सृञ्जयाश्च मन्ये बलं तदजय्यं महीपैः
BR-07-01-002-032a तं चेन्मृत्युः सर्वहरोऽभिरक्षेत्सदाप्रमत्तः समरे किरीटिनम्
BR-07-01-002-032c तथापि हन्तास्मि समेत्य सङ्ख्ये यास्यामि वा भीष्मपथा यमाय
BR-07-01-002-033a न त्वेवाहं न गमिष्यामि तेषां मध्ये शूराणां तत्तथाहं ब्रवीमि
BR-07-01-002-033c मित्रद्रुहो दुर्बलभक्तयो ये पापात्मानो न ममैते सहायाः
BR-07-01-002-034  सञ्जय उवाच
BR-07-01-002-034a स सिद्धिमन्तं रथमुत्तमं दृढं सकूबरं हेमपरिष्कृतं शुभम्
BR-07-01-002-034c पताकिनं वातजवैर्हयोत्तमैर्युक्तं समास्थाय ययौ जयाय
BR-07-01-002-035a सम्पूज्यमानः कुरुभिर्महात्मा रथर्षभः पाण्डुरवाजियाता
BR-07-01-002-035c ययौ तदायोधनमुग्रधन्वा यत्रावसानं भरतर्षभस्य
BR-07-01-002-036a वरूथिना महता सध्वजेन सुवर्णमुक्तामणिवज्रशालिना
BR-07-01-002-036c सदश्वयुक्तेन रथेन कर्णो मेघस्वनेनार्क इवामितौजाः
BR-07-01-002-037a हुताशनाभः स हुताशनप्रभे शुभः शुभे वै स्वरथे धनुर्धरः
BR-07-01-002-037c स्थितो रराजाधिरथिर्महारथः स्वयं विमाने सुरराडिव स्थितः

