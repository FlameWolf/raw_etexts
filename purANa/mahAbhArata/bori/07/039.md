BR-07-03-039-001  सञ्जय उवाच
BR-07-03-039-001a शरविक्षतगात्रस्तु प्रत्यमित्रमवस्थितम्
BR-07-03-039-001c अभिमन्युः स्मयन्धीमान्दुःशासनमथाब्रवीत्
BR-07-03-039-002a दिष्ट्या पश्यामि सङ्ग्रामे मानिनं शत्रुमागतम्
BR-07-03-039-002c निष्ठुरं त्यक्तधर्माणमाक्रोशनपरायणम्
BR-07-03-039-003a यत्सभायां त्वया राज्ञो धृतराष्ट्रस्य शृण्वतः
BR-07-03-039-003c कोपितः परुषैर्वाक्यैर्धर्मराजो युधिष्ठिरः
BR-07-03-039-003e जयोन्मत्तेन भीमश्च बह्वबद्धं प्रभाषता
BR-07-03-039-004a परवित्तापहारस्य क्रोधस्याप्रशमस्य च
BR-07-03-039-004c लोभस्य ज्ञाननाशस्य द्रोहस्यात्याहितस्य च
BR-07-03-039-005a पितॄणां मम राज्यस्य हरणस्योग्रधन्विनाम्
BR-07-03-039-005c तत्त्वामिदमनुप्राप्तं तत्कोपाद्वै महात्मनाम्
BR-07-03-039-006a सद्यश्चोग्रमधर्मस्य फलं प्राप्नुहि दुर्मते
BR-07-03-039-006c शासितास्म्यद्य ते बाणैः सर्वसैन्यस्य पश्यतः
BR-07-03-039-007a अद्याहमनृणस्तस्य कोपस्य भविता रणे
BR-07-03-039-007c अमर्षितायाः कृष्णायाः काङ्क्षितस्य च मे पितुः
BR-07-03-039-008a अद्य कौरव्य भीमस्य भवितास्म्यनृणो युधि
BR-07-03-039-008c न हि मे मोक्ष्यसे जीवन्यदि नोत्सृजसे रणम्
BR-07-03-039-009a एवमुक्त्वा महाबाहुर्बाणं दुःशासनान्तकम्
BR-07-03-039-009c सन्दधे परवीरघ्नः कालाग्न्यनिलवर्चसम्
BR-07-03-039-010a तस्योरस्तूर्णमासाद्य जत्रुदेशे विभिद्य तम्
BR-07-03-039-010c अथैनं पञ्चविंशत्या पुनश्चैव समर्पयत्
BR-07-03-039-011a स गाढविद्धो व्यथितो रथोपस्थ उपाविशत्
BR-07-03-039-011c दुःशासनो महाराज कश्मलं चाविशन्महत्
BR-07-03-039-012a सारथिस्त्वरमाणस्तु दुःशासनमचेतसम्
BR-07-03-039-012c रणमध्यादपोवाह सौभद्रशरपीडितम्
BR-07-03-039-013a पाण्डवा द्रौपदेयाश्च विराटश्च समीक्ष्य तम्
BR-07-03-039-013c पाञ्चालाः केकयाश्चैव सिंहनादमथानदन्
BR-07-03-039-014a वादित्राणि च सर्वाणि नानालिङ्गानि सर्वशः
BR-07-03-039-014c प्रावादयन्त संहृष्टाः पाण्डूनां तत्र सैनिकाः
BR-07-03-039-015a पश्यन्तः स्मयमानाश्च सौभद्रस्य विचेष्टितम्
BR-07-03-039-015c अत्यन्तवैरिणं दृप्तं दृष्ट्वा शत्रुं पराजितम्
BR-07-03-039-016a धर्ममारुतशक्राणामाश्विनोः प्रतिमास्तथा
BR-07-03-039-016c धारयन्तो ध्वजाग्रेषु द्रौपदेया महारथाः
BR-07-03-039-017a सात्यकिश्चेकितानश्च धृष्टद्युम्नशिखण्डिनौ
BR-07-03-039-017c केकया धृष्टकेतुश्च मत्स्यपाञ्चालसृञ्जयाः
BR-07-03-039-018a पाण्डवाश्च मुदा युक्ता युधिष्ठिरपुरोगमाः
BR-07-03-039-018c अभ्यवर्तन्त सहिता द्रोणानीकं बिभित्सवः
BR-07-03-039-019a ततोऽभवन्महद्युद्धं त्वदीयानां परैः सह
BR-07-03-039-019c जयमाकाङ्क्षमाणानां शूराणामनिवर्तिनाम्
BR-07-03-039-020a दुर्योधनो महाराज राधेयमिदमब्रवीत्
BR-07-03-039-020c पश्य दुःशासनं वीरमभिमन्युवशं गतम्
BR-07-03-039-021a प्रतपन्तमिवादित्यं निघ्नन्तं शात्रवान्रणे
BR-07-03-039-021c सौभद्रमुद्यतास्त्रातुमभिधावन्ति पाण्डवाः
BR-07-03-039-022a ततः कर्णः शरैस्तीक्ष्णैरभिमन्युं दुरासदम्
BR-07-03-039-022c अभ्यवर्षत सङ्क्रुद्धः पुत्रस्य हितकृत्तव
BR-07-03-039-023a तस्य चानुचरांस्तीक्ष्णैर्विव्याध परमेषुभिः
BR-07-03-039-023c अवज्ञापूर्वकं वीरः सौभद्रस्य रणाजिरे
BR-07-03-039-024a अभिमन्युस्तु राधेयं त्रिसप्तत्या शिलीमुखैः
BR-07-03-039-024c अविध्यत्त्वरितो राजन्द्रोणं प्रेप्सुर्महामनाः
BR-07-03-039-025a तं तदा नाशकत्कश्चिद्द्रोणाद्वारयितुं रणे
BR-07-03-039-025c आरुजन्तं रथश्रेष्ठान्वज्रहस्तमिवासुरान्
BR-07-03-039-026a ततः कर्णो जयप्रेप्सुर्मानी सर्वधनुर्भृताम्
BR-07-03-039-026c सौभद्रं शतशोऽविध्यदुत्तमास्त्राणि दर्शयन्
BR-07-03-039-027a सोऽस्त्रैरस्त्रविदां श्रेष्ठो रामशिष्यः प्रतापवान्
BR-07-03-039-027c समरे शत्रुदुर्धर्षमभिमन्युमपीडयत्
BR-07-03-039-028a स तथा पीड्यमानस्तु राधेयेनास्त्रवृष्टिभिः
BR-07-03-039-028c समरेऽमरसङ्काशः सौभद्रो न व्यषीदत
BR-07-03-039-029a ततः शिलाशितैस्तीक्ष्णैर्भल्लैः सन्नतपर्वभिः
BR-07-03-039-029c छित्त्वा धनूंषि शूराणामार्जुनिः कर्णमार्दयत्
BR-07-03-039-029e स ध्वजं कार्मुकं चास्य छित्त्वा भूमौ न्यपातयत्
BR-07-03-039-030a ततः कृच्छ्रगतं कर्णं दृष्ट्वा कर्णादनन्तरः
BR-07-03-039-030c सौभद्रमभ्ययात्तूर्णं दृढमुद्यम्य कार्मुकम्
BR-07-03-039-031a तत उच्चुक्रुशुः पार्थास्तेषां चानुचरा जनाः
BR-07-03-039-031c वादित्राणि च सञ्जघ्नुः सौभद्रं चापि तुष्टुवुः

