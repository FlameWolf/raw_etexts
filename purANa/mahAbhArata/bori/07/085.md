001	धृतराष्ट्र उवाच
001a	भारद्वाजं कथं युद्धे युयुधानोऽभ्यवारयत्
001c	सञ्जयाचक्ष्व तत्त्वेन परं कौतूहलं हि मे
002	सञ्जय उवाच
002a	शृणु राजन्महाप्राज्ञ सङ्ग्रामं लोमहर्षणम्
002c	द्रोणस्य पाण्डवैः सार्धं युयुधानपुरोगमैः
003a	वध्यमानं बलं दृष्ट्वा युयुधानेन मारिष
003c	अभ्यद्रवत्स्वयं द्रोणः सात्यकिं सत्यविक्रमम्
004a	तमापतन्तं सहसा भारद्वाजं महारथम्
004c	सात्यकिः पञ्चविंशत्या क्षुद्रकाणां समार्पयत्
005a	द्रोणोऽपि युधि विक्रान्तो युयुधानं समाहितः
005c	अविध्यत्पञ्चभिस्तूर्णं हेमपुङ्खैः शिलाशितैः
006a	ते वर्म भित्त्वा सुदृढं द्विषत्पिशितभोजनाः
006c	अभ्यगुर्धरणीं राजञ्श्वसन्त इव पन्नगाः
007a	दीर्घबाहुरभिक्रुद्धस्तोत्त्रार्दित इव द्विपः
007c	द्रोणं पञ्चाशताविध्यन्नाराचैरग्निसन्निभैः
008a	भारद्वाजो रणे विद्धो युयुधानेन सत्वरम्
008c	सात्यकिं बहुभिर्बाणैर्यतमानमविध्यत
009a	ततः क्रुद्धो महेष्वासो भूय एव महाबलः
009c	सात्वतं पीडयामास शतेन नतपर्वणा
010a	स वध्यमानः समरे भारद्वाजेन सात्यकिः
010c	नाभ्यपद्यत कर्तव्यं किञ्चिदेव विशां पते
011a	विषण्णवदनश्चापि युयुधानोऽभवन्नृप
011c	भारद्वाजं रणे दृष्ट्वा विसृजन्तं शिताञ्शरान्
012a	तं तु सम्प्रेक्ष्य ते पुत्राः सैनिकाश्च विशां पते
012c	प्रहृष्टमनसो भूत्वा सिंहवद्व्यनदन्मुहुः
013a	तं श्रुत्वा निनदं घोरं पीड्यमानं च माधवम्
013c	युधिष्ठिरोऽब्रवीद्राजन्सर्वसैन्यानि भारत
014a	एष वृष्णिवरो वीरः सात्यकिः सत्यकर्मकृत्
014c	ग्रस्यते युधि वीरेण भानुमानिव राहुणा
014e	अभिद्रवत गच्छध्वं सात्यकिर्यत्र युध्यते
015a	धृष्टद्युम्नं च पाञ्चाल्यमिदमाह जनाधिप
015c	अभिद्रव द्रुतं द्रोणं किं नु तिष्ठसि पार्षत
015e	न पश्यसि भयं घोरं द्रोणान्नः समुपस्थितम्
016a	असौ द्रोणो महेष्वासो युयुधानेन संयुगे
016c	क्रीडते सूत्रबद्धेन पक्षिणा बालको यथा
017a	तत्रैव सर्वे गच्छन्तु भीमसेनमुखा रथाः
017c	त्वयैव सहिता यत्ता युयुधानरथं प्रति
018a	पृष्ठतोऽनुगमिष्यामि त्वामहं सहसैनिकः
018c	सात्यकिं मोक्षयस्वाद्य यमदंष्ट्रान्तरं गतम्
019a	एवमुक्त्वा ततो राजा सर्वसैन्येन पाण्डवः
019c	अभ्यद्रवद्रणे द्रोणं युयुधानस्य कारणात्
020a	तत्रारावो महानासीद्द्रोणमेकं युयुत्सताम्
020c	पाण्डवानां च भद्रं ते सृञ्जयानां च सर्वशः
021a	ते समेत्य नरव्याघ्रा भारद्वाजं महारथम्
021c	अभ्यवर्षञ्शरैस्तीक्ष्णैः कङ्कबर्हिणवाजितैः
022a	स्मयन्नेव तु तान्वीरान्द्रोणः प्रत्यग्रहीत्स्वयम्
022c	अतिथीनागतान्यद्वत्सलिलेनासनेन च
023a	तर्पितास्ते शरैस्तस्य भारद्वाजस्य धन्विनः
023c	आतिथेयगृहं प्राप्य नृपतेऽतिथयो यथा
024a	भारद्वाजं च ते सर्वे न शेकुः प्रतिवीक्षितुम्
024c	मध्यन्दिनमनुप्राप्तं सहस्रांशुमिव प्रभो
025a	तांस्तु सर्वान्महेष्वासान्द्रोणः शस्त्रभृतां वरः
025c	अतापयच्छरव्रातैर्गभस्तिभिरिवांशुमान्
026a	वध्यमाना रणे राजन्पाण्डवाः सृञ्जयास्तथा
026c	त्रातारं नाध्यगच्छन्त पङ्कमग्ना इव द्विपाः
027a	द्रोणस्य च व्यदृश्यन्त विसर्पन्तो महाशराः
027c	गभस्तय इवार्कस्य प्रतपन्तः समन्ततः
028a	तस्मिन्द्रोणेन निहताः पाञ्चालाः पञ्चविंशतिः
028c	महारथसमाख्याता धृष्टद्युम्नस्य सम्मताः
029a	पाण्डूनां सर्वसैन्येषु पाञ्चालानां तथैव च
029c	द्रोणं स्म ददृशुः शूरं विनिघ्नन्तं वरान्वरान्
030a	केकयानां शतं हत्वा विद्राव्य च समन्ततः
030c	द्रोणस्तस्थौ महाराज व्यादितास्य इवान्तकः
031a	पाञ्चालान्सृञ्जयान्मत्स्यान्केकयान्पाण्डवानपि
031c	द्रोणोऽजयन्महाबाहुः शतशोऽथ सहस्रशः
032a	तेषां समभवच्छब्दो वध्यतां द्रोणसायकैः
032c	वनौकसामिवारण्ये दह्यतां धूमकेतुना
033a	तत्र देवाः सगन्धर्वाः पितरश्चाब्रुवन्नृप
033c	एते द्रवन्ति पाञ्चालाः पाण्डवाश्च ससैनिकाः
034a	तं तथा समरे द्रोणं निघ्नन्तं सोमकान्रणे
034c	न चाप्यभिययुः केचिदपरे नैव विव्यधुः
035a	वर्तमाने तथा रौद्रे तस्मिन्वीरवरक्षये
035c	अशृणोत्सहसा पार्थः पाञ्चजन्यस्य निस्वनम्
036a	पूरितो वासुदेवेन शङ्खराट्स्वनते भृशम्
036c	युध्यमानेषु वीरेषु सैन्धवस्याभिरक्षिषु
036e	नदत्सु धार्तराष्ट्रेषु विजयस्य रथं प्रति
037a	गाण्डीवस्य च निर्घोषे विप्रनष्टे समन्ततः
037c	कश्मलाभिहतो राजा चिन्तयामास पाण्डवः
038a	न नूनं स्वस्ति पार्थस्य यथा नदति शङ्खराट्
038c	कौरवाश्च यथा हृष्टा विनदन्ति मुहुर्मुहुः
039a	एवं सञ्चिन्तयित्वा तु व्याकुलेनान्तरात्मना
039c	अजातशत्रुः कौन्तेयः सात्वतं प्रत्यभाषत
040a	बाष्पगद्गदया वाचा मुह्यमानो मुहुर्मुहुः
040c	कृत्यस्यानन्तरापेक्षी शैनेयं शिनिपुङ्गवम्
041a	यः स धर्मः पुरा दृष्टः सद्भिः शैनेय शाश्वतः
041c	साम्पराये सुहृत्कृत्ये तस्य कालोऽयमागतः
042a	सर्वेष्वपि च योधेषु चिन्तयञ्शिनिपुङ्गव
042c	त्वत्तः सुहृत्तमं कञ्चिन्नाभिजानामि सात्यके
043a	यो हि प्रीतमना नित्यं यश्च नित्यमनुव्रतः
043c	स कार्ये साम्पराये तु नियोज्य इति मे मतिः
044a	यथा च केशवो नित्यं पाण्डवानां परायणम्
044c	तथा त्वमपि वार्ष्णेय कृष्णतुल्यपराक्रमः
045a	सोऽहं भारं समाधास्ये त्वयि तं वोढुमर्हसि
045c	अभिप्रायं च मे नित्यं न वृथा कर्तुमर्हसि
046a	स त्वं भ्रातुर्वयस्यस्य गुरोरपि च संयुगे
046c	कुरु कृच्छ्रे सहायार्थमर्जुनस्य नरर्षभ
047a	त्वं हि सत्यव्रतः शूरो मित्राणामभयङ्करः
047c	लोके विख्यायसे वीर कर्मभिः सत्यवागिति
048a	यो हि शैनेय मित्रार्थे युध्यमानस्त्यजेत्तनुम्
048c	पृथिवीं वा द्विजातिभ्यो यो दद्यात्सममेव तत्
049a	श्रुताश्च बहवोऽस्माभी राजानो ये दिवं गताः
049c	दत्त्वेमां पृथिवीं कृत्स्नां ब्राह्मणेभ्यो यथाविधि
050a	एवं त्वामपि धर्मात्मन्प्रयाचेऽहं कृताञ्जलिः
050c	पृथिवीदानतुल्यं स्यादधिकं वा फलं विभो
051a	एक एव सदा कृष्णो मित्राणामभयंकरः
051c	रणे सन्त्यजति प्राणान्द्वितीयस्त्वं च सात्यके
052a	विक्रान्तस्य च वीरस्य युद्धे प्रार्थयतो यशः
052c	शूर एव सहायः स्यान्नेतरः प्राकृतो जनः
053a	ईदृशे तु परामर्दे वर्तमानस्य माधव
053c	त्वदन्यो हि रणे गोप्ता विजयस्य न विद्यते
054a	श्लाघन्नेव हि कर्माणि शतशस्तव पाण्डवः
054c	मम सञ्जनयन्हर्षं पुनः पुनरकीर्तयत्
055a	लघ्वस्त्रश्चित्रयोधी च तथा लघुपराक्रमः
055c	प्राज्ञः सर्वास्त्रविच्छूरो मुह्यते न च संयुगे
056a	महास्कन्धो महोरस्को महाबाहुर्महाधनुः
056c	महाबलो महावीर्यः स महात्मा महारथः
057a	शिष्यो मम सखा चैव प्रियोऽस्याहं प्रियश्च मे
057c	युयुधानः सहायो मे प्रमथिष्यति कौरवान्
058a	अस्मदर्थं च राजेन्द्र सन्नह्येद्यदि केशवः
058c	रामो वाप्यनिरुद्धो वा प्रद्युम्नो वा महारथः
059a	गदो वा सारणो वापि साम्बो वा सह वृष्णिभिः
059c	सहायार्थं महाराज सङ्ग्रामोत्तममूर्धनि
060a	तथाप्यहं नरव्याघ्रं शैनेयं सत्यविक्रमम्
060c	साहाय्ये विनियोक्ष्यामि नास्ति मेऽन्यो हि तत्समः
061a	इति द्वैतवने तात मामुवाच धनञ्जयः
061c	परोक्षं त्वद्गुणांस्तथ्यान्कथयन्नार्यसंसदि
062a	तस्य त्वमेवं सङ्कल्पं न वृथा कर्तुमर्हसि
062c	धनंजयस्य वार्ष्णेय मम भीमस्य चोभयोः
063a	यच्चापि तीर्थानि चरन्नगच्छं द्वारकां प्रति
063c	तत्राहमपि ते भक्तिमर्जुनं प्रति दृष्टवान्
064a	न तत्सौहृदमन्येषु मया शैनेय लक्षितम्
064c	यथा त्वमस्मान्भजसे वर्तमानानुपप्लवे
065a	सोऽभिजात्या च भक्त्या च सख्यस्याचार्यकस्य च
065c	सौहृदस्य च वीर्यस्य कुलीनत्वस्य माधव
066a	सत्यस्य च महाबाहो अनुकम्पार्थमेव च
066c	अनुरूपं महेष्वास कर्म त्वं कर्तुमर्हसि
067a	सुयोधनो हि सहसा गतो द्रोणेन दंशितः
067c	पूर्वमेव तु यातास्ते कौरवाणां महारथाः
068a	सुमहान्निनदश्चैव श्रूयते विजयं प्रति
068c	स शैनेय जवेनात्र गन्तुमर्हसि माधव
069a	भीमसेनो वयं चैव संयत्ताः सहसैनिकाः
069c	द्रोणमावारयिष्यामो यदि त्वां प्रति यास्यति
070a	पश्य शैनेय सैन्यानि द्रवमाणानि संयुगे
070c	महान्तं च रणे शब्दं दीर्यमाणां च भारतीम्
071a	महामारुतवेगेन समुद्रमिव पर्वसु
071c	धार्तराष्ट्रबलं तात विक्षिप्तं सव्यसाचिना
072a	रथैर्विपरिधावद्भिर्मनुष्यैश्च हयैश्च ह
072c	सैन्यं रजःसमुद्धूतमेतत्सम्परिवर्तते
073a	संवृतः सिन्धुसौवीरैर्नखरप्रासयोधिभिः
073c	अत्यन्तापचितैः शूरैः फल्गुनः परवीरहा
074a	नैतद्बलमसंवार्य शक्यो हन्तुं जयद्रथः
074c	एते हि सैन्धवस्यार्थे सर्वे सन्त्यक्तजीविताः
075a	शरशक्तिध्वजवनं हयनागसमाकुलम्
075c	पश्यैतद्धार्तराष्ट्राणामनीकं सुदुरासदम्
076a	शृणु दुन्दुभिनिर्घोषं शङ्खशब्दांश्च पुष्कलान्
076c	सिंहनादरवांश्चैव रथनेमिस्वनांस्तथा
077a	नागानां शृणु शब्दं च पत्तीनां च सहस्रशः
077c	सादिनां द्रवतां चैव शृणु कम्पयतां महीम्
078a	पुरस्तात्सैन्धवानीकं द्रोणानीकस्य पृष्ठतः
078c	बहुत्वाद्धि नरव्याघ्र देवेन्द्रमपि पीडयेत्
079a	अपर्यन्ते बले मग्नो जह्यादपि च जीवितम्
079c	तस्मिंश्च निहते युद्धे कथं जीवेत मादृशः
079e	सर्वथाहमनुप्राप्तः सुकृच्छ्रं बत जीवितम्
080a	श्यामो युवा गुडाकेशो दर्शनीयश्च पाण्डवः
080c	लघ्वस्त्रश्चित्रयोधी च प्रविष्टस्तात भारतीम्
081a	सूर्योदये महाबाहुर्दिवसश्चातिवर्तते
081c	तन्न जानामि वार्ष्णेय यदि जीवति वा न वा
081e	कुरूणां चापि तत्सैन्यं सागरप्रतिमं महत्
082a	एक एव च बीभत्सुः प्रविष्टस्तात भारतीम्
082c	अविषह्यां महाबाहुः सुरैरपि महामृधे
083a	न च मे वर्तते बुद्धिरद्य युद्धे कथञ्चन
083c	द्रोणोऽपि रभसो युद्धे मम पीडयते बलम्
083e	प्रत्यक्षं ते महाबाहो यथासौ चरति द्विजः
084a	युगपच्च समेतानां कार्याणां त्वं विचक्षणः
084c	महार्थं लघुसंयुक्तं कर्तुमर्हसि माधव
085a	तस्य मे सर्वकार्येषु कार्यमेतन्मतं सदा
085c	अर्जुनस्य परित्राणं कर्तव्यमिति संयुगे
086a	नाहं शोचामि दाशार्हं गोप्तारं जगतः प्रभुम्
086c	स हि शक्तो रणे तात त्रीँल्लोकानपि सङ्गतान्
087a	विजेतुं पुरुषव्याघ्र सत्यमेतद्ब्रवीमि ते
087c	किं पुनर्धार्तराष्ट्रस्य बलमेतत्सुदुर्बलम्
088a	अर्जुनस्त्वेव वार्ष्णेय पीडितो बहुभिर्युधि
088c	प्रजह्यात्समरे प्राणांस्तस्माद्विन्दामि कश्मलम्
089a	तस्य त्वं पदवीं गच्छ गच्छेयुस्त्वादृशा यथा
089c	तादृशस्येदृशे काले मादृशेनाभिचोदितः
090a	रणे वृष्णिप्रवीराणां द्वावेवातिरथौ स्मृतौ
090c	प्रद्युम्नश्च महाबाहुस्त्वं च सात्वत विश्रुतः
091a	अस्त्रे नारायणसमः सङ्कर्षणसमो बले
091c	वीरतायां नरव्याघ्र धनञ्जयसमो ह्यसि
092a	भीष्मद्रोणावतिक्रम्य सर्वयुद्धविशारदम्
092c	त्वामद्य पुरुषव्याघ्रं लोके सन्तः प्रचक्षते
093a	नासाध्यं विद्यते लोके सात्यकेरिति माधव
093c	तत्त्वां यदभिवक्ष्यामि तत्कुरुष्व महाबल
094a	सम्भावना हि लोकस्य तव पार्थस्य चोभयोः
094c	नान्यथा तां महाबाहो सम्प्रकर्तुमिहार्हसि
095a	परित्यज्य प्रियान्प्राणान्रणे विचर वीरवत्
095c	न हि शैनेय दाशार्हा रणे रक्षन्ति जीवितम्
096a	अयुद्धमनवस्थानं सङ्ग्रामे च पलायनम्
096c	भीरूणामसतां मार्गो नैष दाशार्हसेवितः
097a	तवार्जुनो गुरुस्तात धर्मात्मा शिनिपुङ्गव
097c	वासुदेवो गुरुश्चापि तव पार्थस्य धीमतः
098a	कारणद्वयमेतद्धि जानानस्त्वाहमब्रुवम्
098c	मावमंस्था वचो मह्यं गुरुस्तव गुरोर्ह्यहम्
099a	वासुदेवमतं चैतन्मम चैवार्जुनस्य च
099c	सत्यमेतन्मयोक्तं ते याहि यत्र धनञ्जयः
100a	एतद्वचनमाज्ञाय मम सत्यपराक्रम
100c	प्रविशैतद्बलं तात धार्तराष्ट्रस्य दुर्मतेः
101a	प्रविश्य च यथान्यायं सङ्गम्य च महारथैः
101c	यथार्हमात्मनः कर्म रणे सात्वत दर्शय
