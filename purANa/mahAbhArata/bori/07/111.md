001	सञ्जय उवाच
001a	तवात्मजांस्तु पतितान्दृष्ट्वा कर्णः प्रतापवान्
001c	क्रोधेन महताविष्टो निर्विण्णोऽभूत्स जीवितात्
002a	आगस्कृतमिवात्मानं मेने चाधिरथिस्तदा
002c	भीमसेनं ततः क्रुद्धः समाद्रवत सम्भ्रमात्
003a	स भीमं पञ्चभिर्विद्ध्वा राधेयः प्रहसन्निव
003c	पुनर्विव्याध सप्तत्या स्वर्णपुङ्खैः शिलाशितैः
004a	अवहासं तु तं पार्थो नामृष्यत वृकोदरः
004c	ततो विव्याध राधेयं शतेन नतपर्वणाम्
005a	पुनश्च विशिखैस्तीक्ष्णैर्विद्ध्वा पञ्चभिराशुगैः
005c	धनुश्चिच्छेद भल्लेन सूतपुत्रस्य मारिष
006a	अथान्यद्धनुरादाय कर्णो भारत दुर्मनाः
006c	इषुभिश्छादयामास भीमसेनं समन्ततः
007a	तस्य भीमो हयान्हत्वा विनिहत्य च सारथिम्
007c	प्रजहास महाहासं कृते प्रतिकृतं पुनः
008a	इषुभिः कार्मुकं चास्य चकर्त पुरुषर्षभः
008c	तत्पपात महाराज स्वर्णपृष्ठं महास्वनम्
009a	अवारोहद्रथात्तस्मादथ कर्णो महारथः
009c	गदां गृहीत्वा समरे भीमसेनाय चाक्षिपत्
010a	तामापतन्तीं सहसा गदां दृष्ट्वा वृकोदरः
010c	शरैरवारयद्राजन्सर्वसैन्यस्य पश्यतः
011a	ततो बाणसहस्राणि प्रेषयामास पाण्डवः
011c	सूतपुत्रवधाकाङ्क्षी त्वरमाणः पराक्रमी
012a	तानिषूनिषुभिः कर्णो वारयित्वा महामृधे
012c	कवचं भीमसेनस्य पातयामास सायकैः
013a	अथैनं पञ्चविंशत्या क्षुद्रकाणां समार्पयत्
013c	पश्यतां सर्वभूतानां तदद्भुतमिवाभवत्
014a	ततो भीमो महाराज नवभिर्नतपर्वणाम्
014c	रणेऽप्रेषयत क्रुद्धः सूतपुत्रस्य मारिष
015a	ते तस्य कवचं भित्त्वा तथा बाहुं च दक्षिणम्
015c	अभ्यगुर्धरणीं तीक्ष्णा वल्मीकमिव पन्नगाः
016a	राधेयं तु रणे दृष्ट्वा पदातिनमवस्थितम्
016c	भीमसेनेन संरब्धं राजा दुर्योधनोऽब्रवीत्
016e	त्वरध्वं सर्वतो यत्ता राधेयस्य रथं प्रति
017a	ततस्तव सुता राजञ्श्रुत्वा भ्रातुर्वचो द्रुतम्
017c	अभ्ययुः पाण्डवं युद्धे विसृजन्तः शिताञ्शरान्
018a	चित्रोपचित्रश्चित्राक्षश्चारुचित्रः शरासनः
018c	चित्रायुधश्चित्रवर्मा समरे चित्रयोधिनः
019a	आगच्छतस्तान्सहसा भीमो राजन्महारथः
019c	साश्वसूतध्वजान्यत्तान्पातयामास संयुगे
019e	ते हता न्यपतन्भूमौ वातनुन्ना इव द्रुमाः
020a	दृष्ट्वा विनिहतान्पुत्रांस्तव राजन्महारथान्
020c	अश्रुपूर्णमुखः कर्णः कश्मलं समपद्यत
021a	रथमन्यं समास्थाय विधिवत्कल्पितं पुनः
021c	अभ्ययात्पाण्डवं युद्धे त्वरमाणः पराक्रमी
022a	तावन्योन्यं शरैर्विद्ध्वा स्वर्णपुङ्खैः शिलाशितैः
022c	व्यभ्राजेतां महाराज पुष्पिताविव किंशुकौ
023a	षट्त्रिंशद्भिस्ततो भल्लैर्निशितैस्तिग्मतेजनैः
023c	व्यधमत्कवचं क्रुद्धः सूतपुत्रस्य पाण्डवः
024a	रक्तचन्दनदिग्धाङ्गौ शरैः कृतमहाव्रणौ
024c	शोणिताक्तौ व्यराजेतां कालसूर्याविवोदितौ
025a	तौ शोणितोक्षितैर्गात्रैः शरैश्छिन्नतनुच्छदौ
025c	विवर्माणौ व्यराजेतां निर्मुक्ताविव पन्नगौ
026a	व्याघ्राविव नरव्याघ्रौ दंष्ट्राभिरितरेतरम्
026c	शरदंष्ट्रा विधुन्वानौ ततक्षतुररिन्दमौ
027a	वारणाविव संसक्तौ रङ्गमध्ये विरेजतुः
027c	तुदन्तौ विशिखैस्तीक्ष्णैर्मत्तवारणविक्रमौ
028a	प्रच्छादयन्तौ समरे शरजालैः परस्परम्
028c	रथाभ्यां नादयन्तौ च दिशः सर्वा विचेरतुः
029a	तौ रथाभ्यां महाराज मण्डलावर्तनादिषु
029c	व्यरोचेतां महात्मानौ वृत्रवज्रधराविव
030a	सहस्ताभरणाभ्यां तु भुजाभ्यां विक्षिपन्धनुः
030c	व्यरोचत रणे भीमः सविद्युदिव तोयदः
031a	स चापघोषस्तनितः शरधाराम्बुदो महान्
031c	भीममेघो महाराज कर्णपर्वतमभ्ययात्
032a	ततः शरसहस्रेण धनुर्मुक्तेन भारत
032c	पाण्डवो व्यकिरत्कर्णं घनोऽद्रिमिव वृष्टिभिः
033a	तत्रावैक्षन्त पुत्रास्ते भीमसेनस्य विक्रमम्
033c	सुपुङ्खैः कङ्कवासोभिर्यत्कर्णं छादयच्छरैः
034a	स नन्दयन्रणे पार्थं केशवं च यशस्विनम्
034c	सात्यकिं चक्ररक्षौ च भीमः कर्णमयोधयत्
035a	विक्रमं भुजयोर्वीर्यं धैर्यं च विदितात्मनः
035c	पुत्रास्तव महाराज ददृशुः पाण्डवस्य ह
