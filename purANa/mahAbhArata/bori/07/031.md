BR-07-02-031-001  संजय उवाच
BR-07-02-031-001a प्रतिघातं तु सैन्यस्य नामृष्यत वृकोदरः
BR-07-02-031-001c सोऽभिनद्बाह्लिकं षष्ट्या कर्णं च दशभिः शरैः
BR-07-02-031-002a तस्य द्रोणः शितैर्बाणैस्तीक्ष्णधारैरयस्मयैः
BR-07-02-031-002c जीवितान्तमभिप्रेप्सुर्मर्मण्याशु जघान ह
BR-07-02-031-003a कर्णो द्वादशभिर्बाणैरश्वत्थामा च सप्तभिः
BR-07-02-031-003c षड्भिर्दुर्योधनो राजा तत एनमवाकिरत्
BR-07-02-031-004a भीमसेनोऽपि तान्सर्वान्प्रत्यविध्यन्महाबलः
BR-07-02-031-004c द्रोणं पञ्चाशतेषूणां कर्णं च दशभिः शरैः
BR-07-02-031-005a दुर्योधनं द्वादशभिर्द्रौणिं चाष्टाभिराशुगैः
BR-07-02-031-005c आरावं तुमुलं कुर्वन्नभ्यवर्तत तान्रणे
BR-07-02-031-006a तस्मिन्सन्त्यजति प्राणान्मृत्युसाधारणीकृते
BR-07-02-031-006c अजातशत्रुस्तान्योधान्भीमं त्रातेत्यचोदयत्
BR-07-02-031-007a ते ययुर्भीमसेनस्य समीपममितौजसः
BR-07-02-031-007c युयुधानप्रभृतयो माद्रीपुत्रौ च पाण्डवौ
BR-07-02-031-008a ते समेत्य सुसंरब्धाः सहिताः पुरुषर्षभाः
BR-07-02-031-008c महेष्वासवरैर्गुप्तं द्रोणानीकं बिभित्सवः
BR-07-02-031-009a समापेतुर्महावीर्या भीमप्रभृतयो रथाः
BR-07-02-031-009c तान्प्रत्यगृह्णादव्यग्रो द्रोणोऽपि रथिनां वरः
BR-07-02-031-010a महाबलानतिरथान्वीरान्समरशोभिनः
BR-07-02-031-010c बाह्यं मृत्युभयं कृत्वा तावकाः पाण्डवान्ययुः
BR-07-02-031-011a सादिनः सादिनोऽभ्यघ्नंस्तथैव रथिनो रथान्
BR-07-02-031-011c आसीच्छक्त्यसिसम्पातो युद्धमासीत्परश्वधैः
BR-07-02-031-012a निकृष्टमसियुद्धं च बभूव कटुकोदयम्
BR-07-02-031-012c कुञ्जराणां च सङ्घातैर्युद्धमासीत्सुदारुणम्
BR-07-02-031-013a अपतत्कुञ्जरादन्यो हयादन्यस्त्ववाक्शिराः
BR-07-02-031-013c नरो बाणेन निर्भिन्नो रथादन्यश्च मारिष
BR-07-02-031-014a तत्रान्यस्य च सम्मर्दे पतितस्य विवर्मणः
BR-07-02-031-014c शिरः प्रध्वंसयामास वक्षस्याक्रम्य कुञ्जरः
BR-07-02-031-015a अपरेऽप्यपराञ्जघ्नुर्वारणाः पतितान्नरान्
BR-07-02-031-015c विषाणैश्चावनिं गत्वा व्यभिन्दन्रथिनो बहून्
BR-07-02-031-016a नरान्त्रैः केचिदपरे विषाणालग्नसंस्रवैः
BR-07-02-031-016c बभ्रमुः शतशो नागा मृद्नन्तः शतशो नरान्
BR-07-02-031-017a कांस्यायसतनुत्राणान्नराश्वरथकुञ्जरान्
BR-07-02-031-017c पतितान्पोथयां चक्रुर्द्विपाः स्थूलनडानिव
BR-07-02-031-018a गृध्रपत्राधिवासांसि शयनानि नराधिपाः
BR-07-02-031-018c ह्रीमन्तः कालसम्पक्वाः सुदुःखान्यधिशेरते
BR-07-02-031-019a हन्ति स्मात्र पिता पुत्रं रथेनाभ्यतिवर्तते
BR-07-02-031-019c पुत्रश्च पितरं मोहान्निर्मर्यादमवर्तत
BR-07-02-031-020a अक्षो भग्नो ध्वजश्छिन्नश्छत्रमुर्व्यां निपातितम्
BR-07-02-031-020c युगार्धं छिन्नमादाय प्रदुद्राव तथा हयः
BR-07-02-031-021a सासिर्बाहुर्निपतितः शिरश्छिन्नं सकुण्डलम्
BR-07-02-031-021c गजेनाक्षिप्य बलिना रथः सञ्चूर्णितः क्षितौ
BR-07-02-031-022a रथिना ताडितो नागो नाराचेनापतद्व्यसुः
BR-07-02-031-022c सारोहश्चापतद्वाजी गजेनाताडितो भृशम्
BR-07-02-031-023a निर्मर्यादं महद्युद्धमवर्तत सुदारुणम्
BR-07-02-031-023c हा तात हा पुत्र सखे क्वासि तिष्ठ क्व धावसि
BR-07-02-031-024a प्रहराहर जह्येनं स्मितक्ष्वेडितगर्जितैः
BR-07-02-031-024c इत्येवमुच्चरन्त्यः स्म श्रूयन्ते विविधा गिरः
BR-07-02-031-025a नरस्याश्वस्य नागस्य समसज्जत शोणितम्
BR-07-02-031-025c उपाशाम्यद्रजो भौमं भीरून्कश्मलमाविशत्
BR-07-02-031-026a आसीत्केशपरामर्शो मुष्टियुद्धं च दारुणम्
BR-07-02-031-026c नखैर्दन्तैश्च शूराणमद्वीपे द्वीपमिच्छताम्
BR-07-02-031-027a तत्राच्छिद्यत वीरस्य सखड्गो बाहुरुद्यतः
BR-07-02-031-027c सधनुश्चापरस्यापि सशरः साङ्कुशस्तथा
BR-07-02-031-028a प्राक्रोशदन्यमन्योऽत्र तथान्यो विमुखोऽद्रवत्
BR-07-02-031-028c अन्यः प्राप्तस्य चान्यस्य शिरः कायादपाहरत्
BR-07-02-031-029a शब्दमभ्यद्रवच्चान्यः शब्दादन्योऽद्रवद्भृशम्
BR-07-02-031-029c स्वानन्योऽथ परानन्यो जघान निशितैः शरैः
BR-07-02-031-030a गिरिशृङ्गोपमश्चात्र नाराचेन निपातितः
BR-07-02-031-030c मातङ्गो न्यपतद्भूमौ नदीरोध इवोष्णगे
BR-07-02-031-031a तथैव रथिनं नागः क्षरन्गिरिरिवारुजत्
BR-07-02-031-031c अध्यतिष्ठत्पदा भूमौ सहाश्वं सहसारथिम्
BR-07-02-031-032a शूरान्प्रहरतो दृष्ट्वा कृतास्त्रान्रुधिरोक्षितान्
BR-07-02-031-032c बहूनप्याविशन्मोहो भीरून्हृदयदुर्बलान्
BR-07-02-031-033a सर्वमाविग्नमभवन्न प्राज्ञायत किञ्चन
BR-07-02-031-033c सैन्ये च रजसा ध्वस्ते निर्मर्यादमवर्तत
BR-07-02-031-034a ततः सेनापतिः शीघ्रमयं काल इति ब्रुवन्
BR-07-02-031-034c नित्याभित्वरितानेव त्वरयामास पाण्डवान्
BR-07-02-031-035a कुर्वन्तः शासनं तस्य पाण्डवेया यशस्विनः
BR-07-02-031-035c सरो हंसा इवापेतुर्घ्नन्तो द्रोणरथं प्रति
BR-07-02-031-036a गृह्णीताद्रवतान्योन्यं विभीता विनिकृन्तत
BR-07-02-031-036c इत्यासीत्तुमुलः शब्दो दुर्धर्षस्य रथं प्रति
BR-07-02-031-037a ततो द्रोणः कृपः कर्णो द्रौणी राजा जयद्रथः
BR-07-02-031-037c विन्दानुविन्दावावन्त्यौ शल्यश्चैनानवारयन्
BR-07-02-031-038a ते त्वार्यधर्मसंरब्धा दुर्निवार्या दुरासदाः
BR-07-02-031-038c शरार्ता न जहुर्द्रोणं पाञ्चालाः पाण्डवैः सह
BR-07-02-031-039a ततो द्रोणोऽभिसङ्क्रुद्धो विसृजञ्शतशः शरान्
BR-07-02-031-039c चेदिपाञ्चालपाण्डूनामकरोत्कदनं महत्
BR-07-02-031-040a तस्य ज्यातलनिर्घोषः शुश्रुवे दिक्षु मारिष
BR-07-02-031-040c वज्रसङ्घातसङ्काशस्त्रासयन्पाण्डवान्बहून्
BR-07-02-031-041a एतस्मिन्नन्तरे जिष्णुर्हत्वा संशप्तकान्बली
BR-07-02-031-041c अब्ययात्तत्र यत्र स्म द्रोणः पाण्डून्प्रमर्दति
BR-07-02-031-042a तं शरौघमहावर्तं शोणितोदं महाह्रदम्
BR-07-02-031-042c तीर्णः संशप्तकान्हत्वा प्रत्यदृश्यत फल्गुनः
BR-07-02-031-043a तस्य कीर्तिमतो लक्ष्म सूर्यप्रतिमतेजसः
BR-07-02-031-043c दीप्यमानमपश्याम तेजसा वानरध्वजम्
BR-07-02-031-044a संशप्तकसमुद्रं तमुच्छोष्यास्त्रगभस्तिभिः
BR-07-02-031-044c स पाण्डवयुगान्तार्कः कुरूनप्यभ्यतीतपत्
BR-07-02-031-045a प्रददाह कुरून्सर्वानर्जुनः शस्त्रतेजसा
BR-07-02-031-045c युगान्ते सर्वभूतानि धूमकेतुरिवोत्थितः
BR-07-02-031-046a तेन बाणसहस्रौघैर्गजाश्वरथयोधिनः
BR-07-02-031-046c ताड्यमानाः क्षितिं जग्मुर्मुक्तशस्त्राः शरार्दिताः
BR-07-02-031-047a केचिदार्तस्वरं चक्रुर्विनेदुरपरे पुनः
BR-07-02-031-047c पार्थबाणहताः केचिन्निपेतुर्विगतासवः
BR-07-02-031-048a तेषामुत्पततां कांश्चित्पतितांश्च पराङ्मुखान्
BR-07-02-031-048c न जघानार्जुनो योधान्योधव्रतमनुस्मरन्
BR-07-02-031-049a ते विशीर्णरथाश्वेभाः प्रायशश्च पराङ्मुखाः
BR-07-02-031-049c कुरवः कर्ण कर्णेति हा हेति च विचुक्रुशुः
BR-07-02-031-050a तमाधिरथिराक्रन्दं विज्ञाय शरणैषिणाम्
BR-07-02-031-050c मा भैष्टेति प्रतिश्रुत्य ययावभिमुखोऽर्जुनम्
BR-07-02-031-051a स भारतरथश्रेष्ठः सर्वभारतहर्षणः
BR-07-02-031-051c प्रादुश्चक्रे तदाग्नेयमस्त्रमस्त्रविदां वरः
BR-07-02-031-052a तस्य दीप्तशरौघस्य दीप्तचापधरस्य च
BR-07-02-031-052c शरौघाञ्शरजालेन विदुधाव धनञ्जयः
BR-07-02-031-052e अस्त्रमस्त्रेण संवार्य प्राणदद्विसृजञ्शरान्
BR-07-02-031-053a धृष्टद्युम्नश्च भीमश्च सात्यकिश्च महारथः
BR-07-02-031-053c विव्यधुः कर्णमासाद्य त्रिभिस्त्रिभिरजिह्मगैः
BR-07-02-031-054a अर्जुनास्त्रं तु राधेयः संवार्य शरवृष्टिभिः
BR-07-02-031-054c तेषां त्रयाणां चापानि चिच्छेद विशिखैस्त्रिभिः
BR-07-02-031-055a ते निकृत्तायुधाः शूरा निर्विषा भुजगा इव
BR-07-02-031-055c रथशक्तीः समुत्क्षिप्य भृशं सिंहा इवानदन्
BR-07-02-031-056a ता भुजाग्रैर्महावेगा विसृष्टा भुजगोपमाः
BR-07-02-031-056c दीप्यमाना महाशक्त्यो जग्मुराधिरथिं प्रति
BR-07-02-031-057a ता निकृत्य शितैर्बाणैस्त्रिभिस्त्रिभिरजिह्मगैः
BR-07-02-031-057c ननाद बलवान्कर्णः पार्थाय विसृजञ्शरान्
BR-07-02-031-058a अर्जुनश्चापि राधेयं विद्ध्वा सप्तभिराशुगैः
BR-07-02-031-058c कर्णादवरजं बाणैर्जघान निशितैस्त्रिभिः
BR-07-02-031-059a ततः शत्रुञ्जयं हत्वा पार्थः षड्भिरजिह्मगैः
BR-07-02-031-059c जहार सद्यो भल्लेन विपाटस्य शिरो रथात्
BR-07-02-031-060a पश्यतां धार्तराष्ट्राणामेकेनैव किरीटिना
BR-07-02-031-060c प्रमुखे सूतपुत्रस्य सोदर्या निहतास्त्रयः
BR-07-02-031-061a ततो भीमः समुत्पत्य स्वरथाद्वैनतेयवत्
BR-07-02-031-061c वरासिना कर्णपक्षाञ्जघान दश पञ्च च
BR-07-02-031-062a पुनः स्वरथमास्थाय धनुरादाय चापरम्
BR-07-02-031-062c विव्याध दशभिः कर्णं सूतमश्वांश्च पञ्चभिः
BR-07-02-031-063a धृष्टद्युम्नोऽप्यसिवरं चर्म चादाय भास्वरम्
BR-07-02-031-063c जघान चन्द्रवर्माणं बृहत्क्षत्रं च पौरवम्
BR-07-02-031-064a ततः स्वरथमास्थाय पाञ्चाल्योऽन्यच्च कार्मुकम्
BR-07-02-031-064c आदाय कर्णं विव्याध त्रिसप्तत्या नदन्रणे
BR-07-02-031-065a शैनेयोऽप्यन्यदादाय धनुरिन्द्रायुधद्युति
BR-07-02-031-065c सूतपुत्रं चतुःषष्ट्या विद्ध्वा सिंह इवानदत्
BR-07-02-031-066a भल्लभ्यां साधुमुक्ताभ्यां छित्त्वा कर्णस्य कार्मुकम्
BR-07-02-031-066c पुनः कर्णं त्रिभिर्बाणैर्बाह्वोरुरसि चार्पयत्
BR-07-02-031-067a ततो दुर्योधनो द्रोणो राजा चैव जयद्रथः
BR-07-02-031-067c निमज्जमानं राधेयमुज्जह्रुः सात्यकार्णवात्
BR-07-02-031-068a धृष्टद्युम्नश्च भीमश्च सौभद्रोऽर्जुन एव च
BR-07-02-031-068c नकुलः सहदेवश्च सात्यकिं जुगुपू रणे
BR-07-02-031-069a एवमेष महारौद्रः क्षयार्थं सर्वधन्विनाम्
BR-07-02-031-069c तावकानां परेषां च त्यक्त्वा प्राणानभूद्रणः
BR-07-02-031-070a पदातिरथनागाश्वैर्गजाश्वरथपत्तयः
BR-07-02-031-070c रथिनो नागपत्त्यश्वै रथपत्ती रथद्विपैः
BR-07-02-031-071a अश्वैरश्वा गजैर्नागा रथिनो रथिभिः सह
BR-07-02-031-071c संसक्ताः समदृश्यन्त पत्तयश्चापि पत्तिभिः
BR-07-02-031-072a एवं सुकलिलं युद्धमासीत्क्रव्यादहर्षणम्
BR-07-02-031-072c महद्भिस्तैरभीतानां यमराष्ट्रविवर्धनम्
BR-07-02-031-073a ततो हता नररथवाजिकुञ्जरैरनेकशो द्विपरथवाजिपत्तयः
BR-07-02-031-073c गजैर्गजा रथिभिरुदायुधा रथा हयैर्हयाः पत्तिगणैश्च पत्तयः
BR-07-02-031-074a रथैर्द्विपा द्विरदवरैर्महाहया हयैर्नरा वररथिभिश्च वाजिनः
BR-07-02-031-074c निरस्तजिह्वादशनेक्षणाः क्षितौ क्षयं गताः प्रमथितवर्मभूषणाः
BR-07-02-031-075a तथा परैर्बहुकरणैर्वरायुधैर्हता गताः प्रतिभयदर्शनाः क्षितिम्
BR-07-02-031-075c विपोथिता हयगजपादताडिता भृशाकुला रथखुरनेमिभिर्हताः
BR-07-02-031-076a प्रमोदने श्वापदपक्षिरक्षसां जनक्षये वर्तति तत्र दारुणे
BR-07-02-031-076c महाबलास्ते कुपिताः परस्परं निषूदयन्तः प्रविचेरुरोजसा
BR-07-02-031-077a ततो बले भृशलुलिते परस्परं निरीक्षमाणे रुधिरौघसम्प्लुते
BR-07-02-031-077c दिवाकरेऽस्तङ्गिरिमास्थिते शनैरुभे प्रयाते शिबिराय भारत

