001	सञ्जय उवाच
001a	दुर्योधनेनैवमुक्तो द्रौणिराहवदुर्मदः
001c	प्रत्युवाच महाबाहो यथा वदसि कौरव
002a	प्रिया हि पाण्डवा नित्यं मम चापि पितुश्च मे
002c	तथैवावां प्रियौ तेषां न तु युद्धे कुरूद्वह
002e	शक्तितस्तात युध्यामस्त्यक्त्वा प्राणानभीतवत्
003a	अहं कर्णश्च शल्यश्च कृपो हार्दिक्य एव च
003c	निमेषात्पाण्डवीं सेनां क्षपयेम नृपोत्तम
004a	ते चापि कौरवीं सेनां निमेषार्धात्कुरूद्वह
004c	क्षपयेयुर्महाबाहो न स्याम यदि संयुगे
005a	युध्यतां पाण्डवाञ्शक्त्या तेषां चास्मान्युयुत्सताम्
005c	तेजस्तु तेज आसाद्य प्रशमं याति भारत
006a	अशक्या तरसा जेतुं पाण्डवानामनीकिनी
006c	जीवत्सु पाण्डुपुत्रेषु तद्धि सत्यं ब्रवीमि ते
007a	आत्मार्थं युध्यमानास्ते समर्थाः पाण्डुनन्दनाः
007c	किमर्थं तव सैन्यानि न हनिष्यन्ति भारत
008a	त्वं हि लुब्धतमो राजन्निकृतिज्ञश्च कौरव
008c	सर्वातिशङ्की मानी च ततोऽस्मानतिशङ्कसे
009a	अहं तु यत्नमास्थाय त्वदर्थे त्यक्तजीवितः
009c	एष गच्छामि सङ्ग्रामं त्वत्कृते कुरुनन्दन
010a	योत्स्येऽहं शत्रुभिः सार्धं जेष्यामि च वरान्वरान्
010c	पाञ्चालैः सह योत्स्यामि सोमकैः केकयैस्तथा
010e	पाण्डवेयैश्च सङ्ग्रामे त्वत्प्रियार्थमरिन्दम
011a	अद्य मद्बाणनिर्दग्धाः पाञ्चालाः सोमकास्तथा
011c	सिंहेनेवार्दिता गावो विद्रविष्यन्ति सर्वतः
012a	अद्य धर्मसुतो राजा दृष्ट्वा मम पराक्रमम्
012c	अश्वत्थाममयं लोकं मंस्यते सह सोमकैः
013a	आगमिष्यति निर्वेदं धर्मपुत्रो युधिष्ठिरः
013c	दृष्ट्वा विनिहतान्सङ्ख्ये पाञ्चालान्सोमकैः सह
014a	ये मां युद्धेऽभियोत्स्यन्ति तान्हनिष्यामि भारत
014c	न हि ते वीर मुच्येरन्मद्बाह्वन्तरमागताः
015a	एवमुक्त्वा महाबाहुः पुत्रं दुर्योधनं तव
015c	अभ्यवर्तत युद्धाय द्रावयन्सर्वधन्विनः
015e	चिकीर्षुस्तव पुत्राणां प्रियं प्राणभृतां वरः
016a	ततोऽब्रवीत्सकैकेयान्पाञ्चालान्गौतमीसुतः
016c	प्रहरध्वमितः सर्वे मम गात्रे महारथाः
016e	स्थिरीभूताश्च युध्यध्वं दर्शयन्तोऽस्त्रलाघवम्
017a	एवमुक्तास्तु ते सर्वे शस्त्रवृष्टिमपातयन्
017c	द्रौणिं प्रति महाराज जलं जलधरा इव
018a	तान्निहत्य शरान्द्रौणिर्दश वीरानपोथयत्
018c	प्रमुखे पाण्डुपुत्राणां धृष्टद्युम्नस्य चाभिभो
019a	ते हन्यमानाः समरे पाञ्चालाः सृञ्जयास्तथा
019c	परित्यज्य रणे द्रौणिं व्यद्रवन्त दिशो दश
020a	तान्दृष्ट्वा द्रवतः शूरान्पाञ्चालान्सहसोमकान्
020c	धृष्टद्युम्नो महाराज द्रौणिमभ्यद्रवद्युधि
021a	ततः काञ्चनचित्राणां सजलाम्बुदनादिनाम्
021c	वृतः शतेन शूराणां रथानामनिवर्तिनाम्
022a	पुत्रः पाञ्चालराजस्य धृष्टद्युम्नो महारथः
022c	द्रौणिमित्यब्रवीद्वाक्यं दृष्ट्वा योधान्निपातितान्
023a	आचार्यपुत्र दुर्बुद्धे किमन्यैर्निहतैस्तव
023c	समागच्छ मया सार्धं यदि शूरोऽसि संयुगे
023e	अहं त्वां निहनिष्यामि तिष्ठेदानीं ममाग्रतः
024a	ततस्तमाचार्यसुतं धृष्टद्युम्नः प्रतापवान्
024c	मर्मभिद्भिः शरैस्तीक्ष्णैर्जघान भरतर्षभ
025a	ते तु पङ्क्तीकृता द्रौणिं शरा विविशुराशुगाः
025c	रुक्मपुङ्खाः प्रसन्नाग्राः सर्वकायावदारणाः
025e	मध्वर्थिन इवोद्दामा भ्रमराः पुष्पितं द्रुमम्
026a	सोऽतिविद्धो भृशं क्रुद्धः पदाक्रान्त इवोरगः
026c	मानी द्रौणिरसम्भ्रान्तो बाणपाणिरभाषत
027a	धृष्टद्युम्न स्थिरो भूत्वा मुहूर्तं प्रतिपालय
027c	यावत्त्वां निशितैर्बाणैः प्रेषयामि यमक्षयम्
028a	द्रौणिरेवमथाभाष्य पार्षतं परवीरहा
028c	छादयामास बाणौघैः समन्ताल्लघुहस्तवत्
029a	स छाद्यमानः समरे द्रौणिना युद्धदुर्मदः
029c	द्रौणिं पाञ्चालतनयो वाग्भिरातर्जयत्तदा
030a	न जानीषे प्रतिज्ञां मे विप्रोत्पत्तिं तथैव च
030c	द्रोणं हत्वा किल मया हन्तव्यस्त्वं सुदुर्मते
030e	ततस्त्वाहं न हन्म्यद्य द्रोणे जीवति संयुगे
031a	इमां तु रजनीं प्राप्तामप्रभातां सुदुर्मते
031c	निहत्य पितरं तेऽद्य ततस्त्वामपि संयुगे
031e	नेष्यामि मृत्युलोकायेत्येवं मे मनसि स्थितम्
032a	यस्ते पार्थेषु विद्वेषो या भक्तिः कौरवेषु च
032c	तां दर्शय स्थिरो भूत्वा न मे जीवन्विमोक्ष्यसे
033a	यो हि ब्राह्मण्यमुत्सृज्य क्षत्रधर्मरतो द्विजः
033c	स वध्यः सर्वलोकस्य यथा त्वं पुरुषाधम
034a	इत्युक्तः परुषं वाक्यं पार्षतेन द्विजोत्तमः
034c	क्रोधमाहारयत्तीव्रं तिष्ठ तिष्ठेति चाब्रवीत्
035a	निर्दहन्निव चक्षुर्भ्यां पार्षतं सोऽभ्यवैक्षत
035c	छादयामास च शरैर्निःश्वसन्पन्नगो यथा
036a	स छाद्यमानः समरे द्रौणिना राजसत्तम
036c	सर्वपाञ्चालसेनाभिः संवृतो रथसत्तमः
037a	नाकम्पत महाबाहुः स्वधैर्यं समुपाश्रितः
037c	सायकांश्चैव विविधानश्वत्थाम्नि मुमोच ह
038a	तौ पुनः संन्यवर्तेतां प्राणद्यूतपरे रणे
038c	निवारयन्तौ बाणौघैः परस्परममर्षिणौ
038e	उत्सृजन्तौ महेष्वासौ शरवृष्टीः समन्ततः
039a	द्रौणिपार्षतयोर्युद्धं घोररूपं भयानकम्
039c	दृष्ट्वा सम्पूजयामासुः सिद्धचारणवातिकाः
040a	शरौघैः पूरयन्तौ तावाकाशं प्रदिशस्तथा
040c	अलक्ष्यौ समयुध्येतां महत्कृत्वा शरैस्तमः
041a	नृत्यमानाविव रणे मण्डलीकृतकार्मुकौ
041c	परस्परवधे यत्तौ परस्परजयैषिणौ
042a	अयुध्येतां महाबाहू चित्रं लघु च सुष्ठु च
042c	सम्पूज्यमानौ समरे योधमुख्यैः सहस्रशः
043a	तौ प्रयुद्धौ रणे दृष्ट्वा वने वन्यौ गजाविव
043c	उभयोः सेनयोर्हर्षस्तुमुलः समपद्यत
044a	सिंहनादरवाश्चासन्दध्मुः शङ्खांश्च मारिष
044c	वादित्राण्यभ्यवाद्यन्त शतशोऽथ सहस्रशः
045a	तस्मिंस्तु तुमुले युद्धे भीरूणां भयवर्धने
045c	मुहूर्तमिव तद्युद्धं समरूपं तदाभवत्
046a	ततो द्रौणिर्महाराज पार्षतस्य महात्मनः
046c	ध्वजं धनुस्तथा छत्रमुभौ च पार्ष्णिसारथी
046e	सूतमश्वांश्च चतुरो निहत्याभ्यद्रवद्रणे
047a	पाञ्चालांश्चैव तान्सर्वान्बाणैः सन्नतपर्वभिः
047c	व्यद्रावयदमेयात्मा शतशोऽथ सहस्रशः
048a	ततः प्रविव्यथे सेना पाण्डवी भरतर्षभ
048c	दृष्ट्वा द्रौणेर्महत्कर्म वासवस्येव संयुगे
049a	शतेन च शतं हत्वा पाञ्चालानां महारथः
049c	त्रिभिश्च निशितैर्बाणैर्हत्वा त्रीन्वै महारथान्
050a	द्रौणिर्द्रुपदपुत्रस्य फल्गुनस्य च पश्यतः
050c	नाशयामास पाञ्चालान्भूयिष्ठं ये व्यवस्थिताः
051a	ते वध्यमानाः पाञ्चालाः समरे सह सृञ्जयैः
051c	अगच्छन्द्रौणिमुत्सृज्य विप्रकीर्णरथध्वजाः
052a	स जित्वा समरे शत्रून्द्रोणपुत्रो महारथः
052c	ननाद सुमहानादं तपान्ते जलदो यथा
053a	स निहत्य बहूञ्शूरानश्वत्थामा व्यरोचत
053c	युगान्ते सर्वभूतानि भस्म कृत्वेव पावकः
054a	सम्पूज्यमानो युधि कौरवेयैर्विजित्य सङ्ख्येऽरिगणान्सहस्रशः
054c	व्यरोचत द्रोणसुतः प्रतापवान्यथा सुरेन्द्रोऽरिगणान्निहत्य
