BR-07-06-135-001	सञ्जय उवाच
BR-07-06-135-001a	दुर्योधनेनैवमुक्तो द्रौणिराहवदुर्मदः
BR-07-06-135-001c	प्रत्युवाच महाबाहो यथा वदसि कौरव
BR-07-06-135-002a	प्रिया हि पाण्डवा नित्यं मम चापि पितुश्च मे
BR-07-06-135-002c	तथैवावां प्रियौ तेषां न तु युद्धे कुरूद्वह
BR-07-06-135-002e	शक्तितस्तात युध्यामस्त्यक्त्वा प्राणानभीतवत्
BR-07-06-135-003a	अहं कर्णश्च शल्यश्च कृपो हार्दिक्य एव च
BR-07-06-135-003c	निमेषात्पाण्डवीं सेनां क्षपयेम नृपोत्तम
BR-07-06-135-004a	ते चापि कौरवीं सेनां निमेषार्धात्कुरूद्वह
BR-07-06-135-004c	क्षपयेयुर्महाबाहो न स्याम यदि संयुगे
BR-07-06-135-005a	युध्यतां पाण्डवाञ्शक्त्या तेषां चास्मान्युयुत्सताम्
BR-07-06-135-005c	तेजस्तु तेज आसाद्य प्रशमं याति भारत
BR-07-06-135-006a	अशक्या तरसा जेतुं पाण्डवानामनीकिनी
BR-07-06-135-006c	जीवत्सु पाण्डुपुत्रेषु तद्धि सत्यं ब्रवीमि ते
BR-07-06-135-007a	आत्मार्थं युध्यमानास्ते समर्थाः पाण्डुनन्दनाः
BR-07-06-135-007c	किमर्थं तव सैन्यानि न हनिष्यन्ति भारत
BR-07-06-135-008a	त्वं हि लुब्धतमो राजन्निकृतिज्ञश्च कौरव
BR-07-06-135-008c	सर्वातिशङ्की मानी च ततोऽस्मानतिशङ्कसे
BR-07-06-135-009a	अहं तु यत्नमास्थाय त्वदर्थे त्यक्तजीवितः
BR-07-06-135-009c	एष गच्छामि सङ्ग्रामं त्वत्कृते कुरुनन्दन
BR-07-06-135-010a	योत्स्येऽहं शत्रुभिः सार्धं जेष्यामि च वरान्वरान्
BR-07-06-135-010c	पाञ्चालैः सह योत्स्यामि सोमकैः केकयैस्तथा
BR-07-06-135-010e	पाण्डवेयैश्च सङ्ग्रामे त्वत्प्रियार्थमरिन्दम
BR-07-06-135-011a	अद्य मद्बाणनिर्दग्धाः पाञ्चालाः सोमकास्तथा
BR-07-06-135-011c	सिंहेनेवार्दिता गावो विद्रविष्यन्ति सर्वतः
BR-07-06-135-012a	अद्य धर्मसुतो राजा दृष्ट्वा मम पराक्रमम्
BR-07-06-135-012c	अश्वत्थाममयं लोकं मंस्यते सह सोमकैः
BR-07-06-135-013a	आगमिष्यति निर्वेदं धर्मपुत्रो युधिष्ठिरः
BR-07-06-135-013c	दृष्ट्वा विनिहतान्सङ्ख्ये पाञ्चालान्सोमकैः सह
BR-07-06-135-014a	ये मां युद्धेऽभियोत्स्यन्ति तान्हनिष्यामि भारत
BR-07-06-135-014c	न हि ते वीर मुच्येरन्मद्बाह्वन्तरमागताः
BR-07-06-135-015a	एवमुक्त्वा महाबाहुः पुत्रं दुर्योधनं तव
BR-07-06-135-015c	अभ्यवर्तत युद्धाय द्रावयन्सर्वधन्विनः
BR-07-06-135-015e	चिकीर्षुस्तव पुत्राणां प्रियं प्राणभृतां वरः
BR-07-06-135-016a	ततोऽब्रवीत्सकैकेयान्पाञ्चालान्गौतमीसुतः
BR-07-06-135-016c	प्रहरध्वमितः सर्वे मम गात्रे महारथाः
BR-07-06-135-016e	स्थिरीभूताश्च युध्यध्वं दर्शयन्तोऽस्त्रलाघवम्
BR-07-06-135-017a	एवमुक्तास्तु ते सर्वे शस्त्रवृष्टिमपातयन्
BR-07-06-135-017c	द्रौणिं प्रति महाराज जलं जलधरा इव
BR-07-06-135-018a	तान्निहत्य शरान्द्रौणिर्दश वीरानपोथयत्
BR-07-06-135-018c	प्रमुखे पाण्डुपुत्राणां धृष्टद्युम्नस्य चाभिभो
BR-07-06-135-019a	ते हन्यमानाः समरे पाञ्चालाः सृञ्जयास्तथा
BR-07-06-135-019c	परित्यज्य रणे द्रौणिं व्यद्रवन्त दिशो दश
BR-07-06-135-020a	तान्दृष्ट्वा द्रवतः शूरान्पाञ्चालान्सहसोमकान्
BR-07-06-135-020c	धृष्टद्युम्नो महाराज द्रौणिमभ्यद्रवद्युधि
BR-07-06-135-021a	ततः काञ्चनचित्राणां सजलाम्बुदनादिनाम्
BR-07-06-135-021c	वृतः शतेन शूराणां रथानामनिवर्तिनाम्
BR-07-06-135-022a	पुत्रः पाञ्चालराजस्य धृष्टद्युम्नो महारथः
BR-07-06-135-022c	द्रौणिमित्यब्रवीद्वाक्यं दृष्ट्वा योधान्निपातितान्
BR-07-06-135-023a	आचार्यपुत्र दुर्बुद्धे किमन्यैर्निहतैस्तव
BR-07-06-135-023c	समागच्छ मया सार्धं यदि शूरोऽसि संयुगे
BR-07-06-135-023e	अहं त्वां निहनिष्यामि तिष्ठेदानीं ममाग्रतः
BR-07-06-135-024a	ततस्तमाचार्यसुतं धृष्टद्युम्नः प्रतापवान्
BR-07-06-135-024c	मर्मभिद्भिः शरैस्तीक्ष्णैर्जघान भरतर्षभ
BR-07-06-135-025a	ते तु पङ्क्तीकृता द्रौणिं शरा विविशुराशुगाः
BR-07-06-135-025c	रुक्मपुङ्खाः प्रसन्नाग्राः सर्वकायावदारणाः
BR-07-06-135-025e	मध्वर्थिन इवोद्दामा भ्रमराः पुष्पितं द्रुमम्
BR-07-06-135-026a	सोऽतिविद्धो भृशं क्रुद्धः पदाक्रान्त इवोरगः
BR-07-06-135-026c	मानी द्रौणिरसम्भ्रान्तो बाणपाणिरभाषत
BR-07-06-135-027a	धृष्टद्युम्न स्थिरो भूत्वा मुहूर्तं प्रतिपालय
BR-07-06-135-027c	यावत्त्वां निशितैर्बाणैः प्रेषयामि यमक्षयम्
BR-07-06-135-028a	द्रौणिरेवमथाभाष्य पार्षतं परवीरहा
BR-07-06-135-028c	छादयामास बाणौघैः समन्ताल्लघुहस्तवत्
BR-07-06-135-029a	स छाद्यमानः समरे द्रौणिना युद्धदुर्मदः
BR-07-06-135-029c	द्रौणिं पाञ्चालतनयो वाग्भिरातर्जयत्तदा
BR-07-06-135-030a	न जानीषे प्रतिज्ञां मे विप्रोत्पत्तिं तथैव च
BR-07-06-135-030c	द्रोणं हत्वा किल मया हन्तव्यस्त्वं सुदुर्मते
BR-07-06-135-030e	ततस्त्वाहं न हन्म्यद्य द्रोणे जीवति संयुगे
BR-07-06-135-031a	इमां तु रजनीं प्राप्तामप्रभातां सुदुर्मते
BR-07-06-135-031c	निहत्य पितरं तेऽद्य ततस्त्वामपि संयुगे
BR-07-06-135-031e	नेष्यामि मृत्युलोकायेत्येवं मे मनसि स्थितम्
BR-07-06-135-032a	यस्ते पार्थेषु विद्वेषो या भक्तिः कौरवेषु च
BR-07-06-135-032c	तां दर्शय स्थिरो भूत्वा न मे जीवन्विमोक्ष्यसे
BR-07-06-135-033a	यो हि ब्राह्मण्यमुत्सृज्य क्षत्रधर्मरतो द्विजः
BR-07-06-135-033c	स वध्यः सर्वलोकस्य यथा त्वं पुरुषाधम
BR-07-06-135-034a	इत्युक्तः परुषं वाक्यं पार्षतेन द्विजोत्तमः
BR-07-06-135-034c	क्रोधमाहारयत्तीव्रं तिष्ठ तिष्ठेति चाब्रवीत्
BR-07-06-135-035a	निर्दहन्निव चक्षुर्भ्यां पार्षतं सोऽभ्यवैक्षत
BR-07-06-135-035c	छादयामास च शरैर्निःश्वसन्पन्नगो यथा
BR-07-06-135-036a	स छाद्यमानः समरे द्रौणिना राजसत्तम
BR-07-06-135-036c	सर्वपाञ्चालसेनाभिः संवृतो रथसत्तमः
BR-07-06-135-037a	नाकम्पत महाबाहुः स्वधैर्यं समुपाश्रितः
BR-07-06-135-037c	सायकांश्चैव विविधानश्वत्थाम्नि मुमोच ह
BR-07-06-135-038a	तौ पुनः संन्यवर्तेतां प्राणद्यूतपरे रणे
BR-07-06-135-038c	निवारयन्तौ बाणौघैः परस्परममर्षिणौ
BR-07-06-135-038e	उत्सृजन्तौ महेष्वासौ शरवृष्टीः समन्ततः
BR-07-06-135-039a	द्रौणिपार्षतयोर्युद्धं घोररूपं भयानकम्
BR-07-06-135-039c	दृष्ट्वा सम्पूजयामासुः सिद्धचारणवातिकाः
BR-07-06-135-040a	शरौघैः पूरयन्तौ तावाकाशं प्रदिशस्तथा
BR-07-06-135-040c	अलक्ष्यौ समयुध्येतां महत्कृत्वा शरैस्तमः
BR-07-06-135-041a	नृत्यमानाविव रणे मण्डलीकृतकार्मुकौ
BR-07-06-135-041c	परस्परवधे यत्तौ परस्परजयैषिणौ
BR-07-06-135-042a	अयुध्येतां महाबाहू चित्रं लघु च सुष्ठु च
BR-07-06-135-042c	सम्पूज्यमानौ समरे योधमुख्यैः सहस्रशः
BR-07-06-135-043a	तौ प्रयुद्धौ रणे दृष्ट्वा वने वन्यौ गजाविव
BR-07-06-135-043c	उभयोः सेनयोर्हर्षस्तुमुलः समपद्यत
BR-07-06-135-044a	सिंहनादरवाश्चासन्दध्मुः शङ्खांश्च मारिष
BR-07-06-135-044c	वादित्राण्यभ्यवाद्यन्त शतशोऽथ सहस्रशः
BR-07-06-135-045a	तस्मिंस्तु तुमुले युद्धे भीरूणां भयवर्धने
BR-07-06-135-045c	मुहूर्तमिव तद्युद्धं समरूपं तदाभवत्
BR-07-06-135-046a	ततो द्रौणिर्महाराज पार्षतस्य महात्मनः
BR-07-06-135-046c	ध्वजं धनुस्तथा छत्रमुभौ च पार्ष्णिसारथी
BR-07-06-135-046e	सूतमश्वांश्च चतुरो निहत्याभ्यद्रवद्रणे
BR-07-06-135-047a	पाञ्चालांश्चैव तान्सर्वान्बाणैः सन्नतपर्वभिः
BR-07-06-135-047c	व्यद्रावयदमेयात्मा शतशोऽथ सहस्रशः
BR-07-06-135-048a	ततः प्रविव्यथे सेना पाण्डवी भरतर्षभ
BR-07-06-135-048c	दृष्ट्वा द्रौणेर्महत्कर्म वासवस्येव संयुगे
BR-07-06-135-049a	शतेन च शतं हत्वा पाञ्चालानां महारथः
BR-07-06-135-049c	त्रिभिश्च निशितैर्बाणैर्हत्वा त्रीन्वै महारथान्
BR-07-06-135-050a	द्रौणिर्द्रुपदपुत्रस्य फल्गुनस्य च पश्यतः
BR-07-06-135-050c	नाशयामास पाञ्चालान्भूयिष्ठं ये व्यवस्थिताः
BR-07-06-135-051a	ते वध्यमानाः पाञ्चालाः समरे सह सृञ्जयैः
BR-07-06-135-051c	अगच्छन्द्रौणिमुत्सृज्य विप्रकीर्णरथध्वजाः
BR-07-06-135-052a	स जित्वा समरे शत्रून्द्रोणपुत्रो महारथः
BR-07-06-135-052c	ननाद सुमहानादं तपान्ते जलदो यथा
BR-07-06-135-053a	स निहत्य बहूञ्शूरानश्वत्थामा व्यरोचत
BR-07-06-135-053c	युगान्ते सर्वभूतानि भस्म कृत्वेव पावकः
BR-07-06-135-054a	सम्पूज्यमानो युधि कौरवेयैर्विजित्य सङ्ख्येऽरिगणान्सहस्रशः
BR-07-06-135-054c	व्यरोचत द्रोणसुतः प्रतापवान्यथा सुरेन्द्रोऽरिगणान्निहत्य
