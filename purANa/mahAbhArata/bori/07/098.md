001	सञ्जय उवाच
001a	दुःशासनरथं दृष्ट्वा समीपे पर्यवस्थितम्
001c	भारद्वाजस्ततो वाक्यं दुःशासनमथाब्रवीत्
002a	दुःशासन रथाः सर्वे कस्मादेते प्रविद्रुताः
002c	कच्चित्क्षेमं तु नृपतेः कच्चिज्जीवति सैन्धवः
003a	राजपुत्रो भवानत्र राजभ्राता महारथः
003c	किमर्थं द्रवसे युद्धे यौवराज्यमवाप्य हि
004a	स्वयं वैरं महत्कृत्वा पाञ्चालैः पाण्डवैः सह
004c	एकं सात्यकिमासाद्य कथं भीतोऽसि संयुगे
005a	न जानीषे पुरा त्वं तु गृह्णन्नक्षान्दुरोदरे
005c	शरा ह्येते भविष्यन्ति दारुणाशीविषोपमाः
006a	अप्रियाणां च वचनं पाण्डवेषु विशेषतः
006c	द्रौपद्याश्च परिक्लेशस्त्वन्मूलो ह्यभवत्पुरा
007a	क्व ते मानश्च दर्पश्च क्व च तद्वीर गर्जितम्
007c	आशीविषसमान्पार्थान्कोपयित्वा क्व यास्यसि
008a	शोच्येयं भारती सेना राजा चैव सुयोधनः
008c	यस्य त्वं कर्कशो भ्राता पलायनपरायणः
009a	ननु नाम त्वया वीर दीर्यमाणा भयार्दिता
009c	स्वबाहुबलमास्थाय रक्षितव्या ह्यनीकिनी
009e	स त्वमद्य रणं त्यक्त्वा भीतो हर्षयसे परान्
010a	विद्रुते त्वयि सैन्यस्य नायके शत्रुसूदन
010c	कोऽन्यः स्थास्यति संग्रामे भीतो भीते व्यपाश्रये
011a	एकेन सात्वतेनाद्य युध्यमानस्य चानघ
011c	पलायने तव मतिः सङ्ग्रामाद्धि प्रवर्तते
012a	यदा गाण्डीवधन्वानं भीमसेनं च कौरव
012c	यमौ च युधि द्रष्टासि तदा त्वं किं करिष्यसि
013a	युधि फल्गुनबाणानां सूर्याग्निसमतेजसाम्
013c	न तुल्याः सात्यकिशरा येषां भीतः पलायसे
014a	यदि तावत्कृता बुद्धिः पलायनपरायणा
014c	पृथिवी धर्मराजस्य शमेनैव प्रदीयताम्
015a	यावत्फल्गुननाराचा निर्मुक्तोरगसन्निभाः
015c	नाविशन्ति शरीरं ते तावत्संशाम्य पाण्डवैः
016a	यावत्ते पृथिवीं पार्था हत्वा भ्रातृशतं रणे
016c	नाक्षिपन्ति महात्मानस्तावत्संशाम्य पाण्डवैः
017a	यावन्न क्रुध्यते राजा धर्मपुत्रो युधिष्ठिरः
017c	कृष्णश्च समरश्लाघी तावत्संशाम्य पाण्डवैः
018a	यावद्भीमो महाबाहुर्विगाह्य महतीं चमूम्
018c	सोदरांस्ते न मृद्नाति तावत्संशाम्य पाण्डवैः
019a	पूर्वमुक्तश्च ते भ्राता भीष्मेण स सुयोधनः
019c	अजेयाः पाण्डवाः सङ्ख्ये सौम्य संशाम्य पाण्डवैः
019e	न च तत्कृतवान्मन्दस्तव भ्राता सुयोधनः
020a	स युद्धे धृतिमास्थाय यत्तो युध्यस्व पाण्डवैः
020c	गच्छ तूर्णं रथेनैव तत्र तिष्ठति सात्यकिः
021a	त्वया हीनं बलं ह्येतद्विद्रविष्यति भारत
021c	आत्मार्थं योधय रणे सात्यकिं सत्यविक्रमम्
022a	एवमुक्तस्तव सुतो नाब्रवीत्किञ्चिदप्यसौ
022c	श्रुतं चाश्रुतवत्कृत्वा प्रायाद्येन स सात्यकिः
023a	सैन्येन महता युक्तो म्लेच्छानामनिवर्तिनाम्
023c	आसाद्य च रणे यत्तो युयुधानमयोधयत्
024a	द्रोणोऽपि रथिनां श्रेष्ठः पाञ्चालान्पाण्डवांस्तथा
024c	अभ्यद्रवत सङ्क्रुद्धो जवमास्थाय मध्यमम्
025a	प्रविश्य च रणे द्रोणः पाञ्चालानां वरूथिनीम्
025c	द्रावयामास योधान्वै शतशोऽथ सहस्रशः
026a	ततो द्रोणो महाराज नाम विश्राव्य संयुगे
026c	पाण्डुपाञ्चालमत्स्यानां प्रचक्रे कदनं महत्
027a	तं जयन्तमनीकानि भारद्वाजं ततस्ततः
027c	पाञ्चालपुत्रो द्युतिमान्वीरकेतुः समभ्ययात्
028a	स द्रोणं पञ्चभिर्विद्ध्वा शरैः सन्नतपर्वभिः
028c	ध्वजमेकेन विव्याध सारथिं चास्य सप्तभिः
029a	तत्राद्भुतं महाराज दृष्टवानस्मि संयुगे
029c	यद्द्रोणो रभसं युद्धे पाञ्चाल्यं नाभ्यवर्तत
030a	सन्निरुद्धं रणे द्रोणं पाञ्चाला वीक्ष्य मारिष
030c	आवव्रुः सर्वतो राजन्धर्मपुत्रजयैषिणः
031a	ते शरैरग्निसङ्काशैस्तोमरैश्च महाधनैः
031c	शस्त्रैश्च विविधै राजन्द्रोणमेकमवाकिरन्
032a	निहत्य तान्बाणगणान्द्रोणो राजन्समन्ततः
032c	महाजलधरान्व्योम्नि मातरिश्वा विवानिव
033a	ततः शरं महाघोरं सूर्यपावकसन्निभम्
033c	सन्दधे परवीरघ्नो वीरकेतुरथं प्रति
034a	स भित्त्वा तु शरो राजन्पाञ्चाल्यं कुलनन्दनम्
034c	अभ्यगाद्धरणीं तूर्णं लोहितार्द्रो ज्वलन्निव
035a	ततोऽपतद्रथात्तूर्णं पाञ्चाल्यः कुलनन्दनः
035c	पर्वताग्रादिव महांश्चम्पको वायुपीडितः
036a	तस्मिन्हते महेष्वासे राजपुत्रे महाबले
036c	पाञ्चालास्त्वरिता द्रोणं समन्तात्पर्यवारयन्
037a	चित्रकेतुः सुधन्वा च चित्रवर्मा च भारत
037c	तथा चित्ररथश्चैव भ्रातृव्यसनकर्षिताः
038a	अभ्यद्रवन्त सहिता भारद्वाजं युयुत्सवः
038c	मुञ्चन्तः शरवर्षाणि तपान्ते जलदा इव
039a	स वध्यमानो बहुधा राजपुत्रैर्महारथैः
039c	व्यश्वसूतरथांश्चक्रे कुमारान्कुपितो रणे
040a	तथापरैः सुनिशितैर्भल्लैस्तेषां महायशाः
040c	पुष्पाणीव विचिन्वन्हि सोत्तमाङ्गान्यपातयत्
041a	ते रथेभ्यो हताः पेतुः क्षितौ राजन्सुवर्चसः
041c	देवासुरे पुरा युद्धे यथा दैतेयदानवाः
042a	तान्निहत्य रणे राजन्भारद्वाजः प्रतापवान्
042c	कार्मुकं भ्रामयामास हेमपृष्ठं दुरासदम्
043a	पाञ्चालान्निहतान्दृष्ट्वा देवकल्पान्महारथान्
043c	धृष्टद्युम्नो भृशं क्रुद्धो नेत्राभ्यां पातयञ्जलम्
043e	अभ्यवर्तत सङ्ग्रामे क्रुद्धो द्रोणरथं प्रति
044a	ततो हा हेति सहसा नादः समभवन्नृप
044c	पाञ्चाल्येन रणे दृष्ट्वा द्रोणमावारितं शरैः
045a	सञ्छाद्यमानो बहुधा पार्षतेन महात्मना
045c	न विव्यथे ततो द्रोणः स्मयन्नेवान्वयुध्यत
046a	ततो द्रोणं महाराज पाञ्चाल्यः क्रोधमूर्छितः
046c	आजघानोरसि क्रुद्धो नवत्या नतपर्वणाम्
047a	स गाढविद्धो बलिना भारद्वाजो महायशाः
047c	निषसाद रथोपस्थे कश्मलं च जगाम ह
048a	तं वै तथागतं दृष्ट्वा धृष्टद्युम्नः पराक्रमी
048c	समुत्सृज्य धनुस्तूर्णमसिं जग्राह वीर्यवान्
049a	अवप्लुत्य रथाच्चापि त्वरितः स महारथः
049c	आरुरोह रथं तूर्णं भारद्वाजस्य मारिष
049e	हर्तुमैच्छच्छिरः कायात्क्रोधसंरक्तलोचनः
050a	प्रत्याश्वस्तस्ततो द्रोणो धनुर्गृह्य महाबलः
050c	शरैर्वैतस्तिकै राजन्नित्यमासन्नयोधिभिः
050e	योधयामास समरे धृष्टद्युम्नं महारथम्
051a	ते हि वैतस्तिका नाम शरा आसन्नयोधिनः
051c	द्रोणस्य विदिता राजन्धृष्टद्युम्नमवाक्षिपन्
052a	स वध्यमानो बहुभिः सायकैस्तैर्महाबलः
052c	अवप्लुत्य रथात्तूर्णं भग्नवेगः पराक्रमी
053a	आरुह्य स्वरथं वीरः प्रगृह्य च महद्धनुः
053c	विव्याध समरे द्रोणं धृष्टद्युम्नो महारथः
054a	तदद्भुतं तयोर्युद्धं भूतसङ्घा ह्यपूजयन्
054c	क्षत्रियाश्च महाराज ये चान्ये तत्र सैनिकाः
055a	अवश्यं समरे द्रोणो धृष्टद्युम्नेन संगतः
055c	वशमेष्यति नो राज्ञः पाञ्चाला इति चुक्रुशुः
056a	द्रोणस्तु त्वरितो युद्धे धृष्टद्युम्नस्य सारथेः
056c	शिरः प्रच्यावयामास फलं पक्वं तरोरिव
056e	ततस्ते प्रद्रुता वाहा राजंस्तस्य महात्मनः
057a	तेषु प्रद्रवमाणेषु पाञ्चालान्सृञ्जयांस्तथा
057c	व्यद्रावयद्रणे द्रोणस्तत्र तत्र पराक्रमी
058a	विजित्य पाण्डुपाञ्चालान्भारद्वाजः प्रतापवान्
058c	स्वं व्यूहं पुनरास्थाय स्थिरोऽभवदरिन्दमः
058e	न चैनं पाण्डवा युद्धे जेतुमुत्सहिरे प्रभो
