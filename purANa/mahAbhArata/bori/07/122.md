BR-07-06-122-001	धृतराष्ट्र उवाच
BR-07-06-122-001a	तस्मिन्विनिहते वीरे सैन्धवे सव्यसाचिना
BR-07-06-122-001c	मामका यदकुर्वन्त तन्ममाचक्ष्व सञ्जय
BR-07-06-122-002	सञ्जय उवाच
BR-07-06-122-002a	सैन्धवं निहतं दृष्ट्वा रणे पार्थेन मारिष
BR-07-06-122-002c	अमर्षवशमापन्नः कृपः शारद्वतस्तदा
BR-07-06-122-003a	महता शरवर्षेण पाण्डवं समवाकिरत्
BR-07-06-122-003c	द्रौणिश्चाभ्यद्रवत्पार्थं रथमास्थाय फल्गुनम्
BR-07-06-122-004a	तावेनं रथिनां श्रेष्ठौ रथाभ्यां रथसत्तमम्
BR-07-06-122-004c	उभावुभयतस्तीक्ष्णैर्विशिखैरभ्यवर्षताम्
BR-07-06-122-005a	स तथा शरवर्षाभ्यां सुमहद्भ्यां महाभुजः
BR-07-06-122-005c	पीड्यमानः परामार्तिमगमद्रथिनां वरः
BR-07-06-122-006a	सोऽजिघांसुर्गुरुं सङ्ख्ये गुरोस्तनयमेव च
BR-07-06-122-006c	चकाराचार्यकं तत्र कुन्तीपुत्रो धनञ्जयः
BR-07-06-122-007a	अस्त्रैरस्त्राणि संवार्य द्रौणेः शारद्वतस्य च
BR-07-06-122-007c	मन्दवेगानिषूंस्ताभ्यामजिघांसुरवासृजत्
BR-07-06-122-008a	ते नातिभृशमभ्यघ्नन्विशिखा जयचोदिताः
BR-07-06-122-008c	बहुत्वात्तु परामार्तिं शराणां तावगच्छताम्
BR-07-06-122-009a	अथ शारद्वतो राजन्कौन्तेयशरपीडितः
BR-07-06-122-009c	अवासीदद्रथोपस्थे मूर्च्छामभिजगाम ह
BR-07-06-122-010a	विह्वलं तमभिज्ञाय भर्तारं शरपीडितम्
BR-07-06-122-010c	हतोऽयमिति च ज्ञात्वा सारथिस्तमपावहत्
BR-07-06-122-011a	तस्मिन्सन्ने महाराज कृपे शारद्वते युधि
BR-07-06-122-011c	अश्वत्थामाप्यपायासीत्पाण्डवेयाद्रथान्तरम्
BR-07-06-122-012a	दृष्ट्वा शारद्वतं पार्थो मूर्छितं शरपीडितम्
BR-07-06-122-012c	रथ एव महेष्वासः कृपणं पर्यदेवयत्
BR-07-06-122-013a	पश्यन्निदं महाप्राज्ञः क्षत्ता राजानमुक्तवान्
BR-07-06-122-013c	कुलान्तकरणे पापे जातमात्रे सुयोधने
BR-07-06-122-014a	नीयतां परलोकाय साध्वयं कुलपांसनः
BR-07-06-122-014c	अस्माद्धि कुरुमुख्यानां महदुत्पत्स्यते भयम्
BR-07-06-122-015a	तदिदं समनुप्राप्तं वचनं सत्यवादिनः
BR-07-06-122-015c	तत्कृते ह्यद्य पश्यामि शरतल्पगतं कृपम्
BR-07-06-122-016a	धिगस्तु क्षात्रमाचारं धिगस्तु बलपौरुषम्
BR-07-06-122-016c	को हि ब्राह्मणमाचार्यमभिद्रुह्येत मादृशः
BR-07-06-122-017a	ऋषिपुत्रो ममाचार्यो द्रोणस्य दयितः सखा
BR-07-06-122-017c	एष शेते रथोपस्थे मद्बाणैरभिपीडितः
BR-07-06-122-018a	अकामयानेन मया विशिखैरर्दितो भृशम्
BR-07-06-122-018c	अवासीदद्रथोपस्थे प्राणान्पीडयतीव मे
BR-07-06-122-019a	शरार्दितेन हि मया प्रेक्षणीयो महाद्युतिः
BR-07-06-122-019c	प्रत्यस्तो बहुभिर्बाणैर्दशधर्मगतेन वै
BR-07-06-122-020a	शोचयत्येष निपतन्भूयः पुत्रवधाद्धि माम्
BR-07-06-122-020c	कृपणं स्वरथे सन्नं पश्य कृष्ण यथा गतम्
BR-07-06-122-021a	उपाकृत्य तु वै विद्यामाचार्येभ्यो नरर्षभाः
BR-07-06-122-021c	प्रयच्छन्तीह ये कामान्देवत्वमुपयान्ति ते
BR-07-06-122-022a	ये तु विद्यामुपादाय गुरुभ्यः पुरुषाधमाः
BR-07-06-122-022c	घ्नन्ति तानेव दुर्वृत्तास्ते वै निरयगामिनः
BR-07-06-122-023a	तदिदं नरकायाद्य कृतं कर्म मया ध्रुवम्
BR-07-06-122-023c	आचार्यं शरवर्षेण रथे सादयता कृपम्
BR-07-06-122-024a	यत्तत्पूर्वमुपाकुर्वन्नस्त्रं मामब्रवीत्कृपः
BR-07-06-122-024c	न कथञ्चन कौरव्य प्रहर्तव्यं गुराविति
BR-07-06-122-025a	तदिदं वचनं साधोराचार्यस्य महात्मनः
BR-07-06-122-025c	नानुष्ठितं तमेवाजौ विशिखैरभिवर्षता
BR-07-06-122-026a	नमस्तस्मै सुपूज्याय गौतमायापलायिने
BR-07-06-122-026c	धिगस्तु मम वार्ष्णेय यो ह्यस्मै प्रहराम्यहम्
BR-07-06-122-027a	तथा विलपमाने तु सव्यसाचिनि तं प्रति
BR-07-06-122-027c	सैन्धवं निहतं दृष्ट्वा राधेयः समुपाद्रवत्
BR-07-06-122-028a	उपायान्तं तु राधेयं दृष्ट्वा पार्थो महारथः
BR-07-06-122-028c	प्रहसन्देवकीपुत्रमिदं वचनमब्रवीत्
BR-07-06-122-029a	एष प्रयात्याधिरथिः सात्यकेः स्यन्दनं प्रति
BR-07-06-122-029c	न मृष्यति हतं नूनं भूरिश्रवसमाहवे
BR-07-06-122-030a	यत्र यात्येष तत्र त्वं चोदयाश्वाञ्जनार्दन
BR-07-06-122-030c	मा सोमदत्तेः पदवीं गमयेत्सात्यकिं वृषः
BR-07-06-122-031a	एवमुक्तो महाबाहुः केशवः सव्यसाचिना
BR-07-06-122-031c	प्रत्युवाच महातेजाः कालयुक्तमिदं वचः
BR-07-06-122-032a	अलमेष महाबाहुः कर्णायैको हि पाण्डव
BR-07-06-122-032c	किं पुनर्द्रौपदेयाभ्यां सहितः सात्वतर्षभः
BR-07-06-122-033a	न च तावत्क्षमः पार्थ कर्णेन तव सङ्गरः
BR-07-06-122-033c	प्रज्वलन्ती महोल्केव तिष्ठत्यस्य हि वासवी
BR-07-06-122-033e	त्वदर्थं पूज्यमानैषा रक्ष्यते परवीरहन्
BR-07-06-122-034a	अतः कर्णः प्रयात्वत्र सात्वतस्य यथा तथा
BR-07-06-122-034c	अहं ज्ञास्यामि कौरव्य कालमस्य दुरात्मनः
BR-07-06-122-035	धृतराष्ट्र उवाच
BR-07-06-122-035a	योऽसौ कर्णेन वीरेण वार्ष्णेयस्य समागमः
BR-07-06-122-035c	हते तु भूरिश्रवसि सैन्धवे च निपातिते
BR-07-06-122-036a	सात्यकिश्चापि विरथः कं समारूढवान्रथम्
BR-07-06-122-036c	चक्ररक्षौ च पाञ्चाल्यौ तन्ममाचक्ष्व सञ्जय
BR-07-06-122-037	सञ्जय उवाच
BR-07-06-122-037a	हन्त ते वर्णयिष्यामि यथावृत्तं महारणे
BR-07-06-122-037c	शुश्रूषस्व स्थिरो भूत्वा दुराचरितमात्मनः
BR-07-06-122-038a	पूर्वमेव हि कृष्णस्य मनोगतमिदं प्रभो
BR-07-06-122-038c	विजेतव्यो यथा वीरः सात्यकिर्यूपकेतुना
BR-07-06-122-039a	अतीतानागतं राजन्स हि वेत्ति जनार्दनः
BR-07-06-122-039c	अतः सूतं समाहूय दारुकं सन्दिदेश ह
BR-07-06-122-039e	रथो मे युज्यतां काल्यमिति राजन्महाबलः
BR-07-06-122-040a	न हि देवा न गन्धर्वा न यक्षोरगराक्षसाः
BR-07-06-122-040c	मानवा वा विजेतारः कृष्णयोः सन्ति केचन
BR-07-06-122-041a	पितामहपुरोगाश्च देवाः सिद्धाश्च तं विदुः
BR-07-06-122-041c	तयोः प्रभावमतुलं शृणु युद्धं च तद्यथा
BR-07-06-122-042a	सात्यकिं विरथं दृष्ट्वा कर्णं चाभ्युद्यतायुधम्
BR-07-06-122-042c	दध्मौ शङ्खं महावेगमार्षभेणाथ माधवः
BR-07-06-122-043a	दारुकोऽवेत्य संदेशं श्रुत्वा शङ्खस्य च स्वनम्
BR-07-06-122-043c	रथमन्वानयत्तस्मै सुपर्णोच्छ्रितकेतनम्
BR-07-06-122-044a	स केशवस्यानुमते रथं दारुकसंयुतम्
BR-07-06-122-044c	आरुरोह शिनेः पौत्रो ज्वलनादित्यसन्निभम्
BR-07-06-122-045a	कामगैः सैन्यसुग्रीवमेघपुष्पबलाहकैः
BR-07-06-122-045c	हयोदग्रैर्महावेगैर्हेमभाण्डविभूषितैः
BR-07-06-122-046a	युक्तं समारुह्य च तं विमानप्रतिमं रथम्
BR-07-06-122-046c	अभ्यद्रवत राधेयं प्रवपन्सायकान्बहून्
BR-07-06-122-047a	चक्ररक्षावपि तदा युधामन्यूत्तमौजसौ
BR-07-06-122-047c	धनञ्जयरथं हित्वा राधेयं प्रत्युदीययुः
BR-07-06-122-048a	राधेयोऽपि महाराज शरवर्षं समुत्सृजन्
BR-07-06-122-048c	अभ्यद्रवत्सुसङ्क्रुद्धो रणे शैनेयमच्युतम्
BR-07-06-122-049a	नैव दैवं न गान्धर्वं नासुरोरगराक्षसम्
BR-07-06-122-049c	तादृशं भुवि वा युद्धं दिवि वा श्रुतमित्युत
BR-07-06-122-050a	उपारमत तत्सैन्यं सरथाश्वनरद्विपम्
BR-07-06-122-050c	तयोर्दृष्ट्वा महाराज कर्म सम्मूढचेतनम्
BR-07-06-122-051a	सर्वे च समपश्यन्त तद्युद्धमतिमानुषम्
BR-07-06-122-051c	तयोर्नृवरयो राजन्सारथ्यं दारुकस्य च
BR-07-06-122-052a	गतप्रत्यागतावृत्तैर्मण्डलैः सन्निवर्तनैः
BR-07-06-122-052c	सारथेस्तु रथस्थस्य काश्यपेयस्य विस्मिताः
BR-07-06-122-053a	नभस्तलगताश्चैव देवगन्धर्वदानवाः
BR-07-06-122-053c	अतीवावहिता द्रष्टुं कर्णशैनेययो रणम्
BR-07-06-122-054a	मित्रार्थे तौ पराक्रान्तौ स्पर्धिनौ शुष्मिणौ रणे
BR-07-06-122-054c	कर्णश्चामरसङ्काशो युयुधानश्च सात्यकिः
BR-07-06-122-055a	अन्योन्यं तौ महाराज शरवर्षैरवर्षताम्
BR-07-06-122-055c	प्रममाथ शिनेः पौत्रं कर्णः सायकवृष्टिभिः
BR-07-06-122-056a	अमृष्यमाणो निधनं कौरव्यजलसन्धयोः
BR-07-06-122-056c	कर्णः शोकसमाविष्टो महोरग इव श्वसन्
BR-07-06-122-057a	स शैनेयं रणे क्रुद्धः प्रदहन्निव चक्षुषा
BR-07-06-122-057c	अभ्यद्रवत वेगेन पुनः पुनररिन्दमः
BR-07-06-122-058a	तं तु सम्प्रेक्ष्य सङ्क्रुद्धं सात्यकिः प्रत्यविध्यत
BR-07-06-122-058c	महता शरवर्षेण गजः प्रतिगजं यथा
BR-07-06-122-059a	तौ समेत्य नरव्याघ्रौ व्याघ्राविव तरस्विनौ
BR-07-06-122-059c	अन्योन्यं सन्ततक्षाते रणेऽनुपमविक्रमौ
BR-07-06-122-060a	ततः कर्णं शिनेः पौत्रः सर्वपारशवैः शरैः
BR-07-06-122-060c	बिभेद सर्वगात्रेषु पुनः पुनररिन्दमः
BR-07-06-122-061a	सारथिं चास्य भल्लेन रथनीडादपाहरत्
BR-07-06-122-061c	अश्वांश्च चतुरः श्वेतान्निजघ्ने निशितैः शरैः
BR-07-06-122-062a	छित्त्वा ध्वजं शतेनैव शतधा पुरुषर्षभः
BR-07-06-122-062c	चकार विरथं कर्णं तव पुत्रस्य पश्यतः
BR-07-06-122-063a	ततो विमनसो राजंस्तावकाः पुरुषर्षभाः
BR-07-06-122-063c	वृषसेनः कर्णसुतः शल्यो मद्राधिपस्तथा
BR-07-06-122-064a	द्रोणपुत्रश्च शैनेयं सर्वतः पर्यवारयन्
BR-07-06-122-064c	ततः पर्याकुलं सर्वं न प्राज्ञायत किञ्चन
BR-07-06-122-065a	तथा सात्यकिना वीरे विरथे सूतजे कृते
BR-07-06-122-065c	हाहाकारस्ततो राजन्सर्वसैन्येषु चाभवत्
BR-07-06-122-066a	कर्णोऽपि विह्वलो राजन्सात्वतेनार्दितः शरैः
BR-07-06-122-066c	दुर्योधनरथं राजन्नारुरोह विनिःश्वसन्
BR-07-06-122-067a	मानयंस्तव पुत्रस्य बाल्यात्प्रभृति सौहृदम्
BR-07-06-122-067c	कृतां राज्यप्रदानेन प्रतिज्ञां परिपालयन्
BR-07-06-122-068a	तथा तु विरथे कर्णे पुत्रान्वै तव पार्थिव
BR-07-06-122-068c	दुःशासनमुखाञ्शूरान्नावधीत्सात्यकिर्वशी
BR-07-06-122-069a	रक्षन्प्रतिज्ञां च पुनर्भीमसेनकृतां पुरा
BR-07-06-122-069c	विरथान्विह्वलांश्चक्रे न तु प्राणैर्व्ययोजयत्
BR-07-06-122-070a	भीमसेनेन तु वधः पुत्राणां ते प्रतिश्रुतः
BR-07-06-122-070c	पुनर्द्यूते च पार्थेन वधः कर्णस्य शंश्रुतः
BR-07-06-122-071a	वधे त्वकुर्वन्यत्नं ते तस्य कर्णमुखास्तदा
BR-07-06-122-071c	नाशक्नुवंश्च तं हन्तुं सात्यकिं प्रवरा रथाः
BR-07-06-122-072a	द्रौणिश्च कृतवर्मा च तथैवान्ये महारथाः
BR-07-06-122-072c	निर्जिता धनुषैकेन शतशः क्षत्रियर्षभाः
BR-07-06-122-072e	काङ्क्षता परलोकं च धर्मराजस्य च प्रियम्
BR-07-06-122-073a	कृष्णयोः सदृशो वीर्ये सात्यकिः शत्रुकर्शनः
BR-07-06-122-073c	कृष्णो वापि भवेल्लोके पार्थो वापि धनुर्धरः
BR-07-06-122-073e	शैनेयो वा नरव्याघ्रश्चतुर्थो नोपलभ्यते
BR-07-06-122-074	धृतराष्ट्र उवाच
BR-07-06-122-074a	अजय्यं रथमास्थाय वासुदेवस्य सात्यकिः
BR-07-06-122-074c	विरथं कृतवान्कर्णं वासुदेवसमो युवा
BR-07-06-122-075a	दारुकेण समायुक्तं स्वबाहुबलदर्पितः
BR-07-06-122-075c	कच्चिदन्यं समारूढः स रथं सात्यकिः पुनः
BR-07-06-122-076a	एतदिच्छाम्यहं श्रोतुं कुशलो ह्यसि भाषितुम्
BR-07-06-122-076c	असह्यं तमहं मन्ये तन्ममाचक्ष्व सञ्जय
BR-07-06-122-077	सञ्जय उवाच
BR-07-06-122-077a	शृणु राजन्यथा तस्य रथमन्यं महामतिः
BR-07-06-122-077c	दारुकस्यानुजस्तूर्णं कल्पनाविधिकल्पितम्
BR-07-06-122-078a	आयसैः काञ्चनैश्चापि पट्टैर्नद्धं सकूबरम्
BR-07-06-122-078c	तारासहस्रखचितं सिंहध्वजपताकिनम्
BR-07-06-122-079a	अश्वैर्वातजवैर्युक्तं हेमभाण्डपरिच्छदैः
BR-07-06-122-079c	पाण्डुरैरिन्दुसंकाशैः सर्वशब्दातिगैर्दृढैः
BR-07-06-122-080a	चित्रकाञ्चनसन्नाहैर्वाजिमुख्यैर्विशां पते
BR-07-06-122-080c	घण्टाजालाकुलरवं शक्तितोमरविद्युतम्
BR-07-06-122-081a	वृतं साङ्ग्रामिकैर्द्रव्यैर्बहुशस्त्रपरिच्छदम्
BR-07-06-122-081c	रथं सम्पादयामास मेघगम्भीरनिस्वनम्
BR-07-06-122-082a	तं समारुह्य शैनेयस्तव सैन्यमुपाद्रवत्
BR-07-06-122-082c	दारुकोऽपि यथाकामं प्रययौ केशवान्तिकम्
BR-07-06-122-083a	कर्णस्यापि महाराज शङ्खगोक्षीरपाण्डुरैः
BR-07-06-122-083c	चित्रकाञ्चनसन्नाहैः सदश्वैर्वेगवत्तरैः
BR-07-06-122-084a	हेमकक्ष्याध्वजोपेतं कॢप्तयन्त्रपताकिनम्
BR-07-06-122-084c	अग्र्यं रथं सुयन्तारं बहुशस्त्रपरिच्छदम्
BR-07-06-122-085a	उपाजह्रुस्तमास्थाय कर्णोऽप्यभ्यद्रवद्रिपून्
BR-07-06-122-085c	एतत्ते सर्वमाख्यातं यन्मां त्वं परिपृच्छसि
BR-07-06-122-086a	भूयश्चापि निबोध त्वं तवापनयजं क्षयम्
BR-07-06-122-086c	एकत्रिंशत्तव सुता भीमसेनेन पातिताः
BR-07-06-122-087a	दुर्मुखं प्रमुखे कृत्वा सततं चित्रयोधिनम्
BR-07-06-122-087c	शतशो निहताः शूराः सात्वतेनार्जुनेन च
BR-07-06-122-088a	भीष्मं प्रमुखतः कृत्वा भगदत्तं च मारिष
BR-07-06-122-088c	एवमेष क्षयो वृत्तो राजन्दुर्मन्त्रिते तव
