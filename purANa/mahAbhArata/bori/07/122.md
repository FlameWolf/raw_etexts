001	धृतराष्ट्र उवाच
001a	तस्मिन्विनिहते वीरे सैन्धवे सव्यसाचिना
001c	मामका यदकुर्वन्त तन्ममाचक्ष्व सञ्जय
002	सञ्जय उवाच
002a	सैन्धवं निहतं दृष्ट्वा रणे पार्थेन मारिष
002c	अमर्षवशमापन्नः कृपः शारद्वतस्तदा
003a	महता शरवर्षेण पाण्डवं समवाकिरत्
003c	द्रौणिश्चाभ्यद्रवत्पार्थं रथमास्थाय फल्गुनम्
004a	तावेनं रथिनां श्रेष्ठौ रथाभ्यां रथसत्तमम्
004c	उभावुभयतस्तीक्ष्णैर्विशिखैरभ्यवर्षताम्
005a	स तथा शरवर्षाभ्यां सुमहद्भ्यां महाभुजः
005c	पीड्यमानः परामार्तिमगमद्रथिनां वरः
006a	सोऽजिघांसुर्गुरुं सङ्ख्ये गुरोस्तनयमेव च
006c	चकाराचार्यकं तत्र कुन्तीपुत्रो धनञ्जयः
007a	अस्त्रैरस्त्राणि संवार्य द्रौणेः शारद्वतस्य च
007c	मन्दवेगानिषूंस्ताभ्यामजिघांसुरवासृजत्
008a	ते नातिभृशमभ्यघ्नन्विशिखा जयचोदिताः
008c	बहुत्वात्तु परामार्तिं शराणां तावगच्छताम्
009a	अथ शारद्वतो राजन्कौन्तेयशरपीडितः
009c	अवासीदद्रथोपस्थे मूर्च्छामभिजगाम ह
010a	विह्वलं तमभिज्ञाय भर्तारं शरपीडितम्
010c	हतोऽयमिति च ज्ञात्वा सारथिस्तमपावहत्
011a	तस्मिन्सन्ने महाराज कृपे शारद्वते युधि
011c	अश्वत्थामाप्यपायासीत्पाण्डवेयाद्रथान्तरम्
012a	दृष्ट्वा शारद्वतं पार्थो मूर्छितं शरपीडितम्
012c	रथ एव महेष्वासः कृपणं पर्यदेवयत्
013a	पश्यन्निदं महाप्राज्ञः क्षत्ता राजानमुक्तवान्
013c	कुलान्तकरणे पापे जातमात्रे सुयोधने
014a	नीयतां परलोकाय साध्वयं कुलपांसनः
014c	अस्माद्धि कुरुमुख्यानां महदुत्पत्स्यते भयम्
015a	तदिदं समनुप्राप्तं वचनं सत्यवादिनः
015c	तत्कृते ह्यद्य पश्यामि शरतल्पगतं कृपम्
016a	धिगस्तु क्षात्रमाचारं धिगस्तु बलपौरुषम्
016c	को हि ब्राह्मणमाचार्यमभिद्रुह्येत मादृशः
017a	ऋषिपुत्रो ममाचार्यो द्रोणस्य दयितः सखा
017c	एष शेते रथोपस्थे मद्बाणैरभिपीडितः
018a	अकामयानेन मया विशिखैरर्दितो भृशम्
018c	अवासीदद्रथोपस्थे प्राणान्पीडयतीव मे
019a	शरार्दितेन हि मया प्रेक्षणीयो महाद्युतिः
019c	प्रत्यस्तो बहुभिर्बाणैर्दशधर्मगतेन वै
020a	शोचयत्येष निपतन्भूयः पुत्रवधाद्धि माम्
020c	कृपणं स्वरथे सन्नं पश्य कृष्ण यथा गतम्
021a	उपाकृत्य तु वै विद्यामाचार्येभ्यो नरर्षभाः
021c	प्रयच्छन्तीह ये कामान्देवत्वमुपयान्ति ते
022a	ये तु विद्यामुपादाय गुरुभ्यः पुरुषाधमाः
022c	घ्नन्ति तानेव दुर्वृत्तास्ते वै निरयगामिनः
023a	तदिदं नरकायाद्य कृतं कर्म मया ध्रुवम्
023c	आचार्यं शरवर्षेण रथे सादयता कृपम्
024a	यत्तत्पूर्वमुपाकुर्वन्नस्त्रं मामब्रवीत्कृपः
024c	न कथञ्चन कौरव्य प्रहर्तव्यं गुराविति
025a	तदिदं वचनं साधोराचार्यस्य महात्मनः
025c	नानुष्ठितं तमेवाजौ विशिखैरभिवर्षता
026a	नमस्तस्मै सुपूज्याय गौतमायापलायिने
026c	धिगस्तु मम वार्ष्णेय यो ह्यस्मै प्रहराम्यहम्
027a	तथा विलपमाने तु सव्यसाचिनि तं प्रति
027c	सैन्धवं निहतं दृष्ट्वा राधेयः समुपाद्रवत्
028a	उपायान्तं तु राधेयं दृष्ट्वा पार्थो महारथः
028c	प्रहसन्देवकीपुत्रमिदं वचनमब्रवीत्
029a	एष प्रयात्याधिरथिः सात्यकेः स्यन्दनं प्रति
029c	न मृष्यति हतं नूनं भूरिश्रवसमाहवे
030a	यत्र यात्येष तत्र त्वं चोदयाश्वाञ्जनार्दन
030c	मा सोमदत्तेः पदवीं गमयेत्सात्यकिं वृषः
031a	एवमुक्तो महाबाहुः केशवः सव्यसाचिना
031c	प्रत्युवाच महातेजाः कालयुक्तमिदं वचः
032a	अलमेष महाबाहुः कर्णायैको हि पाण्डव
032c	किं पुनर्द्रौपदेयाभ्यां सहितः सात्वतर्षभः
033a	न च तावत्क्षमः पार्थ कर्णेन तव सङ्गरः
033c	प्रज्वलन्ती महोल्केव तिष्ठत्यस्य हि वासवी
033e	त्वदर्थं पूज्यमानैषा रक्ष्यते परवीरहन्
034a	अतः कर्णः प्रयात्वत्र सात्वतस्य यथा तथा
034c	अहं ज्ञास्यामि कौरव्य कालमस्य दुरात्मनः
035	धृतराष्ट्र उवाच
035a	योऽसौ कर्णेन वीरेण वार्ष्णेयस्य समागमः
035c	हते तु भूरिश्रवसि सैन्धवे च निपातिते
036a	सात्यकिश्चापि विरथः कं समारूढवान्रथम्
036c	चक्ररक्षौ च पाञ्चाल्यौ तन्ममाचक्ष्व सञ्जय
037	सञ्जय उवाच
037a	हन्त ते वर्णयिष्यामि यथावृत्तं महारणे
037c	शुश्रूषस्व स्थिरो भूत्वा दुराचरितमात्मनः
038a	पूर्वमेव हि कृष्णस्य मनोगतमिदं प्रभो
038c	विजेतव्यो यथा वीरः सात्यकिर्यूपकेतुना
039a	अतीतानागतं राजन्स हि वेत्ति जनार्दनः
039c	अतः सूतं समाहूय दारुकं सन्दिदेश ह
039e	रथो मे युज्यतां काल्यमिति राजन्महाबलः
040a	न हि देवा न गन्धर्वा न यक्षोरगराक्षसाः
040c	मानवा वा विजेतारः कृष्णयोः सन्ति केचन
041a	पितामहपुरोगाश्च देवाः सिद्धाश्च तं विदुः
041c	तयोः प्रभावमतुलं शृणु युद्धं च तद्यथा
042a	सात्यकिं विरथं दृष्ट्वा कर्णं चाभ्युद्यतायुधम्
042c	दध्मौ शङ्खं महावेगमार्षभेणाथ माधवः
043a	दारुकोऽवेत्य संदेशं श्रुत्वा शङ्खस्य च स्वनम्
043c	रथमन्वानयत्तस्मै सुपर्णोच्छ्रितकेतनम्
044a	स केशवस्यानुमते रथं दारुकसंयुतम्
044c	आरुरोह शिनेः पौत्रो ज्वलनादित्यसन्निभम्
045a	कामगैः सैन्यसुग्रीवमेघपुष्पबलाहकैः
045c	हयोदग्रैर्महावेगैर्हेमभाण्डविभूषितैः
046a	युक्तं समारुह्य च तं विमानप्रतिमं रथम्
046c	अभ्यद्रवत राधेयं प्रवपन्सायकान्बहून्
047a	चक्ररक्षावपि तदा युधामन्यूत्तमौजसौ
047c	धनञ्जयरथं हित्वा राधेयं प्रत्युदीययुः
048a	राधेयोऽपि महाराज शरवर्षं समुत्सृजन्
048c	अभ्यद्रवत्सुसङ्क्रुद्धो रणे शैनेयमच्युतम्
049a	नैव दैवं न गान्धर्वं नासुरोरगराक्षसम्
049c	तादृशं भुवि वा युद्धं दिवि वा श्रुतमित्युत
050a	उपारमत तत्सैन्यं सरथाश्वनरद्विपम्
050c	तयोर्दृष्ट्वा महाराज कर्म सम्मूढचेतनम्
051a	सर्वे च समपश्यन्त तद्युद्धमतिमानुषम्
051c	तयोर्नृवरयो राजन्सारथ्यं दारुकस्य च
052a	गतप्रत्यागतावृत्तैर्मण्डलैः सन्निवर्तनैः
052c	सारथेस्तु रथस्थस्य काश्यपेयस्य विस्मिताः
053a	नभस्तलगताश्चैव देवगन्धर्वदानवाः
053c	अतीवावहिता द्रष्टुं कर्णशैनेययो रणम्
054a	मित्रार्थे तौ पराक्रान्तौ स्पर्धिनौ शुष्मिणौ रणे
054c	कर्णश्चामरसङ्काशो युयुधानश्च सात्यकिः
055a	अन्योन्यं तौ महाराज शरवर्षैरवर्षताम्
055c	प्रममाथ शिनेः पौत्रं कर्णः सायकवृष्टिभिः
056a	अमृष्यमाणो निधनं कौरव्यजलसन्धयोः
056c	कर्णः शोकसमाविष्टो महोरग इव श्वसन्
057a	स शैनेयं रणे क्रुद्धः प्रदहन्निव चक्षुषा
057c	अभ्यद्रवत वेगेन पुनः पुनररिन्दमः
058a	तं तु सम्प्रेक्ष्य सङ्क्रुद्धं सात्यकिः प्रत्यविध्यत
058c	महता शरवर्षेण गजः प्रतिगजं यथा
059a	तौ समेत्य नरव्याघ्रौ व्याघ्राविव तरस्विनौ
059c	अन्योन्यं सन्ततक्षाते रणेऽनुपमविक्रमौ
060a	ततः कर्णं शिनेः पौत्रः सर्वपारशवैः शरैः
060c	बिभेद सर्वगात्रेषु पुनः पुनररिन्दमः
061a	सारथिं चास्य भल्लेन रथनीडादपाहरत्
061c	अश्वांश्च चतुरः श्वेतान्निजघ्ने निशितैः शरैः
062a	छित्त्वा ध्वजं शतेनैव शतधा पुरुषर्षभः
062c	चकार विरथं कर्णं तव पुत्रस्य पश्यतः
063a	ततो विमनसो राजंस्तावकाः पुरुषर्षभाः
063c	वृषसेनः कर्णसुतः शल्यो मद्राधिपस्तथा
064a	द्रोणपुत्रश्च शैनेयं सर्वतः पर्यवारयन्
064c	ततः पर्याकुलं सर्वं न प्राज्ञायत किञ्चन
065a	तथा सात्यकिना वीरे विरथे सूतजे कृते
065c	हाहाकारस्ततो राजन्सर्वसैन्येषु चाभवत्
066a	कर्णोऽपि विह्वलो राजन्सात्वतेनार्दितः शरैः
066c	दुर्योधनरथं राजन्नारुरोह विनिःश्वसन्
067a	मानयंस्तव पुत्रस्य बाल्यात्प्रभृति सौहृदम्
067c	कृतां राज्यप्रदानेन प्रतिज्ञां परिपालयन्
068a	तथा तु विरथे कर्णे पुत्रान्वै तव पार्थिव
068c	दुःशासनमुखाञ्शूरान्नावधीत्सात्यकिर्वशी
069a	रक्षन्प्रतिज्ञां च पुनर्भीमसेनकृतां पुरा
069c	विरथान्विह्वलांश्चक्रे न तु प्राणैर्व्ययोजयत्
070a	भीमसेनेन तु वधः पुत्राणां ते प्रतिश्रुतः
070c	पुनर्द्यूते च पार्थेन वधः कर्णस्य शंश्रुतः
071a	वधे त्वकुर्वन्यत्नं ते तस्य कर्णमुखास्तदा
071c	नाशक्नुवंश्च तं हन्तुं सात्यकिं प्रवरा रथाः
072a	द्रौणिश्च कृतवर्मा च तथैवान्ये महारथाः
072c	निर्जिता धनुषैकेन शतशः क्षत्रियर्षभाः
072e	काङ्क्षता परलोकं च धर्मराजस्य च प्रियम्
073a	कृष्णयोः सदृशो वीर्ये सात्यकिः शत्रुकर्शनः
073c	कृष्णो वापि भवेल्लोके पार्थो वापि धनुर्धरः
073e	शैनेयो वा नरव्याघ्रश्चतुर्थो नोपलभ्यते
074	धृतराष्ट्र उवाच
074a	अजय्यं रथमास्थाय वासुदेवस्य सात्यकिः
074c	विरथं कृतवान्कर्णं वासुदेवसमो युवा
075a	दारुकेण समायुक्तं स्वबाहुबलदर्पितः
075c	कच्चिदन्यं समारूढः स रथं सात्यकिः पुनः
076a	एतदिच्छाम्यहं श्रोतुं कुशलो ह्यसि भाषितुम्
076c	असह्यं तमहं मन्ये तन्ममाचक्ष्व सञ्जय
077	सञ्जय उवाच
077a	शृणु राजन्यथा तस्य रथमन्यं महामतिः
077c	दारुकस्यानुजस्तूर्णं कल्पनाविधिकल्पितम्
078a	आयसैः काञ्चनैश्चापि पट्टैर्नद्धं सकूबरम्
078c	तारासहस्रखचितं सिंहध्वजपताकिनम्
079a	अश्वैर्वातजवैर्युक्तं हेमभाण्डपरिच्छदैः
079c	पाण्डुरैरिन्दुसंकाशैः सर्वशब्दातिगैर्दृढैः
080a	चित्रकाञ्चनसन्नाहैर्वाजिमुख्यैर्विशां पते
080c	घण्टाजालाकुलरवं शक्तितोमरविद्युतम्
081a	वृतं साङ्ग्रामिकैर्द्रव्यैर्बहुशस्त्रपरिच्छदम्
081c	रथं सम्पादयामास मेघगम्भीरनिस्वनम्
082a	तं समारुह्य शैनेयस्तव सैन्यमुपाद्रवत्
082c	दारुकोऽपि यथाकामं प्रययौ केशवान्तिकम्
083a	कर्णस्यापि महाराज शङ्खगोक्षीरपाण्डुरैः
083c	चित्रकाञ्चनसन्नाहैः सदश्वैर्वेगवत्तरैः
084a	हेमकक्ष्याध्वजोपेतं कॢप्तयन्त्रपताकिनम्
084c	अग्र्यं रथं सुयन्तारं बहुशस्त्रपरिच्छदम्
085a	उपाजह्रुस्तमास्थाय कर्णोऽप्यभ्यद्रवद्रिपून्
085c	एतत्ते सर्वमाख्यातं यन्मां त्वं परिपृच्छसि
086a	भूयश्चापि निबोध त्वं तवापनयजं क्षयम्
086c	एकत्रिंशत्तव सुता भीमसेनेन पातिताः
087a	दुर्मुखं प्रमुखे कृत्वा सततं चित्रयोधिनम्
087c	शतशो निहताः शूराः सात्वतेनार्जुनेन च
088a	भीष्मं प्रमुखतः कृत्वा भगदत्तं च मारिष
088c	एवमेष क्षयो वृत्तो राजन्दुर्मन्त्रिते तव
