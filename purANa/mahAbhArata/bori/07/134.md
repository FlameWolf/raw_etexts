001	सञ्जय उवाच
001a	तथा परुषितं दृष्ट्वा सूतपुत्रेण मातुलम्
001c	खड्गमुद्यम्य वेगेन द्रौणिरभ्यपतद्द्रुतम्
002	अश्वत्थामोवाच
002a	कर्ण पश्य सुदुर्बुद्धे तिष्ठेदानीं नराधम
002c	एष तेऽद्य शिरः कायादुद्धरामि सुदुर्मते
003	सञ्जय उवाच
003a	तमुत्पतन्तं वेगेन राजा दुर्योधनः स्वयम्
003c	न्यवारयन्महाराज कृपश्च द्विपदां वरः
004	कर्ण उवाच
004a	शूरोऽयं समरश्लाघी दुर्मतिश्च द्विजाधमः
004c	आसादयतु मद्वीर्यं मुञ्चेमं कुरुसत्तम
005	अश्वत्थामोवाच
005a	तवैतत्क्षम्यतेऽस्माभिः सूतात्मज सुदुर्मते
005c	दर्पमुत्सिक्तमेतत्ते फल्गुनो नाशयिष्यति
006	दुर्योधन उवाच
006a	अश्वत्थामन्प्रसीदस्व क्षन्तुमर्हसि मानद
006c	कोपः खलु न कर्तव्यः सूतपुत्रे कथञ्चन
007a	त्वयि कर्णे कृपे द्रोणे मद्रराजेऽथ सौबले
007c	महत्कार्यं समायत्तं प्रसीद द्विजसत्तम
008a	एते ह्यभिमुखाः सर्वे राधेयेन युयुत्सवः
008c	आयान्ति पाण्डवा ब्रह्मन्नाह्वयन्तः समन्ततः
009	सञ्जय उवाच
009a	कर्णोऽपि रथिनां श्रेष्ठश्चापमुद्यम्य वीर्यवान्
009c	कौरवाग्र्यैः परिवृतः शक्रो देवगणैरिव
009e	पर्यतिष्ठत तेजस्वी स्वबाहुबलमाश्रितः
010a	ततः प्रववृते युद्धं कर्णस्य सह पाण्डवैः
010c	संरब्धस्य महाराज सिंहनादविनादितम्
011a	ततस्ते पाण्डवा राजन्पाञ्चालाश्च यशस्विनः
011c	दृष्ट्वा कर्णं महाबाहुमुच्चैः शब्दमथानदन्
012a	अयं कर्णः कुतः कर्णस्तिष्ठ कर्ण महारणे
012c	युध्यस्व सहितोऽस्माभिर्दुरात्मन्पुरुषाधम
013a	अन्ये तु दृष्ट्वा राधेयं क्रोधरक्तेक्षणाब्रुवन्
013c	हन्यतामयमुत्सिक्तः सूतपुत्रोऽल्पचेतनः
014a	सर्वैः पार्थिवशार्दूलैर्नानेनार्थोऽस्ति जीवता
014c	अत्यन्तवैरी पार्थानां सततं पापपूरुषः
015a	एष मूलं ह्यनर्थानां दुर्योधनमते स्थितः
015c	हतैनमिति जल्पन्तः क्षत्रियाः समुपाद्रवन्
016a	महता शरवर्षेण छादयन्तो महारथाः
016c	वधार्थं सूतपुत्रस्य पाण्डवेयेन चोदिताः
017a	तांस्तु सर्वांस्तथा दृष्ट्वा धावमानान्महारथान्
017c	न विव्यथे सूतपुत्रो न च त्रासमगच्छत
018a	दृष्ट्वा नगरकल्पं तमुद्धूतं सैन्यसागरम्
018c	पिप्रीषुस्तव पुत्राणां सङ्ग्रामेष्वपराजितः
019a	सायकौघेन बलवान्क्षिप्रकारी महाबलः
019c	वारयामास तत्सैन्यं समन्ताद्भरतर्षभ
020a	ततस्तु शरवर्षेण पार्थिवास्तमवारयन्
020c	धनूंषि ते विधुन्वानाः शतशोऽथ सहस्रशः
020e	अयोधयन्त राधेयं शक्रं दैत्यगणा इव
021a	शरवर्षं तु तत्कर्णः पार्थिवैः समुदीरितम्
021c	शरवर्षेण महता समन्ताद्व्यकिरत्प्रभो
022a	तद्युद्धमभवत्तेषां कृतप्रतिकृतैषिणाम्
022c	यथा देवासुरे युद्धे शक्रस्य सह दानवैः
023a	तत्राद्भुतमपश्याम सूतपुत्रस्य लाघवम्
023c	यदेनं समरे यत्ता नाप्नुवन्त परे युधि
024a	निवार्य च शरौघांस्तान्पार्थिवानां महारथः
024c	युगेष्वीषासु छत्रेषु ध्वजेषु च हयेषु च
024e	आत्मनामाङ्कितान्बाणान्राधेयः प्राहिणोच्छितान्
025a	ततस्ते व्याकुलीभूता राजानः कर्णपीडिताः
025c	बभ्रमुस्तत्र तत्रैव गावः शीतार्दिता इव
026a	हयानां वध्यमानानां गजानां रथिनां तथा
026c	तत्र तत्राभ्यवेक्षामः सङ्घान्कर्णेन पातितान्
027a	शिरोभिः पतितै राजन्बाहुभिश्च समन्ततः
027c	आस्तीर्णा वसुधा सर्वा शूराणामनिवर्तिनाम्
028a	हतैश्च हन्यमानैश्च निष्टनद्भिश्च सर्वशः
028c	बभूवायोधनं रौद्रं वैवस्वतपुरोपमम्
029a	ततो दुर्योधनो राजा दृष्ट्वा कर्णस्य विक्रमम्
029c	अश्वत्थामानमासाद्य तदा वाक्यमुवाच ह
030a	युध्यतेऽसौ रणे कर्णो दंशितः सर्वपार्थिवैः
030c	पश्यैतां द्रवतीं सेनां कर्णसायकपीडिताम्
030e	कार्त्तिकेयेन विध्वस्तामासुरीं पृतनामिव
031a	दृष्ट्वैतां निर्जितां सेनां रणे कर्णेन धीमता
031c	अभियात्येष बीभत्सुः सूतपुत्रजिघांसया
032a	तद्यथा पश्यमानानां सूतपुत्रं महारथम्
032c	न हन्यात्पाण्डवः सङ्ख्ये तथा नीतिर्विधीयताम्
033a	ततो द्रौणिः कृपः शल्यो हार्दिक्यश्च महारथः
033c	प्रत्युद्ययुस्तदा पार्थं सूतपुत्रपरीप्सया
034a	आयान्तं दृश्य कौन्तेयं वृत्रं देवचमूमिव
034c	प्रत्युद्ययौ तदा कर्णो यथा शक्रः प्रतापवान्
035	धृतराष्ट्र उवाच
035a	संरब्धं फल्गुनं दृष्ट्वा कालान्तकयमोपमम्
035c	कर्णो वैकर्तनः सूत प्रत्यपद्यत्किमुत्तरम्
036a	स ह्यस्पर्धत पार्थेन नित्यमेव महारथः
036c	आशंसते च बीभत्सुं युद्धे जेतुं सुदारुणे
037a	स तु तं सहसा प्राप्तं नित्यमत्यन्तवैरिणम्
037c	कर्णो वैकर्तनः सूत किमुत्तरमपद्यत
038	सञ्जय उवाच
038a	आयान्तं पाण्डवं दृष्ट्वा गजः प्रतिगजं यथा
038c	असम्भ्रान्ततरः कर्णः पर्त्युदीयाद्धनञ्जयम्
039a	तमापतन्तं वेगेन वैकर्तनमजिह्मगैः
039c	वारयामास तेजस्वी पाण्डवः शत्रुतापनः
040a	तं कर्णः शरजालेन छादयामास मारिष
040c	विव्याध च सुसङ्क्रुद्धः शरैस्त्रिभिरजिह्मगैः
041a	तस्य तल्लाघवं पार्थो नामृष्यत महाबलः
041c	तस्मै बाणाञ्शिलाधौतान्प्रसन्नाग्रानजिह्मगान्
042a	प्राहिणोत्सूतपुत्राय त्रिंशतं शत्रुतापनः
042c	विव्याध चैनं संरब्धो बाणेनैकेन वीर्यवान्
043a	सव्ये भुजाग्रे बलवान्नाराचेन हसन्निव
043c	तस्य विद्धस्य वेगेन कराच्चापं पपात ह
044a	पुनरादाय तच्चापं निमेषार्धान्महाबलः
044c	छादयामास बाणौघैः फल्गुनं कृतहस्तवत्
045a	शरवृष्टिं तु तां मुक्तां सूतपुत्रेण भारत
045c	व्यधमच्छरवर्षेण स्मयन्निव धनञ्जयः
046a	तौ परस्परमासाद्य शरवर्षेण पार्थिव
046c	छादयेतां महेष्वासौ कृतप्रतिकृतैषिणौ
047a	तदद्भुतमभूद्युद्धं कर्णपाण्डवयोर्मृधे
047c	क्रुद्धयोर्वाशिताहेतोर्वन्ययोर्गजयोरिव
048a	ततः पार्थो महेष्वासो दृष्ट्वा कर्णस्य विक्रमम्
048c	मुष्टिदेशे धनुस्तस्य चिच्छेद त्वरयान्वितः
049a	अश्वांश्च चतुरो भल्लैरनयद्यमसादनम्
049c	सारथेश्च शिरः कायादहरच्छत्रुतापनः
050a	अथैनं छिन्नधन्वानं हताश्वं हतसारथिम्
050c	विव्याध सायकैः पार्थश्चतुर्भिः पाण्डुनन्दनः
051a	हताश्वात्तु रथात्तूर्णमवप्लुत्य नरर्षभः
051c	आरुरोह रथं तूर्णं कृपस्य शरपीडितः
052a	राधेयं निर्जितं दृष्ट्वा तावका भरतर्षभ
052c	धनञ्जयशरैर्नुन्नाः प्राद्रवन्त दिशो दश
053a	द्रवतस्तान्समालोक्य राजा दुर्योधनो नृप
053c	निवर्तयामास तदा वाक्यं चेदमुवाच ह
054a	अलं द्रुतेन वः शूरास्तिष्ठध्वं क्षत्रियर्षभाः
054c	एष पार्थवधायाहं स्वयं गच्छामि संयुगे
054e	अहं पार्थान्हनिष्यामि सपाञ्चालान्ससोमकान्
055a	अद्य मे युध्यमानस्य सह गाण्डीवधन्वना
055c	द्रक्ष्यन्ति विक्रमं पार्थाः कालस्येव युगक्षये
056a	अद्य मद्बाणजालानि विमुक्तानि सहस्रशः
056c	द्रक्ष्यन्ति समरे योधाः शलभानामिवायतीः
057a	अद्य बाणमयं वर्षं सृजतो मम धन्विनः
057c	जीमूतस्येव घर्मान्ते द्रक्ष्यन्ति युधि सैनिकाः
058a	जेष्याम्यद्य रणे पार्थं सायकैर्नतपर्वभिः
058c	तिष्ठध्वं समरे शूरा भयं त्यजत फल्गुनात्
059a	न हि मद्वीर्यमासाद्य फल्गुनः प्रसहिष्यति
059c	यथा वेलां समासाद्य सागरो मकरालयः
060a	इत्युक्त्वा प्रययौ राजा सैन्येन महता वृतः
060c	फल्गुनं प्रति दुर्धर्षः क्रोधसंरक्तलोचनः
061a	तं प्रयान्तं महाबाहुं दृष्ट्वा शारद्वतस्तदा
061c	अश्वत्थामानमासाद्य वाक्यमेतदुवाच ह
062a	एष राजा महाबाहुरमर्षी क्रोधमूर्छितः
062c	पतङ्गवृत्तिमास्थाय फल्गुनं योद्धुमिच्छति
063a	यावन्नः पश्यमानानां प्राणान्पार्थेन सङ्गतः
063c	न जह्यात्पुरुषव्याघ्रस्तावद्वारय कौरवम्
064a	यावत्फल्गुनबाणानां गोचरं नाधिगच्छति
064c	कौरवः पार्थिवो वीरस्तावद्वारय तं द्रुतम्
065a	यावत्पार्थशरैर्घोरैर्निर्मुक्तोरगसन्निभैः
065c	न भस्मीक्रियते राजा तावद्युद्धान्निवार्यताम्
066a	अयुक्तमिव पश्यामि तिष्ठत्स्वस्मासु मानद
066c	स्वयं युद्धाय यद्राजा पार्थं यात्यसहायवान्
067a	दुर्लभं जीवितं मन्ये कौरव्यस्य किरीटिना
067c	युध्यमानस्य पार्थेन शार्दूलेनेव हस्तिनः
068a	मातुलेनैवमुक्तस्तु द्रौणिः शस्त्रभृतां वरः
068c	दुर्योधनमिदं वाक्यं त्वरितं समभाषत
069a	मयि जीवति गान्धारे न युद्धं गन्तुमर्हसि
069c	मामनादृत्य कौरव्य तव नित्यं हितैषिणम्
070a	न हि ते सम्भ्रमः कार्यः पार्थस्य विजयं प्रति
070c	अहमावारयिष्यामि पार्थं तिष्ठ सुयोधन
071	दुर्योधन उवाच
071a	आचार्यः पाण्डुपुत्रान्वै पुत्रवत्परिरक्षति
071c	त्वमप्युपेक्षां कुरुषे तेषु नित्यं द्विजोत्तम
072a	मम वा मन्दभाग्यत्वान्मन्दस्ते विक्रमो युधि
072c	धर्मराजप्रियार्थं वा द्रौपद्या वा न विद्म तत्
073a	धिगस्तु मम लुब्धस्य यत्कृते सर्वबान्धवाः
073c	सुखार्हाः परमं दुःखं प्राप्नुवन्त्यपराजिताः
074a	को हि शस्त्रभृतां मुख्यो महेश्वरसमो युधि
074c	शत्रून्न क्षपयेच्छक्तो यो न स्याद्गौतमीसुतः
075a	अश्वत्थामन्प्रसीदस्व नाशयैतान्ममाहितान्
075c	तवास्त्रगोचरे शक्ताः स्थातुं देवापि नानघ
076a	पाञ्चालान्सोमकांश्चैव जहि द्रौणे सहानुगान्
076c	वयं शेषान्हनिष्यामस्त्वयैव परिरक्षिताः
077a	एते हि सोमका विप्र पाञ्चालाश्च यशस्विनः
077c	मम सैन्येषु संरब्धा विचरन्ति दवाग्निवत्
078a	तान्वारय महाबाहो केकयांश्च नरोत्तम
078c	पुरा कुर्वन्ति निःशेषं रक्ष्यमाणाः किरीटिना
079a	आदौ वा यदि वा पश्चात्तवेदं कर्म मारिष
079c	त्वमुत्पन्नो महाबाहो पाञ्चालानां वधं प्रति
080a	करिष्यसि जगत्सर्वमपाञ्चालं किलाच्युत
080c	एवं सिद्धाब्रुवन्वाचो भविष्यति च तत्तथा
081a	न तेऽस्त्रगोचरे शक्ताः स्थातुं देवाः सवासवाः
081c	किमु पार्थाः सपाञ्चालाः सत्यमेतद्वचो मम
