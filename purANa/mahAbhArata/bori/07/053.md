BR-07-04-053-001  सञ्जय उवाच
BR-07-04-053-001a प्रतिज्ञाते तु पार्थेन सिन्धुराजवधे तदा
BR-07-04-053-001c वासुदेवो महाबाहुर्धनञ्जयमभाषत
BR-07-04-053-002a भ्रातॄणां मतमाज्ञाय त्वया वाचा प्रतिश्रुतम्
BR-07-04-053-002c सैन्धवं श्वोऽस्मि हन्तेति तत्साहसतमं कृतम्
BR-07-04-053-003a असम्मन्त्र्य मया सार्धमतिभारोऽयमुद्यतः
BR-07-04-053-003c कथं नु सर्वलोकस्य नावहास्या भवेमहि
BR-07-04-053-004a धार्तराष्ट्रस्य शिबिरे मया प्रणिहिताश्चराः
BR-07-04-053-004c त इमे शीघ्रमागम्य प्रवृत्तिं वेदयन्ति नः
BR-07-04-053-005a त्वया वै सम्प्रतिज्ञाते सिन्धुराजवधे तदा
BR-07-04-053-005c सिंहनादः सवादित्रः सुमहानिह तैः श्रुतः
BR-07-04-053-006a तेन शब्देन वित्रस्ता धार्तराष्ट्राः ससैन्धवाः
BR-07-04-053-006c नाकस्मात्सिंहनादोऽयमिति मत्वा व्यवस्थिताः
BR-07-04-053-007a सुमहाञ्शब्दसम्पातः कौरवाणां महाभुज
BR-07-04-053-007c आसीन्नागाश्वपत्तीनां रथघोषश्च भैरवः
BR-07-04-053-008a अभिमन्युवधं श्रुत्वा ध्रुवमार्तो धनञ्जयः
BR-07-04-053-008c रात्रौ निर्यास्यति क्रोधादिति मत्वा व्यवस्थिताः
BR-07-04-053-009a तैर्यतद्भिरियं सत्या श्रुता सत्यवतस्तव
BR-07-04-053-009c प्रतिज्ञा सिन्धुराजस्य वधे राजीवलोचन
BR-07-04-053-010a ततो विमनसः सर्वे त्रस्ताः क्षुद्रमृगा इव
BR-07-04-053-010c आसन्सुयोधनामात्याः स च राजा जयद्रथः
BR-07-04-053-011a अथोत्थाय सहामात्यैर्दीनः शिबिरमात्मनः
BR-07-04-053-011c आयात्सौवीरसिन्धूनामीश्वरो भृशदुःखितः
BR-07-04-053-012a स मन्त्रकाले सम्मन्त्र्य सर्वा नैःश्रेयसीः क्रियाः
BR-07-04-053-012c सुयोधनमिदं वाक्यमब्रवीद्राजसंसदि
BR-07-04-053-013a मामसौ पुत्रहन्तेति श्वोऽभियाता धनञ्जयः
BR-07-04-053-013c प्रतिज्ञातो हि सेनाया मध्ये तेन वधो मम
BR-07-04-053-014a तां न देवा न गन्धर्वा नासुरोरगराक्षसाः
BR-07-04-053-014c उत्सहन्तेऽन्यथा कर्तुं प्रतिज्ञां सव्यसाचिनः
BR-07-04-053-015a ते मां रक्षत सङ्ग्रामे मा वो मूर्ध्नि धनञ्जयः
BR-07-04-053-015c पदं कृत्वाप्नुयाल्लक्ष्यं तस्मादत्र विधीयताम्
BR-07-04-053-016a अथ रक्षा न मे सङ्ख्ये क्रियते कुरुनन्दन
BR-07-04-053-016c अनुजानीहि मां राजन्गमिष्यामि गृहान्प्रति
BR-07-04-053-017a एवमुक्तस्त्ववाक्शीर्षो विमनाः स सुयोधनः
BR-07-04-053-017c श्रुत्वाभिशप्तवन्तं त्वां ध्यानमेवान्वपद्यत
BR-07-04-053-018a तमार्तमभिसंप्रेक्ष्य राजा किल स सैन्धवः
BR-07-04-053-018c मृदु चात्महितं चैव सापेक्षमिदमुक्तवान्
BR-07-04-053-019a नाहं पश्यामि भवतां तथावीर्यं धनुर्धरम्
BR-07-04-053-019c योऽर्जुनस्यास्त्रमस्त्रेण प्रतिहन्यान्महाहवे
BR-07-04-053-020a वासुदेवसहायस्य गाण्डीवं धुन्वतो धनुः
BR-07-04-053-020c कोऽर्जुनस्याग्रतस्तिष्ठेत्साक्षादपि शतक्रतुः
BR-07-04-053-021a महेश्वरोऽपि पार्थेन श्रूयते योधितः पुरा
BR-07-04-053-021c पदातिना महातेजा गिरौ हिमवति प्रभुः
BR-07-04-053-022a दानवानां सहस्राणि हिरण्यपुरवासिनाम्
BR-07-04-053-022c जघानैकरथेनैव देवराजप्रचोदितः
BR-07-04-053-023a समायुक्तो हि कौन्तेयो वासुदेवेन धीमता
BR-07-04-053-023c सामरानपि लोकांस्त्रीन्निहन्यादिति मे मतिः
BR-07-04-053-024a सोऽहमिच्छाम्यनुज्ञातुं रक्षितुं वा महात्मना
BR-07-04-053-024c द्रोणेन सहपुत्रेण वीरेण यदि मन्यसे
BR-07-04-053-025a स राज्ञा स्वयमाचार्यो भृशमाक्रन्दितोऽर्जुन
BR-07-04-053-025c संविधानं च विहितं रथाश्च किल सज्जिताः
BR-07-04-053-026a कर्णो भूरिश्रवा द्रौणिर्वृषसेनश्च दुर्जयः
BR-07-04-053-026c कृपश्च मद्रराजश्च षडेतेऽस्य पुरोगमाः
BR-07-04-053-027a शकटः पद्मपश्चार्धो व्यूहो द्रोणेन कल्पितः
BR-07-04-053-027c पद्मकर्णिकमध्यस्थः सूचीपाशे जयद्रथः
BR-07-04-053-027e स्थास्यते रक्षितो वीरैः सिन्धुराड्युद्धदुर्मदैः
BR-07-04-053-028a धनुष्यस्त्रे च वीर्ये च प्राणे चैव तथोरसि
BR-07-04-053-028c अविषह्यतमा ह्येते निश्चिताः पार्थ षड्रथाः
BR-07-04-053-028e एतानजित्वा सगणान्नैव प्राप्यो जयद्रथः
BR-07-04-053-029a तेषामेकैकशो वीर्यं षण्णां त्वमनुचिन्तय
BR-07-04-053-029c सहिता हि नरव्याघ्रा न शक्या जेतुमञ्जसा
BR-07-04-053-030a भूयश्च चिन्तयिष्यामि नीतिमात्महिताय वै
BR-07-04-053-030c मन्त्रज्ञैः सचिवैः सार्धं सुहृद्भिः कार्यसिद्धये
BR-07-04-053-031  अर्जुन उवाच
BR-07-04-053-031a षड्रथान्धार्तराष्ट्रस्य मन्यसे यान्बलाधिकान्
BR-07-04-053-031c तेषां वीर्यं ममार्धेन न तुल्यमिति लक्षये
BR-07-04-053-032a अस्त्रमस्त्रेण सर्वेषामेतेषां मधुसूदन
BR-07-04-053-032c मया द्रक्ष्यसि निर्भिन्नं जयद्रथवधैषिणा
BR-07-04-053-033a द्रोणस्य मिषतः सोऽहं सगणस्य विलप्यतः
BR-07-04-053-033c मूर्धानं सिन्धुराजस्य पातयिष्यामि भूतले
BR-07-04-053-034a यदि साध्याश्च रुद्राश्च वसवश्च सहाश्विनः
BR-07-04-053-034c मरुतश्च सहेन्द्रेण विश्वेदेवास्तथासुराः
BR-07-04-053-035a पितरः सहगन्धर्वाः सुपर्णाः सागराद्रयः
BR-07-04-053-035c द्यौर्वियत्पृथिवी चेयं दिशश्च सदिगीश्वराः
BR-07-04-053-036a ग्राम्यारण्यानि भूतानि स्थावराणि चराणि च
BR-07-04-053-036c त्रातारः सिन्धुराजस्य भवन्ति मधुसूदन
BR-07-04-053-037a तथापि बाणैर्निहतं श्वो द्रष्टासि रणे मया
BR-07-04-053-037c सत्येन ते शपे कृष्ण तथैवायुधमालभे
BR-07-04-053-038a यश्च गोप्ता महेष्वासस्तस्य पापस्य दुर्मतेः
BR-07-04-053-038c तमेव प्रथमं द्रोणमभियास्यामि केशव
BR-07-04-053-039a तस्मिन्द्यूतमिदं बद्धं मन्यते स्म सुयोधनः
BR-07-04-053-039c तस्मात्तस्यैव सेनाग्रं भित्त्वा यास्यामि सैन्धवम्
BR-07-04-053-040a द्रष्टासि श्वो महेष्वासान्नाराचैस्तिग्मतेजनैः
BR-07-04-053-040c शृङ्गाणीव गिरेर्वज्रैर्दार्यमाणान्मया युधि
BR-07-04-053-041a नरनागाश्वदेहेभ्यो विस्रविष्यति शोणितम्
BR-07-04-053-041c पतद्भ्यः पतितेभ्यश्च विभिन्नेभ्यः शितैः शरैः
BR-07-04-053-042a गाण्डीवप्रेषिता बाणा मनोनिलसमा जवे
BR-07-04-053-042c नृनागाश्वान्विदेहासून्कर्तारश्च सहस्रशः
BR-07-04-053-043a यमात्कुबेराद्वरुणाद्रुद्रादिन्द्राच्च यन्मया
BR-07-04-053-043c उपात्तमस्त्रं घोरं वै तद्द्रष्टारो नरा युधि
BR-07-04-053-044a ब्राह्मेणास्त्रेण चास्त्राणि हन्यमानानि संयुगे
BR-07-04-053-044c मया द्रष्टासि सर्वेषां सैन्धवस्याभिरक्षिणाम्
BR-07-04-053-045a शरवेगसमुत्कृत्तै राज्ञां केशव मूर्धभिः
BR-07-04-053-045c आस्तीर्यमाणां पृथिवीं द्रष्टासि श्वो मया युधि
BR-07-04-053-046a क्रव्यादांस्तर्पयिष्यामि द्रावयिष्यामि शात्रवान्
BR-07-04-053-046c सुहृदो नन्दयिष्यामि पातयिष्यामि सैन्धवम्
BR-07-04-053-047a बह्वागस्कृत्कुसंबन्धी पापदेशसमुद्भवः
BR-07-04-053-047c मया सैन्धवको राजा हतः स्वाञ्शोचयिष्यति
BR-07-04-053-048a सर्वक्षीरान्नभोक्तारः पापाचारा रणाजिरे
BR-07-04-053-048c मया सराजका बाणैर्नुन्ना नंक्ष्यन्ति सैन्धवाः
BR-07-04-053-049a तथा प्रभाते कर्तास्मि यथा कृष्ण सुयोधनः
BR-07-04-053-049c नान्यं धनुर्धरं लोके मंस्यते मत्समं युधि
BR-07-04-053-050a गाण्डीवं च धनुर्दिव्यं योद्धा चाहं नरर्षभ
BR-07-04-053-050c त्वं च यन्ता हृषीकेश किं नु स्यादजितं मया
BR-07-04-053-051a यथा हि लक्ष्म चन्द्रे वै समुद्रे च यथा जलम्
BR-07-04-053-051c एवमेतां प्रतिज्ञां मे सत्यां विद्धि जनार्दन
BR-07-04-053-052a मावमंस्था ममास्त्राणि मावमंस्था धनुर्दृढम्
BR-07-04-053-052c मावमंस्था बलं बाह्वोर्मावमंस्था धनञ्जयम्
BR-07-04-053-053a यथा हि यात्वा सङ्ग्रामे न जीये विजयामि च
BR-07-04-053-053c तेन सत्येन सङ्ग्रामे हतं विद्धि जयद्रथम्
BR-07-04-053-054a ध्रुवं वै ब्राह्मणे सत्यं ध्रुवा साधुषु सन्नतिः
BR-07-04-053-054c श्रीर्ध्रुवा चापि दक्षेषु ध्रुवो नारायणे जयः
BR-07-04-053-055  सञ्जय उवाच
BR-07-04-053-055a एवमुक्त्वा हृषीकेशं स्वयमात्मानमात्मना
BR-07-04-053-055c सन्दिदेशार्जुनो नर्दन्वासविः केशवं प्रभुम्
BR-07-04-053-056a यथा प्रभातां रजनीं कल्पितः स्याद्रथो मम
BR-07-04-053-056c तथा कार्यं त्वया कृष्ण कार्यं हि महदुद्यतम्

