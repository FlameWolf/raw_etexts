001	धृतराष्ट्र उवाच
001a	अत्यद्भुतमहं मन्ये भीमसेनस्य विक्रमम्
001c	यत्कर्णं योधयामास समरे लघुविक्रमम्
002a	त्रिदशानपि चोद्युक्तान्सर्वशस्त्रधरान्युधि
002c	वारयेद्यो रणे कर्णः सयक्षासुरमानवान्
003a	स कथं पाण्डवं युद्धे भ्राजमानमिव श्रिया
003c	नातरत्संयुगे तात तन्ममाचक्ष्व सञ्जय
004a	कथं च युद्धं भूयोऽभूत्तयोः प्राणदुरोदरे
004c	अत्र मन्ये समायत्तो जयो वाजय एव वा
005a	कर्णं प्राप्य रणे सूत मम पुत्रः सुयोधनः
005c	जेतुमुत्सहते पार्थान्सगोविन्दान्ससात्वतान्
006a	श्रुत्वा तु निर्जितं कर्णमसकृद्भीमकर्मणा
006c	भीमसेनेन समरे मोह आविशतीव माम्
007a	विनष्टान्कौरवान्मन्ये मम पुत्रस्य दुर्नयैः
007c	न हि कर्णो महेष्वासान्पार्थाञ्जेष्यति सञ्जय
008a	कृतवान्यानि युद्धानि कर्णः पाण्डुसुतैः सह
008c	सर्वत्र पाण्डवाः कर्णमजयन्त रणाजिरे
009a	अजय्याः पाण्डवास्तात देवैरपि सवासवैः
009c	न च तद्बुध्यते मन्दः पुत्रो दुर्योधनो मम
010a	धनं धनेश्वरस्येव हृत्वा पार्थस्य मे सुतः
010c	मधुप्रेप्सुरिवाबुद्धिः प्रपातं नावबुध्यते
011a	निकृत्या निकृतिप्रज्ञो राज्यं हृत्वा महात्मनाम्
011c	जितानित्येव मन्वानः पाण्डवानवमन्यते
012a	पुत्रस्नेहाभिभूतेन मया चाप्यकृतात्मना
012c	धर्मे स्थिता महात्मानो निकृताः पाण्डुनन्दनाः
013a	शमकामः सदा पार्थो दीर्घप्रेक्षी युधिष्ठिरः
013c	अशक्त इति मन्वानैः पुत्रैर्मम निराकृतः
014a	तानि दुःखान्यनेकानि विप्रकारांश्च सर्वशः
014c	हृदि कृत्वा महाबाहुर्भीमोऽयुध्यत सूतजम्
015a	तस्मान्मे सञ्जय ब्रूहि कर्णभीमौ यथा रणे
015c	अयुध्येतां युधि श्रेष्ठौ परस्परवधैषिणौ
016	सञ्जय उवाच
016a	शृणु राजन्यथा वृत्तः सङ्ग्रामः कर्णभीमयोः
016c	परस्परवधप्रेप्स्वोर्वने कुञ्जरयोरिव
017a	राजन्वैकर्तनो भीमं क्रुद्धः क्रुद्धमरिन्दमम्
017c	पराक्रान्तं पराक्रम्य विव्याध त्रिंशता शरैः
018a	महावेगैः प्रसन्नाग्रैः शातकुम्भपरिष्कृतैः
018c	आहनद्भरतश्रेष्ठ भीमं वैकर्तनः शरैः
019a	तस्यास्यतो धनुर्भीमश्चकर्त निशितैस्त्रिभिः
019c	रथनीडाच्च यन्तारं भल्लेनापातयत्क्षितौ
020a	स काङ्क्षन्भीमसेनस्य वधं वैकर्तनो वृषः
020c	शक्तिं कनकवैडूर्यचित्रदण्डां परामृशत्
021a	प्रगृह्य च महाशक्तिं कालशक्तिमिवापराम्
021c	समुत्क्षिप्य च राधेयः सन्धाय च महाबलः
021e	चिक्षेप भीमसेनाय जीवितान्तकरीमिव
022a	शक्तिं विसृज्य राधेयः पुरन्दर इवाशनिम्
022c	ननाद सुमहानादं बलवान्सूतनन्दनः
022e	तं च नादं ततः श्रुत्वा पुत्रास्ते हृषिताभवन्
023a	तां कर्णभुजनिर्मुक्तामर्कवैश्वानरप्रभाम्
023c	शक्तिं वियति चिच्छेद भीमः सप्तभिराशुगैः
024a	छित्त्वा शक्तिं ततो भीमो निर्मुक्तोरगसन्निभाम्
024c	मार्गमाण इव प्राणान्सूतपुत्रस्य मारिष
025a	प्राहिणोन्नव संरब्धः शरान्बर्हिणवाससः
025c	स्वर्णपुङ्खाञ्शिलाधौतान्यमदण्डोपमान्मृधे
026a	कर्णोऽप्यन्यद्धनुर्गृह्य हेमपृष्ठं दुरासदम्
026c	विकृष्य च महातेजा व्यसृजत्सायकान्नव
027a	तान्पाण्डुपुत्रश्चिच्छेद नवभिर्नतपर्वभिः
027c	वसुषेणेन निर्मुक्तान्नव राजन्महाशरान्
027e	छित्त्वा भीमो महाराज नादं सिंह इवानदत्
028a	तौ वृषाविव नर्दन्तौ बलिनौ वाशितान्तरे
028c	शार्दूलाविव चान्योन्यमत्यर्थं च ह्यगर्जताम्
029a	अन्योन्यं प्रजिहीर्षन्तावन्योन्यस्यान्तरैषिणौ
029c	अन्योन्यमभिवीक्षन्तौ गोष्ठेष्विव महर्षभौ
030a	महागजाविवासाद्य विषाणाग्रैः परस्परम्
030c	शरैः पूर्णायतोत्सृष्टैरन्योन्यमभिजघ्नतुः
031a	निर्दहन्तौ महाराज शरवृष्ट्या परस्परम्
031c	अन्योन्यमभिवीक्षन्तौ कोपाद्विवृतलोचनौ
032a	प्रहसन्तौ तथान्योन्यं भर्त्सयन्तौ मुहुर्मुहुः
032c	शङ्खशब्दं च कुर्वाणौ युयुधाते परस्परम्
033a	तस्य भीमः पुनश्चापं मुष्टौ चिच्छेद मारिष
033c	शङ्खवर्णांश्च तानश्वान्बाणैर्निन्ये यमक्षयम्
034a	तथा कृच्छ्रगतं दृष्ट्वा कर्णं दुर्योधनो नृपः
034c	वेपमान इव क्रोधाद्व्यादिदेशाथ दुर्जयम्
035a	गच्छ दुर्जय राधेयं पुरा ग्रसति पाण्डवः
035c	जहि तूबरकं क्षिप्रं कर्णस्य बलमादधत्
036a	एवमुक्तस्तथेत्युक्त्वा तव पुत्रस्तवात्मजम्
036c	अभ्यद्रवद्भीमसेनं व्यासक्तं विकिरञ्शरान्
037a	स भीमं नवभिर्बाणैरश्वानष्टभिरर्दयत्
037c	षड्भिः सूतं त्रिभिः केतुं पुनस्तं चापि सप्तभिः
038a	भीमसेनोऽपि सङ्क्रुद्धः साश्वयन्तारमाशुगैः
038c	दुर्जयं भिन्नमर्माणमनयद्यमसादनम्
039a	स्वलङ्कृतं क्षितौ क्षुण्णं चेष्टमानं यथोरगम्
039c	रुदन्नार्तस्तव सुतं कर्णश्चक्रे प्रदक्षिणम्
040a	स तु तं विरथं कृत्वा स्मयन्नत्यन्तवैरिणम्
040c	समाचिनोद्बाणगणैः शतघ्नीमिव शङ्कुभिः
041a	तथाप्यतिरथः कर्णो भिद्यमानः स्म सायकैः
041c	न जहौ समरे भीमं क्रुद्धरूपं परन्तपः
