BR-07-04-058-001  सञ्जय उवाच
BR-07-04-058-001a तयोः संवदतोरेव कृष्णदारुकयोस्तदा
BR-07-04-058-001c सात्यगाद्रजनी राजन्नथ राजान्वबुध्यत
BR-07-04-058-002a पठन्ति पाणिस्वनिका मागधा मधुपर्किकाः
BR-07-04-058-002c वैतालिकाश्च सूताश्च तुष्टुवुः पुरुषर्षभम्
BR-07-04-058-003a नर्तकाश्चाप्यनृत्यन्त जगुर्गीतानि गायकाः
BR-07-04-058-003c कुरुवंशस्तवार्थानि मधुरं रक्तकण्ठिनः
BR-07-04-058-004a मृदङ्गा झर्झरा भेर्यः पणवानकगोमुखाः
BR-07-04-058-004c आडम्बराश्च शङ्खाश्च दुन्दुभ्यश्च महास्वनाः
BR-07-04-058-005a एवमेतानि सर्वाणि तथान्यान्यपि भारत
BR-07-04-058-005c वादयन्ति स्म संहृष्टाः कुशलाः साधुशिक्षिताः
BR-07-04-058-006a स मेघसमनिर्घोषो महाञ्शब्दोऽस्पृशद्दिवम्
BR-07-04-058-006c पार्थिवप्रवरं सुप्तं युधिष्ठिरमबोधयत्
BR-07-04-058-007a प्रतिबुद्धः सुखं सुप्तो महार्हे शयनोत्तमे
BR-07-04-058-007c उत्थायावश्यकार्यार्थं ययौ स्नानगृहं ततः
BR-07-04-058-008a ततः शुक्लाम्बराः स्नातास्तरुणाष्टोत्तरं शतम्
BR-07-04-058-008c स्नापकाः काञ्चनैः कुम्भैः पूर्णैः समुपतस्थिरे
BR-07-04-058-009a भद्रासने सूपविष्टः परिधायाम्बरं लघु
BR-07-04-058-009c सस्नौ चन्दनसंयुक्तैः पानीयैरभिमन्त्रितैः
BR-07-04-058-010a उत्सादितः कषायेण बलवद्भिः सुशिक्षितैः
BR-07-04-058-010c आप्लुतः साधिवासेन जलेन च सुगन्धिना
BR-07-04-058-011a हरिणा चन्दनेनाङ्गमनुलिप्य महाभुजः
BR-07-04-058-011c स्रग्वी चाक्लिष्टवसनः प्राङ्मुखः प्राञ्जलिः स्थितः
BR-07-04-058-012a जजाप जप्यं कौन्तेयः सतां मार्गमनुष्ठितः
BR-07-04-058-012c ततोऽग्निशरणं दीप्तं प्रविवेश विनीतवत्
BR-07-04-058-013a समिद्धं स पवित्राभिरग्निमाहुतिभिस्तथा
BR-07-04-058-013c मन्त्रपूताभिरर्चित्वा निश्चक्राम गृहात्ततः
BR-07-04-058-014a द्वितीयां पुरुषव्याघ्रः कक्ष्यां निष्क्रम्य पार्थिवः
BR-07-04-058-014c तत्र वेदविदो विप्रानपश्यद्ब्राह्मणर्षभान्
BR-07-04-058-015a दान्तान्वेदव्रतस्नातान्स्नातानवभृथेषु च
BR-07-04-058-015c सहस्रानुचरान्सौरानष्टौ दशशतानि च
BR-07-04-058-016a अक्षतैः सुमनोभिश्च वाचयित्वा महाभुजः
BR-07-04-058-016c तान्द्विजान्मधुसर्पिर्भ्यां फलैः श्रेष्ठैः सुमङ्गलैः
BR-07-04-058-017a प्रादात्काञ्चनमेकैकं निष्कं विप्राय पाण्डवः
BR-07-04-058-017c अलङ्कृतं चाश्वशतं वासांसीष्टाश्च दक्षिणाः
BR-07-04-058-018a तथा गाः कपिला दोग्ध्रीः सर्षभाः पाण्डुनन्दनः
BR-07-04-058-018c हेमशृङ्गी रूप्यखुरा दत्त्वा चक्रे प्रदक्षिणम्
BR-07-04-058-019a स्वस्तिकान्वर्धमानांश्च नन्द्यावर्तांश्च काञ्चनान्
BR-07-04-058-019c माल्यं च जलकुम्भांश्च ज्वलितं च हुताशनम्
BR-07-04-058-020a पूर्णान्यक्षतपात्राणि रुचकान्रोचनांस्तथा
BR-07-04-058-020c स्वलङ्कृताः शुभाः कन्या दधिसर्पिर्मधूदकम्
BR-07-04-058-021a मङ्गल्यान्पक्षिणश्चैव यच्चान्यदपि पूजितम्
BR-07-04-058-021c दृष्ट्वा स्पृष्ट्वा च कौन्तेयो बाह्यां कक्ष्यामगात्ततः
BR-07-04-058-022a ततस्तस्य महाबाहोस्तिष्ठतः परिचारकाः
BR-07-04-058-022c सौवर्णं सर्वतोभद्रं मुक्तावैडूर्यमण्डितम्
BR-07-04-058-023a परार्ध्यास्तरणास्तीर्णं सोत्तरच्छदमृद्धिमत्
BR-07-04-058-023c विश्वकर्मकृतं दिव्यमुपजह्रुर्वरासनम्
BR-07-04-058-024a तत्र तस्योपविष्टस्य भूषणानि महात्मनः
BR-07-04-058-024c उपजह्रुर्महार्हाणि प्रेष्याः शुभ्राणि सर्वशः
BR-07-04-058-025a युक्ताभरणवेषस्य कौन्तेयस्य महात्मनः
BR-07-04-058-025c रूपमासीन्महाराज द्विषतां शोकवर्धनम्
BR-07-04-058-026a पाण्डरैश्चन्द्ररश्म्याभैर्हेमदण्डैश्च चामरैः
BR-07-04-058-026c दोधूयमानः शुशुभे विद्युद्भिरिव तोयदः
BR-07-04-058-027a संस्तूयमानः सूतैश्च वन्द्यमानश्च बन्दिभिः
BR-07-04-058-027c उपगीयमानो गन्धर्वैरास्ते स्म कुरुनन्दनः
BR-07-04-058-028a ततो मुहूर्तादासीत्तु बन्दिनां निस्वनो महान्
BR-07-04-058-028c नेमिघोषश्च रथिनां खुरघोषश्च वाजिनाम्
BR-07-04-058-029a ह्रादेन गजघण्टानां शङ्खानां निनदेन च
BR-07-04-058-029c नराणां पदशब्दैश्च कम्पतीव स्म मेदिनी
BR-07-04-058-030a ततः शुद्धान्तमासाद्य जानुभ्यां भूतले स्थितः
BR-07-04-058-030c शिरसा वन्दनीयं तमभिवन्द्य जगत्पतिम्
BR-07-04-058-031a कुण्डली बद्धनिस्त्रिंशः सन्नद्धकवचो युवा
BR-07-04-058-031c अभिप्रणम्य शिरसा द्वाःस्थो धर्मात्मजाय वै
BR-07-04-058-031e न्यवेदयद्धृषीकेशमुपयातं महात्मने
BR-07-04-058-032a सोऽब्रवीत्पुरुषव्याघ्रः स्वागतेनैव माधवम्
BR-07-04-058-032c अर्घ्यं चैवासनं चास्मै दीयतां परमार्चितम्
BR-07-04-058-033a ततः प्रवेश्य वार्ष्णेयमुपवेश्य वरासने
BR-07-04-058-033c सत्कृत्य सत्कृतस्तेन पर्यपृच्छद्युधिष्ठिरः

