001	सञ्जय उवाच
001a	हन्त ते सम्प्रवक्ष्यामि सर्वं प्रत्यक्षदर्शिवान्
001c	शुश्रूषस्व स्थिरो भूत्वा तव ह्यपनयो महान्
002a	गतोदके सेतुबन्धो यादृक्तादृगयं तव
002c	विलापो निष्फलो राजन्मा शुचो भरतर्षभ
003a	अनतिक्रमणीयोऽयं कृतान्तस्याद्भुतो विधिः
003c	मा शुचो भरतश्रेष्ठ दिष्टमेतत्पुरातनम्
004a	यदि हि त्वं पुरा द्यूतात्कुन्तीपुत्रं युधिष्ठिरम्
004c	निवर्तयेथाः पुत्रांश्च न त्वां व्यसनमाव्रजेत्
005a	युद्धकाले पुनः प्राप्ते तदैव भवता यदि
005c	निवर्तिताः स्युः संरब्धा न त्वां व्यसनमाव्रजेत्
006a	दुर्योधनं चाविधेयं बध्नीतेति पुरा यदि
006c	कुरूनचोदयिष्यस्त्वं न त्वां व्यसनमाव्रजेत्
007a	तत्ते बुद्धिव्यभीचारमुपलप्स्यन्ति पाण्डवाः
007c	पाञ्चाला वृष्णयः सर्वे ये चान्येऽपि महाजनाः
008a	स कृत्वा पितृकर्म त्वं पुत्रं संस्थाप्य सत्पथे
008c	वर्तेथा यदि धर्मेण न त्वां व्यसनमाव्रजेत्
009a	त्वं तु प्राज्ञतमो लोके हित्वा धर्मं सनातनम्
009c	दुर्योधनस्य कर्णस्य शकुनेश्चान्वगा मतम्
010a	तत्ते विलपितं सर्वं मया राजन्निशामितम्
010c	अर्थे निविशमानस्य विषमिश्रं यथा मधु
011a	न तथा मन्यते कृष्णो राजानं पाण्डवं पुरा
011c	न भीष्मं नैव च द्रोणं यथा त्वां मन्यते नृप
012a	व्यजानत यदा तु त्वां राजधर्मादधश्च्युतम्
012c	तदा प्रभृति कृष्णस्त्वां न तथा बहु मन्यते
013a	परुषाण्युच्यमानांश्च यथा पार्थानुपेक्षसे
013c	तस्यानुबन्धः प्राप्तस्त्वां पुत्राणां राज्यकामुकम्
014a	पितृपैतामहं राज्यमपवृत्तं तदानघ
014c	अथ पार्थैर्जितां कृत्स्नां पृथिवीं प्रत्यपद्यथाः
015a	पाण्डुनावर्जितं राज्यं कौरवाणां यशस्तथा
015c	ततश्चाभ्यधिकं भूयः पाण्डवैर्धर्मचारिभिः
016a	तेषां तत्तादृशं कर्म त्वामासाद्य सुनिष्फलम्
016c	यत्पित्र्याद्भ्रंशिता राज्यात्त्वयेहामिषगृद्धिना
017a	यत्पुनर्युद्धकाले त्वं पुत्रान्गर्हयसे नृप
017c	बहुधा व्याहरन्दोषान्न तदद्योपपद्यते
018a	न हि रक्षन्ति राजानो युध्यन्तो जीवितं रणे
018c	चमूं विगाह्य पार्थानां युध्यन्ते क्षत्रियर्षभाः
019a	यां तु कृष्णार्जुनौ सेनां यां सात्यकिवृकोदरौ
019c	रक्षेरन्को नु तां युध्येच्चमूमन्यत्र कौरवैः
020a	येषां योद्धा गुडाकेशो येषां मन्त्री जनार्दनः
020c	येषां च सात्यकिर्गोप्ता येषां गोप्ता वृकोदरः
021a	को हि तान्विषहेद्योद्धुं मर्त्यधर्मा धनुर्धरः
021c	अन्यत्र कौरवेयेभ्यो ये वा तेषां पदानुगाः
022a	यावत्तु शक्यते कर्तुमनुरक्तैर्जनाधिपैः
022c	क्षत्रधर्मरतैः शूरैस्तावत्कुर्वन्ति कौरवाः
023a	यथा तु पुरुषव्याघ्रैर्युद्धं परमसङ्कटम्
023c	कुरूणां पाण्डवैः सार्धं तत्सर्वं शृणु तत्त्वतः
