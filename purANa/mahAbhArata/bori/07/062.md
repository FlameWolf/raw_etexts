BR-07-05-062-001	सञ्जय उवाच
BR-07-05-062-001a	हन्त ते सम्प्रवक्ष्यामि सर्वं प्रत्यक्षदर्शिवान्
BR-07-05-062-001c	शुश्रूषस्व स्थिरो भूत्वा तव ह्यपनयो महान्
BR-07-05-062-002a	गतोदके सेतुबन्धो यादृक्तादृगयं तव
BR-07-05-062-002c	विलापो निष्फलो राजन्मा शुचो भरतर्षभ
BR-07-05-062-003a	अनतिक्रमणीयोऽयं कृतान्तस्याद्भुतो विधिः
BR-07-05-062-003c	मा शुचो भरतश्रेष्ठ दिष्टमेतत्पुरातनम्
BR-07-05-062-004a	यदि हि त्वं पुरा द्यूतात्कुन्तीपुत्रं युधिष्ठिरम्
BR-07-05-062-004c	निवर्तयेथाः पुत्रांश्च न त्वां व्यसनमाव्रजेत्
BR-07-05-062-005a	युद्धकाले पुनः प्राप्ते तदैव भवता यदि
BR-07-05-062-005c	निवर्तिताः स्युः संरब्धा न त्वां व्यसनमाव्रजेत्
BR-07-05-062-006a	दुर्योधनं चाविधेयं बध्नीतेति पुरा यदि
BR-07-05-062-006c	कुरूनचोदयिष्यस्त्वं न त्वां व्यसनमाव्रजेत्
BR-07-05-062-007a	तत्ते बुद्धिव्यभीचारमुपलप्स्यन्ति पाण्डवाः
BR-07-05-062-007c	पाञ्चाला वृष्णयः सर्वे ये चान्येऽपि महाजनाः
BR-07-05-062-008a	स कृत्वा पितृकर्म त्वं पुत्रं संस्थाप्य सत्पथे
BR-07-05-062-008c	वर्तेथा यदि धर्मेण न त्वां व्यसनमाव्रजेत्
BR-07-05-062-009a	त्वं तु प्राज्ञतमो लोके हित्वा धर्मं सनातनम्
BR-07-05-062-009c	दुर्योधनस्य कर्णस्य शकुनेश्चान्वगा मतम्
BR-07-05-062-010a	तत्ते विलपितं सर्वं मया राजन्निशामितम्
BR-07-05-062-010c	अर्थे निविशमानस्य विषमिश्रं यथा मधु
BR-07-05-062-011a	न तथा मन्यते कृष्णो राजानं पाण्डवं पुरा
BR-07-05-062-011c	न भीष्मं नैव च द्रोणं यथा त्वां मन्यते नृप
BR-07-05-062-012a	व्यजानत यदा तु त्वां राजधर्मादधश्च्युतम्
BR-07-05-062-012c	तदा प्रभृति कृष्णस्त्वां न तथा बहु मन्यते
BR-07-05-062-013a	परुषाण्युच्यमानांश्च यथा पार्थानुपेक्षसे
BR-07-05-062-013c	तस्यानुबन्धः प्राप्तस्त्वां पुत्राणां राज्यकामुकम्
BR-07-05-062-014a	पितृपैतामहं राज्यमपवृत्तं तदानघ
BR-07-05-062-014c	अथ पार्थैर्जितां कृत्स्नां पृथिवीं प्रत्यपद्यथाः
BR-07-05-062-015a	पाण्डुनावर्जितं राज्यं कौरवाणां यशस्तथा
BR-07-05-062-015c	ततश्चाभ्यधिकं भूयः पाण्डवैर्धर्मचारिभिः
BR-07-05-062-016a	तेषां तत्तादृशं कर्म त्वामासाद्य सुनिष्फलम्
BR-07-05-062-016c	यत्पित्र्याद्भ्रंशिता राज्यात्त्वयेहामिषगृद्धिना
BR-07-05-062-017a	यत्पुनर्युद्धकाले त्वं पुत्रान्गर्हयसे नृप
BR-07-05-062-017c	बहुधा व्याहरन्दोषान्न तदद्योपपद्यते
BR-07-05-062-018a	न हि रक्षन्ति राजानो युध्यन्तो जीवितं रणे
BR-07-05-062-018c	चमूं विगाह्य पार्थानां युध्यन्ते क्षत्रियर्षभाः
BR-07-05-062-019a	यां तु कृष्णार्जुनौ सेनां यां सात्यकिवृकोदरौ
BR-07-05-062-019c	रक्षेरन्को नु तां युध्येच्चमूमन्यत्र कौरवैः
BR-07-05-062-020a	येषां योद्धा गुडाकेशो येषां मन्त्री जनार्दनः
BR-07-05-062-020c	येषां च सात्यकिर्गोप्ता येषां गोप्ता वृकोदरः
BR-07-05-062-021a	को हि तान्विषहेद्योद्धुं मर्त्यधर्मा धनुर्धरः
BR-07-05-062-021c	अन्यत्र कौरवेयेभ्यो ये वा तेषां पदानुगाः
BR-07-05-062-022a	यावत्तु शक्यते कर्तुमनुरक्तैर्जनाधिपैः
BR-07-05-062-022c	क्षत्रधर्मरतैः शूरैस्तावत्कुर्वन्ति कौरवाः
BR-07-05-062-023a	यथा तु पुरुषव्याघ्रैर्युद्धं परमसङ्कटम्
BR-07-05-062-023c	कुरूणां पाण्डवैः सार्धं तत्सर्वं शृणु तत्त्वतः
