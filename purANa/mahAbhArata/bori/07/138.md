BR-07-06-138-001	सञ्जय उवाच
BR-07-06-138-001a	वर्तमाने तथा युद्धे घोररूपे भयावहे
BR-07-06-138-001c	तमसा संवृते लोके रजसा च महीपते
BR-07-06-138-001e	नापश्यन्त रणे योधाः परस्परमवस्थिताः
BR-07-06-138-002a	अनुमानेन सञ्ज्ञाभिर्युद्धं तद्ववृते महत्
BR-07-06-138-002c	नरनागाश्वमथनं परमं लोमहर्षणम्
BR-07-06-138-003a	द्रोणकर्णकृपा वीरा भीमपार्षतसात्यकाः
BR-07-06-138-003c	अन्योन्यं क्षोभयामासुः सैन्यानि नृपसत्तम
BR-07-06-138-004a	वध्यमानानि सैन्यानि समन्तात्तैर्महारथैः
BR-07-06-138-004c	तमसा रजसा चैव समन्ताद्विप्रदुद्रुवुः
BR-07-06-138-005a	ते सर्वतो विद्रवन्तो योधा वित्रस्तचेतसः
BR-07-06-138-005c	अहन्यन्त महाराज धावमानाश्च संयुगे
BR-07-06-138-006a	महारथसहस्राणि जघ्नुरन्योन्यमाहवे
BR-07-06-138-006c	अन्धे तमसि मूढानि पुत्रस्य तव मन्त्रिते
BR-07-06-138-007a	ततः सर्वाणि सैन्यानि सेनागोपाश्च भारत
BR-07-06-138-007c	व्यमुह्यन्त रणे तत्र तमसा संवृते सति
BR-07-06-138-008	धृतराष्ट्र उवाच
BR-07-06-138-008a	तेषां संलोड्यमानानां पाण्डवैर्निहतौजसाम्
BR-07-06-138-008c	अन्धे तमसि मग्नानामासीत्का वो मतिस्तदा
BR-07-06-138-009a	कथं प्रकाशस्तेषां वा मम सैन्येषु वा पुनः
BR-07-06-138-009c	बभूव लोके तमसा तथा सञ्जय संवृते
BR-07-06-138-010	सञ्जय उवाच
BR-07-06-138-010a	ततः सर्वाणि सैन्यानि हतशिष्टानि यानि वै
BR-07-06-138-010c	सेनागोप्तॄनथादिश्य पुनर्व्यूहमकल्पयत्
BR-07-06-138-011a	द्रोणः पुरस्ताज्जघने तु शल्यस्तथा द्रौणिः पार्श्वतः सौबलश्च
BR-07-06-138-011c	स्वयं तु सर्वाणि बलानि राजन्राजाभ्ययाद्गोपयन्वै निशायाम्
BR-07-06-138-012a	उवाच सर्वांश्च पदातिसङ्घान्दुर्योधनः पार्थिव सान्त्वपूर्वम्
BR-07-06-138-012c	उत्सृज्य सर्वे परमायुधानि गृह्णीत हस्तैर्ज्वलितान्प्रदीपान्
BR-07-06-138-013a	ते चोदिताः पार्थिवसत्तमेन ततः प्रहृष्टा जगृहुः प्रदीपान्
BR-07-06-138-013c	सा भूय एव ध्वजिनी विभक्ता व्यरोचताग्निप्रभया निशायाम्
BR-07-06-138-014a	महाधनैराभरणैश्च दिव्यैः शस्त्रैः प्रदीप्तैरभिसम्पतद्भिः
BR-07-06-138-014c	क्षणेन सर्वे विहिताः प्रदीपा व्यदीपयंश्च ध्वजिनीं तदाशु
BR-07-06-138-015a	सर्वास्तु सेना व्यतिसेव्यमानाः पदातिभिः पावकतैलहस्तैः
BR-07-06-138-015c	प्रकाश्यमाना ददृशुर्निशायां यथान्तरिक्षे जलदास्तडिद्भिः
BR-07-06-138-016a	प्रकाशितायां तु तथा ध्वजिन्यां द्रोणोऽग्निकल्पः प्रतपन्समन्तात्
BR-07-06-138-016c	रराज राजेन्द्र सुवर्णवर्मा मध्यं गतः सूर्य इवांशुमाली
BR-07-06-138-017a	जाम्बूनदेष्वाभरणेषु चैव निष्केषु शुद्धेषु शरावरेषु
BR-07-06-138-017c	पीतेषु शस्त्रेषु च पावकस्य प्रतिप्रभास्तत्र ततो बभूवुः
BR-07-06-138-018a	गदाश्च शैक्याः परिघाश्च शुभ्रा रथेषु शक्त्यश्च विवर्तमानाः
BR-07-06-138-018c	प्रतिप्रभा रश्मिभिराजमीढ पुनः पुनः सञ्जनयन्ति दीप्ताः
BR-07-06-138-019a	छत्राणि बालव्यजनानुषङ्गा दीप्ता महोल्काश्च तथैव राजन्
BR-07-06-138-019c	व्याघूर्णमानाश्च सुवर्णमाला व्यायच्छतां तत्र तदा विरेजुः
BR-07-06-138-020a	शस्त्रप्रभाभिश्च विराजमानं दीपप्रभाभिश्च तदा बलं तत्
BR-07-06-138-020c	प्रकाशितं चाभरणप्रभाभिर्भृशं प्रकाशं नृपते बभूव
BR-07-06-138-021a	पीतानि शस्त्राण्यसृगुक्षितानि वीरावधूतानि तनुद्रुहाणि
BR-07-06-138-021c	दीप्तां प्रभां प्राजनयन्त तत्र तपात्यये विद्युदिवान्तरिक्षे
BR-07-06-138-022a	प्रकम्पितानामभिघातवेगैरभिघ्नतां चापततां जवेन
BR-07-06-138-022c	वक्त्राण्यशोभन्त तदा नराणां वाय्वीरितानीव महाम्बुजानि
BR-07-06-138-023a	महावने दाव इव प्रदीप्ते यथा प्रभा भास्करस्यापि नश्येत्
BR-07-06-138-023c	तथा तवासीद्ध्वजिनी प्रदीप्ता महाभये भारत भीमरूपा
BR-07-06-138-024a	तत्सम्प्रदीप्तं बलमस्मदीयं निशाम्य पार्थास्त्वरितास्तथैव
BR-07-06-138-024c	सर्वेषु सैन्येषु पदातिसङ्घानचोदयंस्तेऽथ चक्रुः प्रदीपान्
BR-07-06-138-025a	गजे गजे सप्त कृताः प्रदीपा रथे रथे चैव दश प्रदीपाः
BR-07-06-138-025c	द्वावश्वपृष्ठे परिपार्श्वतोऽन्ये ध्वजेषु चान्ये जघनेषु चान्ये
BR-07-06-138-026a	सेनासु सर्वासु च पार्श्वतोऽन्ये पश्चात्पुरस्ताच्च समन्ततश्च
BR-07-06-138-026c	मध्ये तथान्ये ज्वलिताग्निहस्ताः सेनाद्वयेऽपि स्म नरा विचेरुः
BR-07-06-138-027a	सर्वेषु सैन्येषु पदातिसङ्घा व्यामिश्रिता हस्तिरथाश्ववृन्दैः
BR-07-06-138-027c	मध्ये तथान्ये ज्वलिताग्निहस्ता व्यदीपयन्पाण्डुसुतस्य सेनाम्
BR-07-06-138-028a	तेन प्रदीप्तेन तथा प्रदीप्तं बलं तदासीद्बलवद्बलेन
BR-07-06-138-028c	भाः कुर्वता भानुमता ग्रहेण दिवाकरेणाग्निरिवाभितप्तः
BR-07-06-138-029a	तयोः प्रभाः पृथिवीमन्तरिक्षं सर्वा व्यतिक्रम्य दिशश्च वृद्धाः
BR-07-06-138-029c	तेन प्रकाशेन भृशं प्रकाशं बभूव तेषां तव चैव सैन्यम्
BR-07-06-138-030a	तेन प्रकाशेन दिवङ्गमेन सम्बोधिता देवगणाश्च राजन्
BR-07-06-138-030c	गन्धर्वयक्षासुरसिद्धसङ्घाः समागमन्नप्सरसश्च सर्वाः
BR-07-06-138-031a	तद्देवगन्धर्वसमाकुलं च यक्षासुरेन्द्राप्सरसां गणैश्च
BR-07-06-138-031c	हतैश्च वीरैर्दिवमारुहद्भिरायोधनं दिव्यकल्पं बभूव
BR-07-06-138-032a	रथाश्वनागाकुलदीपदीप्तं संरब्धयोधाहतविद्रुताश्वम्
BR-07-06-138-032c	महद्बलं व्यूढरथाश्वनागं सुरासुरव्यूहसमं बभूव
BR-07-06-138-033a	तच्छक्तिसङ्घाकुलचण्डवातं महारथाभ्रं रथवाजिघोषम्
BR-07-06-138-033c	शस्त्रौघवर्षं रुधिराम्बुधारं निशि प्रवृत्तं नरदेवयुद्धम्
BR-07-06-138-034a	तस्मिन्महाग्निप्रतिमो महात्मा सन्तापयन्पाण्डवान्विप्रमुख्यः
BR-07-06-138-034c	गभस्तिभिर्मध्यगतो यथार्को वर्षात्यये तद्वदभून्नरेन्द्र
