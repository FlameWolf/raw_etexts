001	सञ्जय उवाच
001a	वर्तमाने तथा युद्धे घोररूपे भयावहे
001c	तमसा संवृते लोके रजसा च महीपते
001e	नापश्यन्त रणे योधाः परस्परमवस्थिताः
002a	अनुमानेन सञ्ज्ञाभिर्युद्धं तद्ववृते महत्
002c	नरनागाश्वमथनं परमं लोमहर्षणम्
003a	द्रोणकर्णकृपा वीरा भीमपार्षतसात्यकाः
003c	अन्योन्यं क्षोभयामासुः सैन्यानि नृपसत्तम
004a	वध्यमानानि सैन्यानि समन्तात्तैर्महारथैः
004c	तमसा रजसा चैव समन्ताद्विप्रदुद्रुवुः
005a	ते सर्वतो विद्रवन्तो योधा वित्रस्तचेतसः
005c	अहन्यन्त महाराज धावमानाश्च संयुगे
006a	महारथसहस्राणि जघ्नुरन्योन्यमाहवे
006c	अन्धे तमसि मूढानि पुत्रस्य तव मन्त्रिते
007a	ततः सर्वाणि सैन्यानि सेनागोपाश्च भारत
007c	व्यमुह्यन्त रणे तत्र तमसा संवृते सति
008	धृतराष्ट्र उवाच
008a	तेषां संलोड्यमानानां पाण्डवैर्निहतौजसाम्
008c	अन्धे तमसि मग्नानामासीत्का वो मतिस्तदा
009a	कथं प्रकाशस्तेषां वा मम सैन्येषु वा पुनः
009c	बभूव लोके तमसा तथा सञ्जय संवृते
010	सञ्जय उवाच
010a	ततः सर्वाणि सैन्यानि हतशिष्टानि यानि वै
010c	सेनागोप्तॄनथादिश्य पुनर्व्यूहमकल्पयत्
011a	द्रोणः पुरस्ताज्जघने तु शल्यस्तथा द्रौणिः पार्श्वतः सौबलश्च
011c	स्वयं तु सर्वाणि बलानि राजन्राजाभ्ययाद्गोपयन्वै निशायाम्
012a	उवाच सर्वांश्च पदातिसङ्घान्दुर्योधनः पार्थिव सान्त्वपूर्वम्
012c	उत्सृज्य सर्वे परमायुधानि गृह्णीत हस्तैर्ज्वलितान्प्रदीपान्
013a	ते चोदिताः पार्थिवसत्तमेन ततः प्रहृष्टा जगृहुः प्रदीपान्
013c	सा भूय एव ध्वजिनी विभक्ता व्यरोचताग्निप्रभया निशायाम्
014a	महाधनैराभरणैश्च दिव्यैः शस्त्रैः प्रदीप्तैरभिसम्पतद्भिः
014c	क्षणेन सर्वे विहिताः प्रदीपा व्यदीपयंश्च ध्वजिनीं तदाशु
015a	सर्वास्तु सेना व्यतिसेव्यमानाः पदातिभिः पावकतैलहस्तैः
015c	प्रकाश्यमाना ददृशुर्निशायां यथान्तरिक्षे जलदास्तडिद्भिः
016a	प्रकाशितायां तु तथा ध्वजिन्यां द्रोणोऽग्निकल्पः प्रतपन्समन्तात्
016c	रराज राजेन्द्र सुवर्णवर्मा मध्यं गतः सूर्य इवांशुमाली
017a	जाम्बूनदेष्वाभरणेषु चैव निष्केषु शुद्धेषु शरावरेषु
017c	पीतेषु शस्त्रेषु च पावकस्य प्रतिप्रभास्तत्र ततो बभूवुः
018a	गदाश्च शैक्याः परिघाश्च शुभ्रा रथेषु शक्त्यश्च विवर्तमानाः
018c	प्रतिप्रभा रश्मिभिराजमीढ पुनः पुनः सञ्जनयन्ति दीप्ताः
019a	छत्राणि बालव्यजनानुषङ्गा दीप्ता महोल्काश्च तथैव राजन्
019c	व्याघूर्णमानाश्च सुवर्णमाला व्यायच्छतां तत्र तदा विरेजुः
020a	शस्त्रप्रभाभिश्च विराजमानं दीपप्रभाभिश्च तदा बलं तत्
020c	प्रकाशितं चाभरणप्रभाभिर्भृशं प्रकाशं नृपते बभूव
021a	पीतानि शस्त्राण्यसृगुक्षितानि वीरावधूतानि तनुद्रुहाणि
021c	दीप्तां प्रभां प्राजनयन्त तत्र तपात्यये विद्युदिवान्तरिक्षे
022a	प्रकम्पितानामभिघातवेगैरभिघ्नतां चापततां जवेन
022c	वक्त्राण्यशोभन्त तदा नराणां वाय्वीरितानीव महाम्बुजानि
023a	महावने दाव इव प्रदीप्ते यथा प्रभा भास्करस्यापि नश्येत्
023c	तथा तवासीद्ध्वजिनी प्रदीप्ता महाभये भारत भीमरूपा
024a	तत्सम्प्रदीप्तं बलमस्मदीयं निशाम्य पार्थास्त्वरितास्तथैव
024c	सर्वेषु सैन्येषु पदातिसङ्घानचोदयंस्तेऽथ चक्रुः प्रदीपान्
025a	गजे गजे सप्त कृताः प्रदीपा रथे रथे चैव दश प्रदीपाः
025c	द्वावश्वपृष्ठे परिपार्श्वतोऽन्ये ध्वजेषु चान्ये जघनेषु चान्ये
026a	सेनासु सर्वासु च पार्श्वतोऽन्ये पश्चात्पुरस्ताच्च समन्ततश्च
026c	मध्ये तथान्ये ज्वलिताग्निहस्ताः सेनाद्वयेऽपि स्म नरा विचेरुः
027a	सर्वेषु सैन्येषु पदातिसङ्घा व्यामिश्रिता हस्तिरथाश्ववृन्दैः
027c	मध्ये तथान्ये ज्वलिताग्निहस्ता व्यदीपयन्पाण्डुसुतस्य सेनाम्
028a	तेन प्रदीप्तेन तथा प्रदीप्तं बलं तदासीद्बलवद्बलेन
028c	भाः कुर्वता भानुमता ग्रहेण दिवाकरेणाग्निरिवाभितप्तः
029a	तयोः प्रभाः पृथिवीमन्तरिक्षं सर्वा व्यतिक्रम्य दिशश्च वृद्धाः
029c	तेन प्रकाशेन भृशं प्रकाशं बभूव तेषां तव चैव सैन्यम्
030a	तेन प्रकाशेन दिवङ्गमेन सम्बोधिता देवगणाश्च राजन्
030c	गन्धर्वयक्षासुरसिद्धसङ्घाः समागमन्नप्सरसश्च सर्वाः
031a	तद्देवगन्धर्वसमाकुलं च यक्षासुरेन्द्राप्सरसां गणैश्च
031c	हतैश्च वीरैर्दिवमारुहद्भिरायोधनं दिव्यकल्पं बभूव
032a	रथाश्वनागाकुलदीपदीप्तं संरब्धयोधाहतविद्रुताश्वम्
032c	महद्बलं व्यूढरथाश्वनागं सुरासुरव्यूहसमं बभूव
033a	तच्छक्तिसङ्घाकुलचण्डवातं महारथाभ्रं रथवाजिघोषम्
033c	शस्त्रौघवर्षं रुधिराम्बुधारं निशि प्रवृत्तं नरदेवयुद्धम्
034a	तस्मिन्महाग्निप्रतिमो महात्मा सन्तापयन्पाण्डवान्विप्रमुख्यः
034c	गभस्तिभिर्मध्यगतो यथार्को वर्षात्यये तद्वदभून्नरेन्द्र
