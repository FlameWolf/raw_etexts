BR-07-05-118-001	सञ्जय उवाच
BR-07-05-118-001a	स बाहुरपतद्भूमौ सखड्गः सशुभाङ्गदः
BR-07-05-118-001c	आदधज्जीवलोकस्य दुःखमुत्तममुत्तमः
BR-07-05-118-002a	प्रहरिष्यन्हृतो बाहुरदृश्येन किरीटिना
BR-07-05-118-002c	वेगेनाभ्यपतद्भूमौ पञ्चास्य इव पन्नगः
BR-07-05-118-003a	स मोघं कृतमात्मानं दृष्ट्वा पार्थेन कौरवः
BR-07-05-118-003c	उत्सृज्य सात्यकिं क्रोधाद्गर्हयामास पाण्डवम्
BR-07-05-118-004a	नृशंसं बत कौन्तेय कर्मेदं कृतवानसि
BR-07-05-118-004c	अपश्यतो विषक्तस्य यन्मे बाहुमचिच्छिदः
BR-07-05-118-005a	किं नु वक्ष्यसि राजानं धर्मपुत्रं युधिष्ठिरम्
BR-07-05-118-005c	किं कुर्वाणो मया सङ्ख्ये हतो भूरिश्रवा इति
BR-07-05-118-006a	इदमिन्द्रेण ते साक्षादुपदिष्टं महात्मना
BR-07-05-118-006c	अस्त्रं रुद्रेण वा पार्थ द्रोणेनाथ कृपेण वा
BR-07-05-118-007a	ननु नाम स्वधर्मज्ञस्त्वं लोकेऽभ्यधिकः परैः
BR-07-05-118-007c	अयुध्यमानस्य कथं रणे प्रहृतवानसि
BR-07-05-118-008a	न प्रमत्ताय भीताय विरथाय प्रयाचते
BR-07-05-118-008c	व्यसने वर्तमानाय प्रहरन्ति मनस्विनः
BR-07-05-118-009a	इदं तु नीचाचरितमसत्पुरुषसेवितम्
BR-07-05-118-009c	कथमाचरितं पार्थ त्वया कर्म सुदुष्करम्
BR-07-05-118-010a	आर्येण सुकरं ह्याहुरार्यकर्म धनञ्जय
BR-07-05-118-010c	अनार्यकर्म त्वार्येण सुदुष्करतरं भुवि
BR-07-05-118-011a	येषु येषु नरः पार्थ यत्र यत्र च वर्तते
BR-07-05-118-011c	आशु तच्छीलतामेति तदिदं त्वयि दृश्यते
BR-07-05-118-012a	कथं हि राजवंश्यस्त्वं कौरवेयो विशेषतः
BR-07-05-118-012c	क्षत्रधर्मादपक्रान्तः सुवृत्तश्चरितव्रतः
BR-07-05-118-013a	इदं तु यदतिक्षुद्रं वार्ष्णेयार्थे कृतं त्वया
BR-07-05-118-013c	वासुदेवमतं नूनं नैतत्त्वय्युपपद्यते
BR-07-05-118-014a	को हि नाम प्रमत्ताय परेण सह युध्यते
BR-07-05-118-014c	ईदृशं व्यसनं दद्याद्यो न कृष्णसखो भवेत्
BR-07-05-118-015a	व्रात्याः संश्लिष्टकर्माणः प्रकृत्यैव विगर्हिताः
BR-07-05-118-015c	वृष्ण्यन्धकाः कथं पार्थ प्रमाणं भवता कृताः
BR-07-05-118-016a	एवमुक्त्वा महाबाहुर्यूपकेतुर्महायशाः
BR-07-05-118-016c	युयुधानं परित्यज्य रणे प्रायमुपाविशत्
BR-07-05-118-017a	शरानास्तीर्य सव्येन पाणिना पुण्यलक्षणः
BR-07-05-118-017c	यियासुर्ब्रह्मलोकाय प्राणान्प्राणेष्वथाजुहोत्
BR-07-05-118-018a	सूर्ये चक्षुः समाधाय प्रसन्नं सलिले मनः
BR-07-05-118-018c	ध्यायन्महोपनिषदं योगयुक्तोऽभवन्मुनिः
BR-07-05-118-019a	ततः स सर्वसेनायां जनः कृष्णधनञ्जयौ
BR-07-05-118-019c	गर्हयामास तं चापि शशंस पुरुषर्षभम्
BR-07-05-118-020a	निन्द्यमानौ तथा कृष्णौ नोचतुः किञ्चिदप्रियम्
BR-07-05-118-020c	प्रशस्यमानश्च तथा नाहृष्यद्यूपकेतनः
BR-07-05-118-021a	तांस्तथा वादिनो राजन्पुत्रांस्तव धनञ्जयः
BR-07-05-118-021c	अमृष्यमाणो मनसा तेषां तस्य च भाषितम्
BR-07-05-118-022a	असङ्क्रुद्धमना वाचा स्मारयन्निव भारत
BR-07-05-118-022c	उवाच पाण्डुतनयः साक्षेपमिव फल्गुनः
BR-07-05-118-023a	मम सर्वेऽपि राजानो जानन्त्येतन्महाव्रतम्
BR-07-05-118-023c	न शक्यो मामको हन्तुं यो मे स्याद्बाणगोचरे
BR-07-05-118-024a	यूपकेतो समीक्ष्य त्वं न मां गर्हितुमर्हसि
BR-07-05-118-024c	न हि धर्ममविज्ञाय युक्तं गर्हयितुं परम्
BR-07-05-118-025a	आत्तशस्त्रस्य हि रणे वृष्णिवीरं जिघांसतः
BR-07-05-118-025c	यदहं बाहुमच्छैत्सं न स धर्मो विगर्हितः
BR-07-05-118-026a	न्यस्तशस्त्रस्य बालस्य विरथस्य विवर्मणः
BR-07-05-118-026c	अभिमन्योर्वधं तात धार्मिकः को न पूजयेत्
BR-07-05-118-027a	एवमुक्तस्तु पार्थेन शिरसा भूमिमस्पृशत्
BR-07-05-118-027c	पाणिना चैव सव्येन प्राहिणोदस्य दक्षिणम्
BR-07-05-118-028a	एतत्पार्थस्य तु वचस्ततः श्रुत्वा महाद्युतिः
BR-07-05-118-028c	यूपकेतुर्महाराज तूष्णीमासीदवाङ्मुखः
BR-07-05-118-029	अर्जुन उवाच
BR-07-05-118-029a	या प्रीतिर्धर्मराजे मे भीमे च वदतां वरे
BR-07-05-118-029c	नकुले सहदेवे च सा मे त्वयि शलाग्रज
BR-07-05-118-030a	मया तु समनुज्ञातः कृष्णेन च महात्मना
BR-07-05-118-030c	गच्छ पुण्यकृताँल्लोकाञ्शिबिरौशीनरो यथा
BR-07-05-118-031	सञ्जय उवाच
BR-07-05-118-031a	तत उत्थाय शैनेयो विमुक्तः सौमदत्तिना
BR-07-05-118-031c	खड्गमादाय चिच्छित्सुः शिरस्तस्य महात्मनः
BR-07-05-118-032a	निहतं पाण्डुपुत्रेण प्रमत्तं भूरिदक्षिणम्
BR-07-05-118-032c	इयेष सात्यकिर्हन्तुं शलाग्रजमकल्मषम्
BR-07-05-118-033a	निकृत्तभुजमासीनं छिन्नहस्तमिव द्विपम्
BR-07-05-118-033c	क्रोशतां सर्वसैन्यानां निन्द्यमानः सुदुर्मनाः
BR-07-05-118-034a	वार्यमाणः स कृष्णेन पार्थेन च महात्मना
BR-07-05-118-034c	भीमेन चक्ररक्षाभ्यामश्वत्थाम्ना कृपेण च
BR-07-05-118-035a	कर्णेन वृषसेनेन सैन्धवेन तथैव च
BR-07-05-118-035c	विक्रोशतां च सैन्यानामवधीत्तं यतव्रतम्
BR-07-05-118-036a	प्रायोपविष्टाय रणे पार्थेन छिन्नबाहवे
BR-07-05-118-036c	सात्यकिः कौरवेन्द्राय खड्गेनापाहरच्छिरः
BR-07-05-118-037a	नाभ्यनन्दन्त तत्सैन्याः सात्यकिं तेन कर्मणा
BR-07-05-118-037c	अर्जुनेन हतं पूर्वं यज्जघान कुरूद्वहम्
BR-07-05-118-038a	सहस्राक्षसमं तत्र सिद्धचारणमानवाः
BR-07-05-118-038c	भूरिश्रवसमालोक्य युद्धे प्रायगतं हतम्
BR-07-05-118-039a	अपूजयन्त तं देवा विस्मितास्तस्य कर्मभिः
BR-07-05-118-039c	पक्षवादांश्च बहुशः प्रावदंस्तस्य सैनिकाः
BR-07-05-118-040a	न वार्ष्णेयस्यापराधो भवितव्यं हि तत्तथा
BR-07-05-118-040c	तस्मान्मन्युर्न वः कार्यः क्रोधो दुःखकरो नृणाम्
BR-07-05-118-041a	हन्तव्यश्चैष वीरेण नात्र कार्या विचारणा
BR-07-05-118-041c	विहितो ह्यस्य धात्रैव मृत्युः सात्यकिराहवे
BR-07-05-118-042	सात्यकिरुवाच
BR-07-05-118-042a	न हन्तव्यो न हन्तव्य इति यन्मां प्रभाषथ
BR-07-05-118-042c	धर्मवादैरधर्मिष्ठा धर्मकञ्चुकमास्थिताः
BR-07-05-118-043a	यदा बालः सुभद्रायाः सुतः शस्त्रविनाकृतः
BR-07-05-118-043c	युष्माभिर्निहतो युद्धे तदा धर्मः क्व वो गतः
BR-07-05-118-044a	मया त्वेतत्प्रतिज्ञातं क्षेपे कस्मिंश्चिदेव हि
BR-07-05-118-044c	यो मां निष्पिष्य सङ्ग्रामे जीवन्हन्यात्पदा रुषा
BR-07-05-118-044e	स मे वध्यो भवेच्छत्रुर्यद्यपि स्यान्मुनिव्रतः
BR-07-05-118-045a	चेष्टमानं प्रतीघाते सभुजं मां सचक्षुषः
BR-07-05-118-045c	मन्यध्वं मृतमित्येवमेतद्वो बुद्धिलाघवम्
BR-07-05-118-045e	युक्तो ह्यस्य प्रतीघातः कृतो मे कुरुपुङ्गवाः
BR-07-05-118-046a	यत्तु पार्थेन मत्स्नेहात्स्वां प्रतिज्ञां च रक्षता
BR-07-05-118-046c	सखड्गोऽस्य हृतो बाहुरेतेनैवास्मि वञ्चितः
BR-07-05-118-047a	भवितव्यं च यद्भावि दैवं चेष्टयतीव च
BR-07-05-118-047c	सोऽयं हतो विमर्देऽस्मिन्किमत्राधर्मचेष्टितम्
BR-07-05-118-048a	अपि चायं पुरा गीतः श्लोको वाल्मीकिना भुवि
BR-07-05-118-048c	पीडाकरममित्राणां यत्स्यात्कर्तव्यमेव तत्
BR-07-05-118-049	सञ्जय उवाच
BR-07-05-118-049a	एवमुक्ते महाराज सर्वे कौरवपाण्डवाः
BR-07-05-118-049c	न स्म किञ्चिदभाषन्त मनसा समपूजयन्
BR-07-05-118-050a	मन्त्रैर्हि पूतस्य महाध्वरेषु यशस्विनो भूरिसहस्रदस्य
BR-07-05-118-050c	मुनेरिवारण्यगतस्य तस्य न तत्र कश्चिद्वधमभ्यनन्दत्
BR-07-05-118-051a	सुनीलकेशं वरदस्य तस्य शूरस्य पारावतलोहिताक्षम्
BR-07-05-118-051c	अश्वस्य मेध्यस्य शिरो निकृत्तं न्यस्तं हविर्धानमिवोत्तरेण
BR-07-05-118-052a	स तेजसा शस्त्रहतेन पूतो महाहवे देहवरं विसृज्य
BR-07-05-118-052c	आक्रामदूर्ध्वं वरदो वरार्हो व्यावृत्य धर्मेण परेण रोदसी

