001	सञ्जय उवाच
001a	स बाहुरपतद्भूमौ सखड्गः सशुभाङ्गदः
001c	आदधज्जीवलोकस्य दुःखमुत्तममुत्तमः
002a	प्रहरिष्यन्हृतो बाहुरदृश्येन किरीटिना
002c	वेगेनाभ्यपतद्भूमौ पञ्चास्य इव पन्नगः
003a	स मोघं कृतमात्मानं दृष्ट्वा पार्थेन कौरवः
003c	उत्सृज्य सात्यकिं क्रोधाद्गर्हयामास पाण्डवम्
004a	नृशंसं बत कौन्तेय कर्मेदं कृतवानसि
004c	अपश्यतो विषक्तस्य यन्मे बाहुमचिच्छिदः
005a	किं नु वक्ष्यसि राजानं धर्मपुत्रं युधिष्ठिरम्
005c	किं कुर्वाणो मया सङ्ख्ये हतो भूरिश्रवा इति
006a	इदमिन्द्रेण ते साक्षादुपदिष्टं महात्मना
006c	अस्त्रं रुद्रेण वा पार्थ द्रोणेनाथ कृपेण वा
007a	ननु नाम स्वधर्मज्ञस्त्वं लोकेऽभ्यधिकः परैः
007c	अयुध्यमानस्य कथं रणे प्रहृतवानसि
008a	न प्रमत्ताय भीताय विरथाय प्रयाचते
008c	व्यसने वर्तमानाय प्रहरन्ति मनस्विनः
009a	इदं तु नीचाचरितमसत्पुरुषसेवितम्
009c	कथमाचरितं पार्थ त्वया कर्म सुदुष्करम्
010a	आर्येण सुकरं ह्याहुरार्यकर्म धनञ्जय
010c	अनार्यकर्म त्वार्येण सुदुष्करतरं भुवि
011a	येषु येषु नरः पार्थ यत्र यत्र च वर्तते
011c	आशु तच्छीलतामेति तदिदं त्वयि दृश्यते
012a	कथं हि राजवंश्यस्त्वं कौरवेयो विशेषतः
012c	क्षत्रधर्मादपक्रान्तः सुवृत्तश्चरितव्रतः
013a	इदं तु यदतिक्षुद्रं वार्ष्णेयार्थे कृतं त्वया
013c	वासुदेवमतं नूनं नैतत्त्वय्युपपद्यते
014a	को हि नाम प्रमत्ताय परेण सह युध्यते
014c	ईदृशं व्यसनं दद्याद्यो न कृष्णसखो भवेत्
015a	व्रात्याः संश्लिष्टकर्माणः प्रकृत्यैव विगर्हिताः
015c	वृष्ण्यन्धकाः कथं पार्थ प्रमाणं भवता कृताः
016a	एवमुक्त्वा महाबाहुर्यूपकेतुर्महायशाः
016c	युयुधानं परित्यज्य रणे प्रायमुपाविशत्
017a	शरानास्तीर्य सव्येन पाणिना पुण्यलक्षणः
017c	यियासुर्ब्रह्मलोकाय प्राणान्प्राणेष्वथाजुहोत्
018a	सूर्ये चक्षुः समाधाय प्रसन्नं सलिले मनः
018c	ध्यायन्महोपनिषदं योगयुक्तोऽभवन्मुनिः
019a	ततः स सर्वसेनायां जनः कृष्णधनञ्जयौ
019c	गर्हयामास तं चापि शशंस पुरुषर्षभम्
020a	निन्द्यमानौ तथा कृष्णौ नोचतुः किञ्चिदप्रियम्
020c	प्रशस्यमानश्च तथा नाहृष्यद्यूपकेतनः
021a	तांस्तथा वादिनो राजन्पुत्रांस्तव धनञ्जयः
021c	अमृष्यमाणो मनसा तेषां तस्य च भाषितम्
022a	असङ्क्रुद्धमना वाचा स्मारयन्निव भारत
022c	उवाच पाण्डुतनयः साक्षेपमिव फल्गुनः
023a	मम सर्वेऽपि राजानो जानन्त्येतन्महाव्रतम्
023c	न शक्यो मामको हन्तुं यो मे स्याद्बाणगोचरे
024a	यूपकेतो समीक्ष्य त्वं न मां गर्हितुमर्हसि
024c	न हि धर्ममविज्ञाय युक्तं गर्हयितुं परम्
025a	आत्तशस्त्रस्य हि रणे वृष्णिवीरं जिघांसतः
025c	यदहं बाहुमच्छैत्सं न स धर्मो विगर्हितः
026a	न्यस्तशस्त्रस्य बालस्य विरथस्य विवर्मणः
026c	अभिमन्योर्वधं तात धार्मिकः को न पूजयेत्
027a	एवमुक्तस्तु पार्थेन शिरसा भूमिमस्पृशत्
027c	पाणिना चैव सव्येन प्राहिणोदस्य दक्षिणम्
028a	एतत्पार्थस्य तु वचस्ततः श्रुत्वा महाद्युतिः
028c	यूपकेतुर्महाराज तूष्णीमासीदवाङ्मुखः
029	अर्जुन उवाच
029a	या प्रीतिर्धर्मराजे मे भीमे च वदतां वरे
029c	नकुले सहदेवे च सा मे त्वयि शलाग्रज
030a	मया तु समनुज्ञातः कृष्णेन च महात्मना
030c	गच्छ पुण्यकृताँल्लोकाञ्शिबिरौशीनरो यथा
031	सञ्जय उवाच
031a	तत उत्थाय शैनेयो विमुक्तः सौमदत्तिना
031c	खड्गमादाय चिच्छित्सुः शिरस्तस्य महात्मनः
032a	निहतं पाण्डुपुत्रेण प्रमत्तं भूरिदक्षिणम्
032c	इयेष सात्यकिर्हन्तुं शलाग्रजमकल्मषम्
033a	निकृत्तभुजमासीनं छिन्नहस्तमिव द्विपम्
033c	क्रोशतां सर्वसैन्यानां निन्द्यमानः सुदुर्मनाः
034a	वार्यमाणः स कृष्णेन पार्थेन च महात्मना
034c	भीमेन चक्ररक्षाभ्यामश्वत्थाम्ना कृपेण च
035a	कर्णेन वृषसेनेन सैन्धवेन तथैव च
035c	विक्रोशतां च सैन्यानामवधीत्तं यतव्रतम्
036a	प्रायोपविष्टाय रणे पार्थेन छिन्नबाहवे
036c	सात्यकिः कौरवेन्द्राय खड्गेनापाहरच्छिरः
037a	नाभ्यनन्दन्त तत्सैन्याः सात्यकिं तेन कर्मणा
037c	अर्जुनेन हतं पूर्वं यज्जघान कुरूद्वहम्
038a	सहस्राक्षसमं तत्र सिद्धचारणमानवाः
038c	भूरिश्रवसमालोक्य युद्धे प्रायगतं हतम्
039a	अपूजयन्त तं देवा विस्मितास्तस्य कर्मभिः
039c	पक्षवादांश्च बहुशः प्रावदंस्तस्य सैनिकाः
040a	न वार्ष्णेयस्यापराधो भवितव्यं हि तत्तथा
040c	तस्मान्मन्युर्न वः कार्यः क्रोधो दुःखकरो नृणाम्
041a	हन्तव्यश्चैष वीरेण नात्र कार्या विचारणा
041c	विहितो ह्यस्य धात्रैव मृत्युः सात्यकिराहवे
042	सात्यकिरुवाच
042a	न हन्तव्यो न हन्तव्य इति यन्मां प्रभाषथ
042c	धर्मवादैरधर्मिष्ठा धर्मकञ्चुकमास्थिताः
043a	यदा बालः सुभद्रायाः सुतः शस्त्रविनाकृतः
043c	युष्माभिर्निहतो युद्धे तदा धर्मः क्व वो गतः
044a	मया त्वेतत्प्रतिज्ञातं क्षेपे कस्मिंश्चिदेव हि
044c	यो मां निष्पिष्य सङ्ग्रामे जीवन्हन्यात्पदा रुषा
044e	स मे वध्यो भवेच्छत्रुर्यद्यपि स्यान्मुनिव्रतः
045a	चेष्टमानं प्रतीघाते सभुजं मां सचक्षुषः
045c	मन्यध्वं मृतमित्येवमेतद्वो बुद्धिलाघवम्
045e	युक्तो ह्यस्य प्रतीघातः कृतो मे कुरुपुङ्गवाः
046a	यत्तु पार्थेन मत्स्नेहात्स्वां प्रतिज्ञां च रक्षता
046c	सखड्गोऽस्य हृतो बाहुरेतेनैवास्मि वञ्चितः
047a	भवितव्यं च यद्भावि दैवं चेष्टयतीव च
047c	सोऽयं हतो विमर्देऽस्मिन्किमत्राधर्मचेष्टितम्
048a	अपि चायं पुरा गीतः श्लोको वाल्मीकिना भुवि
048c	पीडाकरममित्राणां यत्स्यात्कर्तव्यमेव तत्
049	सञ्जय उवाच
049a	एवमुक्ते महाराज सर्वे कौरवपाण्डवाः
049c	न स्म किञ्चिदभाषन्त मनसा समपूजयन्
050a	मन्त्रैर्हि पूतस्य महाध्वरेषु यशस्विनो भूरिसहस्रदस्य
050c	मुनेरिवारण्यगतस्य तस्य न तत्र कश्चिद्वधमभ्यनन्दत्
051a	सुनीलकेशं वरदस्य तस्य शूरस्य पारावतलोहिताक्षम्
051c	अश्वस्य मेध्यस्य शिरो निकृत्तं न्यस्तं हविर्धानमिवोत्तरेण
052a	स तेजसा शस्त्रहतेन पूतो महाहवे देहवरं विसृज्य
052c	आक्रामदूर्ध्वं वरदो वरार्हो व्यावृत्य धर्मेण परेण रोदसी

