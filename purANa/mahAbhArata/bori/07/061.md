BR-07-05-061-001	धृतराष्ट्र उवाच
BR-07-05-061-001a	श्वोभूते किमकार्षुस्ते दुःखशोकसमन्विताः
BR-07-05-061-001c	अभिमन्यौ हते तत्र के वायुध्यन्त मामकाः
BR-07-05-061-002a	जानन्तस्तस्य कर्माणि कुरवः सव्यसाचिनः
BR-07-05-061-002c	कथं तत्किल्बिषं कृत्वा निर्भया ब्रूहि मामकाः
BR-07-05-061-003a	पुत्रशोकाभिसन्तप्तं क्रुद्धं मृत्युमिवान्तकम्
BR-07-05-061-003c	आयान्तं पुरुषव्याघ्रं कथं ददृशुराहवे
BR-07-05-061-004a	कपिराजध्वजं सङ्ख्ये विधुन्वानं महद्धनुः
BR-07-05-061-004c	दृष्ट्वा पुत्रपरिद्यूनं किमकुर्वन्त मामकाः
BR-07-05-061-005a	किं नु सञ्जय सङ्ग्रामे वृत्तं दुर्योधनं प्रति
BR-07-05-061-005c	परिदेवो महानत्र श्रुतो मे नाभिनन्दनम्
BR-07-05-061-006a	बभूवुर्ये मनोग्राह्याः शब्दाः श्रुतिसुखावहाः
BR-07-05-061-006c	न श्रूयन्तेऽद्य ते सर्वे सैन्धवस्य निवेशने
BR-07-05-061-007a	स्तुवतां नाद्य श्रूयन्ते पुत्राणां शिबिरे मम
BR-07-05-061-007c	सूतमागधसङ्घानां नर्तकानां च सर्वशः
BR-07-05-061-008a	शब्देन नादिताभीक्ष्णमभवद्यत्र मे श्रुतिः
BR-07-05-061-008c	दीनानामद्य तं शब्दं न शृणोमि समीरितम्
BR-07-05-061-009a	निवेशने सत्यधृतेः सोमदत्तस्य सञ्जय
BR-07-05-061-009c	आसीनोऽहं पुरा तात शब्दमश्रौषमुत्तमम्
BR-07-05-061-010a	तदद्य हीनपुण्योऽहमार्तस्वरनिनादितम्
BR-07-05-061-010c	निवेशनं हतोत्साहं पुत्राणां मम लक्षये
BR-07-05-061-011a	विविंशतेर्दुर्मुखस्य चित्रसेनविकर्णयोः
BR-07-05-061-011c	अन्येषां च सुतानां मे न तथा श्रूयते ध्वनिः
BR-07-05-061-012a	ब्राह्मणाः क्षत्रिया वैश्या यं शिष्याः पर्युपासते
BR-07-05-061-012c	द्रोणपुत्रं महेष्वासं पुत्राणां मे परायणम्
BR-07-05-061-013a	वितण्डालापसल्लापैर्हुतयाचितवन्दितैः
BR-07-05-061-013c	गीतैश्च विविधैरिष्टै रमते यो दिवानिशम्
BR-07-05-061-014a	उपास्यमानो बहुभिः कुरुपाण्डवसात्वतैः
BR-07-05-061-014c	सूत तस्य गृहे शब्धो नाद्य द्रौणेर्यथा पुरा
BR-07-05-061-015a	द्रोणपुत्रं महेष्वासं गायना नर्तकाश्च ये
BR-07-05-061-015c	अत्यर्थमुपतिष्ठन्ति तेषां न श्रूयते ध्वनिः
BR-07-05-061-016a	विन्दानुविन्दयोः सायं शिबिरे यो महाध्वनिः
BR-07-05-061-016c	श्रूयते सोऽद्य न तथा केकयानां च वेश्मसु
BR-07-05-061-017a	नित्यप्रमुदितानां च तालगीतस्वनो महान्
BR-07-05-061-017c	नृत्यतां श्रूयते तात गणानां सोऽद्य न ध्वनिः
BR-07-05-061-018a	सप्ततन्तून्वितन्वाना यमुपासन्ति याजकाः
BR-07-05-061-018c	सौमदत्तिं श्रुतनिधिं तेषां न श्रूयते ध्वनिः
BR-07-05-061-019a	ज्याघोषो ब्रह्मघोषश्च तोमरासिरथध्वनिः
BR-07-05-061-019c	द्रोणस्यासीदविरतो गृहे तन्न शृणोम्यहम्
BR-07-05-061-020a	नानादेशसमुत्थानां गीतानां योऽभवत्स्वनः
BR-07-05-061-020c	वादित्रनादितानां च सोऽद्य न श्रूयते महान्
BR-07-05-061-021a	यदा प्रभृत्युपप्लव्याच्छान्तिमिच्छञ्जनार्दनः
BR-07-05-061-021c	आगतः सर्वभूतानामनुकम्पार्थमच्युतः
BR-07-05-061-022a	ततोऽहमब्रुवं सूत मन्दं दुर्योधनं तदा
BR-07-05-061-022c	वासुदेवेन तीर्थेन पुत्र संशाम्य पाण्डवैः
BR-07-05-061-023a	कालप्राप्तमहं मन्ये मा त्वं दुर्योधनातिगाः
BR-07-05-061-023c	शमे चेद्याचमानं त्वं प्रत्याख्यास्यसि केशवम्
BR-07-05-061-023e	हितार्थमभिजल्पन्तं न तथास्त्यपराजयः
BR-07-05-061-024a	प्रत्याचष्ट स दाशार्हमृषभं सर्वधन्विनाम्
BR-07-05-061-024c	अनुनेयानि जल्पन्तमनयान्नान्वपद्यत
BR-07-05-061-025a	ततो दुःशासनस्यैव कर्णस्य च मतं द्वयोः
BR-07-05-061-025c	अन्ववर्तत हित्वा मां कृष्टः कालेन दुर्मतिः
BR-07-05-061-026a	न ह्यहं द्यूतमिच्छामि विदुरो न प्रशंसति
BR-07-05-061-026c	सैन्धवो नेच्छते द्यूतं भीष्मो न द्यूतमिच्छति
BR-07-05-061-027a	शल्यो भूरिश्रवाश्चैव पुरुमित्रो जयस्तथा
BR-07-05-061-027c	अश्वत्थामा कृपो द्रोणो द्यूतं नेच्छन्ति सञ्जय
BR-07-05-061-028a	एतेषां मतमाज्ञाय यदि वर्तेत पुत्रकः
BR-07-05-061-028c	सज्ञातिमित्रः ससुहृच्चिरं जीवेदनामयः
BR-07-05-061-029a	श्लक्ष्णा मधुरसम्भाषा ज्ञातिमध्ये प्रियंवदाः
BR-07-05-061-029c	कुलीनाः सम्मताः प्राज्ञाः सुखं प्राप्स्यन्ति पाण्डवाः
BR-07-05-061-030a	धर्मापेक्षो नरो नित्यं सर्वत्र लभते सुखम्
BR-07-05-061-030c	प्रेत्यभावे च कल्याणं प्रसादं प्रतिपद्यते
BR-07-05-061-031a	अर्हन्त्यर्धं पृथिव्यास्ते भोक्तुं सामर्थ्यसाधनाः
BR-07-05-061-031c	तेषामपि समुद्रान्ता पितृपैतामही मही
BR-07-05-061-032a	नियुज्यमानाः स्थास्यन्ति पाण्डवा धर्मवर्त्मनि
BR-07-05-061-032c	सन्ति नो ज्ञातयस्तात येषां श्रोष्यन्ति पाण्डवाः
BR-07-05-061-033a	शल्यस्य सोमदत्तस्य भीष्मस्य च महात्मनः
BR-07-05-061-033c	द्रोणस्याथ विकर्णस्य बाह्लिकस्य कृपस्य च
BR-07-05-061-034a	अन्येषां चैव वृद्धानां भरतानां महात्मनाम्
BR-07-05-061-034c	त्वदर्थं ब्रुवतां तात करिष्यन्ति वचो हितम्
BR-07-05-061-035a	कं वा त्वं मन्यसे तेषां यस्त्वा ब्रूयादतोऽन्यथा
BR-07-05-061-035c	कृष्णो न धर्मं सञ्जह्यात्सर्वे ते च त्वदन्वयाः
BR-07-05-061-036a	मयापि चोक्तास्ते वीरा वचनं धर्मसंहितम्
BR-07-05-061-036c	नान्यथा प्रकरिष्यन्ति धर्मात्मानो हि पाण्डवाः
BR-07-05-061-037a	इत्यहं विलपन्सूत बहुशः पुत्रमुक्तवान्
BR-07-05-061-037c	न च मे श्रुतवान्मूढो मन्ये कालस्य पर्ययम्
BR-07-05-061-038a	वृकोदरार्जुनौ यत्र वृष्णिवीरश्च सात्यकिः
BR-07-05-061-038c	उत्तमौजाश्च पाञ्चाल्यो युधामन्युश्च दुर्जयः
BR-07-05-061-039a	धृष्टद्युम्नश्च दुर्धर्षः शिखण्डी चापराजितः
BR-07-05-061-039c	अश्मकाः केकयाश्चैव क्षत्रधर्मा च सौमकिः
BR-07-05-061-040a	चैद्यश्च चेकितानश्च पुत्रः काश्यस्य चाभिभुः
BR-07-05-061-040c	द्रौपदेया विराटश्च द्रुपदश्च महारथः
BR-07-05-061-040e	यमौ च पुरुषव्याघ्रौ मन्त्री च मधुसूदनः
BR-07-05-061-041a	क एताञ्जातु युध्येत लोकेऽस्मिन्वै जिजीविषुः
BR-07-05-061-041c	दिव्यमस्त्रं विकुर्वाणान्संहरेयुररिंदमाः
BR-07-05-061-042a	अन्यो दुर्योधनात्कर्णाच्छकुनेश्चापि सौबलात्
BR-07-05-061-042c	दुःशासनचतुर्थानां नान्यं पश्यामि पञ्चमम्
BR-07-05-061-043a	येषामभीशुहस्तः स्याद्विष्वक्सेनो रथे स्थितः
BR-07-05-061-043c	सन्नद्धश्चार्जुनो योद्धा तेषां नास्ति पराजयः
BR-07-05-061-044a	तेषां मम विलापानां न हि दुर्योधनः स्मरेत्
BR-07-05-061-044c	हतौ हि पुरुषव्याघ्रौ भीष्मद्रोणौ त्वमात्थ मे
BR-07-05-061-045a	तेषां विदुरवाक्यानामुक्तानां दीर्घदर्शिनाम्
BR-07-05-061-045c	दृष्ट्वेमां फलनिर्वृत्तिं मन्ये शोचन्ति पुत्रकाः
BR-07-05-061-046a	हिमात्यये यथा कक्षं शुष्कं वातेरितो महान्
BR-07-05-061-046c	अग्निर्दहेत्तथा सेनां मामिकां स धनञ्जयः
BR-07-05-061-047a	आचक्ष्व तद्धि नः सर्वं कुशलो ह्यसि सञ्जय
BR-07-05-061-047c	यदुपायात्तु सायाह्ने कृत्वा पार्थस्य किल्बिषम्
BR-07-05-061-047e	अभिमन्यौ हते तात कथमासीन्मनो हि वः
BR-07-05-061-048a	न जातु तस्य कर्माणि युधि गाण्डीवधन्वनः
BR-07-05-061-048c	अपकृत्वा महत्तात सोढुं शक्ष्यन्ति मामकाः
BR-07-05-061-049a	किं नु दुर्योधनः कृत्यं कर्णः कृत्यं किमब्रवीत्
BR-07-05-061-049c	दुःशासनः सौबलश्च तेषामेवं गते अपि
BR-07-05-061-049e	सर्वेषां समवेतानां पुत्राणां मम सञ्जय
BR-07-05-061-050a	यद्वृत्तं तात सङ्ग्रामे मन्दस्यापनयैर्भृशम्
BR-07-05-061-050c	लोभानुगतदुर्बुद्धेः क्रोधेन विकृतात्मनः
BR-07-05-061-051a	राज्यकामस्य मूढस्य रागोपहतचेतसः
BR-07-05-061-051c	दुर्नीतं वा सुनीतं वा तन्ममाचक्ष्व सञ्जय
