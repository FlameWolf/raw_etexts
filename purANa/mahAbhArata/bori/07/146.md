BR-07-06-146-001  सञ्जय उवाच
BR-07-06-146-001a ततस्ते प्राद्रवन्सर्वे त्वरिता युद्धदुर्मदाः
BR-07-06-146-001c अमृष्यमाणाः संरब्धा युयुधानरथं प्रति
BR-07-06-146-002a ते रथैः कल्पितै राजन्हेमरूप्यविभूषितैः
BR-07-06-146-002c सादिभिश्च गजैश्चैव परिवव्रुः स्म सात्वतम्
BR-07-06-146-003a अथैनं कोष्ठकीकृत्य सर्वतस्ते महारथाः
BR-07-06-146-003c सिंहनादांस्तदा चक्रुस्तर्जयन्तः स्म सात्यकिम्
BR-07-06-146-004a तेऽभ्यवर्षञ्शरैस्तीक्ष्णैः सात्यकिं सत्यविक्रमम्
BR-07-06-146-004c त्वरमाणा महावीर्या माधवस्य वधैषिणः
BR-07-06-146-005a तान्दृष्ट्वा पततस्तूर्णं शैनेयः परवीरहा
BR-07-06-146-005c प्रत्यगृह्णान्महाबाहुः प्रमुञ्चन्विशिखान्बहून्
BR-07-06-146-006a तत्र वीरो महेष्वासः सात्यकिर्युद्धदुर्मदः
BR-07-06-146-006c निचकर्त शिरांस्युग्रैः शरैः सन्नतपर्वभिः
BR-07-06-146-007a हस्तिहस्तान्हयग्रीवान्बाहूनपि च सायुधान्
BR-07-06-146-007c क्षुरप्रैः पातयामास तावकानां स माधवः
BR-07-06-146-008a पतितैश्चामरैश्चैव श्वेतच्छत्रैश्च भारत
BR-07-06-146-008c बभूव धरणी पूर्णा नक्षत्रैर्द्यौरिव प्रभो
BR-07-06-146-009a तेषां तु युयुधानेन युध्यतां युधि भारत
BR-07-06-146-009c बभूव तुमुलः शब्दः प्रेतानामिव क्रन्दताम्
BR-07-06-146-010a तेन शब्देन महता पूरितासीद्वसुन्धरा
BR-07-06-146-010c रात्रिः समभवच्चैव तीव्ररूपा भयावहा
BR-07-06-146-011a दीर्यमाणं बलं दृष्ट्वा युयुधानशराहतम्
BR-07-06-146-011c श्रुत्वा च विपुलं नादं निशीथे लोमहर्षणम्
BR-07-06-146-012a सुतस्तवाब्रवीद्राजन्सारथिं रथिनां वरः
BR-07-06-146-012c यत्रैष शब्दस्तत्राश्वांश्चोदयेति पुनः पुनः
BR-07-06-146-013a तेन सञ्चोद्यमानस्तु ततस्तांस्तुरगोत्तमान्
BR-07-06-146-013c सूतः सञ्चोदयामास युयुधानरथं प्रति
BR-07-06-146-014a ततो दुर्योधनः क्रुद्धो दृढधन्वा जितक्लमः
BR-07-06-146-014c शीघ्रहस्तश्चित्रयोधी युयुधानमुपाद्रवत्
BR-07-06-146-015a ततः पूर्णायतोत्सृष्टैर्मांसशोणितभोजनैः
BR-07-06-146-015c दुर्योधनं द्वादशभिर्माधवः प्रत्यविध्यत
BR-07-06-146-016a दुर्योधनस्तेन तथा पूर्वमेवार्दितः शरैः
BR-07-06-146-016c शैनेयं दशभिर्बाणैः प्रत्यविध्यदमर्षितः
BR-07-06-146-017a ततः समभवद्युद्धमाकुलं भरतर्षभ
BR-07-06-146-017c पाञ्चालानां च सर्वेषां भारतानां च दारुणम्
BR-07-06-146-018a शैनेयस्तु रणे क्रुद्धस्तव पुत्रं महारथम्
BR-07-06-146-018c सायकानामशीत्या तु विव्याधोरसि भारत
BR-07-06-146-019a ततोऽस्य वाहान्समरे शरैर्निन्ये यमक्षयम्
BR-07-06-146-019c सारथिं च रथात्तूर्णं पातयामास पत्रिणा
BR-07-06-146-020a हताश्वे तु रथे तिष्ठन्पुत्रस्तव विशाम्पते
BR-07-06-146-020c मुमोच निशितान्बाणाञ्शैनेयस्य रथं प्रति
BR-07-06-146-021a शरान्पञ्चाशतस्तांस्तु शैनेयः कृतहस्तवत्
BR-07-06-146-021c चिच्छेद समरे राजन्प्रेषितांस्तनयेन ते
BR-07-06-146-022a अथापरेण भल्लेन मुष्टिदेशे महद्धनुः
BR-07-06-146-022c चिच्छेद रभसो युद्धे तव पुत्रस्य मारिष
BR-07-06-146-023a विरथो विधनुष्कश्च सर्वलोकेश्वरः प्रभुः
BR-07-06-146-023c आरुरोह रथं तूर्णं भास्वरं कृतवर्मणः
BR-07-06-146-024a दुर्योधने परावृत्ते शैनेयस्तव वाहिनीम्
BR-07-06-146-024c द्रावयामास विशिखैर्निशामध्ये विशाम्पते
BR-07-06-146-025a शकुनिश्चार्जुनं राजन्परिवार्य समन्ततः
BR-07-06-146-025c रथैरनेकसाहस्रैर्गजैश्चैव सहस्रशः
BR-07-06-146-025e तथा हयसहस्रैश्च तुमुलं सर्वतोऽकरोत्
BR-07-06-146-026a ते महास्त्राणि दिव्यानि विकिरन्तोऽर्जुनं प्रति
BR-07-06-146-026c अर्जुनं योधयन्ति स्म क्षत्रियाः कालचोदिताः
BR-07-06-146-027a तान्यर्जुनः सहस्राणि रथवारणवाजिनाम्
BR-07-06-146-027c प्रत्यवारयदायस्तः प्रकुर्वन्विपुलं क्षयम्
BR-07-06-146-028a ततस्तु समरे शूरः शकुनिः सौबलस्तदा
BR-07-06-146-028c विव्याध निशितैर्बाणैरर्जुनं प्रहसन्निव
BR-07-06-146-029a पुनश्चैव शतेनास्य संरुरोध महारथम्
BR-07-06-146-029c तमर्जुनस्तु विंशत्या विव्याध युधि भारत
BR-07-06-146-030a अथेतरान्महेष्वासांस्त्रिभिस्त्रिभिरविध्यत
BR-07-06-146-030c संवार्य तान्बाणगणैर्युधि राजन्धनञ्जयः
BR-07-06-146-030e अवधीत्तावकान्योधान्वज्रपाणिरिवासुरान्
BR-07-06-146-031a भुजैश्छिन्नैर्महाराज शरीरैश्च सहस्रशः
BR-07-06-146-031c समास्तीर्णा धरा तत्र बभौ पुष्पैरिवाचिता
BR-07-06-146-032a स विद्ध्वा शकुनिं भूयः पञ्चभिर्नतपर्वभिः
BR-07-06-146-032c उलूकं त्रिभिराजघ्ने त्रिभिरेव महायसैः
BR-07-06-146-033a तमुलूकस्तथा विद्ध्वा वासुदेवमताडयत्
BR-07-06-146-033c ननाद च महानादं पूरयन्वसुधातलम्
BR-07-06-146-034a अर्जुनस्तु द्रुतं गत्वा शकुनेर्धनुराच्छिनत्
BR-07-06-146-034c निन्ये च चतुरो वाहान्यमस्य सदनं प्रति
BR-07-06-146-035a ततो रथादवप्लुत्य सौबलो भरतर्षभ
BR-07-06-146-035c उलूकस्य रथं तूर्णमारुरोह विशां पते
BR-07-06-146-036a तावेकरथमारूढौ पितापुत्रौ महारथौ
BR-07-06-146-036c पार्थं सिषिचतुर्बाणैर्गिरिं मेघाविवोत्थितौ
BR-07-06-146-037a तौ तु विद्ध्वा महाराज पाण्डवो निशितैः शरैः
BR-07-06-146-037c विद्रावयंस्तव चमूं शतशो व्यधमच्छरैः
BR-07-06-146-038a अनिलेन यथाभ्राणि विच्छिन्नानि समन्ततः
BR-07-06-146-038c विच्छिन्नानि तथा राजन्बलान्यासन्विशाम्पते
BR-07-06-146-039a तद्बलं भरतश्रेष्ठ वध्यमानं तथा निशि
BR-07-06-146-039c प्रदुद्राव दिशः सर्वा वीक्षमाणं भयार्दितम्
BR-07-06-146-040a उत्सृज्य वाहान्समरे चोदयन्तस्तथापरे
BR-07-06-146-040c सम्भ्रान्ताः पर्यधावन्त तस्मिंस्तमसि दारुणे
BR-07-06-146-041a विजित्य समरे योधांस्तावकान्भरतर्षभ
BR-07-06-146-041c दध्मतुर्मुदितौ शङ्खौ वासुदेवधनञ्जयौ
BR-07-06-146-042a धृष्टद्युम्नो महाराज द्रोणं विद्ध्वा त्रिभिः शरैः
BR-07-06-146-042c चिच्छेद धनुषस्तूर्णं ज्यां शरेण शितेन ह
BR-07-06-146-043a तन्निधाय धनुर्नीडे द्रोणः क्षत्रियमर्दनः
BR-07-06-146-043c आददेऽन्यद्धनुः शूरो वेगवत्सारवत्तरम्
BR-07-06-146-044a धृष्टद्युम्नं ततो द्रोणो विद्ध्वा सप्तभिराशुगैः
BR-07-06-146-044c सारथिं पञ्चभिर्बाणै राजन्विव्याध संयुगे
BR-07-06-146-045a तं निवार्य शरैस्तूर्णं धृष्टद्युम्नो महारथः
BR-07-06-146-045c व्यधमत्कौरवीं सेनां शतशोऽथ सहस्रशः
BR-07-06-146-046a वध्यमाने बले तस्मिंस्तव पुत्रस्य मारिष
BR-07-06-146-046c प्रावर्तत नदी घोरा शोणितौघतरङ्गिणी
BR-07-06-146-047a उभयोः सेनयोर्मध्ये नराश्वद्विपवाहिनी
BR-07-06-146-047c यथा वैतरणी राजन्यमराष्ट्रपुरं प्रति
BR-07-06-146-048a द्रावयित्वा तु तत्सैन्यं धृष्टद्युम्नः प्रतापवान्
BR-07-06-146-048c अत्यराजत तेजस्वी शक्रो देवगणेष्विव
BR-07-06-146-049a अथ दध्मुर्महाशङ्खान्धृष्टद्युम्नशिखण्डिनौ
BR-07-06-146-049c यमौ च युयुधानश्च पाण्डवश्च वृकोदरः
BR-07-06-146-050a जित्वा रथसहस्राणि तावकानां महारथाः
BR-07-06-146-050c सिंहनादरवांश्चक्रुः पाण्डवा जितकाशिनः
BR-07-06-146-051a पश्यतस्तव पुत्रस्य कर्णस्य च मदोत्कटाः
BR-07-06-146-051c तथा द्रोणस्य शूरस्य द्रौणेश्चैव विशाम्पते

