BR-07-02-017-001  सञ्जय उवाच
BR-07-02-017-001a ततः संशप्तका राजन्समे देशे व्यवस्थिताः
BR-07-02-017-001c व्यूह्यानीकं रथैरेव चन्द्रार्धाख्यं मुदान्विताः
BR-07-02-017-002a ते किरीटिनमायान्तं दृष्ट्वा हर्षेण मारिष
BR-07-02-017-002c उदक्रोशन्नरव्याघ्राः शब्देन महता तदा
BR-07-02-017-003a स शब्दः प्रदिशः सर्वा दिशः खञ्च समावृणोत्
BR-07-02-017-003c आवृतत्वाच्च लोकस्य नासीत्तत्र प्रतिस्वनः
BR-07-02-017-004a अतीव सम्प्रहृष्टांस्तानुपलभ्य धनञ्जयः
BR-07-02-017-004c किञ्चिदभ्युत्स्मयन्कृष्णमिदं वचनमब्रवीत्
BR-07-02-017-005a पश्यैतान्देवकीमातर्मुमूर्षूनद्य संयुगे
BR-07-02-017-005c भ्रातॄंस्त्रैगर्तकानेवं रोदितव्ये प्रहर्षितान्
BR-07-02-017-006a अथ वा हर्षकालोऽयं त्रैगर्तानामसंशयम्
BR-07-02-017-006c कुनरैर्दुरवापान्हि लोकान्प्राप्स्यन्त्यनुत्तमान्
BR-07-02-017-007a एवमुक्त्वा महाबाहुर्हृषीकेशं ततोऽर्जुनः
BR-07-02-017-007c आससाद रणे व्यूढां त्रैगर्तानामनीकिनीम्
BR-07-02-017-008a स देवदत्तमादाय शङ्खं हेमपरिष्कृतम्
BR-07-02-017-008c दध्मौ वेगेन महता फल्गुनः पूरयन्दिशः
BR-07-02-017-009a तेन शब्देन वित्रस्ता संशप्तकवरूथिनी
BR-07-02-017-009c निश्चेष्टावस्थिता सङ्क्ये अश्मसारमयी यथा
BR-07-02-017-010a वाहास्तेषां विवृत्ताक्षाः स्तब्धकर्णशिरोधराः
BR-07-02-017-010c विष्टब्धचरणा मूत्रं रुधिरं च प्रसुस्रुवुः
BR-07-02-017-011a उपलभ्य च ते सञ्ज्ञामवस्थाप्य च वाहिनीम्
BR-07-02-017-011c युगपत्पाण्डुपुत्राय चिक्षिपुः कङ्कपत्रिणः
BR-07-02-017-012a तान्यर्जुनः सहस्राणि दश पञ्चैव चाशुगैः
BR-07-02-017-012c अनागतान्येव शरैश्चिच्छेदाशुपराक्रमः
BR-07-02-017-013a ततोऽर्जुनं शितैर्बाणैर्दशभिर्दशभिः पुनः
BR-07-02-017-013c प्रत्यविध्यंस्ततः पार्थस्तानविध्यत्त्रिभिस्त्रिभिः
BR-07-02-017-014a एकैकस्तु ततः पार्थं राजन्विव्याध पञ्चभिः
BR-07-02-017-014c स च तान्प्रतिविव्याध द्वाभ्यां द्वाभ्यां पराक्रमी
BR-07-02-017-015a भूय एव तु संरब्धास्तेऽर्जुनं सहकेशवम्
BR-07-02-017-015c आपूरयञ्शरैस्तीक्ष्णैस्तटाकमिव वृष्टिभिः
BR-07-02-017-016a ततः शरसहस्राणि प्रापतन्नर्जुनं प्रति
BR-07-02-017-016c भ्रमराणामिव व्राताः फुल्लद्रुमगणे वने
BR-07-02-017-017a ततः सुबाहुस्त्रिंशद्भिरद्रिसारमयैर्दृढैः
BR-07-02-017-017c अविध्यदिषुभिर्गाढं किरीटे सव्यसाचिनम्
BR-07-02-017-018a तैः किरीटी किरीटस्थैर्हेमपुङ्खैरजिह्मगैः
BR-07-02-017-018c शातकुम्भमयापीडो बभौ यूप इवोच्छ्रितः
BR-07-02-017-019a हस्तावापं सुबाहोस्तु भल्लेन युधि पाण्डवः
BR-07-02-017-019c चिच्छेद तं चैव पुनः शरवर्षैरवाकिरत्
BR-07-02-017-020a ततः सुशर्मा दशभिः सुरथश्च किरीटिनम्
BR-07-02-017-020c सुधर्मा सुधनुश्चैव सुबाहुश्च समर्पयन्
BR-07-02-017-021a तांस्तु सर्वान्पृथग्बाणैर्वानरप्रवरध्वजः
BR-07-02-017-021c प्रत्यविध्यद्ध्वजांश्चैषां भल्लैश्चिच्छेद काञ्चनान्
BR-07-02-017-022a सुधन्वनो धनुश्छित्त्वा हयान्वै न्यवधीच्छरैः
BR-07-02-017-022c अथास्य सशिरस्त्राणं शिरः कायादपाहरत्
BR-07-02-017-023a तस्मिंस्तु पतिते वीरे त्रस्तास्तस्य पदानुगाः
BR-07-02-017-023c व्यद्रवन्त भयाद्भीता येन दौर्योधनं बलम्
BR-07-02-017-024a ततो जघान सङ्क्रुद्धो वासविस्तां महाचमूम्
BR-07-02-017-024c शरजालैरविच्छिन्नैस्तमः सूर्य इवांशुभिः
BR-07-02-017-025a ततो भग्ने बले तस्मिन्विप्रयाते समन्ततः
BR-07-02-017-025c सव्यसाचिनि सङ्क्रुद्धे त्रैगर्तान्भयमाविशत्
BR-07-02-017-026a ते वध्यमानाः पार्थेन शरैः सन्नतपर्वभिः
BR-07-02-017-026c अमुह्यंस्तत्र तत्रैव त्रस्ता मृगगणा इव
BR-07-02-017-027a ततस्त्रिगर्तराट्क्रुद्धस्तानुवाच महारथान्
BR-07-02-017-027c अलं द्रुतेन वः शूरा न भयं कर्तुमर्हथ
BR-07-02-017-028a शप्त्वा तु शपथान्घोरान्सर्वसैन्यस्य पश्यतः
BR-07-02-017-028c गत्वा दौर्योधनं सैन्यं किं वै वक्ष्यथ मुख्यगाः
BR-07-02-017-029a नावहास्याः कथं लोके कर्मणानेन संयुगे
BR-07-02-017-029c भवेम सहिताः सर्वे निवर्तध्वं यथाबलम्
BR-07-02-017-030a एवमुक्तास्तु ते राजन्नुदक्रोशन्मुहुर्मुहुः
BR-07-02-017-030c शङ्खांश्च दध्मिरे वीरा हर्षयन्तः परस्परम्
BR-07-02-017-031a ततस्ते सन्न्यवर्तन्त संशप्तकगणाः पुनः
BR-07-02-017-031c नारायणाश्च गोपालाः कृत्वा मृत्युं निवर्तनम्

