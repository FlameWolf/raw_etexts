BR-07-05-084-001	सञ्जय उवाच
BR-07-05-084-001a	अलम्बुसं तथा युद्धे विचरन्तमभीतवत्
BR-07-05-084-001c	हैडिम्बः प्रययौ तूर्णं विव्याध च शितैः शरैः
BR-07-05-084-002a	तयोः प्रतिभयं युद्धमासीद्राक्षससिंहयोः
BR-07-05-084-002c	कुर्वतोर्विविधा मायाः शक्रशम्बरयोरिव
BR-07-05-084-003a	अलम्बुसो भृशं क्रुद्धो घटोत्कचमताडयत्
BR-07-05-084-003c	घटोत्कचस्तु विंशत्या नाराचानां स्तनान्तरे
BR-07-05-084-003e	अलम्बुसमथो विद्ध्वा सिंहवद्व्यनदन्मुहुः
BR-07-05-084-004a	तथैवालम्बुसो राजन्हैडिम्बं युद्धदुर्मदम्
BR-07-05-084-004c	विद्ध्वा विद्ध्वानदद्धृष्टः पूरयन्खं समन्ततः
BR-07-05-084-005a	तथा तौ भृशसङ्क्रुद्धौ राक्षसेन्द्रौ महाबलौ
BR-07-05-084-005c	निर्विशेषमयुध्येतां मायाभिरितरेतरम्
BR-07-05-084-006a	मायाशतसृजौ दृप्तौ मोहयन्तौ परस्परम्
BR-07-05-084-006c	मायायुद्धे सुकुशलौ मायायुद्धमयुध्यताम्
BR-07-05-084-007a	यां यां घटोत्कचो युद्धे मायां दर्शयते नृप
BR-07-05-084-007c	तां तामलम्बुसो राजन्माययैव निजघ्निवान्
BR-07-05-084-008a	तं तथा युध्यमानं तु मायायुद्धविशारदम्
BR-07-05-084-008c	अलम्बुसं राक्षसेन्द्रं दृष्ट्वाक्रुध्यन्त पाण्डवाः
BR-07-05-084-009a	त एनं भृशसङ्क्रुद्धाः सर्वतः प्रवरा रथैः
BR-07-05-084-009c	अभ्यद्रवन्त सङ्क्रुद्धा भीमसेनादयो नृप
BR-07-05-084-010a	त एनं कोष्ठकीकृत्य रथवंशेन मारिष
BR-07-05-084-010c	सर्वतो व्यकिरन्बाणैरुल्काभिरिव कुञ्जरम्
BR-07-05-084-011a	स तेषामस्त्रवेगं तं प्रतिहत्यास्त्रमायया
BR-07-05-084-011c	तस्माद्रथव्रजान्मुक्तो वनदाहादिव द्विपः
BR-07-05-084-012a	स विस्फार्य धनुर्घोरमिन्द्राशनिसमस्वनम्
BR-07-05-084-012c	मारुतिं पञ्चविंशत्या भैमसेनिं च पञ्चभिः
BR-07-05-084-012e	युधिष्ठिरं त्रिभिर्विद्ध्वा सहदेवं च सप्तभिः
BR-07-05-084-013a	नकुलं च त्रिसप्तत्या द्रौपदेयांश्च मारिष
BR-07-05-084-013c	पञ्चभिः पञ्चभिर्विद्ध्वा घोरं नादं ननाद ह
BR-07-05-084-014a	तं भीमसेनो नवभिः सहदेवश्च पञ्चभिः
BR-07-05-084-014c	युधिष्ठिरः शतेनैव राक्षसं प्रत्यविध्यत
BR-07-05-084-014e	नकुलश्च चतुःषष्ट्या द्रौपदेयास्त्रिभिस्त्रिभिः
BR-07-05-084-015a	हैडिम्बो राक्षसं विद्ध्वा युद्धे पञ्चाशता शरैः
BR-07-05-084-015c	पुनर्विव्याध सप्तत्या ननाद च महाबलः
BR-07-05-084-016a	सोऽतिविद्धो महेष्वासः सर्वतस्तैर्महारथैः
BR-07-05-084-016c	प्रतिविव्याध तान्सर्वान्पञ्चभिः पञ्चभिः शरैः
BR-07-05-084-017a	तं क्रुद्धं राक्षसं युद्धे प्रतिक्रुद्धस्तु राक्षसः
BR-07-05-084-017c	हैडिम्बो भरतश्रेष्ठ शरैर्विव्याध सप्तभिः
BR-07-05-084-018a	सोऽतिविद्धो बलवता राक्षसेन्द्रो महाबलः
BR-07-05-084-018c	व्यसृजत्सायकांस्तूर्णं स्वर्णपुङ्खाञ्शिलाशितान्
BR-07-05-084-019a	ते शरा नतपर्वाणो विविशू राक्षसं तदा
BR-07-05-084-019c	रुषिताः पन्नगा यद्वद्गिरिमुग्रा महाबलाः
BR-07-05-084-020a	ततस्ते पाण्डवा राजन्समन्तान्निशिताञ्शरान्
BR-07-05-084-020c	प्रेषयामासुरुद्विग्ना हैडिम्बश्च घटोत्कचः
BR-07-05-084-021a	स वध्यमानः समरे पाण्डवैर्जितकाशिभिः
BR-07-05-084-021c	दग्धाद्रिकूटशृङ्गाभं भिन्नाञ्जनचयोपमम्
BR-07-05-084-022a	समुत्क्षिप्य च बाहुभ्यामाविध्य च पुनः पुनः
BR-07-05-084-022c	निष्पिपेष क्षितौ क्षिप्रं पूर्णकुम्भमिवाश्मनि
BR-07-05-084-023a	बललाघवसम्पन्नः सम्पन्नो विक्रमेण च
BR-07-05-084-023c	भैमसेनी रणे क्रुद्धः सर्वसैन्यान्यभीषयत्
BR-07-05-084-024a	स विस्फुटितसर्वाङ्गश्चूर्णितास्थिविभूषणः
BR-07-05-084-024c	घटोत्कचेन वीरेण हतः सालकटङ्कटः
BR-07-05-084-025a	ततः सुमनसः पार्था हते तस्मिन्निशाचरे
BR-07-05-084-025c	चुक्रुशुः सिंहनादांश्च वासांस्यादुधुवुश्च ह
BR-07-05-084-026a	तावकाश्च हतं दृष्ट्वा राक्षसेन्द्रं महाबलम्
BR-07-05-084-026c	अलम्बुसं भीमरूपं विशीर्णमिव पर्वतम्
BR-07-05-084-026e	हाहाकारमकुर्वन्त सैन्यानि भरतर्षभ
BR-07-05-084-027a	जनाश्च तद्ददृशिरे रक्षः कौतूहलान्विताः
BR-07-05-084-027c	यदृच्छया निपतितं भूमावङ्गारकं यथा
BR-07-05-084-028a	घटोत्कचस्तु तद्धत्वा रक्षो बलवतां वरम्
BR-07-05-084-028c	मुमोच बलवन्नादं बलं हत्वेव वासवः
BR-07-05-084-029a	स पूज्यमानः पितृभिः सबान्धवैर्घटोत्कचः कर्मणि दुष्करे कृते
BR-07-05-084-029c	रिपुं निहत्याभिननन्द वै तदा अलम्बुसं पक्वमलम्बुसं यथा
BR-07-05-084-030a	ततो निनादः सुमहान्समुत्थितः सशङ्खनानाविधबाणघोषवान्
BR-07-05-084-030c	निशम्य तं प्रत्यनदंस्तु कौरवास्ततो ध्वनिर्भुवनमथास्पृशद्भृशम्
