001	सञ्जय उवाच
001a	अलम्बुसं तथा युद्धे विचरन्तमभीतवत्
001c	हैडिम्बः प्रययौ तूर्णं विव्याध च शितैः शरैः
002a	तयोः प्रतिभयं युद्धमासीद्राक्षससिंहयोः
002c	कुर्वतोर्विविधा मायाः शक्रशम्बरयोरिव
003a	अलम्बुसो भृशं क्रुद्धो घटोत्कचमताडयत्
003c	घटोत्कचस्तु विंशत्या नाराचानां स्तनान्तरे
003e	अलम्बुसमथो विद्ध्वा सिंहवद्व्यनदन्मुहुः
004a	तथैवालम्बुसो राजन्हैडिम्बं युद्धदुर्मदम्
004c	विद्ध्वा विद्ध्वानदद्धृष्टः पूरयन्खं समन्ततः
005a	तथा तौ भृशसङ्क्रुद्धौ राक्षसेन्द्रौ महाबलौ
005c	निर्विशेषमयुध्येतां मायाभिरितरेतरम्
006a	मायाशतसृजौ दृप्तौ मोहयन्तौ परस्परम्
006c	मायायुद्धे सुकुशलौ मायायुद्धमयुध्यताम्
007a	यां यां घटोत्कचो युद्धे मायां दर्शयते नृप
007c	तां तामलम्बुसो राजन्माययैव निजघ्निवान्
008a	तं तथा युध्यमानं तु मायायुद्धविशारदम्
008c	अलम्बुसं राक्षसेन्द्रं दृष्ट्वाक्रुध्यन्त पाण्डवाः
009a	त एनं भृशसङ्क्रुद्धाः सर्वतः प्रवरा रथैः
009c	अभ्यद्रवन्त सङ्क्रुद्धा भीमसेनादयो नृप
010a	त एनं कोष्ठकीकृत्य रथवंशेन मारिष
010c	सर्वतो व्यकिरन्बाणैरुल्काभिरिव कुञ्जरम्
011a	स तेषामस्त्रवेगं तं प्रतिहत्यास्त्रमायया
011c	तस्माद्रथव्रजान्मुक्तो वनदाहादिव द्विपः
012a	स विस्फार्य धनुर्घोरमिन्द्राशनिसमस्वनम्
012c	मारुतिं पञ्चविंशत्या भैमसेनिं च पञ्चभिः
012e	युधिष्ठिरं त्रिभिर्विद्ध्वा सहदेवं च सप्तभिः
013a	नकुलं च त्रिसप्तत्या द्रौपदेयांश्च मारिष
013c	पञ्चभिः पञ्चभिर्विद्ध्वा घोरं नादं ननाद ह
014a	तं भीमसेनो नवभिः सहदेवश्च पञ्चभिः
014c	युधिष्ठिरः शतेनैव राक्षसं प्रत्यविध्यत
014e	नकुलश्च चतुःषष्ट्या द्रौपदेयास्त्रिभिस्त्रिभिः
015a	हैडिम्बो राक्षसं विद्ध्वा युद्धे पञ्चाशता शरैः
015c	पुनर्विव्याध सप्तत्या ननाद च महाबलः
016a	सोऽतिविद्धो महेष्वासः सर्वतस्तैर्महारथैः
016c	प्रतिविव्याध तान्सर्वान्पञ्चभिः पञ्चभिः शरैः
017a	तं क्रुद्धं राक्षसं युद्धे प्रतिक्रुद्धस्तु राक्षसः
017c	हैडिम्बो भरतश्रेष्ठ शरैर्विव्याध सप्तभिः
018a	सोऽतिविद्धो बलवता राक्षसेन्द्रो महाबलः
018c	व्यसृजत्सायकांस्तूर्णं स्वर्णपुङ्खाञ्शिलाशितान्
019a	ते शरा नतपर्वाणो विविशू राक्षसं तदा
019c	रुषिताः पन्नगा यद्वद्गिरिमुग्रा महाबलाः
020a	ततस्ते पाण्डवा राजन्समन्तान्निशिताञ्शरान्
020c	प्रेषयामासुरुद्विग्ना हैडिम्बश्च घटोत्कचः
021a	स वध्यमानः समरे पाण्डवैर्जितकाशिभिः
021c	दग्धाद्रिकूटशृङ्गाभं भिन्नाञ्जनचयोपमम्
022a	समुत्क्षिप्य च बाहुभ्यामाविध्य च पुनः पुनः
022c	निष्पिपेष क्षितौ क्षिप्रं पूर्णकुम्भमिवाश्मनि
023a	बललाघवसम्पन्नः सम्पन्नो विक्रमेण च
023c	भैमसेनी रणे क्रुद्धः सर्वसैन्यान्यभीषयत्
024a	स विस्फुटितसर्वाङ्गश्चूर्णितास्थिविभूषणः
024c	घटोत्कचेन वीरेण हतः सालकटङ्कटः
025a	ततः सुमनसः पार्था हते तस्मिन्निशाचरे
025c	चुक्रुशुः सिंहनादांश्च वासांस्यादुधुवुश्च ह
026a	तावकाश्च हतं दृष्ट्वा राक्षसेन्द्रं महाबलम्
026c	अलम्बुसं भीमरूपं विशीर्णमिव पर्वतम्
026e	हाहाकारमकुर्वन्त सैन्यानि भरतर्षभ
027a	जनाश्च तद्ददृशिरे रक्षः कौतूहलान्विताः
027c	यदृच्छया निपतितं भूमावङ्गारकं यथा
028a	घटोत्कचस्तु तद्धत्वा रक्षो बलवतां वरम्
028c	मुमोच बलवन्नादं बलं हत्वेव वासवः
029a	स पूज्यमानः पितृभिः सबान्धवैर्घटोत्कचः कर्मणि दुष्करे कृते
029c	रिपुं निहत्याभिननन्द वै तदा अलम्बुसं पक्वमलम्बुसं यथा
030a	ततो निनादः सुमहान्समुत्थितः सशङ्खनानाविधबाणघोषवान्
030c	निशम्य तं प्रत्यनदंस्तु कौरवास्ततो ध्वनिर्भुवनमथास्पृशद्भृशम्
