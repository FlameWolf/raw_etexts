001	धृतराष्ट्र उवाच
001a	किं तस्यां मम सेनायां नासन्केचिन्महारथाः
001c	ये तथा सात्यकिं यान्तं नैवाघ्नन्नाप्यवारयन्
002a	एको हि समरे कर्म कृतवान्सत्यविक्रमः
002c	शक्रतुल्यबलो युद्धे महेन्द्रो दानवेष्विव
003a	अथ वा शून्यमासीत्तद्येन यातः स सात्यकिः
003c	एको वै बहुलाः सेनाः प्रमृद्नन्पुरुषर्षभः
004a	कथं च युध्यमानानामपक्रान्तो महात्मनाम्
004c	एको बहूनां शैनेयस्तन्ममाचक्ष्व सञ्जय
005	सञ्जय उवाच
005a	राजन्सेनासमुद्योगो रथनागाश्वपत्तिमान्
005c	तुमुलस्तव सैन्यानां युगान्तसदृशोऽभवत्
006a	आह्णिकेषु समूहेषु तव सैन्यस्य मानद
006c	नास्ति लोके समः कश्चित्समूह इति मे मतिः
007a	तत्र देवाः स्म भाषन्ते चारणाश्च समागताः
007c	एतदन्ताः समूहा वै भविष्यन्ति महीतले
008a	न चैव तादृशः कश्चिद्व्यूह आसीद्विशां पते
008c	यादृग्जयद्रथवधे द्रोणेन विहितोऽभवत्
009a	चण्डवाताभिपन्नानां समुद्राणामिव स्वनः
009c	रणेऽभवद्बलौघानामन्योन्यमभिधावताम्
010a	पार्थिवानां समेतानां बहून्यासन्नरोत्तम
010c	त्वद्बले पाण्डवानां च सहस्राणि शतानि च
011a	संरब्धानां प्रवीराणां समरे दृढकर्मणाम्
011c	तत्रासीत्सुमहाञ्शब्दस्तुमुलो लोमहर्षणः
012a	अथाक्रन्दद्भीमसेनो धृष्टद्युम्नश्च मारिष
012c	नकुलः सहदेवश्च धर्मराजश्च पाण्डवः
013a	आगच्छत प्रहरत बलवत्परिधावत
013c	प्रविष्टावरिसेनां हि वीरौ माधवपाण्डवौ
014a	यथा सुखेन गच्छेतां जयद्रथवधं प्रति
014c	तथा प्रकुरुत क्षिप्रमिति सैन्यान्यचोदयत्
014e	तयोरभावे कुरवः कृतार्थाः स्युर्वयं जिताः
015a	ते यूयं सहिता भूत्वा तूर्णमेव बलार्णवम्
015c	क्षोभयध्वं महावेगाः पवनाः सागरं यथा
016a	भीमसेनेन ते राजन्पाञ्चाल्येन च चोदिताः
016c	आजघ्नुः कौरवान्सङ्ख्ये त्यक्त्वासूनात्मनः प्रियान्
017a	इच्छन्तो निधनं युद्धे शस्त्रैरुत्तमतेजसः
017c	स्वर्गार्थं मित्रकार्यार्थं नाभ्यरक्षन्त जीवितम्
018a	तथैव तावका राजन्प्रार्थयन्तो महद्यशः
018c	आर्यां युद्धे मतिं कृत्वा युद्धायैवोपतस्थिरे
019a	तस्मिंस्तु तुमुले युद्धे वर्तमाने महाभये
019c	हत्वा सर्वाणि सैन्यानि प्रायात्सात्यकिरर्जुनम्
020a	कवचानां प्रभास्तत्र सूर्यरश्मिविचित्रिताः
020c	दृष्टीः सङ्ख्ये सैनिकानां प्रतिजघ्नुः समन्ततः
021a	तथा प्रयतमानेषु पाण्डवेयेषु निर्भयः
021c	दुर्योधनो महाराज व्यगाहत महद्बलम्
022a	स सन्निपातस्तुमुलस्तेषां तस्य च भारत
022c	अभवत्सर्वसैन्यानामभावकरणो महान्
023	धृतराष्ट्र उवाच
023a	तथा गतेषु सैन्येषु तथा कृच्छ्रगतः स्वयम्
023c	कच्चिद्दुर्योधनः सूत नाकार्षीत्पृष्ठतो रणम्
024a	एकस्य च बहूनां च सन्निपातो महाहवे
024c	विशेषतो नृपतिना विषमः प्रतिभाति मे
025a	सोऽत्यन्तसुखसंवृद्धो लक्ष्म्या लोकस्य चेश्वरः
025c	एको बहून्समासाद्य कच्चिन्नासीत्पराङ्मुखः
026	सञ्जय उवाच
026a	राजन्सङ्ग्राममाश्चर्यं तव पुत्रस्य भारत
026c	एकस्य च बहूनां च शृणुष्व गदतोऽद्भुतम्
027a	दुर्योधनेन सहसा पाण्डवी पृतना रणे
027c	नलिनी द्विरदेनेव समन्ताद्विप्रलोडिता
028a	तथा सेनां कृतां दृष्ट्वा तव पुत्रेण कौरव
028c	भीमसेनपुरोगास्तं पाञ्चालाः समुपाद्रवन्
029a	स भीमसेनं दशभिर्माद्रीपुत्रौ त्रिभिस्त्रिभिः
029c	विराटद्रुपदौ षड्भिः शतेन च शिखण्डिनम्
030a	धृष्टद्युम्नं च विंशत्या धर्मपुत्रं च सप्तभिः
030c	केकयान्दशभिर्विद्ध्वा द्रौपदेयांस्त्रिभिस्त्रिभिः
031a	शतशश्चापरान्योधान्सद्विपांश्च रथान्रणे
031c	शरैरवचकर्तोग्रैः क्रुद्धोऽन्तक इव प्रजाः
032a	न संदधन्विमुञ्चन्वा मण्डलीकृतकार्मुकः
032c	अदृश्यत रिपून्निघ्नञ्शिक्षयास्त्रबलेन च
033a	तस्य तान्निघ्नतः शत्रून्हेमपृष्ठं महद्धनुः
033c	भल्लाभ्यां पाण्डवो ज्येष्ठस्त्रिधा चिच्छेद मारिष
034a	विव्याध चैनं बहुभिः सम्यगस्तैः शितैः शरैः
034c	वर्माण्याशु समासाद्य ते भग्नाः क्षितिमाविशन्
035a	ततः प्रमुदिताः पार्थाः परिवव्रुर्युधिष्ठिरम्
035c	यथा वृत्रवधे देवा मुदा शक्रं महर्षिभिः
036a	अथ दुर्योधनो राजा दृढमादाय कार्मुकम्
036c	तिष्ठ तिष्ठेति राजानं ब्रुवन्पाण्डवमभ्ययात्
037a	तं तथा वादिनं राजंस्तव पुत्रं महारथम्
037c	प्रत्युद्ययुः प्रमुदिताः पाञ्चाला जयगृद्धिनः
038a	तान्द्रोणः प्रतिजग्राह परीप्सन्युधि पाण्डवम्
038c	चण्डवातोद्धुतान्मेघान्सजलानचलो यथा
039a	तत्र राजन्महानासीत्सङ्ग्रामो भूरिवर्धनः
039c	रुद्रस्याक्रीडसङ्काशः संहारः सर्वदेहिनाम्
