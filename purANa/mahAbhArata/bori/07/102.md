001	सञ्जय उवाच
001a	व्यूहेष्वालोड्यमानेषु पाण्डवानां ततस्ततः
001c	सुदूरमन्वयुः पार्थाः पाञ्चालाः सह सोमकैः
002a	वर्तमाने तथा रौद्रे सङ्ग्रामे लोमहर्षणे
002c	प्रक्षये जगतस्तीव्रे युगान्त इव भारत
003a	द्रोणे युधि पराक्रान्ते नर्दमाने मुहुर्मुहुः
003c	पाञ्चालेषु च क्षीणेषु वध्यमानेषु पाण्डुषु
004a	नापश्यच्छरणं किञ्चिद्धर्मराजो युधिष्ठिरः
004c	चिन्तयामास राजेन्द्र कथमेतद्भविष्यति
005a	तत्रावेक्ष्य दिशः सर्वाः सव्यसाचिदिदृक्षया
005c	युधिष्ठिरो ददर्शाथ नैव पार्थं न माधवम्
006a	सोऽपश्यन्नरशार्दूलं वानरर्षभलक्षणम्
006c	गाण्डीवस्य च निर्घोषमशृण्वन्व्यथितेन्द्रियः
007a	अपश्यन्सात्यकिं चापि वृष्णीनां प्रवरं रथम्
007c	चिन्तयाभिपरीताङ्गो धर्मराजो युधिष्ठिरः
007e	नाध्यगच्छत्तदा शान्तिं तावपश्यन्नरर्षभौ
008a	लोकोपक्रोशभीरुत्वाद्धर्मराजो महायशाः
008c	अचिन्तयन्महाबाहुः शैनेयस्य रथं प्रति
009a	पदवीं प्रेषितश्चैव फल्गुनस्य मया रणे
009c	शैनेयः सात्यकिः सत्यो मित्राणामभयङ्करः
010a	तदिदं ह्येकमेवासीद्द्विधा जातं ममाद्य वै
010c	सात्यकिश्च हि मे ज्ञेयः पाण्डवश्च धनञ्जयः
011a	सात्यकिं प्रेषयित्वा तु पाण्डवस्य पदानुगम्
011c	सात्वतस्यापि कं युद्धे प्रेषयिष्ये पदानुगम्
012a	करिष्यामि प्रयत्नेन भ्रातुरन्वेषणं यदि
012c	युयुधानमनन्विष्य लोको मां गर्हयिष्यति
013a	भ्रातुरन्वेषणं कृत्वा धर्मराजो युधिष्ठिरः
013c	परित्यजति वार्ष्णेयं सात्यकिं सत्यविक्रमम्
014a	लोकापवादभीरुत्वात्सोऽहं पार्थं वृकोदरम्
014c	पदवीं प्रेषयिष्यामि माधवस्य महात्मनः
015a	यथैव च मम प्रीतिरर्जुने शत्रुसूदने
015c	तथैव वृष्णिवीरेऽपि सात्वते युद्धदुर्मदे
016a	अतिभारे नियुक्तश्च मया शैनेयनन्दनः
016c	स तु मित्रोपरोधेन गौरवाच्च महाबलः
016e	प्रविष्टो भारतीं सेनां मकरः सागरं यथा
017a	असौ हि श्रूयते शब्दः शूराणामनिवर्तिनाम्
017c	मिथः संयुध्यमानानां वृष्णिवीरेण धीमता
018a	प्राप्तकालं सुबलवन्निश्चित्य बहुधा हि मे
018c	तत्रैव पाण्डवेयस्य भीमसेनस्य धन्विनः
018e	गमनं रोचते मह्यं यत्र यातौ महारथौ
019a	न चाप्यसह्यं भीमस्य विद्यते भुवि किञ्चन
019c	शक्तो ह्येष रणे यत्तान्पृथिव्यां सर्वधन्विनः
019e	स्वबाहुबलमास्थाय प्रतिव्यूहितुमञ्जसा
020a	यस्य बाहुबलं सर्वे समाश्रित्य महात्मनः
020c	वनवासान्निवृत्ताः स्म न च युद्धेषु निर्जिताः
021a	इतो गते भीमसेने सात्वतं प्रति पाण्डवे
021c	सनाथौ भवितारौ हि युधि सात्वतफल्गुनौ
022a	कामं त्वशोचनीयौ तौ रणे सात्वतफल्गुनौ
022c	रक्षितौ वासुदेवेन स्वयं चास्त्रविशारदौ
023a	अवश्यं तु मया कार्यमात्मनः शोकनाशनम्
023c	तस्माद्भीमं नियोक्ष्यामि सात्वतस्य पदानुगम्
023e	ततः प्रतिकृतं मन्ये विधानं सात्यकिं प्रति
024a	एवं निश्चित्य मनसा धर्मपुत्रो युधिष्ठिरः
024c	यन्तारमब्रवीद्राजन्भीमं प्रति नयस्व माम्
025a	धर्मराजवचः श्रुत्वा सारथिर्हयकोविदः
025c	रथं हेमपरिष्कारं भीमान्तिकमुपानयत्
026a	भीमसेनमनुप्राप्य प्राप्तकालमनुस्मरन्
026c	कश्मलं प्राविशद्राजा बहु तत्र समादिशन्
027a	यः सदेवान्सगन्धर्वान्दैत्यांश्चैकरथोऽजयत्
027c	तस्य लक्ष्म न पश्यामि भीमसेनानुजस्य ते
028a	ततोऽब्रवीद्धर्मराजं भीमसेनस्तथागतम्
028c	नैवाद्राक्षं न चाश्रौषं तव कश्मलमीदृशम्
029a	पुरा हि दुःखदीर्णानां भवान्गतिरभूद्धि नः
029c	उत्तिष्ठोत्तिष्ठ राजेन्द्र शाधि किं करवाणि ते
030a	न ह्यसाध्यमकार्यं वा विद्यते मम मानद
030c	आज्ञापय कुरुश्रेष्ठ मा च शोके मनः कृथाः
031a	तमब्रवीदश्रुपूर्णः कृष्णसर्प इव श्वसन्
031c	भीमसेनमिदं वाक्यं प्रम्लानवदनो नृपः
032a	यथा शङ्खस्य निर्घोषः पाञ्चजन्यस्य श्रूयते
032c	प्रेरितो वासुदेवेन संरब्धेन यशस्विना
032e	नूनमद्य हतः शेते तव भ्राता धनञ्जयः
033a	तस्मिन्विनिहते नूनं युध्यतेऽसौ जनार्दनः
033c	यस्य सत्त्ववतो वीर्यमुपजीवन्ति पाण्डवाः
034a	यं भयेष्वभिगच्छन्ति सहस्राक्षमिवामराः
034c	स शूरः सैन्धवप्रेप्सुरन्वयाद्भारतीं चमूम्
035a	तस्य वै गमनं विद्मो भीम नावर्तनं पुनः
035c	श्यामो युवा गुडाकेशो दर्शनीयो महाभुजः
036a	व्यूढोरस्को महास्कन्धो मत्तद्विरदविक्रमः
036c	चकोरनेत्रस्ताम्राक्षो द्विषतामघवर्धनः
037a	तदिदं मम भद्रं ते शोकस्थानमरिन्दम
037c	अर्जुनार्थं महाबाहो सात्वतस्य च कारणात्
038a	वर्धते हविषेवाग्निरिध्यमानः पुनः पुनः
038c	तस्य लक्ष्म न पश्यामि तेन विन्दामि कश्मलम्
039a	तं विद्धि पुरुषव्याघ्रं सात्वतं च महारथम्
039c	स तं महारथं पश्चादनुयातस्तवानुजम्
039e	तमपश्यन्महाबाहुमहं विन्दामि कश्मलम्
040a	तस्मात्कृष्णो रणे नूनं युध्यते युद्धकोविदः
040c	यस्य वीर्यवतो वीर्यमुपजीवन्ति पाण्डवाः
041a	स तत्र गच्छ कौन्तेय यत्र यातो धनञ्जयः
041c	सात्यकिश्च महावीर्यः कर्तव्यं यदि मन्यसे
041e	वचनं मम धर्मज्ञ ज्येष्ठो भ्राता भवामि ते
042a	न तेऽर्जुनस्तथा ज्ञेयो ज्ञातव्यः सात्यकिर्यथा
042c	चिकीर्षुर्मत्प्रियं पार्थ प्रयातः सव्यसाचिनः
042e	पदवीं दुर्गमां घोरामगम्यामकृतात्मभिः
043	भीमसेन उवाच
043a	ब्रह्मेशानेन्द्रवरुणानवहद्यः पुरा रथः
043c	तमास्थाय गतौ कृष्णौ न तयोर्विद्यते भयम्
044a	आज्ञां तु शिरसा बिभ्रदेष गच्छामि मा शुचः
044c	समेत्य तान्नरव्याघ्रांस्तव दास्यामि संविदम्
045	सञ्जय उवाच
045a	एतावदुक्त्वा प्रययौ परिदाय युधिष्ठिरम्
045c	धृष्टद्युम्नाय बलवान्सुहृद्भ्यश्च पुनः पुनः
045e	धृष्टद्युम्नं चेदमाह भीमसेनो महाबलः
046a	विदितं ते महाबाहो यथा द्रोणो महारथः
046c	ग्रहणे धर्मराजस्य सर्वोपायेन वर्तते
047a	न च मे गमने कृत्यं तादृक्पार्षत विद्यते
047c	यादृशं रक्षणे राज्ञः कार्यमात्ययिकं हि नः
048a	एवमुक्तोऽस्मि पार्थेन प्रतिवक्तुं स्म नोत्सहे
048c	प्रयास्ये तत्र यत्रासौ मुमूर्षुः सैन्धवः स्थितः
048e	धर्मराजस्य वचने स्थातव्यमविशङ्कया
049a	सोऽद्य यत्तो रणे पार्थं परिरक्ष युधिष्ठिरम्
049c	एतद्धि सर्वकार्याणां परमं कृत्यमाहवे
050a	तमब्रवीन्महाराज धृष्टद्युम्नो वृकोदरम्
050c	ईप्सितेन महाबाहो गच्छ पार्थाविचारयन्
051a	नाहत्वा समरे द्रोणो धृष्टद्युम्नं कथंचन
051c	निग्रहं धर्मराजस्य प्रकरिष्यति संयुगे
052a	ततो निक्षिप्य राजानं धृष्टद्युम्नाय पाण्डवः
052c	अभिवाद्य गुरुं ज्येष्ठं प्रययौ यत्र फल्गुनः
053a	परिष्वक्तस्तु कौन्तेयो धर्मराजेन भारत
053c	आघ्रातश्च तथा मूर्ध्नि श्रावितश्चाशिषः शुभाः
054a	भीमसेनो महाबाहुः कवची शुभकुण्डली
054c	साङ्गदः सतनुत्राणः सशरी रथिनां वरः
055a	तस्य कार्ष्णायसं वर्म हेमचित्रं महर्द्धिमत्
055c	विबभौ पर्वतश्लिष्टः सविद्युदिव तोयदः
056a	पीतरक्तासितसितैर्वासोभिश्च सुवेष्टितः
056c	कण्ठत्राणेन च बभौ सेन्द्रायुध इवाम्बुदः
057a	प्रयाते भीमसेने तु तव सैन्यं युयुत्सया
057c	पाञ्चजन्यरवो घोरः पुनरासीद्विशां पते
058a	तं श्रुत्वा निनदं घोरं त्रैलोक्यत्रासनं महत्
058c	पुनर्भीमं महाबाहुर्धर्मपुत्रोऽभ्यभाषत
059a	एष वृष्णिप्रवीरेण ध्मातः सलिलजो भृशम्
059c	पृथिवीं चान्तरिक्षं च विनादयति शङ्खराट्
060a	नूनं व्यसनमापन्ने सुमहत्सव्यसाचिनि
060c	कुरुभिर्युध्यते सार्धं सर्वैश्चक्रगदाधरः
061a	नूनमार्या महत्कुन्ती पापमद्य निदर्शनम्
061c	द्रौपदी च सुभद्रा च पश्यन्ति सह बन्धुभिः
062a	स भीमस्त्वरया युक्तो याहि यत्र धनञ्जयः
062c	मुह्यन्तीव हि मे सर्वा धनञ्जयदिदृक्षया
062e	दिशः सप्रदिशः पार्थ सात्वतस्य च कारणात्
063a	गच्छ गच्छेति च पुनर्भीमसेनमभाषत
063c	भृशं स प्रहितो भ्रात्रा भ्राता भ्रातुः प्रियङ्करः
063e	आहत्य दुन्दुभिं भीमः शङ्खं प्रध्माय चासकृत्
064a	विनद्य सिंहनादं च ज्यां विकर्षन्पुनः पुनः
064c	दर्शयन्घोरमात्मानममित्रान्सहसाभ्ययात्
065a	तमूहुर्जवना दान्ता विकुर्वाणा हयोत्तमाः
065c	विशोकेनाभिसंयत्ता मनोमारुतरंहसः
066a	आरुजन्विरुजन्पार्थो ज्यां विकर्षंश्च पाणिना
066c	सोऽवकर्षन्विकर्षंश्च सेनाग्रं समलोडयत्
067a	तं प्रयान्तं महाबाहुं पाञ्चालाः सहसोमकाः
067c	पृष्ठतोऽनुययुः शूरा मघवन्तमिवामराः
068a	तं ससेना महाराज सोदर्याः पर्यवारयन्
068c	दुःशलश्चित्रसेनश्च कुण्डभेदी विविंशतिः
069a	दुर्मुखो दुःसहश्चैव विकर्णश्च शलस्तथा
069c	विन्दानुविन्दौ सुमुखो दीर्घबाहुः सुदर्शनः
070a	वृन्दारकः सुहस्तश्च सुषेणो दीर्घलोचनः
070c	अभयो रौद्रकर्मा च सुवर्मा दुर्विमोचनः
071a	विविधै रथिनां श्रेष्ठाः सह सैन्यैः सहानुगैः
071c	संयत्ताः समरे शूरा भीमसेनमुपाद्रवन्
072a	तान्समीक्ष्य तु कौन्तेयो भीमसेनः पराक्रमी
072c	अभ्यवर्तत वेगेन सिंहः क्षुद्रमृगानिव
073a	ते महास्त्राणि दिव्यानि तत्र वीरा अदर्शयन्
073c	वारयन्तः शरैर्भीमं मेघाः सूर्यमिवोदितम्
074a	स तानतीत्य वेगेन द्रोणानीकमुपाद्रवत्
074c	अग्रतश्च गजानीकं शरवर्षैरवाकिरत्
075a	सोऽचिरेणैव कालेन तद्गजानीकमाशुगैः
075c	दिशः सर्वाः समभ्यस्य व्यधमत्पवनात्मजः
076a	त्रासिताः शरभस्येव गर्जितेन वने मृगाः
076c	प्राद्रवन्द्विरदाः सर्वे नदन्तो भैरवान्रवान्
077a	पुनश्चातीत्य वेगेन द्रोणानीकमुपाद्रवत्
077c	तमवारयदाचार्यो वेलेवोद्वृत्तमर्णवम्
078a	ललाटेऽताडयच्चैनं नाराचेन स्मयन्निव
078c	ऊर्ध्वरश्मिरिवादित्यो विबभौ तत्र पाण्डवः
079a	स मन्यमानस्त्वाचार्यो ममायं फल्गुनो यथा
079c	भीमः करिष्यते पूजामित्युवाच वृकोदरम्
080a	भीमसेन न ते शक्यं प्रवेष्टुमरिवाहिनीम्
080c	मामनिर्जित्य समरे शत्रुमध्ये महाबल
081a	यदि ते सोऽनुजः कृष्णः प्रविष्टोऽनुमते मम
081c	अनीकं न तु शक्यं भोः प्रवेष्टुमिह वै त्वया
082a	अथ भीमस्तु तच्छ्रुत्वा गुरोर्वाक्यमपेतभीः
082c	क्रुद्धः प्रोवाच वै द्रोणं रक्तताम्रेक्षणः श्वसन्
083a	तवार्जुनो नानुमते ब्रह्मबन्धो रणाजिरम्
083c	प्रविष्टः स हि दुर्धर्षः शक्रस्यापि विशेद्बलम्
084a	येन वै परमां पूजां कुर्वता मानितो ह्यसि
084c	नार्जुनोऽहं घृणी द्रोण भीमसेनोऽस्मि ते रिपुः
085a	पिता नस्त्वं गुरुर्बन्धुस्तथा पुत्रा हि ते वयम्
085c	इति मन्यामहे सर्वे भवन्तं प्रणताः स्थिताः
086a	अद्य तद्विपरीतं ते वदतोऽस्मासु दृश्यते
086c	यदि शत्रुं त्वमात्मानं मन्यसे तत्तथास्त्विह
086e	एष ते सदृशं शत्रोः कर्म भीमः करोम्यहम्
087a	अथोद्भ्राम्य गदां भीमः कालदण्डमिवान्तकः
087c	द्रोणायावसृजद्राजन्स रथादवपुप्लुवे
088a	साश्वसूतध्वजं यानं द्रोणस्यापोथयत्तदा
088c	प्रामृद्नाच्च बहून्योधान्वायुर्वृक्षानिवौजसा
089a	तं पुनः परिवव्रुस्ते तव पुत्रा रथोत्तमम्
089c	अन्यं च रथमास्थाय द्रोणः प्रहरतां वरः
090a	ततः क्रुद्धो महाराज भीमसेनः पराक्रमी
090c	अग्रतः स्यन्दनानीकं शरवर्षैरवाकिरत्
091a	ते वध्यमानाः समरे तव पुत्रा महारथाः
091c	भीमं भीमबलं युद्धेऽयोधयंस्तु जयैषिणः
092a	ततो दुःशासनः क्रुद्धो रथशक्तिं समाक्षिपत्
092c	सर्वपारशवीं तीक्ष्णां जिघांसुः पाण्डुनन्दनम्
093a	आपतन्तीं महाशक्तिं तव पुत्रप्रचोदिताम्
093c	द्विधा चिच्छेद तां भीमस्तदद्भुतमिवाभवत्
094a	अथान्यैर्निशितैर्बाणैः सङ्क्रुद्धः कुण्डभेदिनम्
094c	सुषेणं दीर्घनेत्रं च त्रिभिस्त्रीनवधीद्बली
095a	ततो वृन्दारकं वीरं कुरूणां कीर्तिवर्धनम्
095c	पुत्राणां तव वीराणां युध्यतामवधीत्पुनः
096a	अभयं रौद्रकर्माणं दुर्विमोचनमेव च
096c	त्रिभिस्त्रीनवधीद्भीमः पुनरेव सुतांस्तव
097a	वध्यमाना महाराज पुत्रास्तव बलीयसा
097c	भीमं प्रहरतां श्रेष्ठं समन्तात्पर्यवारयन्
098a	विन्दानुविन्दौ सहितौ सुवर्माणं च ते सुतम्
098c	प्रहसन्निव कौन्तेयः शरैर्निन्ये यमक्षयम्
099a	ततः सुदर्शनं वीरं पुत्रं ते भरतर्षभ
099c	विव्याध समरे तूर्णं स पपात ममार च
100a	सोऽचिरेणैव कालेन तद्रथानीकमाशुगैः
100c	दिशः सर्वाः समभ्यस्य व्यधमत्पाण्डुनन्दनः
101a	ततो वै रथघोषेण गर्जितेन मृगा इव
101c	वध्यमानाश्च समरे पुत्रास्तव विशां पते
101e	प्राद्रवन्सरथाः सर्वे भीमसेनभयार्दिताः
102a	अनुयाय तु कौन्तेयः पुत्राणां ते महद्बलम्
102c	विव्याध समरे राजन्कौरवेयान्समन्ततः
103a	वध्यमाना महाराज भीमसेनेन तावकाः
103c	त्यक्त्वा भीमं रणे यान्ति चोदयन्तो हयोत्तमान्
104a	तांस्तु निर्जित्य समरे भीमसेनो महाबलः
104c	सिंहनादरवं चक्रे बाहुशब्दं च पाण्डवः
105a	तलशब्दं च सुमहत्कृत्वा भीमो महाबलः
105c	व्यतीत्य रथिनश्चापि द्रोणानीकमुपाद्रवत्
