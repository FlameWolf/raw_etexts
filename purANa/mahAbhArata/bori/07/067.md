001	सञ्जय उवाच
001a	सन्निरुद्धस्तु तैः पार्थो महाबलपराक्रमः
001c	द्रुतं समनुयातश्च द्रोणेन रथिनां वरः
002a	किरन्निषुगणांस्तिक्ष्णान्स्वरश्मीनिव भास्करः
002c	तापयामास तत्सैन्यं देहं व्याधिगणो यथा
003a	अश्वो विद्धो ध्वजश्छिन्नः सारोहः पतितो गजः
003c	छत्राणि चापविद्धानि रथाश्चक्रैर्विना कृताः
004a	विद्रुतानि च सैन्यानि शरार्तानि समन्ततः
004c	इत्यासीत्तुमुलं युद्धं न प्राज्ञायत किंचन
005a	तेषामायच्छतां सङ्ख्ये परस्परमजिह्मगैः
005c	अर्जुनो ध्वजिनीं राजन्नभीक्ष्णं समकम्पयत्
006a	सत्यां चिकीर्षमाणस्तु प्रतिज्ञां सत्यसङ्गरः
006c	अभ्यद्रवद्रथश्रेष्ठं शोणाश्वं श्वेतवाहनः
007a	तं द्रोणः पञ्चविंशत्या मर्मभिद्भिरजिह्मगैः
007c	अन्तेवासिनमाचार्यो महेष्वासं समर्दयत्
008a	तं तूर्णमिव बीभत्सुः सर्वशस्त्रभृतां वरः
008c	अभ्यधावदिषूनस्यन्निषुवेगविघातकान्
009a	तस्याशु क्षिपतो भल्लान्भल्लैः सन्नतपर्वभिः
009c	प्रत्यविध्यदमेयात्मा ब्रह्मास्त्रं समुदीरयन्
010a	तदद्भुतमपश्याम द्रोणस्याचार्यकं युधि
010c	यतमानो युवा नैनं प्रत्यविध्यद्यदर्जुनः
011a	क्षरन्निव महामेघो वारिधाराः सहस्रशः
011c	द्रोणमेघः पार्थशैलं ववर्ष शरवृष्टिभिः
012a	अर्जुनः शरवर्षं तद्ब्रह्मास्त्रेणैव मारिष
012c	प्रतिजग्राह तेजस्वी बाणैर्बाणान्विशातयन्
013a	द्रोणस्तु पञ्चविंशत्या श्वेतवाहनमार्दयत्
013c	वासुदेवं च सप्तत्या बाह्वोरुरसि चाशुगैः
014a	पार्थस्तु प्रहसन्धीमानाचार्यं स शरौघिणम्
014c	विसृजन्तं शितान्बाणानवारयत तं युधि
015a	अथ तौ वध्यमानौ तु द्रोणेन रथसत्तमौ
015c	आवर्जयेतां दुर्धर्षं युगान्ताग्निमिवोत्थितम्
016a	वर्जयन्निशितान्बाणान्द्रोणचापविनिःसृतान्
016c	किरीटमाली कौन्तेयो भोजानीकं न्यपातयत्
017a	सोऽन्तरा कृतवर्माणं काम्बोजं च सुदक्षिणम्
017c	अभ्ययाद्वर्जयन्द्रोणं मैनाकमिव पर्वतम्
018a	ततो भोजो नरव्याघ्रं दुःसहः कुरुसत्तम
018c	अविध्यत्तूर्णमव्यग्रो दशभिः कङ्कपत्रिभिः
019a	तमर्जुनः शितेनाजौ राजन्विव्याध पत्रिणा
019c	पुनश्चान्यैस्त्रिभिर्बाणैर्मोहयन्निव सात्वतम्
020a	भोजस्तु प्रहसन्पार्थं वासुदेवं च माधवम्
020c	एकैकं पञ्चविंशत्या सायकानां समार्पयत्
021a	तस्यार्जुनो धनुश्छित्त्वा विव्याधैनं त्रिसप्तभिः
021c	शरैरग्निशिखाकारैः क्रुद्धाशीविषसन्निभैः
022a	अथान्यद्धनुरादाय कृतवर्मा महारथः
022c	पञ्चभिः सायकैस्तूर्णं विव्याधोरसि भारत
023a	पुनश्च निशितैर्बाणैः पार्थं विव्याध पञ्चभिः
023c	तं पार्थो नवभिर्बाणैराजघान स्तनान्तरे
024a	विषक्तं दृश्य कौन्तेयं कृतवर्मरथं प्रति
024c	चिन्तयामास वार्ष्णेयो न नः कालात्ययो भवेत्
025a	ततः कृष्णोऽब्रवीत्पार्थं कृतवर्मणि मा दयाम्
025c	कुरुसाम्बन्धिकं कृत्वा प्रमथ्यैनं विशातय
026a	ततः स कृतवर्माणं मोहयित्वार्जुनः शरैः
026c	अभ्यगाज्जवनैरश्वैः काम्बोजानामनीकिनीम्
027a	अमर्षितस्तु हार्दिख्यः प्रविष्टे श्वेतवाहने
027c	विधुन्वन्सशरं चापं पाञ्चाल्याभ्यां समागतः
028a	चक्ररक्षौ तु पाञ्चाल्यावर्जुनस्य पदानुगौ
028c	पर्यवारयदायान्तौ कृतवर्मा रथेषुभिः
029a	तावविध्यत्ततो भोजः सर्वपारशवैः शरैः
029c	त्रिभिरेव युधामन्युं चतुर्भिश्चोत्तमौजसम्
030a	तावप्येनं विव्यधतुर्दशभिर्दशभिः शरैः
030c	सञ्चिच्छिदतुरप्यस्य ध्वजं कार्मुकमेव च
031a	अथान्यद्धनुरादाय हार्दिक्यः क्रोधमूर्छितः
031c	कृत्वा विधनुषौ वीरौ शरवर्षैरवाकिरत्
032a	तावन्ये धनुषी सज्ये कृत्वा भोजं विजघ्नतुः
032c	तेनान्तरेण बीभत्सुर्विवेशामित्रवाहिनीम्
033a	न लेभाते तु तौ द्वारं वारितौ कृतवर्मणा
033c	धार्तराष्ट्रेष्वनीकेषु यतमानौ नरर्षभौ
034a	अनीकान्यर्दयन्युद्धे त्वरितः श्वेतवाहनः
034c	नावधीत्कृतवर्माणं प्राप्तमप्यरिसूदनः
035a	तं दृष्ट्वा तु तथायान्तं शूरो राजा श्रुतायुधः
035c	अभ्यद्रवत्सुसङ्क्रुद्धो विधुन्वानो महद्धनुः
036a	स पार्थं त्रिभिरानर्छत्सप्तत्या च जनार्दनम्
036c	क्षुरप्रेण सुतीक्ष्णेन पार्थकेतुमताडयत्
037a	तमर्जुनो नवत्या तु शराणां नतपर्वणाम्
037c	आजघान भृशं क्रुद्धस्तोत्त्रैरिव महाद्विपम्
038a	स तन्न ममृषे राजन्पाण्डवेयस्य विक्रमम्
038c	अथैनं सप्तसप्तत्या नाराचानां समार्पयत्
039a	तस्यार्जुनो धनुश्छित्त्वा शरावापं निकृत्य च
039c	आजघानोरसि क्रुद्धः सप्तभिर्नतपर्वभिः
040a	अथान्यद्धनुरादाय स राजा क्रोधमूर्छितः
040c	वासविं नवभिर्बाणैर्बाह्वोरुरसि चार्पयत्
041a	ततोऽर्जुनः स्मयन्नेव श्रुतायुधमरिंदमः
041c	शरैरनेकसाहस्रैः पीडयामास भारत
042a	अश्वांश्चास्यावधीत्तूर्णं सारथिं च महारथः
042c	विव्याध चैनं सप्तत्या नाराचानां महाबलः
043a	हताश्वं रथमुत्सृज्य स तु राजा श्रुतायुधः
043c	अभ्यद्रवद्रणे पार्थं गदामुद्यम्य वीर्यवान्
044a	वरुणस्यात्मजो वीरः स तु राजा श्रुतायुधः
044c	पर्णाशा जननी यस्य शीततोया महानदी
045a	तस्य माताब्रवीद्वाक्यं वरुणं पुत्रकारणात्
045c	अवध्योऽयं भवेल्लोके शत्रूणां तनयो मम
046a	वरुणस्त्वब्रवीत्प्रीतो ददाम्यस्मै वरं हितम्
046c	दिव्यमस्त्रं सुतस्तेऽयं येनावध्यो भविष्यति
047a	नास्ति चाप्यमरत्वं वै मनुष्यस्य कथञ्चन
047c	सर्वेणावश्यमर्तव्यं जातेन सरितां वरे
048a	दुर्धर्षस्त्वेष शत्रूणां रणेषु भविता सदा
048c	अस्त्रस्यास्य प्रभावाद्वै व्येतु ते मानसो ज्वरः
049a	इत्युक्त्वा वरुणः प्रादाद्गदां मन्त्रपुरस्कृताम्
049c	यामासाद्य दुराधर्षः सर्वलोके श्रुतायुधः
050a	उवाच चैनं भगवान्पुनरेव जलेश्वरः
050c	अयुध्यति न मोक्तव्या सा त्वय्येव पतेदिति
051a	स तया वीरघातिन्या जनार्दनमताडयत्
051c	प्रतिजग्राह तां कृष्णः पीनेनांसेन वीर्यवान्
052a	नाकम्पयत शौरिं सा विन्ध्यं गिरिमिवानिलः
052c	प्रत्यभ्ययात्तं विप्रोढा कृत्येव दुरधिष्ठिता
053a	जघान चास्थितं वीरं श्रुतायुधममर्षणम्
053c	हत्वा श्रुतायुधं वीरं जगतीमन्वपद्यत
054a	हाहाकारो महांस्तत्र सैन्यानां समजायत
054c	स्वेनास्त्रेण हतं दृष्ट्वा श्रुतायुधमरिंदमम्
055a	अयुध्यमानाय हि सा केशवाय नराधिप
055c	क्षिप्ता श्रुतायुधेनाथ तस्मात्तमवधीद्गदा
056a	यथोक्तं वरुणेनाजौ तथा स निधनं गतः
056c	व्यसुश्चाप्यपतद्भूमौ प्रेक्षतां सर्वधन्विनाम्
057a	पतमानस्तु स बभौ पर्णाशायाः प्रियः सुतः
057c	सम्भग्न इव वातेन बहुशाखो वनस्पतिः
058a	ततः सर्वाणि सैन्यानि सेनामुख्याश्च सर्वशः
058c	प्राद्रवन्त हतं दृष्ट्वा श्रुतायुधमरिन्दमम्
059a	तथ काम्बोजराजस्य पुत्रः शूरः सुदक्षिणः
059c	अभ्ययाज्जवनैरश्वैः फल्गुनं शत्रुसूदनम्
060a	तस्य पार्थः शरान्सप्त प्रेषयामास भारत
060c	ते तं शूरं विनिर्भिद्य प्राविशन्धरणीतलम्
061a	सोऽतिविद्धः शरैस्तीक्ष्णैर्गाण्डीवप्रेषितैर्मृधे
061c	अर्जुनं प्रतिविव्याध दशभिः कङ्कपत्रिभिः
062a	वासुदेवं त्रिभिर्विद्ध्वा पुनः पार्थं च पञ्चभिः
062c	तस्य पार्थो धनुश्छित्त्वा केतुं चिच्छेद मारिष
063a	भल्लाभ्यां भृशतीक्ष्णाभ्यां तं च विव्याध पाण्डवः
063c	स तु पार्थं त्रिभिर्विद्ध्वा सिंहनादमथानदत्
064a	सर्वपारशवीं चैव शक्तिं शूरः सुदक्षिणः
064c	सघण्टां प्राहिणोद्घोरां क्रुद्धो गाण्डीवधन्वने
065a	सा ज्वलन्ती महोल्केव तमासाद्य महारथम्
065c	सविस्फुलिङ्गा निर्भिद्य निपपात महीतले
066a	तं चतुर्दशभिः पार्थो नाराचैः कङ्कपत्रिभिः
066c	साश्वध्वजधनुःसूतं विव्याधाचिन्त्यविक्रमः
066e	रथं चान्यैः सुबहुभिश्चक्रे विशकलं शरैः
067a	सुदक्षिणं तु काम्बोजं मोघसङ्कल्पविक्रमम्
067c	बिभेद हृदि बाणेन पृथुधारेण पाण्डवः
068a	स भिन्नमर्मा स्रस्ताङ्गः प्रभ्रष्टमुकुटाङ्गदः
068c	पपाताभिमुखः शूरो यन्त्रमुक्त इव ध्वजः
069a	गिरेः शिखरजः श्रीमान्सुशाखः सुप्रतिष्ठितः
069c	निर्भग्न इव वातेन कर्णिकारो हिमात्यये
070a	शेते स्म निहतो भूमौ काम्बोजास्तरणोचितः
070c	सुदर्शनीयस्ताम्राक्षः कर्णिना स सुदक्षिणः
070e	पुत्रः काम्बोजराजस्य पार्थेन विनिपातितः
071a	ततः सर्वाणि सैन्यानि व्यद्रवन्त सुतस्य ते
071c	हतं श्रुतायुधं दृष्ट्वा काम्बोजं च सुदक्षिणम्
