001	सञ्जय उवाच
001a	तमुद्यतं महाबाहुं दुःशासनरथं प्रति
001c	त्वरितं त्वरणीयेषु धनञ्जयहितैषिणम्
002a	त्रिगर्तानां महेष्वासाः सुवर्णविकृतध्वजाः
002c	सेनासमुद्रमाविष्टमानर्तं पर्यवारयन्
003a	अथैनं रथवंशेन सर्वतः संनिवार्य ते
003c	अवाकिरञ्शरव्रातैः क्रुद्धाः परमधन्विनः
004a	अजयद्राजपुत्रांस्तान्यतमानान्महारणे
004c	एकः पञ्चाशतं शत्रून्सात्यकिः सत्यविक्रमः
005a	सम्प्राप्य भारतीमध्यं तलघोषसमाकुलम्
005c	असिशक्तिगदापूर्णमप्लवं सलिलं यथा
006a	तत्राद्भुतमपश्याम शैनेयचरितं रणे
006c	प्रतीच्यां दिशि तं दृष्ट्वा प्राच्यां पश्याम लाघवात्
007a	उदीचीं दक्षिणां प्राचीं प्रतीचीं प्रसृतस्तथा
007c	नृत्यन्निवाचरच्छूरो यथा रथशतं तथा
008a	तद्दृष्ट्वा चरितं तस्य सिंहविक्रान्तगामिनः
008c	त्रिगर्ताः संन्यवर्तन्त सन्तप्ताः स्वजनं प्रति
009a	तमन्ये शूरसेनानां शूराः सङ्ख्ये न्यवारयन्
009c	नियच्छन्तः शरव्रातैर्मत्तं द्विपमिवाङ्कुशैः
010a	तान्न्यवारयदायस्तान्मुहूर्तमिव सात्यकिः
010c	ततः कलिङ्गैर्युयुधे सोऽचिन्त्यबलविक्रमः
011a	तां च सेनामतिक्रम्य कलिङ्गानां दुरत्ययाम्
011c	अथ पार्थं महाबाहुर्धनञ्जयमुपासदत्
012a	तरन्निव जले श्रान्तो यथा स्थलमुपेयिवान्
012c	तं दृष्ट्वा पुरुषव्याघ्रं युयुधानः समाश्वसत्
013a	तमायान्तमभिप्रेक्ष्य केशवोऽर्जुनमब्रवीत्
013c	असावायाति शैनेयस्तव पार्थ पदानुगः
014a	एष शिष्यः सखा चैव तव सत्यपराक्रमः
014c	सर्वान्योधांस्तृणीकृत्य विजिग्ये पुरुषर्षभः
015a	एष कौरवयोधानां कृत्वा घोरमुपद्रवम्
015c	तव प्राणैः प्रियतरः किरीटिन्नेति सात्यकिः
016a	एष द्रोणं तथा भोजं कृतवर्माणमेव च
016c	कदर्थीकृत्य विशिखैः फल्गुनाभ्येति सात्यकिः
017a	धर्मराजप्रियान्वेषी हत्वा योधान्वरान्वरान्
017c	शूरश्चैव कृतास्त्रश्च फल्गुनाभ्येति सात्यकिः
018a	कृत्वा सुदुष्करं कर्म सैन्यमध्ये महाबलः
018c	तव दर्शनमन्विच्छन्पाण्डवाभ्येति सात्यकिः
019a	बहूनेकरथेनाजौ योधयित्वा महारथान्
019c	आचार्यप्रमुखान्पार्थ आयात्येष हि सात्यकिः
020a	स्वबाहुबलमाश्रित्य विदार्य च वरूथिनीम्
020c	प्रेषितो धर्मपुत्रेण पर्थैषोऽभ्येति सात्यकिः
021a	यस्य नास्ति समो योधः कौरवेषु कथंचन
021c	सोऽयमायाति कौन्तेय सात्यकिः सत्यविक्रमः
022a	कुरुसैन्याद्विमुक्तो वै सिंहो मध्याद्गवामिव
022c	निहत्य बहुलाः सेनाः पार्थैषोऽभ्येति सात्यकिः
023a	एष राजसहस्राणां वक्त्रैः पङ्कजसन्निभैः
023c	आस्तीर्य वसुधां पार्थ क्षिप्रमायाति सात्यकिः
024a	एष दुर्योधनं जित्वा भ्रातृभिः सहितं रणे
024c	निहत्य जलसन्धं च क्षिप्रमायाति सात्यकिः
025a	रुधिरौघवतीं कृत्वा नदीं शोणितकर्दमाम्
025c	तृणवन्न्यस्य कौरव्यानेष आयाति सात्यकिः
026a	ततोऽप्रहृष्टः कौन्तेयः केशवं वाक्यमब्रवीत्
026c	न मे प्रियं महाबाहो यन्मामभ्येति सात्यकिः
027a	न हि जानामि वृत्तान्तं धर्मराजस्य केशव
027c	सात्वतेन विहीनः स यदि जीवति वा न वा
028a	एतेन हि महाबाहो रक्षितव्यः स पार्थिवः
028c	तमेष कथमुत्सृज्य मम कृष्ण पदानुगः
029a	राजा द्रोणाय चोत्सृष्टः सैन्धवश्चानिपातितः
029c	प्रत्युद्यातश्च शैनेयमेष भूरिश्रवा रणे
030a	सोऽयं गुरुतरो भारः सैन्धवान्मे समाहितः
030c	ज्ञातव्यश्च हि मे राजा रक्षितव्यश्च सात्यकिः
031a	जयद्रथश्च हन्तव्यो लम्बते च दिवाकरः
031c	श्रान्तश्चैष महाबाहुरल्पप्राणश्च साम्प्रतम्
032a	परिश्रान्ता हयाश्चास्य हययन्ता च माधव
032c	न च भूरिश्रवाः श्रान्तः ससहायश्च केशव
033a	अपीदानीं भवेदस्य क्षेममस्मिन्समागमे
033c	कच्चिन्न सागरं तीर्त्वा सात्यकिः सत्यविक्रमः
033e	गोष्पदं प्राप्य सीदेत महौजाः शिनिपुङ्गवः
034a	अपि कौरवमुख्येन कृतास्त्रेण महात्मना
034c	समेत्य भूरिश्रवसा स्वस्तिमान्सात्यकिर्भवेत्
035a	व्यतिक्रममिमं मन्ये धर्मराजस्य केशव
035c	आचार्याद्भयमुत्सृज्य यः प्रेषयति सात्यकिम्
036a	ग्रहणं धर्मराजस्य खगः श्येन इवामिषम्
036c	नित्यमाशंसते द्रोणः कच्चित्स्यात्कुशली नृपः
