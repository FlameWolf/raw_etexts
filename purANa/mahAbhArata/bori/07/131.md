001	सञ्जय उवाच
001a	प्रायोपविष्टे तु हते पुत्रे सात्यकिना ततः
001c	सोमदत्तो भृशं क्रुद्धः सात्यकिं वाक्यमब्रवीत्
002a	क्षत्रधर्मः पुरा दृष्टो यस्तु देवैर्महात्मभिः
002c	तं त्वं सात्वत सन्त्यज्य दस्युधर्मे कथं रतः
003a	पराङ्मुखाय दीनाय न्यस्तशस्त्राय याचते
003c	क्षत्रधर्मरतः प्राज्ञः कथं नु प्रहरेद्रणे
004a	द्वावेव किल वृष्णीनां तत्र ख्यातौ महारथौ
004c	प्रद्युम्नश्च महाबाहुस्त्वं चैव युधि सात्वत
005a	कथं प्रायोपविष्टाय पार्थेन छिन्नबाहवे
005c	नृशंसं पतनीयं च तादृशं कृतवानसि
006a	शपे सात्वत पुत्राभ्यामिष्टेन सुकृतेन च
006c	अनतीतामिमां रात्रिं यदि त्वां वीरमानिनम्
007a	अरक्ष्यमाणं पार्थेन जिष्णुना ससुतानुजम्
007c	न हन्यां निरये घोरे पतेयं वृष्णिपांसन
008a	एवमुक्त्वा सुसङ्क्रुद्धः सोमदत्तो महाबलः
008c	दध्मौ शङ्खं च तारेण सिंहनादं ननाद च
009a	ततः कमलपत्राक्षः सिंहदंष्ट्रो महाबलः
009c	सात्वतो भृशसङ्क्रुद्धः सोमदत्तमथाब्रवीत्
010a	हतो भूरिश्रवा वीरस्तव पुत्रो महारथः
010c	शलश्चैव तथा राजन्भ्रातृव्यसनकर्शितः
011a	त्वां चाप्यद्य वधिष्यामि सपुत्रपशुबान्धवम्
011c	तिष्ठेदानीं रणे यत्तः कौरवोऽसि विशेषतः
012a	यस्मिन्दानं दमः शौचमहिंसा ह्रीर्धृतिः क्षमा
012c	अनपायीनि सर्वाणि नित्यं राज्ञि युधिष्ठिरे
013a	मृदङ्गकेतोस्तस्य त्वं तेजसा निहतः पुरा
013c	सकर्णसौबलः सङ्ख्ये विनाशं समुपेष्यसि
014a	शपेऽहं कृष्णचरणैरिष्टापूर्तेन चैव ह
014c	यदि त्वां ससुतं पापं न हन्यां युधि रोषितः
014e	अपयास्यसि चेत्त्यक्त्वा ततो मुक्तो भविष्यसि
015a	एवमाभाष्य चान्योन्यं क्रोधसंरक्तलोचनौ
015c	प्रवृत्तौ शरसम्पातं कर्तुं पुरुषसत्तमौ
016a	ततो गजसहस्रेण रथानामयुतेन च
016c	दुर्योधनः सोमदत्तं परिवार्य व्यवस्थितः
017a	शकुनिश्च सुसङ्क्रुद्धः सर्वशस्त्रभृतां वरः
017c	पुत्रपौत्रैः परिवृतो भ्रातृभिश्चेन्द्रविक्रमैः
017e	स्यालस्तव महाबाहुर्वज्रसंहननो युवा
018a	साग्रं शतसहस्रं तु हयानां तस्य धीमतः
018c	सोमदत्तं महेष्वासं समन्तात्पर्यरक्षत
019a	रक्ष्यमाणश्च बलिभिश्छादयामास सात्यकिम्
019c	तं छाद्यमानं विशिखैर्दृष्ट्वा सन्नतपर्वभिः
019e	धृष्टद्युम्नोऽभ्ययात्क्रुद्धः प्रगृह्य महतीं चमूम्
020a	चण्डवाताभिसृष्टानामुदधीनामिव स्वनः
020c	आसीद्राजन्बलौघानामन्योन्यमभिनिघ्नताम्
021a	विव्याध सोमदत्तस्तु सात्वतं नवभिः शरैः
021c	सात्यकिर्दशभिश्चैनमवधीत्कुरुपुङ्गवम्
022a	सोऽतिविद्धो बलवता समरे दृढधन्वना
022c	रथोपस्थं समासाद्य मुमोह गतचेतनः
023a	तं विमूढं समालक्ष्य सारथिस्त्वरयान्वितः
023c	अपोवाह रणाद्वीरं सोमदत्तं महारथम्
024a	तं विसञ्ज्ञं समालोक्य युयुधानशरार्दितम्
024c	द्रौणिरभ्यद्रवत्क्रुद्धः सात्वतं रणमूर्धनि
025a	तमापतन्तं सम्प्रेक्ष्य शैनेयस्य रथं प्रति
025c	भैमसेनिः सुसङ्क्रुद्धः प्रत्यमित्रमवारयत्
026a	कार्ष्णायसमयं घोरमृक्षचर्मावृतं महत्
026c	युक्तं गजनिभैर्वाहैर्न हयैर्नापि वा गजैः
027a	विक्षिप्तमष्टचक्रेण विवृताक्षेण कूजता
027c	ध्वजेनोच्छ्रिततुण्डेन गृध्रराजेन राजता
028a	लोहितार्द्रपताकं तमन्त्रमालाविभूषितम्
028c	अष्टचक्रसमायुक्तमास्थाय विपुलं रथम्
029a	शूलमुद्गरधारिण्या शैलपादपहस्तया
029c	रक्षसां घोररूपाणामक्षौहिण्या समावृतः
030a	तमुद्यतमहाचापं निशाम्य व्यथिता नृपाः
030c	युगान्तकालसमये दण्डहस्तमिवान्तकम्
031a	भयार्दिता प्रचुक्षोभ पुत्रस्य तव वाहिनी
031c	वायुना क्षोभितावर्ता गङ्गेवोर्ध्वतरङ्गिणी
032a	घटोत्कचप्रयुक्तेन सिंहनादेन भीषिताः
032c	प्रसुस्रुवुर्गजा मूत्रं विव्यथुश्च नरा भृशम्
033a	ततोऽश्मवृष्टिरत्यर्थमासीत्तत्र समन्ततः
033c	सन्ध्याकालाधिकबलैः प्रमुक्ता राक्षसैः क्षितौ
034a	आयसानि च चक्राणि भुशुण्ड्यः प्रासतोमराः
034c	पतन्त्यविरलाः शूलाः शतघ्न्यः पट्टिशास्तथा
035a	तदुग्रमतिरौद्रं च दृष्ट्वा युद्धं नराधिपाः
035c	तनयास्तव कर्णश्च व्यथिताः प्राद्रवन्दिशः
036a	तत्रैकोऽस्त्रबलश्लाघी द्रौणिर्मानी न विव्यथे
036c	व्यधमच्च शरैर्मायां घटोत्कचविनिर्मिताम्
037a	निहतायां तु मायायाममर्षी स घटोत्कचः
037c	विससर्ज शरान्घोरांस्तेऽश्वत्थामानमाविशन्
038a	भुजगा इव वेगेन वल्मीकं क्रोधमूर्छिताः
038c	ते शरा रुधिराभ्यक्ता भित्त्वा शारद्वतीसुतम्
038e	विविशुर्धरणीं शीघ्रा रुक्मपुङ्खाः शिलाशिताः
039a	अश्वत्थामा तु सङ्क्रुद्धो लघुहस्तः प्रतापवान्
039c	घटोत्कचमभिक्रुद्धं बिभेद दशभिः शरैः
040a	घटोत्कचोऽतिविद्धस्तु द्रोणपुत्रेण मर्मसु
040c	चक्रं शतसहस्रारमगृह्णाद्व्यथितो भृशम्
041a	क्षुरान्तं बालसूर्याभं मणिवज्रविभूषितम्
041c	अश्वत्थाम्नस्तु चिक्षेप भैमसेनिर्जिघांसया
042a	वेगेन महता गच्छद्विक्षिप्तं द्रौणिना शरैः
042c	अभाग्यस्येव सङ्कल्पस्तन्मोघं न्यपतद्भुवि
043a	घटोत्कचस्ततस्तूर्णं दृष्ट्वा चक्रं निपातितम्
043c	द्रौणिं प्राच्छादयद्बाणैः स्वर्भानुरिव भास्करम्
044a	घटोत्कचसुतः श्रीमान्भिन्नाञ्जनचयोपमः
044c	रुरोध द्रौणिमायान्तं प्रभञ्जनमिवाद्रिराट्
045a	पौत्रेण भीमसेनस्य शरैः सोऽञ्जनपर्वणा
045c	बभौ मेघेन धाराभिर्गिरिर्मेरुरिवार्दितः
046a	अश्वत्थामा त्वसम्भ्रान्तो रुद्रोपेन्द्रेन्द्रविक्रमः
046c	ध्वजमेकेन बाणेन चिच्छेदाञ्जनपर्वणः
047a	द्वाभ्यां तु रथयन्तारं त्रिभिश्चास्य त्रिवेणुकम्
047c	धनुरेकेन चिच्छेद चतुर्भिश्चतुरो हयान्
048a	विरथस्योद्यतं हस्ताद्धेमबिन्दुभिराचितम्
048c	विशिखेन सुतीक्ष्णेन खड्गमस्य द्विधाकरोत्
049a	गदा हेमाङ्गदा राजंस्तूर्णं हैडिम्बसूनुना
049c	भ्राम्योत्क्षिप्ता शरैः सापि द्रौणिनाभ्याहतापतत्
050a	ततोऽन्तरिक्षमुत्पत्य कालमेघ इवोन्नदन्
050c	ववर्षाञ्जनपर्वा स द्रुमवर्षं नभस्तलात्
051a	ततो मायाधरं द्रौणिर्घटोत्कचसुतं दिवि
051c	मार्गणैरभिविव्याध घनं सूर्य इवांशुभिः
052a	सोऽवतीर्य पुनस्तस्थौ रथे हेमपरिष्कृते
052c	महीधर इवात्युच्चः श्रीमानञ्जनपर्वतः
053a	तमयस्मयवर्माणं द्रौणिर्भीमात्मजात्मजम्
053c	जघानाञ्जनपर्वाणं महेश्वर इवान्धकम्
054a	अथ दृष्ट्वा हतं पुत्रमश्वत्थाम्ना महाबलम्
054c	द्रौणेः सकाशमभ्येत्य रोषात्प्रचलिताङ्गदः
055a	प्राह वाक्यमसम्भ्रान्तो वीरं शारद्वतीसुतम्
055c	दहन्तं पाण्डवानीकं वनमग्निमिवोद्धतम्
056a	तिष्ठ तिष्ठ न मे जीवन्द्रोणपुत्र गमिष्यसि
056c	त्वामद्य निहनिष्यामि क्रौञ्चमग्निसुतो यथा
057	अश्वत्थामोवाच
057a	गच्छ वत्स सहान्यैस्त्वं युध्यस्वामरविक्रम
057c	न हि पुत्रेण हैडिम्बे पिता न्याय्यं प्रबाधितुम्
058a	कामं खलु न मे रोषो हैडिम्बे विद्यते त्वयि
058c	किं तु रोषान्वितो जन्तुर्हन्यादात्मानमप्युत
059	सञ्जय उवाच
059a	श्रुत्वैतत्क्रोधताम्राक्षः पुत्रशोकसमन्वितः
059c	अश्वत्थामानमायस्तो भैमसेनिरभाषत
060a	किमहं कातरो द्रौणे पृथग्जन इवाहवे
060c	भीमात्खल्वहमुत्पन्नः कुरूणां विपुले कुले
061a	पाण्डवानामहं पुत्रः समरेष्वनिवर्तिनाम्
061c	रक्षसामधिराजोऽहं दशग्रीवसमो बले
062a	तिष्ठ तिष्ठ न मे जीवन्द्रोणपुत्र गमिष्यसि
062c	युद्धश्रद्धामहं तेऽद्य विनेष्यामि रणाजिरे
063a	इत्युक्त्वा रोषताम्राक्षो राक्षसः सुमहाबलः
063c	द्रौणिमभ्यद्रवत्क्रुद्धो गजेन्द्रमिव केसरी
064a	रथाक्षमात्रैरिषुभिरभ्यवर्षद्घटोत्कचः
064c	रथिनामृषभं द्रौणिं धाराभिरिव तोयदः
065a	शरवृष्टिं शरैर्द्रौणिरप्राप्तां तां व्यशातयत्
065c	ततोऽन्तरिक्षे बाणानां सङ्ग्रामोऽन्य इवाभवत्
066a	अथास्त्रसङ्घर्षकृतैर्विस्फुलिङ्गैः समाबभौ
066c	विभावरीमुखे व्योम खद्योतैरिव चित्रितम्
067a	निशाम्य निहतां मायां द्रौणिना रणमानिना
067c	घटोत्कचस्ततो मायां ससर्जान्तर्हितः पुनः
068a	सोऽभवद्गिरिरत्युच्चः शिखरैस्तरुसङ्कटैः
068c	शूलप्रासासिमुसलजलप्रस्रवणो महान्
069a	तमञ्जनचयप्रख्यं द्रौणिर्दृष्ट्वा महीधरम्
069c	प्रपतद्भिश्च बहुभिः शस्त्रसङ्घैर्न चुक्षुभे
070a	ततः स्मयन्निव द्रौणिर्वज्रमस्त्रमुदीरयत्
070c	स तेनास्त्रेण शैलेन्द्रः क्षिप्तः क्षिप्रमनश्यत
071a	ततः स तोयदो भूत्वा नीलः सेन्द्रायुधो दिवि
071c	अश्मवृष्टिभिरत्युग्रो द्रौणिमाच्छादयद्रणे
072a	अथ सन्धाय वायव्यमस्त्रमस्त्रविदां वरः
072c	व्यधमद्द्रोणतनयो नीलमेघं समुत्थितम्
073a	स मार्गणगणैर्द्रौणिर्दिशः प्रच्छाद्य सर्वतः
073c	शतं रथसहस्राणां जघान द्विपदां वरः
074a	स दृष्ट्वा पुनरायान्तं रथेनायतकार्मुकम्
074c	घटोत्कचमसम्भ्रान्तं राक्षसैर्बहुभिर्वृतम्
075a	सिंहशार्दूलसदृशैर्मत्तद्विरदविक्रमैः
075c	गजस्थैश्च रथस्थैश्च वाजिपृष्ठगतैरपि
076a	विवृतास्यशिरोग्रीवैर्हैडिम्बानुचरैः सह
076c	पौलस्त्यैर्यातुधानैश्च तामसैश्चोग्रविक्रमैः
077a	नानाशस्त्रधरैर्वीरैर्नानाकवचभूषणैः
077c	महाबलैर्भीमरवैः संरम्भोद्वृत्तलोचनैः
078a	उपस्थितैस्ततो युद्धे राक्षसैर्युद्धदुर्मदैः
078c	विषण्णमभिसम्प्रेक्ष्य पुत्रं ते द्रौणिरब्रवीत्
079a	तिष्ठ दुर्योधनाद्य त्वं न कार्यः सम्भ्रमस्त्वया
079c	सहैभिर्भ्रातृभिर्वीरैः पार्थिवैश्चेन्द्रविक्रमैः
080a	निहनिष्याम्यमित्रांस्ते न तवास्ति पराजयः
080c	सत्यं ते प्रतिजानामि पर्याश्वासय वाहिनीम्
081	दुर्योधन उवाच
081a	न त्वेतदद्भुतं मन्ये यत्ते महदिदं मनः
081c	अस्मासु च परा भक्तिस्तव गौतमिनन्दन
082	सञ्जय उवाच
082a	अश्वत्थामानमुक्त्वैवं ततः सौबलमब्रवीत्
082c	वृतः शतसहस्रेण रथानां रणशोभिनाम्
083a	षष्ट्या गजसहस्रैश्च प्रयाहि त्वं धनञ्जयम्
083c	कर्णश्च वृषसेनश्च कृपो नीलस्तथैव च
084a	उदीच्याः कृतवर्मा च पुरुमित्रः श्रुतार्पणः
084c	दुःशासनो निकुम्भश्च कुण्डभेदी उरुक्रमः
085a	पुरञ्जयो दृढरथः पताकी हेमपङ्कजः
085c	शल्यारुणीन्द्रसेनाश्च सञ्जयो विजयो जयः
086a	कमलाक्षः पुरुः क्राथी जयवर्मा सुदर्शनः
086c	एते त्वामनुयास्यन्ति पत्तीनामयुतानि षट्
087a	जहि भीमं यमौ चोभौ धर्मराजं च मातुल
087c	असुरानिव देवेन्द्रो जयाशा मे त्वयि स्थिता
088a	दारितान्द्रौणिना बाणैर्भृशं विक्षतविग्रहान्
088c	जहि मातुल कौन्तेयानसुरानिव पावकिः
089a	एवमुक्तो ययौ शीघ्रं पुत्रेण तव सौबलः
089c	पिप्रीषुस्ते सुतान्राजन्दिधक्षुश्चैव पाण्डवान्
090a	अथ प्रववृते युद्धं द्रौणिराक्षसयोर्मृधे
090c	विभावर्यां सुतुमुलं शक्रप्रह्रादयोरिव
091a	ततो घटोत्कचो बाणैर्दशभिर्गौतमीसुतम्
091c	जघानोरसि सङ्क्रुद्धो विषाग्निप्रतिमैर्दृढैः
092a	स तैरभ्याहतो गाढं शरैर्भीमसुतेरितैः
092c	चचाल रथमध्यस्थो वातोद्धूत इव द्रुमः
093a	भूयश्चाञ्जलिकेनास्य मार्गणेन महाप्रभम्
093c	द्रौणिहस्तस्थितं चापं चिच्छेदाशु घटोत्कचः
094a	ततोऽन्यद्द्रौणिरादाय धनुर्भारसहं महत्
094c	ववर्ष विशिखांस्तीक्ष्णान्वारिधारा इवाम्बुदः
095a	ततः शारद्वतीपुत्रः प्रेषयामास भारत
095c	सुवर्णपुङ्खाञ्शत्रुघ्नान्खचरान्खचरान्प्रति
096a	तद्बाणैरर्दितं यूथं रक्षसां पीनवक्षसाम्
096c	सिंहैरिव बभौ मत्तं गजानामाकुलं कुलम्
097a	विधम्य राक्षसान्बाणैः साश्वसूतरथान्विभुः
097c	ददाह भगवान्वह्निर्भूतानीव युगक्षये
098a	स दग्ध्वाक्षौहिणीं बाणैर्नैरृतान्रुरुचे भृशम्
098c	पुरेव त्रिपुरं दग्ध्वा दिवि देवो महेश्वरः
099a	युगान्ते सर्वभूतानि दग्ध्वेव वसुरुल्बणः
099c	रराज जयतां श्रेष्ठो द्रोणपुत्रस्तवाहितान्
100a	तेषु राजसहस्रेषु पाण्डवेयेषु भारत
100c	नैनं निरीक्षितुं कश्चिच्छक्नोति द्रौणिमाहवे
100e	ऋते घटोत्कचाद्वीराद्राक्षसेन्द्रान्महाबलात्
101a	स पुनर्भरतश्रेष्ठ क्रोधाद्रक्तान्तलोचनः
101c	तलं तलेन संहत्य सन्दश्य दशनच्छदम्
101e	स्वसूतमब्रवीत्क्रुद्धो द्रोणपुत्राय मां वह
102a	स ययौ घोररूपेण तेन जैत्रपताकिना
102c	द्वैरथं द्रोणपुत्रेण पुनरप्यरिसूदनः
103a	स चिक्षेप ततः क्रुद्धो द्रोणपुत्राय राक्षसः
103c	अष्टचक्रां महारौद्रामशनीं रुद्रनिर्मिताम्
104a	तामवप्लुत्य जग्राह द्रौणिर्न्यस्य रथे धनुः
104c	चिक्षेप चैनां तस्यैव स्यन्दनात्सोऽवपुप्लुवे
105a	साश्वसूतध्वजं वाहं भस्म कृत्वा महाप्रभा
105c	विवेश वसुधां भित्त्वा साशनिर्भृशदारुणा
106a	द्रौणेस्तत्कर्म दृष्ट्वा तु सर्वभूतान्यपूजयन्
106c	यदवप्लुत्य जग्राह घोरां शङ्करनिर्मिताम्
107a	धृष्टद्युम्नरथं गत्वा भैमसेनिस्ततो नृप
107c	मुमोच निशितान्बाणान्पुनर्द्रौणेर्महोरसि
108a	धृष्टद्युम्नोऽप्यसम्भ्रान्तो मुमोचाशीविषोपमान्
108c	सुवर्णपुङ्खान्विशिखान्द्रोणपुत्रस्य वक्षसि
109a	ततो मुमोच नाराचान्द्रौणिस्ताभ्यां सहस्रशः
109c	तावप्यग्निशिखाप्रख्यैर्जघ्नतुस्तस्य मार्गणान्
110a	अतितीव्रमभूद्युद्धं तयोः पुरुषसिंहयोः
110c	योधानां प्रीतिजननं द्रौणेश्च भरतर्षभ
111a	ततो रथसहस्रेण द्विरदानां शतैस्त्रिभिः
111c	षड्भिर्वाजिसहस्रैश्च भीमस्तं देशमाव्रजत्
112a	ततो भीमात्मजं रक्षो धृष्टद्युम्नं च सानुगम्
112c	अयोधयत धर्मात्मा द्रौणिरक्लिष्टकर्मकृत्
113a	तत्राद्भुततमं द्रौणिर्दर्शयामास विक्रमम्
113c	अशक्यं कर्तुमन्येन सर्वभूतेषु भारत
114a	निमेषान्तरमात्रेण साश्वसूतरथद्विपाम्
114c	अक्षौहिणीं राक्षसानां शितैर्बाणैरशातयत्
115a	मिषतो भीमसेनस्य हैडिम्बेः पार्षतस्य च
115c	यमयोर्धर्मपुत्रस्य विजयस्याच्युतस्य च
116a	प्रगाढमञ्जोगतिभिर्नाराचैरभिताडिताः
116c	निपेतुर्द्विरदा भूमौ द्विशृङ्गा इव पर्वताः
117a	निकृत्तैर्हस्तिहस्तैश्च विचलद्भिरितस्ततः
117c	रराज वसुधा कीर्णा विसर्पद्भिरिवोरगैः
118a	क्षिप्तैः काञ्चनदण्डैश्च नृपच्छत्रैः क्षितिर्बभौ
118c	द्यौरिवोदितचन्द्रार्का ग्रहाकीर्णा युगक्षये
119a	प्रवृद्धध्वजमण्डूकां भेरीविस्तीर्णकच्छपाम्
119c	छत्रहंसावलीजुष्टां फेनचामरमालिनीम्
120a	कङ्कगृध्रमहाग्राहां नैकायुधझषाकुलाम्
120c	रथक्षिप्तमहावप्रां पताकारुचिरद्रुमाम्
121a	शरमीनां महारौद्रां प्रासशक्त्युग्रडुण्डुभाम्
121c	मज्जामांसमहापङ्कां कबन्धावर्जितोडुपाम्
122a	केशशैवलकल्माषां भीरूणां कश्मलावहाम्
122c	नागेन्द्रहययोधानां शरीरव्ययसम्भवाम्
123a	शोणितौघमहावेगां द्रौणिः प्रावर्तयन्नदीम्
123c	योधार्तरवनिर्घोषां क्षतजोर्मिसमाकुलाम्
124a	प्रायादतिमहाघोरं यमक्षयमहोदधिम्
124c	निहत्य राक्षसान्बाणैर्द्रौणिर्हैडिम्बमार्दयत्
125a	पुनरप्यतिसङ्क्रुद्धः सवृकोदरपार्षतान्
125c	स नाराचगणैः पार्थान्द्रौणिर्विद्ध्वा महाबलः
126a	जघान सुरथं नाम द्रुपदस्य सुतं विभुः
126c	पुनः श्रुतञ्जयं नाम सुरथस्यानुजं रणे
127a	बलानीकं जयानीकं जयाश्वं चाभिजघ्निवान्
127c	श्रुताह्वयं च राजेन्द्र द्रौणिर्निन्ये यमक्षयम्
128a	त्रिभिश्चान्यैः शरैस्तीक्ष्णैः सुपुङ्खै रुक्ममालिनम्
128c	शत्रुञ्जयं च बलिनं शक्रलोकं निनाय ह
129a	जघान स पृषध्रं च चन्द्रदेवं च मानिनम्
129c	कुन्तिभोजसुतांश्चाजौ दशभिर्दश जघ्निवान्
130a	अश्वत्थामा सुसङ्क्रुद्धः सन्धायोग्रमजिह्मगम्
130c	मुमोचाकर्णपूर्णेन धनुषा शरमुत्तमम्
130e	यमदण्डोपमं घोरमुद्दिश्याशु घटोत्कचम्
131a	स भित्त्वा हृदयं तस्य राक्षसस्य महाशरः
131c	विवेश वसुधां शीघ्रं सपुङ्खः पृथिवीपते
132a	तं हतं पतितं ज्ञात्वा धृष्टद्युम्नो महारथः
132c	द्रौणेः सकाशाद्राजेन्द्र अपनिन्ये रथान्तरम्
133a	तथा पराङ्मुखरथं सैन्यं यौधिष्ठिरं नृप
133c	पराजित्य रणे वीरो द्रोणपुत्रो ननाद ह
133e	पूजितः सर्वभूतैश्च तव पुत्रैश्च भारत
134a	अथ शरशतभिन्नकृत्तदेहैर्हतपतितैः क्षणदाचरैः समन्तात्
134c	निधनमुपगतैर्मही कृताभूद्गिरिशिखरैरिव दुर्गमातिरौद्रा
135a	तं सिद्धगन्धर्वपिशाचसंघा नागाः सुपर्णाः पितरो वयांसि
135c	रक्षोगणा भूतगणाश्च द्रौणिमपूजयन्नप्सरसः सुराश्च
