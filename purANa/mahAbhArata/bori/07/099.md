001	सञ्जय उवाच
001a	ततो दुःशासनो राजञ्शैनेयं समुपाद्रवत्
001c	किरञ्शरसहस्राणि पर्जन्य इव वृष्टिमान्
002a	स विद्ध्वा सात्यकिं षष्ट्या तथा षोडशभिः शरैः
002c	नाकम्पयत्स्थितं युद्धे मैनाकमिव पर्वतम्
003a	स तु दुःशासनं वीरः सायकैरावृणोद्भृशम्
003c	मशकं समनुप्राप्तमूर्णनाभिरिवोर्णया
004a	दृष्ट्वा दुःशासनं राजा तथा शरशताचितम्
004c	त्रिगर्तांश्चोदयामास युयुधानरथं प्रति
005a	तेऽगच्छन्युयुधानस्य समीपं क्रूरकारिणः
005c	त्रिगर्तानां त्रिसाहस्रा रथा युद्धविशारदाः
006a	ते तु तं रथवंशेन महता पर्यवारयन्
006c	स्थिरां कृत्वा मतिं युद्धे भूत्वा संशप्तका मिथः
007a	तेषां प्रयततां युद्धे शरवर्षाणि मुञ्चताम्
007c	योधान्पञ्चशतान्मुख्यानग्रानीके व्यपोथयत्
008a	तेऽपतन्त हतास्तूर्णं शिनिप्रवरसायकैः
008c	महामारुतवेगेन रुग्णा इव महाद्रुमाः
009a	रथैश्च बहुधा छिन्नैर्ध्वजैश्चैव विशां पते
009c	हयैश्च कनकापीडैः पतितैस्तत्र मेदिनी
010a	शैनेयशरसङ्कृत्तैः शोणितौघपरिप्लुतैः
010c	अशोभत महाराज किंशुकैरिव पुष्पितैः
011a	ते वध्यमानाः समरे युयुधानेन तावकाः
011c	त्रातारं नाध्यगच्छन्त पङ्कमग्ना इव द्विपाः
012a	ततस्ते पर्यवर्तन्त सर्वे द्रोणरथं प्रति
012c	भयात्पतगराजस्य गर्तानीव महोरगाः
013a	हत्वा पञ्चशतान्योधाञ्शरैराशीविषोपमैः
013c	प्रायात्स शनकैर्वीरो धनंजयरथं प्रति
014a	तं प्रयान्तं नरश्रेष्ठं पुत्रो दुःशासनस्तव
014c	विव्याध नवभिस्तूर्णं शरैः सन्नतपर्वभिः
015a	स तु तं प्रतिविव्याध पञ्चभिर्निशितैः शरैः
015c	रुक्मपुङ्खैर्महेष्वासो गार्ध्रपत्रैरजिह्मगैः
016a	सात्यकिं तु महाराज प्रहसन्निव भारत
016c	दुःशासनस्त्रिभिर्विद्ध्वा पुनर्विव्याध पञ्चभिः
017a	शैनेयस्तव पुत्रं तु विद्ध्वा पञ्चभिराशुगैः
017c	धनुश्चास्य रणे छित्त्वा विस्मयन्नर्जुनं ययौ
018a	ततो दुःशासनः क्रुद्धो वृष्णिवीराय गच्छते
018c	सर्वपारशवीं शक्तिं विससर्ज जिघांसया
019a	तां तु शक्तिं तदा घोरां तव पुत्रस्य सात्यकिः
019c	चिच्छेद शतधा राजन्निशितैः कङ्कपत्रिभिः
020a	अथान्यद्धनुरादाय पुत्रस्तव जनेश्वर
020c	सात्यकिं दशभिर्विद्ध्वा सिंहनादं ननाद ह
021a	सात्यकिस्तु रणे क्रुद्धो मोहयित्वा सुतं तव
021c	शरैरग्निशिखाकारैराजघान स्तनान्तरे
021e	सर्वायसैस्तीक्ष्णवक्त्रैरष्टाभिर्विव्यधे पुनः
022a	दुःशासनस्तु विंशत्या सात्यकिं प्रत्यविध्यत
022c	सात्वतोऽपि महाराज तं विव्याध स्तनान्तरे
022e	त्रिभिरेव महावेगैः शरैः सन्नतपर्वभिः
023a	ततोऽस्य वाहान्निशितैः शरैर्जघ्ने महारथः
023c	सारथिं च सुसङ्क्रुद्धः शरैः सन्नतपर्वभिः
024a	धनुरेकेन भल्लेन हस्तावापं च पञ्चभिः
024c	ध्वजं च रथशक्तिं च भल्लाभ्यां परमास्त्रवित्
024e	चिच्छेद विशिखैस्तीक्ष्णैस्तथोभौ पार्ष्णिसारथी
025a	स छिन्नधन्वा विरथो हताश्वो हतसारथिः
025c	त्रिगर्तसेनापतिना स्वरथेनापवाहितः
026a	तमभिद्रुत्य शैनेयो मुहूर्तमिव भारत
026c	न जघान महाबाहुर्भीमसेनवचः स्मरन्
027a	भीमसेनेन हि वधः सुतानां तव भारत
027c	प्रतिज्ञातः सभामध्ये सर्वेषामेव संयुगे
028a	तथा दुःशासनं जित्वा सात्यकिः संयुगे प्रभो
028c	जगाम त्वरितो राजन्येन यातो धनञ्जयः
