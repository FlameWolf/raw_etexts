001	वासुदेव उवाच
001a	सुयोधनमतिक्रान्तमेनं पश्य धनञ्जय
001c	आपद्गतमिमं मन्ये नास्त्यस्य सदृशो रथः
002a	दूरपाती महेष्वासः कृतास्त्रो युद्धदुर्मदः
002c	दृढास्त्रश्चित्रयोधी च धार्तराष्ट्रो महाबलः
003a	अत्यन्तसुखसंवृद्धो मानितश्च महारथैः
003c	कृती च सततं पार्थ नित्यं द्वेष्टि च पाण्डवान्
004a	तेन युद्धमहं मन्ये प्राप्तकालं तवानघ
004c	अत्र वो द्यूतमायातं विजयायेतराय वा
005a	अत्र क्रोधविषं पार्थ विमुञ्च चिरसम्भृतम्
005c	एष मूलमनर्थानां पाण्डवानां महारथः
006a	सोऽयं प्राप्तस्तवाक्षेपं पश्य साफल्यमात्मनः
006c	कथं हि राजा राज्यार्थी त्वया गच्छेत संयुगम्
007a	दिष्ट्या त्विदानीं सम्प्राप्त एष ते बाणगोचरम्
007c	स यथा जीवितं जह्यात्तथा कुरु धनञ्जय
008a	ऐश्वर्यमदसम्मूढो नैष दुःखमुपेयिवान्
008c	न च ते संयुगे वीर्यं जानाति पुरुषर्षभ
009a	त्वां हि लोकास्त्रयः पार्थ ससुरासुरमानुषाः
009c	नोत्सहन्ते रणे जेतुं किमुतैकः सुयोधनः
010a	स दिष्ट्या समनुप्राप्तस्तव पार्थ रथान्तिकम्
010c	जह्येनं वै महाबाहो यथा वृत्रं पुरन्दरः
011a	एष ह्यनर्थे सततं पराक्रान्तस्तवानघ
011c	निकृत्या धर्मराजं च द्यूते वञ्चितवानयम्
012a	बहूनि सुनृशंसानि कृतान्येतेन मानद
012c	युष्मासु पापमतिना अपापेष्वेव नित्यदा
013a	तमनार्यं सदा क्षुद्रं पुरुषं कामचारिणम्
013c	आर्यां युद्धे मतिं कृत्वा जहि पार्थाविचारयन्
014a	निकृत्या राज्यहरणं वनवासं च पाण्डव
014c	परिक्लेशं च कृष्णाया हृदि कृत्वा पराक्रम
015a	दिष्ट्यैष तव बाणानां गोचरे परिवर्तते
015c	प्रतिघाताय कार्यस्य दिष्ट्या च यततेऽग्रतः
016a	दिष्ट्या जानाति सङ्ग्रामे योद्धव्यं हि त्वया सह
016c	दिष्ट्या च सफलाः पार्थ सर्वे कामा हि कामिताः
017a	तस्माज्जहि रणे पार्थ धार्तराष्ट्रं कुलाधमम्
017c	यथेन्द्रेण हतः पूर्वं जम्भो देवासुरे मृधे
018a	अस्मिन्हते त्वया सैन्यमनाथं भिद्यतामिदम्
018c	वैरस्यास्यास्त्ववभृथो मूलं छिन्धि दुरात्मनाम्
019	सञ्जय उवाच
019a	तं तथेत्यब्रवीत्पार्थः कृत्यरूपमिदं मम
019c	सर्वमन्यदनादृत्य गच्छ यत्र सुयोधनः
020a	येनैतद्दीर्घकालं नो भुक्तं राज्यमकण्टकम्
020c	अप्यस्य युधि विक्रम्य छिन्द्यां मूर्धानमाहवे
021a	अपि तस्या अनर्हायाः परिक्लेशस्य माधव
021c	कृष्णायाः शक्नुयां गन्तुं पदं केशप्रधर्षणे
022a	इत्येवं वादिनौ हृष्टौ कृष्णौ श्वेतान्हयोत्तमान्
022c	प्रेषयामासतुः सङ्ख्ये प्रेप्सन्तौ तं नराधिपम्
023a	तयोः समीपं सम्प्राप्य पुत्रस्ते भरतर्षभ
023c	न चकार भयं प्राप्ते भये महति मारिष
024a	तदस्य क्षत्रियास्तत्र सर्व एवाभ्यपूजयन्
024c	यदर्जुनहृषीकेशौ प्रत्युद्यातोऽविचारयन्
025a	ततः सर्वस्य सैन्यस्य तावकस्य विशां पते
025c	महान्नादो ह्यभूत्तत्र दृष्ट्वा राजानमाहवे
026a	तस्मिञ्जनसमुन्नादे प्रवृत्ते भैरवे सति
026c	कदर्थीकृत्य ते पुत्रः प्रत्यमित्रमवारयत्
027a	आवारितस्तु कौन्तेयस्तव पुत्रेण धन्विना
027c	संरम्भमगमद्भूयः स च तस्मिन्परन्तपः
028a	तौ दृष्ट्वा प्रतिसंरब्धौ दुर्योधनधनञ्जयौ
028c	अभ्यवैक्षन्त राजानो भीमरूपाः समन्ततः
029a	दृष्ट्वा तु पार्थं संरब्धं वासुदेवं च मारिष
029c	प्रहसन्निव पुत्रस्ते योद्धुकामः समाह्वयत्
030a	ततः प्रहृष्टो दाशार्हः पाण्डवश्च धनञ्जयः
030c	व्याक्रोशेतां महानादं दध्मतुश्चाम्बुजोत्तमौ
031a	तौ हृष्टरूपौ सम्प्रेक्ष्य कौरवेयाश्च सर्वशः
031c	निराशाः समपद्यन्त पुत्रस्य तव जीविते
032a	शोकमीयुः परं चैव कुरवः सर्व एव ते
032c	अमन्यन्त च पुत्रं ते वैश्वानरमुखे हुतम्
033a	तथा तु दृष्ट्वा योधास्ते प्रहृष्टौ कृष्णपाण्डवौ
033c	हतो राजा हतो राजेत्यूचुरेवं भयार्दिताः
034a	जनस्य सन्निनादं तु श्रुत्वा दुर्योधनोऽब्रवीत्
034c	व्येतु वो भीरहं कृष्णौ प्रेषयिष्यामि मृत्यवे
035a	इत्युक्त्वा सैनिकान्सर्वाञ्जयापेक्षी नराधिपः
035c	पार्थमाभाष्य संरम्भादिदं वचनमब्रवीत्
036a	पार्थ यच्छिक्षितं तेऽस्त्रं दिव्यं मानुषमेव च
036c	तद्दर्शय मयि क्षिप्रं यदि जातोऽसि पाण्डुना
037a	यद्बलं तव वीर्यं च केशवस्य तथैव च
037c	तत्कुरुष्व मयि क्षिप्रं पश्यामस्तव पौरुषम्
038a	अस्मत्परोक्षं कर्माणि प्रवदन्ति कृतानि ते
038c	स्वामिसत्कारयुक्तानि यानि तानीह दर्शय
