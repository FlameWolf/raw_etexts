BR-07-01-007-001  सञ्जय उवाच
BR-07-01-007-001a तथा द्रोणमभिघ्नन्तं साश्वसूतरथद्विपान्
BR-07-01-007-001c व्यथिताः पाण्डवा दृष्ट्वा न चैनं पर्यवारयन्
BR-07-01-007-002a ततो युधिष्ठिरो राजा धृष्टद्युम्नधनञ्जयौ
BR-07-01-007-002c अब्रवीत्सर्वतो यत्तैः कुम्भयोनिर्निवार्यताम्
BR-07-01-007-003a तत्रैनमर्जुनश्चैव पार्षतश्च सहानुगः
BR-07-01-007-003c पर्यगृह्णंस्ततः सर्वे समायान्तं महारथाः
BR-07-01-007-004a केकया भीमसेनश्च सौभद्रोऽथ घटोत्कचः
BR-07-01-007-004c युधिष्ठिरो यमौ मत्स्या द्रुपदस्यात्मजास्तथा
BR-07-01-007-005a द्रौपदेयाश्च संहृष्टा धृष्टकेतुः ससात्यकिः
BR-07-01-007-005c चेकितानश्च सङ्क्रुद्धो युयुत्सुश्च महारथः
BR-07-01-007-006a ये चान्ये पार्थिवा राजन्पाण्डवस्यानुयायिनः
BR-07-01-007-006c कुलवीर्यानुरूपाणि चक्रुः कर्माण्यनेकशः
BR-07-01-007-007a सङ्गृह्यमाणां तां दृष्ट्वा पाण्डवैर्वाहिनीं रणे
BR-07-01-007-007c व्यावृत्य चक्षुषी कोपाद्भारद्वाजोऽन्ववैक्षत
BR-07-01-007-008a स तीव्रं कोपमास्थाय रथे समरदुर्मदः
BR-07-01-007-008c व्यधमत्पाण्डवानीकमभ्राणीव सदागतिः
BR-07-01-007-009a रथानश्वान्नरान्नागानभिधावंस्ततस्ततः
BR-07-01-007-009c चचारोन्मत्तवद्द्रोणो वृद्धोऽपि तरुणो यथा
BR-07-01-007-010a तस्य शोणितदिग्धाङ्गाः शोणास्ते वातरंहसः
BR-07-01-007-010c आजानेया हया राजन्नविभ्रान्ताः श्रियं दधुः
BR-07-01-007-011a तमन्तकमिव क्रुद्धमापतन्तं यतव्रतम्
BR-07-01-007-011c दृष्ट्वा सम्प्राद्रवन्योधाः पाण्डवस्य ततस्ततः
BR-07-01-007-012a तेषां प्रद्रवतां भीमः पुनरावर्ततामपि
BR-07-01-007-012c वीक्षतां तिष्ठतां चासीच्छब्दः परमदारुणः
BR-07-01-007-013a शूराणां हर्षजननो भीरूणां भयवर्धनः
BR-07-01-007-013c द्यावापृथिव्योर्विवरं पूरयामास सर्वतः
BR-07-01-007-014a ततः पुनरपि द्रोणो नाम विश्रावयन्युधि
BR-07-01-007-014c अकरोद्रौद्रमात्मानं किरञ्शरशतैः परान्
BR-07-01-007-015a स तथा तान्यनीकानि पाण्डवेयस्य धीमतः
BR-07-01-007-015c कालवन्न्यवधीद्द्रोणो युवेव स्थविरो बली
BR-07-01-007-016a उत्कृत्य च शिरांस्युग्रो बाहूनपि सभूषणान्
BR-07-01-007-016c कृत्वा शून्यान्रथोपस्थानुदक्रोशन्महारथः
BR-07-01-007-017a तस्य हर्षप्रणादेन बाणवेगेन चाभिभो
BR-07-01-007-017c प्राकम्पन्त रणे योधा गावः शीतार्दिता इव
BR-07-01-007-018a द्रोणस्य रथघोषेण मौर्वीनिष्पेषणेन च
BR-07-01-007-018c धनुःशब्देन चाकाशे शब्दः समभवन्महान्
BR-07-01-007-019a अथास्य बहुशो बाणा निश्चरन्तः सहस्रशः
BR-07-01-007-019c व्याप्य सर्वा दिशः पेतुर्गजाश्वरथपत्तिषु
BR-07-01-007-020a तं कार्मुकमहावेगमस्त्रज्वलितपावकम्
BR-07-01-007-020c द्रोणमासादयां चक्रुः पाञ्चालाः पाण्डवैः सह
BR-07-01-007-021a तान्वै सरथहस्त्यश्वान्प्राहिणोद्यमसादनम्
BR-07-01-007-021c द्रोणोऽचिरेणाकरोच्च महीं शोणितकर्दमाम्
BR-07-01-007-022a तन्वता परमास्त्राणि शरान्सततमस्यता
BR-07-01-007-022c द्रोणेन विहितं दिक्षु बाणजालमदृश्यत
BR-07-01-007-023a पदातिषु रथाश्वेषु वारणेषु च सर्वशः
BR-07-01-007-023c तस्य विद्युदिवाभ्रेषु चरन्केतुरदृश्यत
BR-07-01-007-024a स केकयानां प्रवरांश्च पञ्च पाञ्चालराजं च शरैः प्रमृद्य
BR-07-01-007-024c युधिष्ठिरानीकमदीनयोधी द्रोणोऽभ्ययात्कार्मुकबाणपाणिः
BR-07-01-007-025a तं भीमसेनश्च धनञ्जयश्च शिनेश्च नप्ता द्रुपदात्मजश्च
BR-07-01-007-025c शैब्यात्मजः काशिपतिः शिबिश्च हृष्टा नदन्तो व्यकिरञ्शरौघैः
BR-07-01-007-026a तेषामथो द्रोणधनुर्विमुक्ताः पतत्रिणः काञ्चनचित्रपुङ्खाः
BR-07-01-007-026c भित्त्वा शरीराणि गजाश्वयूनां जग्मुर्महीं शोणितदिग्धवाजाः
BR-07-01-007-027a सा योधसङ्घैश्च रथैश्च भूमिः शरैर्विभिन्नैर्गजवाजिभिश्च
BR-07-01-007-027c प्रच्छाद्यमाना पतितैर्बभूव; समन्ततो द्यौरिव कालमेघैः
BR-07-01-007-028a शैनेयभीमार्जुनवाहिनीपाञ्शैब्याभिमन्यू सह काशिराज्ञा
BR-07-01-007-028c अन्यांश्च वीरान्समरे प्रमृद्नाद्द्रोणः सुतानां तव भूतिकामः
BR-07-01-007-029a एतानि चान्यानि च कौरवेन्द्र कर्माणि कृत्वा समरे महात्मा
BR-07-01-007-029c प्रताप्य लोकानिव कालसूर्यो द्रोणो गतः स्वर्गमितो हि राजन्
BR-07-01-007-030a एवं रुक्मरथः शूरो हत्वा शतसहस्रशः
BR-07-01-007-030c पाण्डवानां रणे योधान्पार्षतेन निपातितः
BR-07-01-007-031a अक्षौहिणीमभ्यधिकां शूराणामनिवर्तिनाम्
BR-07-01-007-031c निहत्य पश्चाद्धृतिमानगच्छत्परमां गतिम्
BR-07-01-007-032a पाण्डवैः सह पाञ्चालैरशिवैः क्रूरकर्मभिः
BR-07-01-007-032c हतो रुक्मरथो राजन्कृत्वा कर्म सुदुष्करम्
BR-07-01-007-033a ततो निनादो भूतानामाकाशे समजायत
BR-07-01-007-033c सैन्यानां च ततो राजन्नाचार्ये निहते युधि
BR-07-01-007-034a द्यां धरां खं दिशो वारि प्रदिशश्चानुनादयन्
BR-07-01-007-034c अहो धिगिति भूतानां शब्दः समभवन्महान्
BR-07-01-007-035a देवताः पितरश्चैव पूर्वे ये चास्य बान्धवाः
BR-07-01-007-035c ददृशुर्निहतं तत्र भारद्वाजं महारथम्
BR-07-01-007-036a पाण्डवास्तु जयं लब्ध्वा सिंहनादान्प्रचक्रिरे
BR-07-01-007-036c तेन नादेन महता समकम्पत मेदिनी

