001	सञ्जय उवाच
001a	शृणुष्वैकमना राजन्यन्मां त्वं परिपृच्छसि
001c	द्राव्यमाणे बले तस्मिन्हार्दिक्येन महात्मना
002a	लज्जयावनते चापि प्रहृष्टैश्चैव तावकैः
002c	द्वीपो य आसीत्पाण्डूनामगाधे गाधमिच्छताम्
003a	श्रुत्वा तु निनदं भीमं तावकानां महाहवे
003c	शैनेयस्त्वरितो राजन्कृतवर्माणमभ्ययात्
004a	कृतवर्मा तु हार्दिक्यः शैनेयं निशितैः शरैः
004c	अवाकिरत्सुसङ्क्रुद्धस्ततोऽक्रुध्यत सात्यकिः
005a	ततः सुनिशितं भल्लं शैनेयः कृतवर्मणे
005c	प्रेषयामास समरे शरांश्च चतुरोऽपरान्
006a	ते तस्य जघ्निरे वाहान्भल्लेनास्याच्छिनद्धनुः
006c	पृष्ठरक्षं तथा सूतमविध्यन्निशितैः शरैः
007a	ततस्तं विरथं कृत्वा सात्यकिः सत्यविक्रमः
007c	सेनामस्यार्दयामास शरैः सन्नतपर्वभिः
008a	साभज्यताथ पृतना शैनेयशरपीडिता
008c	ततः प्रायाद्वै त्वरितः सात्यकिः सत्यविक्रमः
009a	शृणु राजन्यदकरोत्तव सैन्येषु वीर्यवान्
009c	अतीत्य स महाराज द्रोणानीकमहार्णवम्
010a	पराजित्य च संहृष्टः कृतवर्माणमाहवे
010c	यन्तारमब्रवीच्छूरः शनैर्याहीत्यसम्भ्रमम्
011a	दृष्ट्वा तु तव तत्सैन्यं रथाश्वद्विपसङ्कुलम्
011c	पदातिजनसम्पूर्णमब्रवीत्सारथिं पुनः
012a	यदेतन्मेघसङ्काशं द्रोणानीकस्य सव्यतः
012c	सुमहत्कुञ्जरानीकं यस्य रुक्मरथो मुखम्
013a	एते हि बहवः सूत दुर्निवार्याश्च संयुगे
013c	दुर्योधनसमादिष्टा मदर्थे त्यक्तजीविताः
013e	राजपुत्रा महेष्वासाः सर्वे विक्रान्तयोधिनः
014a	त्रिगर्तानां रथोदाराः सुवर्णविकृतध्वजाः
014c	मामेवाभिमुखा वीरा योत्स्यमाना व्यवस्थिताः
015a	अत्र मां प्रापय क्षिप्रमश्वांश्चोदय सारथे
015c	त्रिगर्तैः सह योत्स्यामि भारद्वाजस्य पश्यतः
016a	ततः प्रायाच्छनैः सूतः सात्वतस्य मते स्थितः
016c	रथेनादित्यवर्णेन भास्वरेण पताकिना
017a	तमूहुः सारथेर्वश्या वल्गमाना हयोत्तमाः
017c	वायुवेगसमाः सङ्ख्ये कुन्देन्दुरजतप्रभाः
018a	आपतन्तं रथं तं तु शङ्खवर्णैर्हयोत्तमैः
018c	परिवव्रुस्ततः शूरा गजानीकेन सर्वतः
018e	किरन्तो विविधांस्तीक्ष्णान्सायकाँल्लघुवेधिनः
019a	सात्वतोऽपि शितैर्बाणैर्गजानीकमयोधयत्
019c	पर्वतानिव वर्षेण तपान्ते जलदो महान्
020a	वज्राशनिसमस्पर्शैर्वध्यमानाः शरैर्गजाः
020c	प्राद्रवन्रणमुत्सृज्य शिनिवीर्यसमीरितैः
021a	शीर्णदन्ता विरुधिरा भिन्नमस्तकपिण्डकाः
021c	विशीर्णकर्णास्यकरा विनियन्तृपताकिनः
022a	सम्भिन्नवर्मघण्टाश्च सन्निकृत्तमहाध्वजाः
022c	हतारोहा दिशो राजन्भेजिरे भ्रष्टकम्बलाः
023a	रुवन्तो विविधान्रावाञ्जलदोपमनिस्वनाः
023c	नाराचैर्वत्सदन्तैश्च सात्वतेन विदारिताः
024a	तस्मिन्द्रुते गजानीके जलसन्धो महारथः
024c	यत्तः सम्प्रापयन्नागं रजताश्वरथं प्रति
025a	रुक्मवर्णकरः शूरस्तपनीयाङ्गदः शुचिः
025c	कुण्डली मुकुटी शङ्खी रक्तचन्दनरूषितः
026a	शिरसा धारयन्दीप्तां तपनीयमयीं स्रजम्
026c	उरसा धारयन्निष्कं कण्ठसूत्रं च भास्वरम्
027a	चापं च रुक्मविकृतं विधुन्वन्गजमूर्धनि
027c	अशोभत महाराज सविद्युदिव तोयदः
028a	तमापतन्तं सहसा मागधस्य गजोत्तमम्
028c	सात्यकिर्वारयामास वेलेवोद्वृत्तमर्णवम्
029a	नागं निवारितं दृष्ट्वा शैनेयस्य शरोत्तमैः
029c	अक्रुध्यत रणे राजञ्जलसन्धो महाबलः
030a	ततः क्रुद्धो महेष्वासो मार्गणैर्भारसाधनैः
030c	अविध्यत शिनेः पौत्रं जलसन्धो महोरसि
031a	ततोऽपरेण भल्लेन पीतेन निशितेन च
031c	अस्यतो वृष्णिवीरस्य निचकर्त शरासनम्
032a	सात्यकिं छिन्नधन्वानं प्रहसन्निव भारत
032c	अविध्यन्मागधो वीरः पञ्चभिर्निशितैः शरैः
033a	स विद्धो बहुभिर्बाणैर्जलसन्धेन वीर्यवान्
033c	नाकम्पत महाबाहुस्तदद्भुतमिवाभवत्
034a	अचिन्तयन्वै स शरान्नात्यर्थं सम्भ्रमाद्बली
034c	धनुरन्यत्समादाय तिष्ठ तिष्ठेत्युवाच ह
035a	एतावदुक्त्वा शैनेयो जलसन्धं महोरसि
035c	विव्याध षष्ट्या सुभृशं शराणां प्रहसन्निव
036a	क्षुरप्रेण च पीतेन मुष्टिदेशे महद्धनुः
036c	जलसन्धस्य चिच्छेद विव्याध च त्रिभिः शरैः
037a	जलसन्धस्तु तत्त्यक्त्वा सशरं वै शरासनम्
037c	तोमरं व्यसृजत्तूर्णं सात्यकिं प्रति मारिष
038a	स निर्भिद्य भुजं सव्यं माधवस्य महारणे
038c	अभ्यगाद्धरणीं घोरः श्वसन्निव महोरगः
039a	निर्भिन्ने तु भुजे सव्ये सात्यकिः सत्यविक्रमः
039c	त्रिंशद्भिर्विशिखैस्तीक्ष्णैर्जलसन्धमताडयत्
040a	प्रगृह्य तु ततः खड्गं जलसन्धो महाबलः
040c	आर्षभं चर्म च महच्छतचन्द्रमलङ्कृतम्
040e	तत आविध्य तं खड्गं सात्वतायोत्ससर्ज ह
041a	शैनेयस्य धनुश्छित्त्वा स खड्गो न्यपतन्महीम्
041c	अलातचक्रवच्चैव व्यरोचत महीं गतः
042a	अथान्यद्धनुरादाय सर्वकायावदारणम्
042c	शालस्कन्धप्रतीकाशमिन्द्राशनिसमस्वनम्
042e	विस्फार्य विव्यधे क्रुद्धो जलसन्धं शरेण ह
043a	ततः साभरणौ बाहू क्षुराभ्यां माधवोत्तमः
043c	साङ्गदौ जलसन्धस्य चिच्छेद प्रहसन्निव
044a	तौ बाहू परिघप्रख्यौ पेततुर्गजसत्तमात्
044c	वसुन्धराधराद्भ्रष्टौ पञ्चशीर्षाविवोरगौ
045a	ततः सुदंष्ट्रं सुहनु चारुकुण्डलमुन्नसम्
045c	क्षुरेणास्य तृतीयेन शिरश्चिच्छेद सात्यकिः
046a	तत्पातितशिरोबाहुकबन्धं भीमदर्शनम्
046c	द्विरदं जलसंधस्य रुधिरेणाभ्यषिञ्चत
047a	जलसन्धं निहत्याजौ त्वरमाणस्तु सात्वतः
047c	नैषादिं पातयामास गजस्कन्धाद्विशां पते
048a	रुधिरेणावसिक्ताङ्गो जलसन्धस्य कुञ्जरः
048c	विलम्बमानमवहत्संश्लिष्टं परमासनम्
049a	शरार्दितः सात्वतेन मर्दमानः स्ववाहिनीम्
049c	घोरमार्तस्वरं कृत्वा विदुद्राव महागजः
050a	हाहाकारो महानासीत्तव सैन्यस्य मारिष
050c	जलसन्धं हतं दृष्ट्वा वृष्णीनामृषभेण ह
051a	विमुखाश्चाभ्यधावन्त तव योधाः समन्ततः
051c	पलायने कृतोत्साहा निरुत्साहा द्विषज्जये
052a	एतस्मिन्नन्तरे राजन्द्रोणः शस्त्रभृतां वरः
052c	अभ्ययाज्जवनैरश्वैर्युयुधानं महारथम्
053a	तमुदीर्णं तथा दृष्ट्वा शैनेयं कुरुपुङ्गवाः
053c	द्रोणेनैव सह क्रुद्धाः सात्यकिं पर्यवारयन्
054a	ततः प्रववृते युद्धं कुरूणां सात्वतस्य च
054c	द्रोणस्य च रणे राजन्घोरं देवासुरोपमम्
