001	धृतराष्ट्र उवाच
001a	सम्प्रमृद्य महत्सैन्यं यान्तं शैनेयमर्जुनम्
001c	निर्ह्रीका मम ते पुत्राः किमकुर्वत सञ्जय
002a	कथं चैषां तथा युद्धे धृतिरासीन्मुमूर्षताम्
002c	शैनेयचरितं दृष्ट्वा सदृशं सव्यसाचिनः
003a	किं नु वक्ष्यन्ति ते क्षात्रं सैन्यमध्ये पराजिताः
003c	कथं च सात्यकिर्युद्धे व्यतिक्रान्तो महायशाः
004a	कथं च मम पुत्राणां जीवतां तत्र सञ्जय
004c	शैनेयोऽभिययौ युद्धे तन्ममाचक्ष्व तत्त्वतः
005a	अत्यद्भुतमिदं तात त्वत्सकाशाच्छृणोम्यहम्
005c	एकस्य बहुभिर्युद्धं शत्रुभिर्वै महारथैः
006a	विपरीतमहं मन्ये मन्दभाग्यान्सुतान्प्रति
006c	यत्रावध्यन्त समरे सात्वतेन महात्मना
007a	एकस्य हि न पर्याप्तं मत्सैन्यं तस्य सञ्जय
007c	क्रुद्धस्य युयुधानस्य सर्वे तिष्ठन्तु पाण्डवाः
008a	निर्जित्य समरे द्रोणं कृतिनं युद्धदुर्मदम्
008c	यथा पशुगणान्सिंहस्तद्वद्धन्ता सुतान्मम
009a	कृतवर्मादिभिः शूरैर्यत्तैर्बहुभिराहवे
009c	युयुधानो न शकितो हन्तुं यः पुरुषर्षभः
010a	नैतदीदृशकं युद्धं कृतवांस्तत्र फल्गुनः
010c	यादृशं कृतवान्युद्धं शिनेर्नप्ता महायशाः
011	सञ्जय उवाच
011a	तव दुर्मन्त्रिते राजन्दुर्योधनकृतेन च
011c	शृणुष्वावहितो भूत्वा यत्ते वक्ष्यामि भारत
012a	ते पुनः संन्यवर्तन्त कृत्वा संशप्तकान्मिथः
012c	परां युद्धे मतिं कृत्वा पुत्रस्य तव शासनात्
013a	त्रीणि सादिसहस्राणि दुर्योधनपुरोगमाः
013c	शकाः काम्बोजबाह्लीका यवनाः पारदास्तथा
014a	कुणिन्दास्तङ्गणाम्बष्ठाः पैशाचाश्च समन्दराः
014c	अभ्यद्रवन्त शैनेयं शलभाः पावकं यथा
015a	युक्ताश्च पार्वतीयानां रथाः पाषाणयोधिनाम्
015c	शूराः पञ्चशता राजञ्शैनेयं समुपाद्रवन्
016a	ततो रथसहस्रेण महारथशतेन च
016c	द्विरदानां सहस्रेण द्विसाहस्रैश्च वाजिभिः
017a	शरवर्षाणि मुञ्चन्तो विविधानि महारथाः
017c	अभ्यद्रवन्त शैनेयमसङ्ख्येयाश्च पत्तयः
018a	तांश्च सञ्चोदयन्सर्वान्घ्नतैनमिति भारत
018c	दुःशासनो महाराज सात्यक्तिं पर्यवारयत्
019a	तत्राद्भुतमपश्याम शैनेयचरितं महत्
019c	यदेको बहुभिः सार्धमसम्भ्रान्तमयुध्यत
020a	अवधीच्च रथानीकं द्विरदानां च तद्बलम्
020c	सादिनश्चैव तान्सर्वान्दस्यूनपि च सर्वशः
021a	तत्र चक्रैर्विमथितैर्भग्नैश्च परमायुधैः
021c	अक्षैश्च बहुधा भग्नैरीषादण्डकबन्धुरैः
022a	कूबरैर्मथितैश्चापि ध्वजैश्चापि निपातितैः
022c	वर्मभिश्चामरैश्चैव व्यवकीर्णा वसुन्धरा
023a	स्रग्भिराभरणैर्वस्त्रैरनुकर्षैश्च मारिष
023c	सञ्छन्ना वसुधा तत्र द्यौर्ग्रहैरिव भारत
024a	गिरिरूपधराश्चापि पतिताः कुञ्जरोत्तमाः
024c	अञ्जनस्य कुले जाता वामनस्य च भारत
024e	सुप्रतीककुले जाता महापद्मकुले तथा
025a	ऐरावणकुले चैव तथान्येषु कुलेषु च
025c	जाता दन्तिवरा राजञ्शेरते बहवो हताः
026a	वनायुजान्पार्वतीयान्काम्बोजारट्टबाह्लिकान्
026c	तथा हयवरान्राजन्निजघ्ने तत्र सात्यकिः
027a	नानादेशसमुत्थांश्च नानाजात्यांश्च पत्तिनः
027c	निजघ्ने तत्र शैनेयः शतशोऽथ सहस्रशः
028a	तेषु प्रकाल्यमानेषु दस्यून्दुःशासनोऽब्रवीत्
028c	निवर्तध्वमधर्मज्ञा युध्यध्वं किं सृतेन वः
029a	तांश्चापि सर्वान्सम्प्रेक्ष्य पुत्रो दुःशासनस्तव
029c	पाषाणयोधिनः शूरान्पार्वतीयानचोदयत्
030a	अश्मयुद्धेषु कुशला नैतज्जानाति सात्यकिः
030c	अश्मयुद्धमजानन्तं घ्नतैनं युद्धकामुकम्
031a	तथैव कुरवः सर्वे नाश्मयुद्धविशारदाः
031c	अभिद्रवत मा भैष्ट न वः प्राप्स्यति सात्यकिः
032a	ततो गजशिशुप्रख्यैरुपलैः शैलवासिनः
032c	उद्यतैर्युयुधानस्य स्थिता मरणकाङ्क्षिणः
033a	क्षेपणीयैस्तथाप्यन्ये सात्वतस्य वधैषिणः
033c	चोदितास्तव पुत्रेण रुरुधुः सर्वतोदिशम्
034a	तेषामापततामेव शिलायुद्धं चिकीर्षताम्
034c	सात्यकिः प्रतिसन्धाय त्रिंशतं प्राहिणोच्छरान्
035a	तामश्मवृष्टिं तुमुलां पार्वतीयैः समीरिताम्
035c	बिभेदोरगसङ्काशैर्नाराचैः शिनिपुङ्गवः
036a	तैरश्मचूर्णैर्दीप्यद्भिः खद्योतानामिव व्रजैः
036c	प्रायः सैन्यान्यवध्यन्त हाहाभूतानि मारिष
037a	ततः पञ्चशताः शूराः समुद्यतमहाशिलाः
037c	निकृत्तबाहवो राजन्निपेतुर्धरणीतले
038a	पाषाणयोधिनः शूरान्यतमानानवस्थितान्
038c	अवधीद्बहुसाहस्रांस्तदद्भुतमिवाभवत्
039a	ततः पुनर्बस्तमुखैरश्मवृष्टिं समन्ततः
039c	अयोहस्तैः शूलहस्तैर्दरदैः खशतङ्गणैः
040a	अम्बष्ठैश्च कुणिन्दैश्च क्षिप्तां क्षिप्तां स सात्यकिः
040c	नाराचैः प्रतिविव्याध प्रेक्षमाणो महाबलः
041a	अद्रीणां भिद्यमानानामन्तरिक्षे शितैः शरैः
041c	शब्देन प्राद्रवन्राजन्गजाश्वरथपत्तयः
042a	अश्मचूर्णैः समाकीर्णा मनुष्याश्च वयांसि च
042c	नाशक्नुवन्नवस्थातुं भ्रमरैरिव दंशिताः
043a	हतशिष्टा विरुधिरा भिन्नमस्तकपिण्डिकाः
043c	कुञ्जराः संन्यवर्तन्त युयुधानरथं प्रथि
044a	ततः शब्दः समभवत्तव सैन्यस्य मारिष
044c	माधवेनार्द्यमानस्य सागरस्येव दारुणः
045a	तं शब्दं तुमुलं श्रुत्वा द्रोणो यन्तारमब्रवीत्
045c	एष सूत रणे क्रुद्धः सात्वतानां महारथः
046a	दारयन्बहुधा सैन्यं रणे चरति कालवत्
046c	यत्रैष शब्दस्तुमुलस्तत्र सूत रथं नय
047a	पाषाणयोधिभिर्नूनं युयुधानः समागतः
047c	तथा हि रथिनः सर्वे ह्रियन्ते विद्रुतैर्हयैः
048a	विशस्त्रकवचा रुग्णास्तत्र तत्र पतन्ति च
048c	न शक्नुवन्ति यन्तारः संयन्तुं तुमुले हयान्
049a	इत्येवं ब्रुवतो राजन्भारद्वाजस्य धीमतः
049c	प्रत्युवाच ततो यन्ता द्रोणं शस्त्रभृतां वरम्
050a	आयुष्मन्द्रवते सैन्यं कौरवेयं समन्ततः
050c	पश्य योधान्रणे भिन्नान्धावमानांस्ततस्ततः
051a	एते च सहिताः शूराः पाञ्चालाः पाण्डवैः सह
051c	त्वामेव हि जिघांसन्तः प्राद्रवन्ति समन्ततः
052a	अत्र कार्यं समाधत्स्व प्राप्तकालमरिन्दम
052c	स्थाने वा गमने वापि दूरं यातश्च सात्यकिः
053a	तथैवं वदतस्तस्य भारद्वाजस्य मारिष
053c	प्रत्यदृश्यत शैनेयो निघ्नन्बहुविधान्रथान्
054a	ते वध्यमानाः समरे युयुधानेन तावकाः
054c	युयुधानरथं त्यक्त्वा द्रोणानीकाय दुद्रुवुः
055a	यैस्तु दुःशासनः सार्धं रथैः पूर्वं न्यवर्तत
055c	ते भीतास्त्वभ्यधावन्त सर्वे द्रोणरथं प्रति
