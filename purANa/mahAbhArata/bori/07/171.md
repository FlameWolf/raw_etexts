BR-07-08-171-001  सञ्जय उवाच
BR-07-08-171-001a भीमसेनं समाकीर्णं दृष्ट्वास्त्रेण धनञ्जयः
BR-07-08-171-001c तेजसः प्रतिघातार्थं वारुणेन समावृणोत्
BR-07-08-171-002a नालक्षयत तं कश्चिद्वारुणास्त्रेण संवृतम्
BR-07-08-171-002c अर्जुनस्य लघुत्वाच्च संवृतत्वाच्च तेजसः
BR-07-08-171-003a साश्वसूतरथो भीमो द्रोणपुत्रास्त्रसंवृतः
BR-07-08-171-003c अग्नावग्निरिव न्यस्तो ज्वालामाली सुदुर्दृशः
BR-07-08-171-004a यथा रात्रिक्षये राजञ्ज्योतींष्यस्तगिरिं प्रति
BR-07-08-171-004c समापेतुस्तथा बाणा भीमसेनरथं प्रति
BR-07-08-171-005a स हि भीमो रथश्चास्य हयाः सूतश्च मारिष
BR-07-08-171-005c संवृता द्रोणपुत्रेण पावकान्तर्गताभवन्
BR-07-08-171-006a यथा दग्ध्वा जगत्कृत्स्नं समये सचराचरम्
BR-07-08-171-006c गच्छेदग्निर्विभोरास्यं तथास्त्रं भीममावृणोत्
BR-07-08-171-007a सूर्यमग्निः प्रविष्टः स्याद्यथा चाग्निं दिवाकरः
BR-07-08-171-007c तथा प्रविष्टं तत्तेजो न प्राज्ञायत किञ्चन
BR-07-08-171-008a विकीर्णमस्त्रं तद्दृष्ट्वा तथा भीमरथं प्रति
BR-07-08-171-008c उदीर्यमाणं द्रौणिं च निष्प्रतिद्वंद्वमाहवे
BR-07-08-171-009a सर्वसैन्यानि पाण्डूनां न्यस्तशस्त्राण्यचेतसः
BR-07-08-171-009c युधिष्ठिरपुरोगांश्च विमुखांस्तान्महारथान्
BR-07-08-171-010a अर्जुनो वासुदेवश्च त्वरमाणौ महाद्युती
BR-07-08-171-010c अवप्लुत्य रथाद्वीरौ भीममाद्रवतां ततः
BR-07-08-171-011a ततस्तद्द्रोणपुत्रस्य तेजोऽस्त्रबलसम्भवम्
BR-07-08-171-011c विगाह्य तौ सुबलिनौ माययाविशतां तदा
BR-07-08-171-012a न्यस्तशस्त्रौ ततस्तौ तु नादहदस्त्रजोऽनलः
BR-07-08-171-012c वारुणास्त्रप्रयोगाच्च वीर्यवत्त्वाच्च कृष्णयोः
BR-07-08-171-013a ततश्चकृषतुर्भीमं तस्य सर्वायुधानि च
BR-07-08-171-013c नारायणास्त्रशान्त्यर्थं नरनारायणौ बलात्
BR-07-08-171-014a अपकृष्यमाणः कौन्तेयो नदत्येव महारथः
BR-07-08-171-014c वर्धते चैव तद्घोरं द्रौणेरस्त्रं सुदुर्जयम्
BR-07-08-171-015a तमब्रवीद्वासुदेवः किमिदं पाण्डुनन्दन
BR-07-08-171-015c वार्यमाणोऽपि कौन्तेय यद्युद्धान्न निवर्तसे
BR-07-08-171-016a यदि युद्धेन जेयाः स्युरिमे कौरवनन्दनाः
BR-07-08-171-016c वयमप्यत्र युध्येम तथा चेमे नरर्षभाः
BR-07-08-171-017a रथेभ्यस्त्ववतीर्णास्तु सर्व एव स्म तावकाः
BR-07-08-171-017c तस्मात्त्वमपि कौन्तेय रथात्तूर्णमपाक्रम
BR-07-08-171-018a एवमुक्त्वा ततः कृष्णो रथाद्भूमिमपातयत्
BR-07-08-171-018c निःश्वसन्तं यथा नागं क्रोधसंरक्तलोचनम्
BR-07-08-171-019a यदापकृष्टः स रथान्न्यासितश्चायुधं भुवि
BR-07-08-171-019c ततो नारायणास्त्रं तत्प्रशान्तं शत्रुतापनम्
BR-07-08-171-020a तस्मिन्प्रशान्ते विधिना तदा तेजसि दुःसहे
BR-07-08-171-020c बभूवुर्विमलाः सर्वा दिशः प्रदिश एव च
BR-07-08-171-021a प्रववुश्च शिवा वाताः प्रशान्ता मृगपक्षिणः
BR-07-08-171-021c वाहनानि च हृष्टानि योधाश्च मनुजेश्वर
BR-07-08-171-022a व्यपोढे च ततो घोरे तस्मिंस्तेजसि भारत
BR-07-08-171-022c बभौ भीमो निशापाये धीमान्सूर्य इवोदितः
BR-07-08-171-023a हतशेषं बलं तत्र पाण्डवानामतिष्ठत
BR-07-08-171-023c अस्त्रव्युपरमाद्धृष्टं तव पुत्रजिघांसया
BR-07-08-171-024a व्यवस्थिते बले तस्मिन्नस्त्रे प्रतिहते तथा
BR-07-08-171-024c दुर्योधनो महाराज द्रोणपुत्रमथाब्रवीत्
BR-07-08-171-025a अश्वत्थामन्पुनः शीघ्रमस्त्रमेतत्प्रयोजय
BR-07-08-171-025c व्यवस्थिता हि पाञ्चालाः पुनरेव जयैषिणः
BR-07-08-171-026a अश्वत्थामा तथोक्तस्तु तव पुत्रेण मारिष
BR-07-08-171-026c सुदीनमभिनिःश्वस्य राजानमिदमब्रवीत्
BR-07-08-171-027a नैतदावर्तते राजन्नस्त्रं द्विर्नोपपद्यते
BR-07-08-171-027c आवर्तयन्निहन्त्येतत्प्रयोक्तारं न संशयः
BR-07-08-171-028a एष चास्त्रप्रतीघातं वासुदेवः प्रयुक्तवान्
BR-07-08-171-028c अन्यथा विहितः सङ्ख्ये वधः शत्रोर्जनाधिप
BR-07-08-171-029a पराजयो वा मृत्युर्वा श्रेयो मृत्युर्न निर्जयः
BR-07-08-171-029c निर्जिताश्चारयो ह्येते शस्त्रोत्सर्गान्मृतोपमाः
BR-07-08-171-030  दुर्योधन उवाच
BR-07-08-171-030a आचार्यपुत्र यद्येतद्द्विरस्त्रं न प्रयुज्यते
BR-07-08-171-030c अन्यैर्गुरुघ्ना वध्यन्तामस्त्रैरस्त्रविदां वर
BR-07-08-171-031a त्वयि ह्यस्त्राणि दिव्यानि यथा स्युस्त्र्यम्बके तथा
BR-07-08-171-031c इच्छतो न हि ते मुच्येत्क्रुद्धस्यापि पुरन्दरः
BR-07-08-171-032  धृतराष्ट्र उवाच
BR-07-08-171-032a तस्मिन्नस्त्रे प्रतिहते द्रोणे चोपधिना हते
BR-07-08-171-032c तथा दुर्योधनेनोक्तो द्रौणिः किमकरोत्पुनः
BR-07-08-171-033a दृष्ट्वा पार्थांश्च सङ्ग्रामे युद्धाय समवस्थितान्
BR-07-08-171-033c नारायणास्त्रनिर्मुक्तांश्चरतः पृतनामुखे
BR-07-08-171-034  सञ्जय उवाच
BR-07-08-171-034a जानन्पितुः स निधनं सिंहलाङ्गूलकेतनः
BR-07-08-171-034c सक्रोधो भयमुत्सृज्य अभिदुद्राव पार्षतम्
BR-07-08-171-035a अभिद्रुत्य च विंशत्या क्षुद्रकाणां नरर्षभः
BR-07-08-171-035c पञ्चभिश्चातिवेगेन विव्याध पुरुषर्षभम्
BR-07-08-171-036a धृष्टद्युम्नस्ततो राजञ्ज्वलन्तमिव पावकम्
BR-07-08-171-036c द्रोणपुत्रं त्रिषष्ट्या तु राजन्विव्याध पत्रिणाम्
BR-07-08-171-037a सारथिं चास्य विंशत्या स्वर्णपुङ्खैः शिलाशितैः
BR-07-08-171-037c हयांश्च चतुरोऽविध्यच्चतुर्भिर्निशितैः शरैः
BR-07-08-171-038a विद्ध्वा विद्ध्वानदद्द्रौणिः कम्पयन्निव मेदिनीम्
BR-07-08-171-038c आददत्सर्वलोकस्य प्राणानिव महारणे
BR-07-08-171-039a पार्षतस्तु बली राजन्कृतास्त्रः कृतनिश्रमः
BR-07-08-171-039c द्रौणिमेवाभिदुद्राव कृत्वा मृत्युं निवर्तनम्
BR-07-08-171-040a ततो बाणमयं वर्षं द्रोणपुत्रस्य मूर्धनि
BR-07-08-171-040c अवासृजदमेयात्मा पाञ्चाल्यो रथिनां वरः
BR-07-08-171-041a तं द्रौणिः समरे क्रुद्धश्छादयामास पत्रिभिः
BR-07-08-171-041c विव्याध चैनं दशभिः पितुर्वधमनुस्मरन्
BR-07-08-171-042a द्वाभ्यां च सुविकृष्टाभ्यां क्षुराभ्यां ध्वजकार्मुके
BR-07-08-171-042c छित्त्वा पाञ्चालराजस्य द्रौणिरन्यैः समार्दयत्
BR-07-08-171-043a व्यश्वसूतरथं चैनं द्रौणिश्चक्रे महाहवे
BR-07-08-171-043c तस्य चानुचरान्सर्वान्क्रुद्धः प्राच्छादयच्छरैः
BR-07-08-171-044a प्रद्रुद्राव ततः सैन्यं पाञ्चालानां विशाम्पते
BR-07-08-171-044c सम्भ्रान्तरूपमार्तं च शरवर्षपरिक्षतम्
BR-07-08-171-045a दृष्ट्वा च विमुखान्योधान्धृष्टद्युम्नं च पीडितम्
BR-07-08-171-045c शैनेयोऽचोदयत्तूर्णं रणं द्रौणिरथं प्रति
BR-07-08-171-046a अष्टभिर्निशितैश्चैव सोऽश्वत्थामानमार्दयत्
BR-07-08-171-046c विंशत्या पुनराहत्य नानारूपैरमर्षणम्
BR-07-08-171-046e विव्याध च तथा सूतं चतुर्भिश्चतुरो हयान्
BR-07-08-171-047a सोऽतिविद्धो महेष्वासो नानालिङ्गैरमर्षणः
BR-07-08-171-047c युयुधानेन वै द्रौणिः प्रहसन्वाक्यमब्रवीत्
BR-07-08-171-048a शैनेयाभ्यवपत्तिं ते जानाम्याचार्यघातिनः
BR-07-08-171-048c न त्वेनं त्रास्यसि मया ग्रस्तमात्मानमेव च
BR-07-08-171-049a एवमुक्त्वार्करश्म्याभं सुपर्वाणं शरोत्तमम्
BR-07-08-171-049c व्यसृजत्सात्वते द्रौणिर्वज्रं वृत्रे यथा हरिः
BR-07-08-171-050a स तं निर्भिद्य तेनास्तः सायकः सशरावरम्
BR-07-08-171-050c विवेश वसुधां भित्त्वा श्वसन्बिलमिवोरगः
BR-07-08-171-051a स भिन्नकवचः शूरस्तोत्त्रार्दित इव द्विपः
BR-07-08-171-051c विमुच्य सशरं चापं भूरिव्रणपरिस्रवः
BR-07-08-171-052a सीदन्रुधिरसिक्तश्च रथोपस्थ उपाविशत्
BR-07-08-171-052c सूतेनापहृतस्तूर्णं द्रोणपुत्राद्रथान्तरम्
BR-07-08-171-053a अथान्येन सुपुङ्खेन शरेण नतपर्वणा
BR-07-08-171-053c आजघान भ्रुवोर्मध्ये धृष्टद्युम्नं परन्तपः
BR-07-08-171-054a स पूर्वमतिविद्धश्च भृशं पश्चाच्च पीडितः
BR-07-08-171-054c ससाद युधि पाञ्चाल्यो व्यपाश्रयत च ध्वजम्
BR-07-08-171-055a तं मत्तमिव सिंहेन राजन्कुञ्जरमर्दितम्
BR-07-08-171-055c जवेनाभ्यद्रवञ्शूराः पञ्च पाण्डवतो रथाः
BR-07-08-171-056a किरीटी भीमसेनश्च वृद्धक्षत्रश्च पौरवः
BR-07-08-171-056c युवराजश्च चेदीनां मालवश्च सुदर्शनः
BR-07-08-171-056e पञ्चभिः पञ्चभिर्बाणैरभ्यघ्नन्सर्वतः समम्
BR-07-08-171-057a आशीविषाभैर्विंशद्भिः पञ्चभिश्चापि ताञ्शरैः
BR-07-08-171-057c चिच्छेद युगपद्द्रौणिः पञ्चविंशतिसायकान्
BR-07-08-171-058a सप्तभिश्च शितैर्बाणैः पौरवं द्रौणिरार्दयत्
BR-07-08-171-058c मालवं त्रिभिरेकेन पार्थं षड्भिर्वृकोदरम्
BR-07-08-171-059a ततस्ते विव्यधुः सर्वे द्रौणिं राजन्महारथाः
BR-07-08-171-059c युगपच्च पृथक्चैव रुक्मपुङ्खैः शिलाशितैः
BR-07-08-171-060a युवराजस्तु विंशत्या द्रौणिं विव्याध पत्रिणाम्
BR-07-08-171-060c पार्थश्च पुनरष्टाभिस्तथा सर्वे त्रिभिस्त्रिभिः
BR-07-08-171-061a ततोऽर्जुनं षड्भिरथाजघान द्रौणायनिर्दशभिर्वासुदेवम्
BR-07-08-171-061c भीमं दशार्धैर्युवराजं चतुर्भिर्द्वाभ्यां छित्त्वा कार्मुकं च ध्वजं च
BR-07-08-171-061e पुनः पार्थं शरवर्षेण विद्ध्वा द्रौणिर्घोरं सिंहनादं ननाद
BR-07-08-171-062a तस्यास्यतः सुनिशितान्पीतधारान्द्रौणेः शरान्पृष्ठतश्चाग्रतश्च
BR-07-08-171-062c धरा वियद्द्यौः प्रदिशो दिशश्च छन्ना बाणैरभवन्घोररूपैः
BR-07-08-171-063a आसीनस्य स्वरथं तूग्रतेजाः सुदर्शनस्येन्द्रकेतुप्रकाशौ
BR-07-08-171-063c भुजौ शिरश्चेन्द्रसमानवीर्यस्त्रिभिः शरैर्युगपत्सञ्चकर्त
BR-07-08-171-064a स पौरवं रथशक्त्या निहत्य छित्त्वा रथं तिलशश्चापि बाणैः
BR-07-08-171-064c छित्त्वास्य बाहू वरचन्दनाक्तौ भल्लेन कायाच्छिर उच्चकर्त
BR-07-08-171-065a युवानमिन्दीवरदामवर्णं चेदिप्रियं युवराजं प्रहस्य
BR-07-08-171-065c बाणैस्त्वरावाञ्ज्वलिताग्निकल्पैर्विद्ध्वा प्रादान्मृत्यवे साश्वसूतम्
BR-07-08-171-066a तान्निहत्य रणे वीरो द्रोणपुत्रो युधां पतिः
BR-07-08-171-066c दध्मौ प्रमुदितः शङ्खं बृहन्तमपराजितः
BR-07-08-171-067a ततः सर्वे च पाञ्चाला भीमसेनश्च पाण्डवः
BR-07-08-171-067c धृष्टद्युम्नरथं भीतास्त्यक्त्वा सम्प्राद्रवन्दिशः
BR-07-08-171-068a तान्प्रभग्नांस्तथा द्रौणिः पृष्ठतो विकिरञ्शरैः
BR-07-08-171-068c अभ्यवर्तत वेगेन कालवत्पाण्डुवाहिनीम्
BR-07-08-171-069a ते वध्यमानाः समरे द्रोणपुत्रेण क्षत्रियाः
BR-07-08-171-069c द्रोणपुत्रं भयाद्राजन्दिक्षु सर्वासु मेनिरे

