001	धृतराष्ट्र उवाच
001a	दैवमेव परं मन्ये धिक्पौरुषमनर्थकम्
001c	यत्राधिरथिरायस्तो नातरत्पाण्डवं रणे
002a	कर्णः पार्थान्सगोविन्दाञ्जेतुमुत्सहते रणे
002c	न च कर्णसमं योधं लोके पश्यामि कञ्चन
002e	इति दुर्योधनस्याहमश्रौषं जल्पतो मुहुः
003a	कर्णो हि बलवाञ्शूरो दृढधन्वा जितक्लमः
003c	इति मामब्रवीत्सूत मन्दो दुर्योधनः पुरा
004a	वसुषेणसहायं मां नालं देवापि संयुगे
004c	किमु पाण्डुसुता राजन्गतसत्त्वा विचेतसः
005a	तत्र तं निर्जितं दृष्ट्वा भुजङ्गमिव निर्विषम्
005c	युद्धात्कर्णमपक्रान्तं किं स्विद्दुर्योधनोऽब्रवीत्
006a	अहो दुर्मुखमेवैकं युद्धानामविशारदम्
006c	प्रावेशयद्धुतवहं पतङ्गमिव मोहितः
007a	अश्वत्थामा मद्रराजः कृपः कर्णश्च सङ्गताः
007c	न शक्ताः प्रमुखे स्थातुं नूनं भीमस्य सञ्जय
008a	तेऽपि चास्य महाघोरं बलं नागायुतोपमम्
008c	जानन्तो व्यवसायं च क्रूरं मारुततेजसः
009a	किमर्थं क्रूरकर्माणं यमकालान्तकोपमम्
009c	बलसंरम्भवीर्यज्ञाः कोपयिष्यन्ति संयुगे
010a	कर्णस्त्वेको महाबाहुः स्वबाहुबलमाश्रितः
010c	भीमसेनमनादृत्य रणेऽयुध्यत सूतजः
011a	योऽजयत्समरे कर्णं पुरन्दर इवासुरम्
011c	न स पाण्डुसुतो जेतुं शक्यः केनचिदाहवे
012a	द्रोणं यः सम्प्रमथ्यैकः प्रविष्टो मम वाहिनीम्
012c	भीमो धनञ्जयान्वेषी कस्तमर्छेज्जिजीविषुः
013a	को हि सञ्जय भीमस्य स्थातुमुत्सहतेऽग्रतः
013c	उद्यताशनिवज्रस्य महेन्द्रस्येव दानवः
014a	प्रेतराजपुरं प्राप्य निवर्तेतापि मानवः
014c	न भीमसेनं सम्प्राप्य निवर्तेत कदाचन
015a	पतङ्गा इव वह्निं ते प्राविशन्नल्पचेतसः
015c	ये भीमसेनं सङ्क्रुद्धमभ्यधावन्विमोहिताः
016a	यत्तत्सभायां भीमेन मम पुत्रवधाश्रयम्
016c	शप्तं संरम्भिणोग्रेण कुरूणां शृण्वतां तदा
017a	तन्नूनमभिसञ्चिन्त्य दृष्ट्वा कर्णं च निर्जितम्
017c	दुःशासनः सह भ्रात्रा भयाद्भीमादुपारमत्
018a	यश्च सञ्जय दुर्बुद्धिरब्रवीत्समितौ मुहुः
018c	कर्णो दुःशासनोऽहं च जेष्यामो युधि पाण्डवान्
019a	स नूनं विरथं दृष्ट्वा कर्णं भीमेन निर्जितम्
019c	प्रत्याख्यानाच्च कृष्णस्य भृशं तप्यति सञ्जय
020a	दृष्ट्वा भ्रातॄन्हतान्युद्धे भीमसेनेन दंशितान्
020c	आत्मापराधात्सुमहन्नूनं तप्यति पुत्रकः
021a	को हि जीवितमन्विच्छन्प्रतीपं पाण्डवं व्रजेत्
021c	भीमं भीमायुधं क्रुद्धं साक्षात्कालमिव स्थितम्
022a	वडवामुखमध्यस्थो मुच्येतापि हि मानवः
022c	न भीममुखसम्प्राप्तो मुच्येतेति मतिर्मम
023a	न पाण्डवा न पाञ्चाला न च केशवसात्यकी
023c	जानन्ति युधि संरब्धा जीवितं परिरक्षितुम्
024	सञ्जय उवाच
024a	यत्संशोचसि कौरव्य वर्तमाने जनक्षये
024c	त्वमस्य जगतो मूलं विनाशस्य न संशयः
025a	स्वयं वैरं महत्कृत्वा पुत्राणां वचने स्थितः
025c	उच्यमानो न गृह्णीषे मर्त्यः पथ्यमिवौषधम्
026a	स्वयं पीत्वा महाराज कालकूटं सुदुर्जरम्
026c	तस्येदानीं फलं कृत्स्नमवाप्नुहि नरोत्तम
027a	यत्तु कुत्सयसे योधान्युध्यमानान्यथाबलम्
027c	अत्र ते वर्णयिष्यामि यथा युद्धमवर्तत
028a	दृष्ट्वा कर्णं तु पुत्रास्ते भीमसेनपराजितम्
028c	नामृष्यन्त महेष्वासाः सोदर्याः पञ्च मारिष
029a	दुर्मर्षणो दुःसहश्च दुर्मदो दुर्धरो जयः
029c	पाण्डवं चित्रसन्नाहास्तं प्रतीपमुपाद्रवन्
030a	ते समन्तान्महाबाहुं परिवार्य वृकोदरम्
030c	दिशः शरैः समावृण्वञ्शलभानामिव व्रजैः
031a	आगच्छतस्तान्सहसा कुमारान्देवरूपिणः
031c	प्रतिजग्राह समरे भीमसेनो हसन्निव
032a	तव दृष्ट्वा तु तनयान्भीमसेनसमीपगान्
032c	अभ्यवर्तत राधेयो भीमसेनं महाबलम्
033a	विसृजन्विशिखान्राजन्स्वर्णपुङ्खाञ्शिलाशितान्
033c	तं तु भीमोऽभ्ययात्तूर्णं वार्यमाणः सुतैस्तव
034a	कुरवस्तु ततः कर्णं परिवार्य समन्ततः
034c	अवाकिरन्भीमसेनं शरैः सन्नतपर्वभिः
035a	तान्बाणैः पञ्चविंशत्या साश्वान्राजन्नरर्षभान्
035c	ससूतान्भीमधनुषो भीमो निन्ये यमक्षयम्
036a	प्रापतन्स्यन्दनेभ्यस्ते सार्धं सूतैर्गतासवः
036c	चित्रपुष्पधरा भग्ना वातेनेव महाद्रुमाः
037a	तत्राद्भुतमपश्याम भीमसेनस्य विक्रमम्
037c	संवार्याधिरथिं बाणैर्यज्जघान तवात्मजान्
038a	स वार्यमाणो भीमेन शितैर्बाणैः समन्ततः
038c	सूतपुत्रो महाराज भीमसेनमवैक्षत
039a	तं भीमसेनः संरम्भात्क्रोधसंरक्तलोचनः
039c	विस्फार्य सुमहच्चापं मुहुः कर्णमवैक्षत
