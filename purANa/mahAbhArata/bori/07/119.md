001	धृतराष्ट्र उवाच
001a	अजितो द्रोणराधेयविकर्णकृतवर्मभिः
001c	तीर्णः सैन्यार्णवं वीरः प्रतिश्रुत्य युधिष्ठिरे
002a	स कथं कौरवेयेण समरेष्वनिवारितः
002c	निगृह्य भूरिश्रवसा बलाद्भुवि निपातितः
003	सञ्जय उवाच
003a	शृणु राजन्निहोत्पत्तिं शैनेयस्य यथा पुरा
003c	यथा च भूरिश्रवसो यत्र ते संशयो नृप
004a	अत्रेः पुत्रोऽभवत्सोमः सोमस्य तु बुधः स्मृतः
004c	बुधस्यासीन्महेन्द्राभः पुत्र एकः पुरूरवाः
005a	पुरूरवस आयुस्तु आयुषो नहुषः स्मृतः
005c	नहुषस्य ययातिस्तु राजर्षिर्देवसम्मितः
006a	ययातेर्देवयान्यां तु यदुर्ज्येष्ठोऽभवत्सुतः
006c	यदोरभूदन्ववाये देवमीढ इति श्रुतः
007a	यादवस्तस्य च सुतः शूरस्त्रैलोक्यसम्मतः
007c	शूरस्य शौरिर्नृवरो वसुदेवो महायशाः
008a	धनुष्यनवरः शूरः कार्तवीर्यसमो युधि
008c	तद्वीर्यश्चापि तत्रैव कुले शिनिरभून्नृपः
009a	एतस्मिन्नेव काले तु देवकस्य महात्मनः
009c	दुहितुः स्वयंवरे राजन्सर्वक्षत्रसमागमे
010a	तत्र वै देवकीं देवीं वसुदेवार्थमाप्तवान्
010c	निर्जित्य पार्थिवान्सर्वान्रथमारोपयच्छिनिः
011a	तां दृष्ट्वा देवकीं शौरे रथस्थां पुरुषर्षभः
011c	नामृष्यत महातेजाः सोमदत्तः शिनेर्नृप
012a	तयोर्युद्धमभूद्राजन्दिनार्धं चित्रमद्भुतम्
012c	बाहुयुद्धं सुबलिनोः शक्रप्रह्रादयोरिव
013a	शिनिना सोमदत्तस्तु प्रसह्य भुवि पातितः
013c	असिमुद्यम्य केशेषु प्रगृह्य च पदा हतः
014a	मध्ये राजसहस्राणां प्रेक्षकाणां समन्ततः
014c	कृपया च पुनस्तेन जीवेति स विसर्जितः
015a	तदवस्थः कृतस्तेन सोमदत्तोऽथ मारिष
015c	प्रसादयन्महादेवममर्षवशमास्थितः
016a	तस्य तुष्टो महादेवो वराणां वरदः प्रभुः
016c	वरेण छन्दयामास स तु वव्रे वरं नृपः
017a	पुत्रमिच्छामि भगवन्यो निहन्याच्छिनेः सुतम्
017c	मध्ये राजसहस्राणां पदा हन्याच्च संयुगे
018a	तस्य तद्वचनं श्रुत्वा सोमदत्तस्य पार्थिव
018c	एवमस्त्विति तत्रोक्त्वा स देवोऽन्तरधीयत
019a	स तेन वरदानेन लब्धवान्भूरिदक्षिणम्
019c	न्यपातयच्च समरे सौमदत्तिः शिनेः सुतम्
020a	एतत्ते कथितं राजन्यन्मां त्वं परिपृच्छसि
020c	न हि शक्या रणे जेतुं सात्वता मनुजर्षभ
021a	लब्धलक्ष्याश्च सङ्ग्रामे बहवश्चित्रयोधिनः
021c	देवदानवगन्धर्वान्विजेतारो ह्यविस्मिताः
021e	स्ववीर्यविजये युक्ता नैते परपरिग्रहाः
022a	न तुल्यं वृष्णिभिरिह दृश्यते किञ्चन प्रभो
022c	भूतं भव्यं भविष्यच्च बलेन भरतर्षभ
023a	न ज्ञातिमवमन्यन्ते वृद्धानां शासने रताः
023c	न देवासुरगन्धर्वा न यक्षोरगराक्षसाः
023e	जेतारो वृष्णिवीराणां न पुनर्मानुषा रणे
024a	ब्रह्मद्रव्ये गुरुद्रव्ये ज्ञातिद्रव्येऽप्यहिंसकाः
024c	एतेषां रक्षितारश्च ये स्युः कस्याञ्चिदापदि
025a	अर्थवन्तो न चोत्सिक्ता ब्रह्मण्याः सत्यवादिनः
025c	समर्थान्नावमन्यन्ते दीनानभ्युद्धरन्ति च
026a	नित्यं देवपरा दान्ता दातारश्चाविकत्थनाः
026c	तेन वृष्णिप्रवीराणां चक्रं न प्रतिहन्यते
027a	अपि मेरुं वहेत्कश्चित्तरेद्वा मकरालयम्
027c	न तु वृष्णिप्रवीराणां समेत्यान्तं व्रजेन्नृप
028a	एतत्ते सर्वमाख्यातं यत्र ते संशयो विभो
028c	कुरुराज नरश्रेष्ठ तव ह्यपनयो महान्

