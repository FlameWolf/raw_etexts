001	धृतराष्ट्र उवाच
001a	तथा तु नर्दमानं तं भीमसेनं महाबलम्
001c	मेघस्तनितनिर्घोषं के वीराः पर्यवारयन्
002a	न हि पश्याम्यहं तं वै त्रिषु लोकेषु सञ्जय
002c	क्रुद्धस्य भिमसेनस्य यस्तिष्ठेदग्रतो रणे
003a	गदामुद्यच्छमानस्य कालस्येव महामृधे
003c	न हि पश्याम्यहं तात यस्तिष्ठेत रणाजिरे
004a	रथं रथेन यो हन्यात्कुञ्जरं कुञ्जरेण च
004c	कस्तस्य समरे स्थाता साक्षादपि शतक्रतुः
005a	क्रुद्धस्य भीमसेनस्य मम पुत्राञ्जिघांसतः
005c	दुर्योधनहिते युक्ताः समतिष्ठन्त केऽग्रतः
006a	भीमसेनदवाग्नेस्तु मम पुत्रतृणोलपम्
006c	प्रधक्ष्यतो रणमुखे के वीराः प्रमुखे स्थिताः
007a	काल्यमानान्हि मे पुत्रान्भीमेनावेक्ष्य संयुगे
007c	कालेनेव प्रजाः सर्वाः के भीमं पर्यवारयन्
008a	भीमवह्नेः प्रदीप्तस्य मम पुत्रान्दिधक्षतः
008c	के शूराः पर्यवर्तन्त तन्ममाचक्ष्व सञ्जय
009	सञ्जय उवाच
009a	तथा तु नर्दमानं तं भीमसेनं महारथम्
009c	तुमुलेनैव शब्देन कर्णोऽप्यभ्यपतद्बली
010a	व्याक्षिपन्बलवच्चापमतिमात्रममर्षणः
010c	कर्णस्तु युद्धमाकाङ्क्षन्दर्शयिष्यन्बलं बली
011a	प्रावेपन्निव गात्राणि कर्णभीमसमागमे
011c	रथिनां सादिनां चैव तयोः श्रुत्वा तलस्वनम्
012a	भीमसेनस्य निनदं घोरं श्रुत्वा रणाजिरे
012c	खं च भूमिं च सम्बद्धां मेनिरे क्षत्रियर्षभाः
013a	पुनर्घोरेण नादेन पाण्डवस्य महात्मनः
013c	समरे सर्वयोधानां धनूंष्यभ्यपतन्क्षितौ
014a	वित्रस्तानि च सर्वाणि शकृन्मूत्रं प्रसुस्रुवुः
014c	वाहनानि महाराज बभूवुर्विमनांसि च
015a	प्रादुरासन्निमित्तानि घोराणि च बहूनि च
015c	तस्मिंस्तु तुमुले राजन्भीमकर्णसमागमे
016a	ततः कर्णस्तु विंशत्या शराणां भीममार्दयत्
016c	विव्याध चास्य त्वरितः सूतं पञ्चभिराशुगैः
017a	प्रहस्य भीमसेनस्तु कर्णं प्रत्यर्पयद्रणे
017c	सायकानां चतुःषष्ट्या क्षिप्रकारी महाबलः
018a	तस्य कर्णो महेष्वासः सायकांश्चतुरोऽक्षिपत्
018c	असम्प्राप्तांस्तु तान्भीमः सायकैर्नतपर्वभिः
018e	चिच्छेद बहुधा राजन्दर्शयन्पाणिलाघवम्
019a	तं कर्णश्छादयामास शरव्रातैरनेकशः
019c	सञ्छाद्यमानः कर्णेन बहुधा पाण्डुनन्दनः
020a	चिच्छेद चापं कर्णस्य मुष्टिदेशे महारथः
020c	विव्याध चैनं बहुभिः सायकैर्नतपर्वभिः
021a	अथान्यद्धनुरादाय सज्यं कृत्वा च सूतजः
021c	विव्याध समरे भीमं भीमकर्मा महारथः
022a	तस्य भीमो भृशं क्रुद्धस्त्रीञ्शरान्नतपर्वणः
022c	निचखानोरसि तदा सूतपुत्रस्य वेगितः
023a	तैः कर्णोऽभ्राजत शरैरुरोमध्यगतैस्तदा
023c	महीधर इवोदग्रस्त्रिशृङ्गो भरतर्षभ
024a	सुस्राव चास्य रुधिरं विद्धस्य परमेषुभिः
024c	धातुप्रस्यन्दिनः शैलाद्यथा गैरिकराजयः
025a	किञ्चिद्विचलितः कर्णः सुप्रहाराभिपीडितः
025c	ससायकं धनुः कृत्वा भीमं विव्याध मारिष
025e	चिक्षेप च पुनर्बाणाञ्शतशोऽथ सहस्रशः
026a	स छाद्यमानः सहसा कर्णेन दृढधन्विना
026c	धनुर्ज्यामच्छिनत्तूर्णमुत्स्मयन्पाण्डुनन्दनः
027a	सारथिं चास्य भल्लेन प्राहिणोद्यमसादनम्
027c	वाहांश्च चतुरः सङ्ख्ये व्यसूंश्चक्रे महारथः
028a	हताश्वात्तु रथात्कर्णः समाप्लुत्य विशां पते
028c	स्यन्दनं वृषसेनस्य समारोहन्महारथः
029a	निर्जित्य तु रणे कर्णं भीमसेनः प्रतापवान्
029c	ननाद सुमहानादं पर्जन्यनिनदोपमम्
030a	तस्य तं निनदं श्रुत्वा प्रहृष्टोऽभूद्युधिष्ठिरः
030c	कर्णं च निर्जितं मत्वा भीमसेनेन भारत
031a	समन्ताच्छङ्खनिनदं पाण्डुसेनाकरोत्तदा
031c	शत्रुसेनाध्वनिं श्रुत्वा तावका ह्यपि नानदन्
031e	गाण्डीवं प्राक्षिपत्पार्थः कृष्णोऽप्यब्जमवादयत्
032a	तमन्तर्धाय निनदं ध्वनिर्भीमस्य नर्दतः
032c	अश्रूयत महाराज सर्वसैन्येषु भारत
033a	ततो व्यायच्छतामस्त्रैः पृथक्पृथगरिन्दमौ
033c	मृदुपूर्वं च राधेयो दृढपूर्वं च पाण्डवः
