001	सञ्जय उवाच
001a	जित्वा यवनकाम्बोजान्युयुधानस्ततोऽर्जुनम्
001c	जगाम तव सैन्यस्य मध्येन रथिनां वरः
002a	शरदंष्ट्रो नरव्याघ्रो विचित्रकवचच्छविः
002c	मृगान्व्याघ्र इवाजिघ्रंस्तव सैन्यमभीषयत्
003a	स रथेन चरन्मार्गान्धनुरभ्रामयद्भृशम्
003c	रुक्मपृष्ठं महावेगं रुक्मचन्द्रकसङ्कुलम्
004a	रुक्माङ्गदशिरस्त्राणो रुक्मवर्मसमावृतः
004c	रुक्मध्वजवरः शूरो मेरुशृङ्ग इवाबभौ
005a	सधनुर्मण्डलः सङ्ख्ये तेजोभास्वररश्मिवान्
005c	शरदीवोदितः सूर्यो नृसूर्यो विरराज ह
006a	वृषभस्कन्धविक्रान्तो वृषभाक्षो नरर्षभः
006c	तावकानां बभौ मध्ये गवां मध्ये यथा वृषः
007a	मत्तद्विरदसङ्काशं मत्तद्विरदगामिनम्
007c	प्रभिन्नमिव मातङ्गं यूथमध्ये व्यवस्थितम्
007e	व्याघ्रा इव जिघांसन्तस्त्वदीयाभ्यद्रवन्रणे
008a	द्रोणानीकमतिक्रान्तं भोजानीकं च दुस्तरम्
008c	जलसङ्धार्णवं तीर्त्वा काम्बोजानां च वाहिनीम्
009a	हार्दिक्यमकरान्मुक्तं तीर्णं वै सैन्यसागरम्
009c	परिवव्रुः सुसङ्क्रुद्धास्त्वदीयाः सात्यकिं रथाः
010a	दुर्योधनश्चित्रसेनो दुःशासनविविंशती
010c	शकुनिर्दुःसहश्चैव युवा दुर्मर्षणः क्रथः
011a	अन्ये च बहवः शूराः शस्त्रवन्तो दुरासदाः
011c	पृष्ठतः सात्यकिं यान्तमन्वधावन्नमर्षिताः
012a	अथ शब्दो महानासीत्तव सैन्यस्य मारिष
012c	मारुतोद्धूतवेगस्य सागरस्येव पर्वणि
013a	तानभिद्रवतः सर्वान्समीक्ष्य शिनिपुङ्गवः
013c	शनैर्याहीति यन्तारमब्रवीत्प्रहसन्निव
014a	इदमेति समुद्धूतं धार्तराष्ट्रस्य यद्बलम्
014c	मामेवाभिमुखं तूर्णं गजाश्वरथपत्तिमत्
015a	नादयन्वै दिशः सर्वा रथघोषेण सारथे
015c	पृथिवीं चान्तरिक्षं च कम्पयन्सागरानपि
016a	एतद्बलार्णवं तात वारयिष्ये महारणे
016c	पौर्णमास्यामिवोद्धूतं वेलेव सलिलाशयम्
017a	पश्य मे सूत विक्रान्तमिन्द्रस्येव महामृधे
017c	एष सैन्यानि शत्रूणां विधमामि शितैः शरैः
018a	निहतानाहवे पश्य पदात्यश्वरथद्विपान्
018c	मच्छरैरग्निसङ्काशैर्विदेहासून्सहस्रशः
019a	इत्येवं ब्रुवतस्तस्य सात्यकेरमितौजसः
019c	समीपं सैनिकास्ते तु शीघ्रमीयुर्युयुत्सवः
019e	जह्याद्रवस्व तिष्ठेति पश्य पश्येति वादिनः
020a	तानेवं ब्रुवतो वीरान्सात्यकिर्निशितैः शरैः
020c	जघान त्रिशतानश्वान्कुञ्जरांश्च चतुःशतान्
021a	स सम्प्रहारस्तुमुलस्तस्य तेषां च धन्विनाम्
021c	देवासुररणप्रख्यः प्रावर्तत जनक्षयः
022a	मेघजालनिभं सैन्यं तव पुत्रस्य मारिष
022c	प्रत्यगृह्णाच्छिनेः पौत्रः शरैराशीविषोपमैः
023a	प्रच्छाद्यमानः समरे शरजालैः स वीर्यवान्
023c	असम्भ्रमं महाराज तावकानवधीद्बहून्
024a	आश्चर्यं तत्र राजेन्द्र सुमहद्दृष्टवानहम्
024c	न मोघः सायकः कश्चित्सात्यकेरभवत्प्रभो
025a	रथनागाश्वकलिलः पदात्यूर्मिसमाकुलः
025c	शैनेयवेलामासाद्य स्थितः सैन्यमहार्णवः
026a	सम्भ्रान्तनरनागाश्वमावर्तत मुहुर्मुहुः
026c	तत्सैन्यमिषुभिस्तेन वध्यमानं समन्ततः
026e	बभ्राम तत्र तत्रैव गावः शीतार्दिता इव
027a	पदातिनं रथं नागं सादिनं तुरगं तथा
027c	अविद्धं तत्र नाद्राक्षं युयुधानस्य सायकैः
028a	न तादृक्कदनं राजन्कृतवांस्तत्र फल्गुनः
028c	यादृक्क्षयमनीकानामकरोत्सात्यकिर्नृप
028e	अत्यर्जुनं शिनेः पौत्रो युध्यते भरतर्षभ
029a	ततो दुर्योधनो राजा सात्वतस्य त्रिभिः शरैः
029c	विव्याध सूतं निशितैश्चतुर्भिश्चतुरो हयान्
030a	सात्यकिं च त्रिभिर्विद्ध्वा पुनर्विव्याध सोऽष्टभिः
030c	दुःशासनः षोडशभिर्विव्याध शिनिपुङ्गवम्
031a	शकुनिः पञ्चविंशत्या चित्रसेनश्च पञ्चभिः
031c	दुःसहः पञ्चदशभिर्विव्याधोरसि सात्यकिम्
032a	उत्स्मयन्वृष्णिशार्दूलस्तथा बाणैः समाहतः
032c	तानविध्यन्महाराज सर्वानेव त्रिभिस्त्रिभिः
033a	गाढविद्धानरीन्कृत्वा मार्गणैः सोऽतितेजनैः
033c	शैनेयः श्येनवत्सङ्ख्ये व्यचरल्लघुविक्रमः
034a	सौबलस्य धनुश्छित्त्वा हस्तावापं निकृत्य च
034c	दुर्योधनं त्रिभिर्बाणैरभ्यविध्यत्स्तनान्तरे
035a	चित्रसेनं शतेनैव दशभिर्दुःसहं तथा
035c	दुःशासनं च विंशत्या विव्याध शिनिपुङ्गवः
036a	अथान्यद्धनुरादाय स्यालस्तव विशां पते
036c	अष्टभिः सात्यकिं विद्ध्वा पुनर्विव्याध पञ्चभिः
037a	दुःशासनश्च दशभिर्दुःसहश्च त्रिभिः शरैः
037c	दुर्मुखश्च द्वादशभी राजन्विव्याध सात्यकिम्
038a	दुर्योधनस्त्रिसप्तत्या विद्ध्वा भारत माधवम्
038c	ततोऽस्य निशितैर्बाणैस्त्रिभिर्विव्याध सारथिम्
039a	तान्सर्वान्सहिताञ्शूरान्यतमानान्महारथान्
039c	पञ्चभिः पञ्चभिर्बाणैः पुनर्विव्याध सात्यकिः
040a	ततः स रथिनां श्रेष्ठस्तव पुत्रस्य सारथिम्
040c	आजघानाशु भल्लेन स हतो न्यपतद्भुवि
041a	पातिते सारथौ तस्मिंस्तव पुत्ररथः प्रभो
041c	वातायमानैस्तैरश्वैरपानीयत सङ्गरात्
042a	ततस्तव सुता राजन्सैनिकाश्च विशां पते
042c	राज्ञो रथमभिप्रेक्ष्य विद्रुताः शतशोऽभवन्
043a	विद्रुतं तत्र तत्सैन्यं दृष्ट्वा भारत सात्यकिः
043c	अवाकिरच्छरैस्तीक्ष्णै रुक्मपुङ्खैः शिलाशितैः
044a	विद्राव्य सर्वसैन्यानि तावकानि समन्ततः
044c	प्रययौ सात्यकी राजञ्श्वेताश्वस्य रथं प्रति
045a	तं शरानाददानं च रक्षमाणं च सारथिम्
045c	आत्मानं मोचयन्तं च तावकाः समपूजयन्
