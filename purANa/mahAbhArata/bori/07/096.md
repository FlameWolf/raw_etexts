BR-07-05-096-001	सञ्जय उवाच
BR-07-05-096-001a	जित्वा यवनकाम्बोजान्युयुधानस्ततोऽर्जुनम्
BR-07-05-096-001c	जगाम तव सैन्यस्य मध्येन रथिनां वरः
BR-07-05-096-002a	शरदंष्ट्रो नरव्याघ्रो विचित्रकवचच्छविः
BR-07-05-096-002c	मृगान्व्याघ्र इवाजिघ्रंस्तव सैन्यमभीषयत्
BR-07-05-096-003a	स रथेन चरन्मार्गान्धनुरभ्रामयद्भृशम्
BR-07-05-096-003c	रुक्मपृष्ठं महावेगं रुक्मचन्द्रकसङ्कुलम्
BR-07-05-096-004a	रुक्माङ्गदशिरस्त्राणो रुक्मवर्मसमावृतः
BR-07-05-096-004c	रुक्मध्वजवरः शूरो मेरुशृङ्ग इवाबभौ
BR-07-05-096-005a	सधनुर्मण्डलः सङ्ख्ये तेजोभास्वररश्मिवान्
BR-07-05-096-005c	शरदीवोदितः सूर्यो नृसूर्यो विरराज ह
BR-07-05-096-006a	वृषभस्कन्धविक्रान्तो वृषभाक्षो नरर्षभः
BR-07-05-096-006c	तावकानां बभौ मध्ये गवां मध्ये यथा वृषः
BR-07-05-096-007a	मत्तद्विरदसङ्काशं मत्तद्विरदगामिनम्
BR-07-05-096-007c	प्रभिन्नमिव मातङ्गं यूथमध्ये व्यवस्थितम्
BR-07-05-096-007e	व्याघ्रा इव जिघांसन्तस्त्वदीयाभ्यद्रवन्रणे
BR-07-05-096-008a	द्रोणानीकमतिक्रान्तं भोजानीकं च दुस्तरम्
BR-07-05-096-008c	जलसङ्धार्णवं तीर्त्वा काम्बोजानां च वाहिनीम्
BR-07-05-096-009a	हार्दिक्यमकरान्मुक्तं तीर्णं वै सैन्यसागरम्
BR-07-05-096-009c	परिवव्रुः सुसङ्क्रुद्धास्त्वदीयाः सात्यकिं रथाः
BR-07-05-096-010a	दुर्योधनश्चित्रसेनो दुःशासनविविंशती
BR-07-05-096-010c	शकुनिर्दुःसहश्चैव युवा दुर्मर्षणः क्रथः
BR-07-05-096-011a	अन्ये च बहवः शूराः शस्त्रवन्तो दुरासदाः
BR-07-05-096-011c	पृष्ठतः सात्यकिं यान्तमन्वधावन्नमर्षिताः
BR-07-05-096-012a	अथ शब्दो महानासीत्तव सैन्यस्य मारिष
BR-07-05-096-012c	मारुतोद्धूतवेगस्य सागरस्येव पर्वणि
BR-07-05-096-013a	तानभिद्रवतः सर्वान्समीक्ष्य शिनिपुङ्गवः
BR-07-05-096-013c	शनैर्याहीति यन्तारमब्रवीत्प्रहसन्निव
BR-07-05-096-014a	इदमेति समुद्धूतं धार्तराष्ट्रस्य यद्बलम्
BR-07-05-096-014c	मामेवाभिमुखं तूर्णं गजाश्वरथपत्तिमत्
BR-07-05-096-015a	नादयन्वै दिशः सर्वा रथघोषेण सारथे
BR-07-05-096-015c	पृथिवीं चान्तरिक्षं च कम्पयन्सागरानपि
BR-07-05-096-016a	एतद्बलार्णवं तात वारयिष्ये महारणे
BR-07-05-096-016c	पौर्णमास्यामिवोद्धूतं वेलेव सलिलाशयम्
BR-07-05-096-017a	पश्य मे सूत विक्रान्तमिन्द्रस्येव महामृधे
BR-07-05-096-017c	एष सैन्यानि शत्रूणां विधमामि शितैः शरैः
BR-07-05-096-018a	निहतानाहवे पश्य पदात्यश्वरथद्विपान्
BR-07-05-096-018c	मच्छरैरग्निसङ्काशैर्विदेहासून्सहस्रशः
BR-07-05-096-019a	इत्येवं ब्रुवतस्तस्य सात्यकेरमितौजसः
BR-07-05-096-019c	समीपं सैनिकास्ते तु शीघ्रमीयुर्युयुत्सवः
BR-07-05-096-019e	जह्याद्रवस्व तिष्ठेति पश्य पश्येति वादिनः
BR-07-05-096-020a	तानेवं ब्रुवतो वीरान्सात्यकिर्निशितैः शरैः
BR-07-05-096-020c	जघान त्रिशतानश्वान्कुञ्जरांश्च चतुःशतान्
BR-07-05-096-021a	स सम्प्रहारस्तुमुलस्तस्य तेषां च धन्विनाम्
BR-07-05-096-021c	देवासुररणप्रख्यः प्रावर्तत जनक्षयः
BR-07-05-096-022a	मेघजालनिभं सैन्यं तव पुत्रस्य मारिष
BR-07-05-096-022c	प्रत्यगृह्णाच्छिनेः पौत्रः शरैराशीविषोपमैः
BR-07-05-096-023a	प्रच्छाद्यमानः समरे शरजालैः स वीर्यवान्
BR-07-05-096-023c	असम्भ्रमं महाराज तावकानवधीद्बहून्
BR-07-05-096-024a	आश्चर्यं तत्र राजेन्द्र सुमहद्दृष्टवानहम्
BR-07-05-096-024c	न मोघः सायकः कश्चित्सात्यकेरभवत्प्रभो
BR-07-05-096-025a	रथनागाश्वकलिलः पदात्यूर्मिसमाकुलः
BR-07-05-096-025c	शैनेयवेलामासाद्य स्थितः सैन्यमहार्णवः
BR-07-05-096-026a	सम्भ्रान्तनरनागाश्वमावर्तत मुहुर्मुहुः
BR-07-05-096-026c	तत्सैन्यमिषुभिस्तेन वध्यमानं समन्ततः
BR-07-05-096-026e	बभ्राम तत्र तत्रैव गावः शीतार्दिता इव
BR-07-05-096-027a	पदातिनं रथं नागं सादिनं तुरगं तथा
BR-07-05-096-027c	अविद्धं तत्र नाद्राक्षं युयुधानस्य सायकैः
BR-07-05-096-028a	न तादृक्कदनं राजन्कृतवांस्तत्र फल्गुनः
BR-07-05-096-028c	यादृक्क्षयमनीकानामकरोत्सात्यकिर्नृप
BR-07-05-096-028e	अत्यर्जुनं शिनेः पौत्रो युध्यते भरतर्षभ
BR-07-05-096-029a	ततो दुर्योधनो राजा सात्वतस्य त्रिभिः शरैः
BR-07-05-096-029c	विव्याध सूतं निशितैश्चतुर्भिश्चतुरो हयान्
BR-07-05-096-030a	सात्यकिं च त्रिभिर्विद्ध्वा पुनर्विव्याध सोऽष्टभिः
BR-07-05-096-030c	दुःशासनः षोडशभिर्विव्याध शिनिपुङ्गवम्
BR-07-05-096-031a	शकुनिः पञ्चविंशत्या चित्रसेनश्च पञ्चभिः
BR-07-05-096-031c	दुःसहः पञ्चदशभिर्विव्याधोरसि सात्यकिम्
BR-07-05-096-032a	उत्स्मयन्वृष्णिशार्दूलस्तथा बाणैः समाहतः
BR-07-05-096-032c	तानविध्यन्महाराज सर्वानेव त्रिभिस्त्रिभिः
BR-07-05-096-033a	गाढविद्धानरीन्कृत्वा मार्गणैः सोऽतितेजनैः
BR-07-05-096-033c	शैनेयः श्येनवत्सङ्ख्ये व्यचरल्लघुविक्रमः
BR-07-05-096-034a	सौबलस्य धनुश्छित्त्वा हस्तावापं निकृत्य च
BR-07-05-096-034c	दुर्योधनं त्रिभिर्बाणैरभ्यविध्यत्स्तनान्तरे
BR-07-05-096-035a	चित्रसेनं शतेनैव दशभिर्दुःसहं तथा
BR-07-05-096-035c	दुःशासनं च विंशत्या विव्याध शिनिपुङ्गवः
BR-07-05-096-036a	अथान्यद्धनुरादाय स्यालस्तव विशां पते
BR-07-05-096-036c	अष्टभिः सात्यकिं विद्ध्वा पुनर्विव्याध पञ्चभिः
BR-07-05-096-037a	दुःशासनश्च दशभिर्दुःसहश्च त्रिभिः शरैः
BR-07-05-096-037c	दुर्मुखश्च द्वादशभी राजन्विव्याध सात्यकिम्
BR-07-05-096-038a	दुर्योधनस्त्रिसप्तत्या विद्ध्वा भारत माधवम्
BR-07-05-096-038c	ततोऽस्य निशितैर्बाणैस्त्रिभिर्विव्याध सारथिम्
BR-07-05-096-039a	तान्सर्वान्सहिताञ्शूरान्यतमानान्महारथान्
BR-07-05-096-039c	पञ्चभिः पञ्चभिर्बाणैः पुनर्विव्याध सात्यकिः
BR-07-05-096-040a	ततः स रथिनां श्रेष्ठस्तव पुत्रस्य सारथिम्
BR-07-05-096-040c	आजघानाशु भल्लेन स हतो न्यपतद्भुवि
BR-07-05-096-041a	पातिते सारथौ तस्मिंस्तव पुत्ररथः प्रभो
BR-07-05-096-041c	वातायमानैस्तैरश्वैरपानीयत सङ्गरात्
BR-07-05-096-042a	ततस्तव सुता राजन्सैनिकाश्च विशां पते
BR-07-05-096-042c	राज्ञो रथमभिप्रेक्ष्य विद्रुताः शतशोऽभवन्
BR-07-05-096-043a	विद्रुतं तत्र तत्सैन्यं दृष्ट्वा भारत सात्यकिः
BR-07-05-096-043c	अवाकिरच्छरैस्तीक्ष्णै रुक्मपुङ्खैः शिलाशितैः
BR-07-05-096-044a	विद्राव्य सर्वसैन्यानि तावकानि समन्ततः
BR-07-05-096-044c	प्रययौ सात्यकी राजञ्श्वेताश्वस्य रथं प्रति
BR-07-05-096-045a	तं शरानाददानं च रक्षमाणं च सारथिम्
BR-07-05-096-045c	आत्मानं मोचयन्तं च तावकाः समपूजयन्
