001	सञ्जय उवाच
001a	हते सुदक्षिणे राजन्वीरे चैव श्रुतायुधे
001c	जवेनाभ्यद्रवन्पार्थं कुपिताः सैनिकास्तव
002a	अभीषाहाः शूरसेनाः शिबयोऽथ वसातयः
002c	अभ्यवर्षंस्ततो राजञ्शरवर्षैर्धनञ्जयम्
003a	तेषां षष्टिशतानार्यान्प्रामथ्नात्पाण्डवः शरैः
003c	ते स्म भीताः पलायन्त व्याघ्रात्क्षुद्रमृगा इव
004a	ते निवृत्य पुनः पार्थं सर्वतः पर्यवारयन्
004c	रणे सपत्नान्निघ्नन्तं जिगीषन्तन्परान्युधि
005a	तेषामापततां तूर्णं गाण्डीवप्रेषितैः शरैः
005c	शिरांसि पातयामास बाहूंश्चैव धनञ्जयः
006a	शिरोभिः पतितैस्तत्र भूमिरासीन्निरन्तरा
006c	अभ्रच्छायेव चैवासीद्ध्वाङ्क्षगृध्रवडैर्युधि
007a	तेषु तूत्साद्यमानेषु क्रोधामर्षसमन्वितौ
007c	श्रुतायुश्चाच्युतायुश्च धनञ्जयमयुध्यताम्
008a	बलिनौ स्पर्धिनौ वीरौ कुलजौ बाहुशालिनौ
008c	तावेनं शरवर्षाणि सव्यदक्षिणमस्यताम्
009a	त्वरायुक्तौ महाराज प्रार्थयानौ महद्यशः
009c	अर्जुनस्य वधप्रेप्सू पुत्रार्थे तव धन्विनौ
010a	तावर्जुनं सहस्रेण पत्रिणां नतपर्वणाम्
010c	पूरयामासतुः क्रुद्धौ तडागं जलदौ यथा
011a	श्रुतायुश्च ततः क्रुद्धस्तोमरेण धनञ्जयम्
011c	आजघान रथश्रेष्ठः पीतेन निशितेन च
012a	सोऽतिविद्धो बलवता शत्रुणा शत्रुकर्शनः
012c	आजगाम परं मोहं मोहयन्केशवं रणे
013a	एतस्मिन्नेव काले तु सोऽच्युतायुर्महारथः
013c	शूलेन भृशतीक्ष्णेन ताडयामास पाण्डवम्
014a	क्षते क्षारं स हि ददौ पाण्डवस्य महात्मनः
014c	पार्थोऽपि भृशसंविद्धो ध्वजयष्टिं समाश्रितः
015a	ततः सर्वस्य सैन्यस्य तावकस्य विशां पते
015c	सिंहनादो महानासीद्धतं मत्वा धनञ्जयम्
016a	कृष्णश्च भृशसन्तप्तो दृष्ट्वा पार्थं विचेतसम्
016c	आश्वासयत्सुहृद्याभिर्वाग्भिस्तत्र धनञ्जयम्
017a	ततस्तौ रथिनां श्रेष्ठौ लब्धलक्षौ धनञ्जयम्
017c	वासुदेवं च वार्ष्णेयं शरवर्षैः समन्ततः
018a	सचक्रकूबररथं साश्वध्वजपताकिनम्
018c	अदृश्यं चक्रतुर्युद्धे तदद्भुतमिवाभवत्
019a	प्रत्याश्वस्तस्तु बीभत्सुः शनकैरिव भारत
019c	प्रेतराजपुरं प्राप्य पुनः प्रत्यागतो यथा
020a	सञ्छन्नं शरजालेन रथं दृष्ट्वा सकेशवम्
020c	शत्रू चाभिमुखौ दृष्ट्वा दीप्यमानाविवानलौ
021a	प्रादुश्चक्रे ततः पार्थः शाक्रमस्त्रं महारथः
021c	तस्मादासन्सहस्राणि शराणां नतपर्वणाम्
022a	ते जघ्नुस्तौ महेष्वासौ ताभ्यां सृष्टांश्च सायकान्
022c	विचेरुराकाशगताः पार्थबाणविदारिताः
023a	प्रतिहत्य शरांस्तूर्णं शरवेगेन पाण्डवः
023c	प्रतस्थे तत्र तत्रैव योधयन्वै महारथान्
024a	तौ च फल्गुनबाणौघैर्विबाहुशिरसौ कृतौ
024c	वसुधामन्वपद्येतां वातनुन्नाविव द्रुमौ
025a	श्रुतायुषश्च निधनं वधश्चैवाच्युतायुषः
025c	लोकविस्मापनमभूत्समुद्रस्येव शोषणम्
026a	तयोः पदानुगान्हत्वा पुनः पञ्चशतान्रथान्
026c	अभ्यगाद्भारतीं सेनां निघ्नन्पार्थो वरान्वरान्
027a	श्रुतायुषं च निहतं प्रेक्ष्य चैवाच्युतायुषम्
027c	अयुतायुश्च सङ्क्रुद्धो दीर्घायुश्चैव भारत
028a	पुत्रौ तयोर्नरश्रेष्ठौ कौन्तेयं प्रतिजग्मतुः
028c	किरन्तौ विविधान्बाणान्पितृव्यसनकर्शितौ
029a	तावर्जुनो मुहूर्तेन शरैः सन्नतपर्वभिः
029c	प्रेषयत्परमक्रुद्धो यमस्य सदनं प्रति
030a	लोडयन्तमनीकानि द्विपं पद्मसरो यथा
030c	नाशक्नुवन्वारयितुं पार्थं क्षत्रियपुङ्गवाः
031a	अङ्गास्तु गजवारेण पाण्डवं पर्यवारयन्
031c	क्रुद्धाः सहस्रशो राजञ्शिक्षिता हस्तिसादिनः
032a	दुर्योधनसमादिष्टाः कुञ्जरैः पर्वतोपमैः
032c	प्राच्याश्च दाक्षिणात्याश्च कलिङ्गप्रमुखा नृपाः
033a	तेषामापततां शीघ्रं गाण्डीवप्रेषितैः शरैः
033c	निचकर्त शिरांस्युग्रौ बाहूनपि सुभूषणान्
034a	तैः शिरोभिर्मही कीर्णा बाहुभिश्च सहाङ्गदैः
034c	बभौ कनकपाषाणा भुजगैरिव संवृता
035a	बाहवो विशिखैश्छिन्नाः शिरांस्युन्मथितानि च
035c	च्यवमानान्यदृश्यन्त द्रुमेभ्य इव पक्षिणः
036a	शरैः सहस्रशो विद्धा द्विपाः प्रस्रुतशोणिताः
036c	व्यदृश्यन्ताद्रयः काले गैरिकाम्बुस्रवा इव
037a	निहताः शेरते स्मान्ये बीभत्सोर्निशितैः शरैः
037c	गजपृष्ठगता म्लेच्छा नानाविकृतदर्शनाः
038a	नानावेषधरा राजन्नानाशस्त्रौघसंवृताः
038c	रुधिरेणानुलिप्ताङ्गा भान्ति चित्रैः शरैर्हताः
039a	शोणितं निर्वमन्ति स्म द्विपाः पार्थशराहताः
039c	सहस्रशश्छिन्नगात्राः सारोहाः सपदानुगाः
040a	चुक्रुशुश्च निपेतुश्च बभ्रमुश्चापरे दिशः
040c	भृशं त्रस्ताश्च बहुधा स्वानेन ममृदुर्गजाः
040e	सान्तरायुधिका मत्ता द्विपास्तीक्ष्णविषोपमाः
041a	विदन्त्यसुरमायां ये सुघोरा घोरचक्षुषः
041c	यवनाः पारदाश्चैव शकाश्च सुनिकैः सह
042a	गोयोनिप्रभवा म्लेच्छाः कालकल्पाः प्रहारिणः
042c	दार्वाभिसारा दरदाः पुण्ड्राश्च सह बाह्लिकैः
043a	न ते स्म शक्याः सङ्ख्यातुं व्राताः शतसहस्रशः
043c	वृष्टिस्तथाविधा ह्यासीच्छलभानामिवायतिः
044a	अभ्रच्छायामिव शरैः सैन्ये कृत्वा धनञ्जयः
044c	मुण्डार्धमुण्डजटिलानशुचीञ्जटिलाननान्
044e	म्लेच्छानशातयत्सर्वान्समेतानस्त्रमायया
045a	शरैश्च शतशो विद्धास्ते सङ्घाः सङ्घचारिणः
045c	प्राद्रवन्त रणे भीता गिरिगह्वरवासिनः
046a	गजाश्वसादिम्लेच्छानां पतितानां शतैः शरैः
046c	वडाः कङ्का वृका भूमावपिबन्रुधिरं मुदा
047a	पत्त्यश्वरथनागैश्च प्रच्छन्नकृतसंक्रमाम्
047c	शरवर्षप्लवां घोरां केशशैवलशाड्वलाम्
047e	प्रावर्तयन्नदीमुग्रां शोणितौघतरङ्गिणीम्
048a	शिरस्त्राणक्षुद्रमत्स्यां युगान्ते कालसम्भृताम्
048c	अकरोद्गजसंबाधां नदीमुत्तरशोणिताम्
048e	देहेभ्यो राजपुत्राणां नागाश्वरथसादिनाम्
049a	यथा स्थलं च निम्नं च न स्याद्वर्षति वासवे
049c	तथासीत्पृथिवी सर्वा शोणितेन परिप्लुता
050a	षट्सहस्रान्वरान्वीरान्पुनर्दशशतान्वरान्
050c	प्राहिणोन्मृत्युलोकाय क्षत्रियान्क्षत्रियर्षभः
051a	शरैः सहस्रशो विद्धा विधिवत्कल्पिता द्विपाः
051c	शेरते भूमिमासाद्य शैला वज्रहता इव
052a	स वाजिरथमातङ्गान्निघ्नन्व्यचरदर्जुनः
052c	प्रभिन्न इव मातङ्गो मृद्नन्नडवनं यथा
053a	भूरिद्रुमलतागुल्मं शुष्केन्धनतृणोलपम्
053c	निर्दहेदनलोऽरण्यं यथा वायुसमीरितः
054a	सैन्यारण्यं तव तथा कृष्णानिलसमीरितः
054c	शरार्चिरदहत्क्रुद्धः पाण्डवाग्निर्धनञ्जयः
055a	शून्यान्कुर्वन्रथोपस्थान्मानवैः संस्तरन्महीम्
055c	प्रानृत्यदिव सम्बाधे चापहस्तो धनञ्जयः
056a	वज्रकल्पैः शरैर्भूमिं कुर्वन्नुत्तरशोणिताम्
056c	प्राविशद्भारतीं सेनां सङ्क्रुद्धो वै धनञ्जयः
056e	तं श्रुतायुस्तथाम्बष्ठो व्रजमानं न्यवारयत्
057a	तस्यार्जुनः शरैस्तीक्ष्णैः कङ्कपत्रपरिच्छदैः
057c	न्यपातयद्धयाञ्शीघ्रं यतमानस्य मारिष
057e	धनुश्चास्यापरैश्छित्त्वा शरैः पार्थो विचक्रमे
058a	अम्बष्ठस्तु गदां गृह्य क्रोधपर्याकुलेक्षणः
058c	आससाद रणे पार्थं केशवं च महारथम्
059a	ततः स प्रहसन्वीरो गदामुद्यम्य भारत
059c	रथमावार्य गदया केशवं समताडयत्
060a	गदया ताडितं दृष्ट्वा केशवं परवीरहा
060c	अर्जुनो भृशसङ्क्रुद्धः सोऽम्बष्ठं प्रति भारत
061a	ततः शरैर्हेमपुङ्खैः सगदं रथिनां वरम्
061c	छादयामास समरे मेघः सूर्यमिवोदितम्
062a	ततोऽपरैः शरैश्चापि गदां तस्य महात्मनः
062c	अचूर्णयत्तदा पार्थस्तदद्भुतमिवाभवत्
063a	अथ तां पतितां दृष्ट्वा गृह्यान्यां महतीं गदाम्
063c	अर्जुनं वासुदेवं च पुनः पुनरताडयत्
064a	तस्यार्जुनः क्षुरप्राभ्यां सगदावुद्यतौ भुजौ
064c	चिच्छेदेन्द्रध्वजाकारौ शिरश्चान्येन पत्रिणा
065a	स पपात हतो राजन्वसुधामनुनादयन्
065c	इन्द्रध्वज इवोत्सृष्टो यन्त्रनिर्मुक्तबन्धनः
066a	रथानीकावगाढश्च वारणाश्वशतैर्वृतः
066c	सोऽदृश्यत तदा पार्थो घनैः सूर्य इवावृतः
