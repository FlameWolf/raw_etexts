001	धृतराष्ट्र उवाच
001a	महानपनयः सूत ममैवात्र विशेषतः
001c	स इदानीमनुप्राप्तो मन्ये सञ्जय शोचतः
002a	यद्गतं तद्गतमिति ममासीन्मनसि स्थितम्
002c	इदानीमत्र किं कार्यं प्रकरिष्यामि सञ्जय
003a	यथा त्वेष क्षयो वृत्तो ममापनयसम्भवः
003c	वीराणां तन्ममाचक्ष्व स्थिरीभूतोऽस्मि सञ्जय
004	सञ्जय उवाच
004a	कर्णभीमौ महाराज पराक्रान्तौ महाहवे
004c	बाणवर्षाण्यवर्षेतां वृष्टिमन्ताविवाम्बुदौ
005a	भीमनामाङ्किता बाणाः स्वर्णपुङ्खाः शिलाशिताः
005c	विविशुः कर्णमासाद्य भिन्दन्त इव जीवितम्
006a	तथैव कर्णनिर्मुक्तैः सविषैरिव पन्नगैः
006c	आकीर्यत रणे भीमः शतशोऽथ सहस्रशः
007a	तयोः शरैर्महाराज सम्पतद्भिः समन्ततः
007c	बभूव तव सैन्यानां सङ्क्षोभः सागरोपमः
008a	भीमचापच्युतैर्बाणैस्तव सैन्यमरिन्दम
008c	अवध्यत चमूमध्ये घोरैराशीविषोपमैः
009a	वारणैः पतितै राजन्वाजिभिश्च नरैः सह
009c	अदृश्यत मही कीर्णा वातनुन्नैर्द्रुमैरिव
010a	ते वध्यमानाः समरे भीमचापच्युतैः शरैः
010c	प्राद्रवंस्तावका योधाः किमेतदिति चाब्रुवन्
011a	ततो व्युदस्तं तत्सैन्यं सिन्धुसौवीरकौरवम्
011c	प्रोत्सारितं महावेगैः कर्णपाण्डवयोः शरैः
012a	ते शरातुरभूयिष्ठा हताश्वनरवाहनाः
012c	उत्सृज्य कर्णं भीमं च प्राद्रवन्सर्वतोदिशम्
013a	नूनं पार्थार्थमेवास्मान्मोहयन्ति दिवौकसः
013c	यत्कर्णभीमप्रभवैर्वध्यते नो बलं शरैः
014a	एवं ब्रुवन्तो योधास्ते तावका भयपीडिताः
014c	शरपातं समुत्सृज्य स्थिता युद्धदिदृक्षवः
015a	ततः प्रावर्तत नदी घोररूपा महाहवे
015c	बभूव च विशेषेण भीरूणां भयवर्धिनी
016a	वारणाश्वमनुष्याणां रुधिरौघसमुद्भवा
016c	संवृता गतसत्त्वैश्च मनुष्यगजवाजिभिः
017a	सानुकर्षपताकैश्च द्विपाश्वरथभूषणैः
017c	स्यन्दनैरपविद्धैश्च भग्नचक्राक्षकूबरैः
018a	जातरूपपरिष्कारैर्धनुर्भिः सुमहाधनैः
018c	सुवर्णपुङ्खैरिषुभिर्नाराचैश्च सहस्रशः
019a	कर्णपाण्डवनिर्मुक्तैर्निर्मुक्तैरिव पन्नगैः
019c	प्रासतोमरसङ्घातैः खड्गैश्च सपरश्वधैः
020a	सुवर्णविकृतैश्चापि गदामुसलपट्टिशैः
020c	वज्रैश्च विविधाकारैः शक्तिभिः परिघैरपि
020e	शतघ्नीभिश्च चित्राभिर्बभौ भारत मेदिनी
021a	कनकाङ्गदकेयूरैः कुण्डलैर्मणिभिः शुभैः
021c	तनुत्रैः सतलत्रैश्च हारैर्निष्कैश्च भारत
022a	वस्त्रैश्छत्रैश्च विध्वस्तैश्चामरव्यजनैरपि
022c	गजाश्वमनुजैर्भिन्नैः शस्त्रैः स्यन्दनभूषणैः
023a	तैस्तैश्च विविधैर्भावैस्तत्र तत्र वसुन्धरा
023c	पतितैरपविद्धैश्च सम्बभौ द्यौरिव ग्रहैः
024a	अचिन्त्यमद्भुतं चैव तयोः कर्मातिमानुषम्
024c	दृष्ट्वा चारणसिद्धानां विस्मयः समपद्यत
025a	अग्नेर्वायुसहायस्य गतिः कक्ष इवाहवे
025c	आसीद्भीमसहायस्य रौद्रमाधिरथेर्गतम्
025e	निपातितध्वजरथं हतवाजिनरद्विपम्
026a	गजाभ्यां सम्प्रयुक्ताभ्यामासीन्नडवनं यथा
026c	तथाभूतं महत्सैन्यमासीद्भारत संयुगे
026e	विमर्दः कर्णभीमाभ्यामासीच्च परमो रणे

