BR-07-05-121-001	सञ्जय उवाच
BR-07-05-121-001a	स रणे व्यचरत्पार्थः प्रेक्षणीयो धनञ्जयः
BR-07-05-121-001c	युगपद्दिक्षु सर्वासु चित्राण्यस्त्राणि दर्शयन्
BR-07-05-121-002a	मध्यन्दिनगतं सूर्यं प्रतपन्तमिवाम्बरे
BR-07-05-121-002c	न शेकुः सर्वभूतानि पाण्डवं प्रतिवीक्षितुम्
BR-07-05-121-003a	प्रसृतांस्तस्य गाण्डीवाच्छरव्रातान्महात्मनः
BR-07-05-121-003c	सङ्ग्रामे समपश्याम हंसपङ्क्तीरिवाम्बरे
BR-07-05-121-004a	विनिवार्य स वीराणामस्त्रैरस्त्राणि सर्वशः
BR-07-05-121-004c	दर्शयन्रौद्रमात्मानमुग्रे कर्मणि धिष्ठितः
BR-07-05-121-005a	स तान्रथवरान्राजन्नभ्यतिक्रामदर्जुनः
BR-07-05-121-005c	मोहयन्निव नाराचैर्जयद्रथवधेप्सया
BR-07-05-121-006a	विसृजन्दिक्षु सर्वासु शरानसितसारथिः
BR-07-05-121-006c	स रणे व्यचरत्तूर्णं प्रेक्षणीयो धनंजयः
BR-07-05-121-007a	भ्रमन्त इव शूरस्य शरव्राता महात्मनः
BR-07-05-121-007c	अदृश्यन्तान्तरिक्षस्थाः शतशोऽथ सहस्रशः
BR-07-05-121-008a	आददानं महेष्वासं सन्दधानं च पाण्डवम्
BR-07-05-121-008c	विसृजन्तं च कौन्तेयं नानुपश्यामहे तदा
BR-07-05-121-009a	तथा सर्वा दिशो राजन्सर्वांश्च रथिनो रणे
BR-07-05-121-009c	आकुलीकृत्य कौन्तेयो जयद्रथमुपाद्रवत्
BR-07-05-121-009e	विव्याध च चतुःषष्ट्या शराणां नतपर्वणाम्
BR-07-05-121-010a	सैन्धवस्तु तथा विद्धः शरैर्गाण्डीवधन्वना
BR-07-05-121-010c	न चक्षमे सुसङ्क्रुद्धस्तोत्त्रार्दित इव द्विपः
BR-07-05-121-011a	स वराहध्वजस्तूर्णं गार्ध्रपत्रानजिह्मगान्
BR-07-05-121-011c	आशीविषसमप्रख्यान्कर्मारपरिमार्जितान्
BR-07-05-121-011e	मुमोच निशितान्सङ्ख्ये सायकान्सव्यसाचिनि
BR-07-05-121-012a	त्रिभिस्तु विद्ध्वा गाण्डीवं नाराचैः षड्भिरर्जुनम्
BR-07-05-121-012c	अष्टाभिर्वाजिनोऽविध्यद्ध्वजं चैकेन पत्रिणा
BR-07-05-121-013a	स विक्षिप्यार्जुनस्तीक्ष्णान्सैन्धवप्रेषिताञ्शरान्
BR-07-05-121-013c	युगपत्तस्य चिच्छेद शराभ्यां सैन्धवस्य ह
BR-07-05-121-013e	सारथेश्च शिरः कायाद्ध्वजं च समलङ्कृतम्
BR-07-05-121-014a	स छिन्नयष्टिः सुमहाञ्शीर्यमाणः शराहतः
BR-07-05-121-014c	वराहः सिन्धुराजस्य पपाताग्निशिखोपमः
BR-07-05-121-015a	एतस्मिन्नेव काले तु द्रुतं गच्छति भास्करे
BR-07-05-121-015c	अब्रवीत्पाण्डवं तत्र त्वरमाणो जनार्दनः
BR-07-05-121-016a	धनञ्जय शिरश्छिन्धि सैन्धवस्य दुरात्मनः
BR-07-05-121-016c	अस्तं महीधरश्रेष्ठं यियासति दिवाकरः
BR-07-05-121-016e	शृणुष्वैव च मे वाक्यं जयद्रथवधं प्रति
BR-07-05-121-017a	वृद्धक्षत्रः सैन्धवस्य पिता जगति विश्रुतः
BR-07-05-121-017c	स कालेनेह महता सैन्धवं प्राप्तवान्सुतम्
BR-07-05-121-018a	जयद्रथममित्रघ्नं तं चोवाच ततो नृपम्
BR-07-05-121-018c	अन्तर्हिता तदा वाणी मेघदुन्दुभिनिस्वना
BR-07-05-121-019a	तवात्मजोऽयं मर्त्येषु कुलशीलदमादिभिः
BR-07-05-121-019c	गुणैर्भविष्यति विभो सदृशो वंशयोर्द्वयोः
BR-07-05-121-019e	क्षत्रियप्रवरो लोके नित्यं शूराभिसत्कृतः
BR-07-05-121-020a	शत्रुभिर्युध्यमानस्य सङ्ग्रामे त्वस्य धन्विनः
BR-07-05-121-020c	शिरश्छेत्स्यति सङ्क्रुद्धः शत्रुर्नालक्षितो भुवि
BR-07-05-121-021a	एतच्छ्रुत्वा सिन्धुराजो ध्यात्वा चिरमरिन्दम
BR-07-05-121-021c	ज्ञातीन्सर्वानुवाचेदं पुत्रस्नेहाभिपीडितः
BR-07-05-121-022a	सङ्ग्रामे युध्यमानस्य वहतो महतीं धुरम्
BR-07-05-121-022c	धरण्यां मम पुत्रस्य पातयिष्यति यः शिरः
BR-07-05-121-022e	तस्यापि शतधा मूर्धा फलिष्यति न संशयः
BR-07-05-121-023a	एवमुक्त्वा ततो राज्ये स्थापयित्वा जयद्रथम्
BR-07-05-121-023c	वृद्धक्षत्रो वनं यातस्तपश्चेष्टं समास्थितः
BR-07-05-121-024a	सोऽयं तप्यति तेजस्वी तपो घोरं दुरासदम्
BR-07-05-121-024c	समन्तपञ्चकादस्माद्बहिर्वानरकेतन
BR-07-05-121-025a	तस्माज्जयद्रथस्य त्वं शिरश्छित्त्वा महामृधे
BR-07-05-121-025c	दिव्येनास्त्रेण रिपुहन्घोरेणाद्भुतकर्मणा
BR-07-05-121-026a	सकुण्डलं सिन्धुपतेः प्रभञ्जनसुतानुज
BR-07-05-121-026c	उत्सङ्गे पातयस्वाशु वृद्धक्षत्रस्य भारत
BR-07-05-121-027a	अथ त्वमस्य मूर्धानं पातयिष्यसि भूतले
BR-07-05-121-027c	तवापि शतधा मूर्धा फलिष्यति न संशयः
BR-07-05-121-028a	यथा चैतन्न जानीयात्स राजा पृथिवीपतिः
BR-07-05-121-028c	तथा कुरु कुरुश्रेष्ठ दिव्यमस्त्रमुपाश्रितः
BR-07-05-121-029a	न ह्यसाध्यमकार्यं वा विद्यते तव किञ्चन
BR-07-05-121-029c	समस्तेष्वपि लोकेषु त्रिषु वासवनन्दन
BR-07-05-121-030a	एतच्छ्रुत्वा तु वचनं सृक्किणी परिसंलिहन्
BR-07-05-121-030c	इन्द्राशनिसमस्पर्शं दिव्यमन्त्राभिमन्त्रितम्
BR-07-05-121-031a	सर्वभारसहं शश्वद्गन्धमाल्यार्चितं शरम्
BR-07-05-121-031c	विससर्जार्जुनस्तूर्णं सैन्धवस्य वधे वृतः
BR-07-05-121-032a	स तु गाण्डीवनिर्मुक्तः शरः श्येन इवाशुगः
BR-07-05-121-032c	शकुन्तमिव वृक्षाग्रात्सैन्धवस्य शिरोऽहरत्
BR-07-05-121-033a	अहरत्तत्पुनश्चैव शरैरूर्ध्वं धनञ्जयः
BR-07-05-121-033c	दुर्हृदामप्रहर्षाय सुहृदां हर्षणाय च
BR-07-05-121-034a	शरैः कदम्बकीकृत्य काले तस्मिंश्च पाण्डवः
BR-07-05-121-034c	समन्तपञ्चकाद्बाह्यं शिरस्तद्व्यहरत्ततः
BR-07-05-121-035a	एतस्मिन्नेव काले तु वृद्धक्षत्रो महीपतिः
BR-07-05-121-035c	सन्ध्यामुपास्ते तेजस्वी सम्बन्धी तव मारिष
BR-07-05-121-036a	उपासीनस्य तस्याथ कृष्णकेशं सकुण्डलम्
BR-07-05-121-036c	सिन्धुराजस्य मूर्धानमुत्सङ्गे समपातयत्
BR-07-05-121-037a	तस्योत्सङ्गे निपतितं शिरस्तच्चारुकुण्डलम्
BR-07-05-121-037c	वृद्धक्षत्रस्य नृपतेरलक्षितमरिन्दम
BR-07-05-121-038a	कृतजप्यस्य तस्याथ वृद्धक्षत्रस्य धीमतः
BR-07-05-121-038c	उत्तिष्ठतस्तत्सहसा शिरोऽगच्छद्धरातलम्
BR-07-05-121-039a	ततस्तस्य नरेन्द्रस्य पुत्रमूर्धनि भूतलम्
BR-07-05-121-039c	गते तस्यापि शतधा मूर्धागच्छदरिन्दम
BR-07-05-121-040a	ततः सर्वाणि भूतानि विस्मयं जग्मुरुत्तमम्
BR-07-05-121-040c	वासुदेवश्च बीभत्सुं प्रशशंस महारथम्
BR-07-05-121-041a	ततो दृष्ट्वा विनिहतं सिन्धुराजं जयद्रथम्
BR-07-05-121-041c	पुत्राणां तव नेत्रेभ्यो दुःखाद्बह्वपतज्जलम्
BR-07-05-121-042a	भीमसेनोऽपि सङ्ग्रामे बोधयन्निव पाण्डवम्
BR-07-05-121-042c	सिंहनादेन महता पूरयामास रोदसी
BR-07-05-121-043a	तं श्रुत्वा तु महानादं धर्मपुत्रो युधिष्ठिरः
BR-07-05-121-043c	सैन्धवं निहतं मेने फल्गुनेन महात्मना
BR-07-05-121-044a	ततो वादित्रघोषेण स्वान्योधानभिहर्षयन्
BR-07-05-121-044c	अभ्यवर्तत संग्रामे भारद्वाजं युयुत्सया
BR-07-05-121-045a	ततः प्रववृते राजन्नस्तं गच्छति भास्करे
BR-07-05-121-045c	द्रोणस्य सोमकैः सार्धं सङ्ग्रामो लोमहर्षणः
BR-07-05-121-046a	ते तु सर्वप्रयत्नेन भारद्वाजं जिघांसवः
BR-07-05-121-046c	सैन्धवे निहते राजन्नयुध्यन्त महारथाः
BR-07-05-121-047a	पाण्डवास्तु जयं लब्ध्वा सैन्धवं विनिहत्य च
BR-07-05-121-047c	अयोधयंस्ततो द्रोणं जयोन्मत्तास्ततस्ततः
BR-07-05-121-048a	अर्जुनोऽपि रणे योधांस्तावकान्रथसत्तमान्
BR-07-05-121-048c	अयोधयन्महाराज हत्वा सैन्धवकं नृपम्
BR-07-05-121-049a	स देवशत्रूनिव देवराजः किरीटमाली व्यधमत्समन्तात्
BR-07-05-121-049c	यथा तमांस्यभ्युदितस्तमोघ्नः पूर्वां प्रतिज्ञां समवाप्य वीरः

