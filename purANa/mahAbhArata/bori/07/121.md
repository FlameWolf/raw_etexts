001	सञ्जय उवाच
001a	स रणे व्यचरत्पार्थः प्रेक्षणीयो धनञ्जयः
001c	युगपद्दिक्षु सर्वासु चित्राण्यस्त्राणि दर्शयन्
002a	मध्यन्दिनगतं सूर्यं प्रतपन्तमिवाम्बरे
002c	न शेकुः सर्वभूतानि पाण्डवं प्रतिवीक्षितुम्
003a	प्रसृतांस्तस्य गाण्डीवाच्छरव्रातान्महात्मनः
003c	सङ्ग्रामे समपश्याम हंसपङ्क्तीरिवाम्बरे
004a	विनिवार्य स वीराणामस्त्रैरस्त्राणि सर्वशः
004c	दर्शयन्रौद्रमात्मानमुग्रे कर्मणि धिष्ठितः
005a	स तान्रथवरान्राजन्नभ्यतिक्रामदर्जुनः
005c	मोहयन्निव नाराचैर्जयद्रथवधेप्सया
006a	विसृजन्दिक्षु सर्वासु शरानसितसारथिः
006c	स रणे व्यचरत्तूर्णं प्रेक्षणीयो धनंजयः
007a	भ्रमन्त इव शूरस्य शरव्राता महात्मनः
007c	अदृश्यन्तान्तरिक्षस्थाः शतशोऽथ सहस्रशः
008a	आददानं महेष्वासं सन्दधानं च पाण्डवम्
008c	विसृजन्तं च कौन्तेयं नानुपश्यामहे तदा
009a	तथा सर्वा दिशो राजन्सर्वांश्च रथिनो रणे
009c	आकुलीकृत्य कौन्तेयो जयद्रथमुपाद्रवत्
009e	विव्याध च चतुःषष्ट्या शराणां नतपर्वणाम्
010a	सैन्धवस्तु तथा विद्धः शरैर्गाण्डीवधन्वना
010c	न चक्षमे सुसङ्क्रुद्धस्तोत्त्रार्दित इव द्विपः
011a	स वराहध्वजस्तूर्णं गार्ध्रपत्रानजिह्मगान्
011c	आशीविषसमप्रख्यान्कर्मारपरिमार्जितान्
011e	मुमोच निशितान्सङ्ख्ये सायकान्सव्यसाचिनि
012a	त्रिभिस्तु विद्ध्वा गाण्डीवं नाराचैः षड्भिरर्जुनम्
012c	अष्टाभिर्वाजिनोऽविध्यद्ध्वजं चैकेन पत्रिणा
013a	स विक्षिप्यार्जुनस्तीक्ष्णान्सैन्धवप्रेषिताञ्शरान्
013c	युगपत्तस्य चिच्छेद शराभ्यां सैन्धवस्य ह
013e	सारथेश्च शिरः कायाद्ध्वजं च समलङ्कृतम्
014a	स छिन्नयष्टिः सुमहाञ्शीर्यमाणः शराहतः
014c	वराहः सिन्धुराजस्य पपाताग्निशिखोपमः
015a	एतस्मिन्नेव काले तु द्रुतं गच्छति भास्करे
015c	अब्रवीत्पाण्डवं तत्र त्वरमाणो जनार्दनः
016a	धनञ्जय शिरश्छिन्धि सैन्धवस्य दुरात्मनः
016c	अस्तं महीधरश्रेष्ठं यियासति दिवाकरः
016e	शृणुष्वैव च मे वाक्यं जयद्रथवधं प्रति
017a	वृद्धक्षत्रः सैन्धवस्य पिता जगति विश्रुतः
017c	स कालेनेह महता सैन्धवं प्राप्तवान्सुतम्
018a	जयद्रथममित्रघ्नं तं चोवाच ततो नृपम्
018c	अन्तर्हिता तदा वाणी मेघदुन्दुभिनिस्वना
019a	तवात्मजोऽयं मर्त्येषु कुलशीलदमादिभिः
019c	गुणैर्भविष्यति विभो सदृशो वंशयोर्द्वयोः
019e	क्षत्रियप्रवरो लोके नित्यं शूराभिसत्कृतः
020a	शत्रुभिर्युध्यमानस्य सङ्ग्रामे त्वस्य धन्विनः
020c	शिरश्छेत्स्यति सङ्क्रुद्धः शत्रुर्नालक्षितो भुवि
021a	एतच्छ्रुत्वा सिन्धुराजो ध्यात्वा चिरमरिन्दम
021c	ज्ञातीन्सर्वानुवाचेदं पुत्रस्नेहाभिपीडितः
022a	सङ्ग्रामे युध्यमानस्य वहतो महतीं धुरम्
022c	धरण्यां मम पुत्रस्य पातयिष्यति यः शिरः
022e	तस्यापि शतधा मूर्धा फलिष्यति न संशयः
023a	एवमुक्त्वा ततो राज्ये स्थापयित्वा जयद्रथम्
023c	वृद्धक्षत्रो वनं यातस्तपश्चेष्टं समास्थितः
024a	सोऽयं तप्यति तेजस्वी तपो घोरं दुरासदम्
024c	समन्तपञ्चकादस्माद्बहिर्वानरकेतन
025a	तस्माज्जयद्रथस्य त्वं शिरश्छित्त्वा महामृधे
025c	दिव्येनास्त्रेण रिपुहन्घोरेणाद्भुतकर्मणा
026a	सकुण्डलं सिन्धुपतेः प्रभञ्जनसुतानुज
026c	उत्सङ्गे पातयस्वाशु वृद्धक्षत्रस्य भारत
027a	अथ त्वमस्य मूर्धानं पातयिष्यसि भूतले
027c	तवापि शतधा मूर्धा फलिष्यति न संशयः
028a	यथा चैतन्न जानीयात्स राजा पृथिवीपतिः
028c	तथा कुरु कुरुश्रेष्ठ दिव्यमस्त्रमुपाश्रितः
029a	न ह्यसाध्यमकार्यं वा विद्यते तव किञ्चन
029c	समस्तेष्वपि लोकेषु त्रिषु वासवनन्दन
030a	एतच्छ्रुत्वा तु वचनं सृक्किणी परिसंलिहन्
030c	इन्द्राशनिसमस्पर्शं दिव्यमन्त्राभिमन्त्रितम्
031a	सर्वभारसहं शश्वद्गन्धमाल्यार्चितं शरम्
031c	विससर्जार्जुनस्तूर्णं सैन्धवस्य वधे वृतः
032a	स तु गाण्डीवनिर्मुक्तः शरः श्येन इवाशुगः
032c	शकुन्तमिव वृक्षाग्रात्सैन्धवस्य शिरोऽहरत्
033a	अहरत्तत्पुनश्चैव शरैरूर्ध्वं धनञ्जयः
033c	दुर्हृदामप्रहर्षाय सुहृदां हर्षणाय च
034a	शरैः कदम्बकीकृत्य काले तस्मिंश्च पाण्डवः
034c	समन्तपञ्चकाद्बाह्यं शिरस्तद्व्यहरत्ततः
035a	एतस्मिन्नेव काले तु वृद्धक्षत्रो महीपतिः
035c	सन्ध्यामुपास्ते तेजस्वी सम्बन्धी तव मारिष
036a	उपासीनस्य तस्याथ कृष्णकेशं सकुण्डलम्
036c	सिन्धुराजस्य मूर्धानमुत्सङ्गे समपातयत्
037a	तस्योत्सङ्गे निपतितं शिरस्तच्चारुकुण्डलम्
037c	वृद्धक्षत्रस्य नृपतेरलक्षितमरिन्दम
038a	कृतजप्यस्य तस्याथ वृद्धक्षत्रस्य धीमतः
038c	उत्तिष्ठतस्तत्सहसा शिरोऽगच्छद्धरातलम्
039a	ततस्तस्य नरेन्द्रस्य पुत्रमूर्धनि भूतलम्
039c	गते तस्यापि शतधा मूर्धागच्छदरिन्दम
040a	ततः सर्वाणि भूतानि विस्मयं जग्मुरुत्तमम्
040c	वासुदेवश्च बीभत्सुं प्रशशंस महारथम्
041a	ततो दृष्ट्वा विनिहतं सिन्धुराजं जयद्रथम्
041c	पुत्राणां तव नेत्रेभ्यो दुःखाद्बह्वपतज्जलम्
042a	भीमसेनोऽपि सङ्ग्रामे बोधयन्निव पाण्डवम्
042c	सिंहनादेन महता पूरयामास रोदसी
043a	तं श्रुत्वा तु महानादं धर्मपुत्रो युधिष्ठिरः
043c	सैन्धवं निहतं मेने फल्गुनेन महात्मना
044a	ततो वादित्रघोषेण स्वान्योधानभिहर्षयन्
044c	अभ्यवर्तत संग्रामे भारद्वाजं युयुत्सया
045a	ततः प्रववृते राजन्नस्तं गच्छति भास्करे
045c	द्रोणस्य सोमकैः सार्धं सङ्ग्रामो लोमहर्षणः
046a	ते तु सर्वप्रयत्नेन भारद्वाजं जिघांसवः
046c	सैन्धवे निहते राजन्नयुध्यन्त महारथाः
047a	पाण्डवास्तु जयं लब्ध्वा सैन्धवं विनिहत्य च
047c	अयोधयंस्ततो द्रोणं जयोन्मत्तास्ततस्ततः
048a	अर्जुनोऽपि रणे योधांस्तावकान्रथसत्तमान्
048c	अयोधयन्महाराज हत्वा सैन्धवकं नृपम्
049a	स देवशत्रूनिव देवराजः किरीटमाली व्यधमत्समन्तात्
049c	यथा तमांस्यभ्युदितस्तमोघ्नः पूर्वां प्रतिज्ञां समवाप्य वीरः

