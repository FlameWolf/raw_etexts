BR-07-05-081-001	धृतराष्ट्र उवाच
BR-07-05-081-001a	अर्जुने सैन्धवं प्राप्ते भारद्वाजेन संवृताः
BR-07-05-081-001c	पाञ्चालाः कुरुभिः सार्धं किमकुर्वत सञ्जय
BR-07-05-081-002	सञ्जय उवाच
BR-07-05-081-002a	अपराह्णे महाराज सङ्ग्रामे लोमहर्षणे
BR-07-05-081-002c	पाञ्चालानां कुरूणां च द्रोणे द्यूतमवर्तत
BR-07-05-081-003a	पाञ्चाला हि जिघांसन्तो द्रोणं संहृष्टचेतसः
BR-07-05-081-003c	अभ्यवर्षन्त गर्जन्तः शरवर्षाणि मारिष
BR-07-05-081-004a	ततः सुतुमुलस्तेषां सङ्ग्रामोऽवर्तताद्भुतः
BR-07-05-081-004c	पाञ्चालानां कुरूणां च घोरो देवासुरोपमः
BR-07-05-081-005a	सर्वे द्रोणरथं प्राप्य पाञ्चालाः पण्डवैः सह
BR-07-05-081-005c	तदनीकं बिभित्सन्तो महास्त्राणि व्यदर्शयन्
BR-07-05-081-006a	द्रोणस्य रथपर्यन्तं रथिनो रथमास्थिताः
BR-07-05-081-006c	कम्पयन्तोऽभ्यवर्तन्त वेगमास्थाय मध्यमम्
BR-07-05-081-007a	तमभ्यगाद्बृहत्क्षत्रः केकयानां महारथः
BR-07-05-081-007c	प्रवपन्निशितान्बाणान्महेन्द्राशनिसन्निभान्
BR-07-05-081-008a	तं तु प्रत्युदियाच्छीघ्रं क्षेमधूर्तिर्महायशाः
BR-07-05-081-008c	विमुञ्चन्निशितान्बाणाञ्शतशोऽथ सहस्रशः
BR-07-05-081-009a	धृष्टकेतुश्च चेदीनामृषभोऽतिबलोदितः
BR-07-05-081-009c	त्वरितोऽभ्यद्रवद्द्रोणं महेन्द्र इव शम्बरम्
BR-07-05-081-010a	तमापतन्तं सहसा व्यादितास्यमिवान्तकम्
BR-07-05-081-010c	वीरधन्वा महेष्वासस्त्वरमाणः समभ्ययात्
BR-07-05-081-011a	युधिष्ठिरं महाराज जिगीषुं समवस्थितम्
BR-07-05-081-011c	सहानीकं ततो द्रोणो न्यवारयत वीर्यवान्
BR-07-05-081-012a	नकुलं कुशलं युद्धे पराक्रान्तं पराक्रमी
BR-07-05-081-012c	अभ्यगच्छत्समायान्तं विकर्णस्ते सुतः प्रभो
BR-07-05-081-013a	सहदेवं तथायान्तं दुर्मुखः शत्रुकर्शनः
BR-07-05-081-013c	शरैरनेकसाहस्रैः समवाकिरदाशुगैः
BR-07-05-081-014a	सात्यकिं तु नरव्याघ्रं व्याघ्रदत्तस्त्ववारयत्
BR-07-05-081-014c	शरैः सुनिशितैस्तीक्ष्णैः कम्पयन्वै मुहुर्मुहुः
BR-07-05-081-015a	द्रौपदेयान्नरव्याघ्रान्मुञ्चतः सायकोत्तमान्
BR-07-05-081-015c	संरब्धान्रथिनां श्रेष्ठान्सौमदत्तिरवारयत्
BR-07-05-081-016a	भीमसेनं तथा क्रुद्धं भीमरूपो भयानकम्
BR-07-05-081-016c	प्रत्यवारयदायान्तमार्ष्यशृङ्गिर्महारथः
BR-07-05-081-017a	तयोः समभवद्युद्धं नरराक्षसयोर्मृधे
BR-07-05-081-017c	यादृगेव पुरा वृत्तं रामरावणयोर्नृप
BR-07-05-081-018a	ततो युधिष्ठिरो द्रोणं नवत्या नतपर्वणाम्
BR-07-05-081-018c	आजघ्ने भरतश्रेष्ठ सर्वमर्मसु भारत
BR-07-05-081-019a	तं द्रोणः पञ्चविंशत्या निजघान स्तनान्तरे
BR-07-05-081-019c	रोषितो भरतश्रेष्ठ कौन्तेयेन यशस्विना
BR-07-05-081-020a	भूय एव तु विंशत्या सायकानां समाचिनोत्
BR-07-05-081-020c	साश्वसूतध्वजं द्रोणः पश्यतां सर्वधन्विनाम्
BR-07-05-081-021a	ताञ्शरान्द्रोणमुक्तांस्तु शरवर्षेण पाण्डवः
BR-07-05-081-021c	अवारयत धर्मात्मा दर्शयन्पाणिलाघवम्
BR-07-05-081-022a	ततो द्रोणो भृशं क्रुद्धो धर्मराजस्य संयुगे
BR-07-05-081-022c	चिच्छेद सहसा धन्वी धनुस्तस्य महात्मनः
BR-07-05-081-023a	अथैनं छिन्नधन्वानं त्वरमाणो महारथः
BR-07-05-081-023c	शरैरनेकसाहस्रैः पुरयामास सर्वतः
BR-07-05-081-024a	अदृश्यं दृश्य राजानं भारद्वाजस्य सायकैः
BR-07-05-081-024c	सर्वभूतान्यमन्यन्त हतमेव युधिष्ठिरम्
BR-07-05-081-025a	केचिच्चैनममन्यन्त तथा वै विमुखीकृतम्
BR-07-05-081-025c	हृतो राजेति राजेन्द्र ब्राह्मणेन यशस्विना
BR-07-05-081-026a	स कृच्छ्रं परमं प्राप्तो धर्मराजो युधिष्ठिरः
BR-07-05-081-026c	त्यक्त्वा तत्कार्मुकं छिन्नं भारद्वाजेन संयुगे
BR-07-05-081-026e	आददेऽन्यद्धनुर्दिव्यं भारघ्नं वेगवत्तरम्
BR-07-05-081-027a	ततस्तान्सायकान्सर्वान्द्रोणमुक्तान्सहस्रशः
BR-07-05-081-027c	चिच्छेद समरे वीरस्तदद्भुतमिवाभवत्
BR-07-05-081-028a	छित्त्वा च ताञ्शरान्राजा क्रोधसंरक्तलोचनः
BR-07-05-081-028c	शक्तिं जग्राह समरे गिरीणामपि दारणीम्
BR-07-05-081-028e	स्वर्णदण्डां महाघोरामष्टघण्टां भयावहाम्
BR-07-05-081-029a	समुत्क्षिप्य च तां हृष्टो ननाद बलवद्बली
BR-07-05-081-029c	नादेन सर्वभूतानि त्रासयन्निव भारत
BR-07-05-081-030a	शक्तिं समुद्यतां दृष्ट्वा धर्मराजेन संयुगे
BR-07-05-081-030c	स्वस्ति द्रोणाय सहसा सर्वभूतान्यथाब्रुवन्
BR-07-05-081-031a	सा राजभुजनिर्मुक्ता निर्मुक्तोरगसन्निभा
BR-07-05-081-031c	प्रज्वालयन्ती गगनं दिशश्च विदिशस्तथा
BR-07-05-081-031e	द्रोणान्तिकमनुप्राप्ता दीप्तास्या पन्नगी यथा
BR-07-05-081-032a	तामापतन्तीं सहसा प्रेक्ष्य द्रोणो विशां पते
BR-07-05-081-032c	प्रादुश्चक्रे ततो ब्राह्ममस्त्रमस्त्रविदां वरः
BR-07-05-081-033a	तदस्त्रं भस्मसात्कृत्वा तां शक्तिं घोरदर्शनाम्
BR-07-05-081-033c	जगाम स्यन्दनं तूर्णं पाण्डवस्य यशस्विनः
BR-07-05-081-034a	ततो युधिष्ठिरो राजा द्रोणास्त्रं तत्समुद्यतम्
BR-07-05-081-034c	अशामयन्महाप्राज्ञो ब्रह्मास्त्रेणैव भारत
BR-07-05-081-035a	विव्याध च रणे द्रोणं पञ्चभिर्नतपर्वभिः
BR-07-05-081-035c	क्षुरप्रेण च तीक्ष्णेन चिच्छेदास्य महद्धनुः
BR-07-05-081-036a	तदपास्य धनुश्छिन्नं द्रोणः क्षत्रियमर्दनः
BR-07-05-081-036c	गदां चिक्षेप सहसा धर्मपुत्राय मारिष
BR-07-05-081-037a	तामापतन्तीं सहसा गदां दृष्ट्वा युधिष्ठिरः
BR-07-05-081-037c	गदामेवाग्रहीत्क्रुद्धश्चिक्षेप च परन्तपः
BR-07-05-081-038a	ते गदे सहसा मुक्ते समासाद्य परस्परम्
BR-07-05-081-038c	सङ्घर्षात्पावकं मुक्त्वा समेयातां महीतले
BR-07-05-081-039a	ततो द्रोणो भृशं क्रुद्धो धर्मराजस्य मारिष
BR-07-05-081-039c	चतुर्भिर्निशितैस्तीक्ष्णैर्हयाञ्जघ्ने शरोत्तमैः
BR-07-05-081-040a	धनुश्चैकेन बाणेन चिच्छेदेन्द्रध्वजोपमम्
BR-07-05-081-040c	केतुमेकेन चिच्छेद पाण्डवं चार्दयत्त्रिभिः
BR-07-05-081-041a	हताश्वात्तु रथात्तूर्णमवप्लुत्य युधिष्ठिरः
BR-07-05-081-041c	तस्थावूर्ध्वभुजो राजा व्यायुधो भरतर्षभ
BR-07-05-081-042a	विरथं तं समालोक्य व्यायुधं च विशेषतः
BR-07-05-081-042c	द्रोणो व्यमोहयच्छत्रून्सर्वसैन्यानि चाभिभो
BR-07-05-081-043a	मुञ्चन्निषुगणांस्तीक्ष्णाँल्लघुहस्तो दृढव्रतः
BR-07-05-081-043c	अभिदुद्राव राजानं सिंहो मृगमिवोल्बणः
BR-07-05-081-044a	तमभिद्रुतमालोक्य द्रोणेनामित्रघातिना
BR-07-05-081-044c	हा हेति सहसा शब्दः पाण्डूनां समजायत
BR-07-05-081-045a	हृतो राजा हृतो राजा भारद्वाजेन मारिष
BR-07-05-081-045c	इत्यासीत्सुमहाञ्शब्दः पाण्डुसैन्यस्य सर्वतः
BR-07-05-081-046a	ततस्त्वरितमारुह्य सहदेवरथं नृपः
BR-07-05-081-046c	अपायाज्जवनैरश्वैः कुन्तीपुत्रो युधिष्ठिरः
