001	धृतराष्ट्र उवाच
001a	अर्जुने सैन्धवं प्राप्ते भारद्वाजेन संवृताः
001c	पाञ्चालाः कुरुभिः सार्धं किमकुर्वत सञ्जय
002	सञ्जय उवाच
002a	अपराह्णे महाराज सङ्ग्रामे लोमहर्षणे
002c	पाञ्चालानां कुरूणां च द्रोणे द्यूतमवर्तत
003a	पाञ्चाला हि जिघांसन्तो द्रोणं संहृष्टचेतसः
003c	अभ्यवर्षन्त गर्जन्तः शरवर्षाणि मारिष
004a	ततः सुतुमुलस्तेषां सङ्ग्रामोऽवर्तताद्भुतः
004c	पाञ्चालानां कुरूणां च घोरो देवासुरोपमः
005a	सर्वे द्रोणरथं प्राप्य पाञ्चालाः पण्डवैः सह
005c	तदनीकं बिभित्सन्तो महास्त्राणि व्यदर्शयन्
006a	द्रोणस्य रथपर्यन्तं रथिनो रथमास्थिताः
006c	कम्पयन्तोऽभ्यवर्तन्त वेगमास्थाय मध्यमम्
007a	तमभ्यगाद्बृहत्क्षत्रः केकयानां महारथः
007c	प्रवपन्निशितान्बाणान्महेन्द्राशनिसन्निभान्
008a	तं तु प्रत्युदियाच्छीघ्रं क्षेमधूर्तिर्महायशाः
008c	विमुञ्चन्निशितान्बाणाञ्शतशोऽथ सहस्रशः
009a	धृष्टकेतुश्च चेदीनामृषभोऽतिबलोदितः
009c	त्वरितोऽभ्यद्रवद्द्रोणं महेन्द्र इव शम्बरम्
010a	तमापतन्तं सहसा व्यादितास्यमिवान्तकम्
010c	वीरधन्वा महेष्वासस्त्वरमाणः समभ्ययात्
011a	युधिष्ठिरं महाराज जिगीषुं समवस्थितम्
011c	सहानीकं ततो द्रोणो न्यवारयत वीर्यवान्
012a	नकुलं कुशलं युद्धे पराक्रान्तं पराक्रमी
012c	अभ्यगच्छत्समायान्तं विकर्णस्ते सुतः प्रभो
013a	सहदेवं तथायान्तं दुर्मुखः शत्रुकर्शनः
013c	शरैरनेकसाहस्रैः समवाकिरदाशुगैः
014a	सात्यकिं तु नरव्याघ्रं व्याघ्रदत्तस्त्ववारयत्
014c	शरैः सुनिशितैस्तीक्ष्णैः कम्पयन्वै मुहुर्मुहुः
015a	द्रौपदेयान्नरव्याघ्रान्मुञ्चतः सायकोत्तमान्
015c	संरब्धान्रथिनां श्रेष्ठान्सौमदत्तिरवारयत्
016a	भीमसेनं तथा क्रुद्धं भीमरूपो भयानकम्
016c	प्रत्यवारयदायान्तमार्ष्यशृङ्गिर्महारथः
017a	तयोः समभवद्युद्धं नरराक्षसयोर्मृधे
017c	यादृगेव पुरा वृत्तं रामरावणयोर्नृप
018a	ततो युधिष्ठिरो द्रोणं नवत्या नतपर्वणाम्
018c	आजघ्ने भरतश्रेष्ठ सर्वमर्मसु भारत
019a	तं द्रोणः पञ्चविंशत्या निजघान स्तनान्तरे
019c	रोषितो भरतश्रेष्ठ कौन्तेयेन यशस्विना
020a	भूय एव तु विंशत्या सायकानां समाचिनोत्
020c	साश्वसूतध्वजं द्रोणः पश्यतां सर्वधन्विनाम्
021a	ताञ्शरान्द्रोणमुक्तांस्तु शरवर्षेण पाण्डवः
021c	अवारयत धर्मात्मा दर्शयन्पाणिलाघवम्
022a	ततो द्रोणो भृशं क्रुद्धो धर्मराजस्य संयुगे
022c	चिच्छेद सहसा धन्वी धनुस्तस्य महात्मनः
023a	अथैनं छिन्नधन्वानं त्वरमाणो महारथः
023c	शरैरनेकसाहस्रैः पुरयामास सर्वतः
024a	अदृश्यं दृश्य राजानं भारद्वाजस्य सायकैः
024c	सर्वभूतान्यमन्यन्त हतमेव युधिष्ठिरम्
025a	केचिच्चैनममन्यन्त तथा वै विमुखीकृतम्
025c	हृतो राजेति राजेन्द्र ब्राह्मणेन यशस्विना
026a	स कृच्छ्रं परमं प्राप्तो धर्मराजो युधिष्ठिरः
026c	त्यक्त्वा तत्कार्मुकं छिन्नं भारद्वाजेन संयुगे
026e	आददेऽन्यद्धनुर्दिव्यं भारघ्नं वेगवत्तरम्
027a	ततस्तान्सायकान्सर्वान्द्रोणमुक्तान्सहस्रशः
027c	चिच्छेद समरे वीरस्तदद्भुतमिवाभवत्
028a	छित्त्वा च ताञ्शरान्राजा क्रोधसंरक्तलोचनः
028c	शक्तिं जग्राह समरे गिरीणामपि दारणीम्
028e	स्वर्णदण्डां महाघोरामष्टघण्टां भयावहाम्
029a	समुत्क्षिप्य च तां हृष्टो ननाद बलवद्बली
029c	नादेन सर्वभूतानि त्रासयन्निव भारत
030a	शक्तिं समुद्यतां दृष्ट्वा धर्मराजेन संयुगे
030c	स्वस्ति द्रोणाय सहसा सर्वभूतान्यथाब्रुवन्
031a	सा राजभुजनिर्मुक्ता निर्मुक्तोरगसन्निभा
031c	प्रज्वालयन्ती गगनं दिशश्च विदिशस्तथा
031e	द्रोणान्तिकमनुप्राप्ता दीप्तास्या पन्नगी यथा
032a	तामापतन्तीं सहसा प्रेक्ष्य द्रोणो विशां पते
032c	प्रादुश्चक्रे ततो ब्राह्ममस्त्रमस्त्रविदां वरः
033a	तदस्त्रं भस्मसात्कृत्वा तां शक्तिं घोरदर्शनाम्
033c	जगाम स्यन्दनं तूर्णं पाण्डवस्य यशस्विनः
034a	ततो युधिष्ठिरो राजा द्रोणास्त्रं तत्समुद्यतम्
034c	अशामयन्महाप्राज्ञो ब्रह्मास्त्रेणैव भारत
035a	विव्याध च रणे द्रोणं पञ्चभिर्नतपर्वभिः
035c	क्षुरप्रेण च तीक्ष्णेन चिच्छेदास्य महद्धनुः
036a	तदपास्य धनुश्छिन्नं द्रोणः क्षत्रियमर्दनः
036c	गदां चिक्षेप सहसा धर्मपुत्राय मारिष
037a	तामापतन्तीं सहसा गदां दृष्ट्वा युधिष्ठिरः
037c	गदामेवाग्रहीत्क्रुद्धश्चिक्षेप च परन्तपः
038a	ते गदे सहसा मुक्ते समासाद्य परस्परम्
038c	सङ्घर्षात्पावकं मुक्त्वा समेयातां महीतले
039a	ततो द्रोणो भृशं क्रुद्धो धर्मराजस्य मारिष
039c	चतुर्भिर्निशितैस्तीक्ष्णैर्हयाञ्जघ्ने शरोत्तमैः
040a	धनुश्चैकेन बाणेन चिच्छेदेन्द्रध्वजोपमम्
040c	केतुमेकेन चिच्छेद पाण्डवं चार्दयत्त्रिभिः
041a	हताश्वात्तु रथात्तूर्णमवप्लुत्य युधिष्ठिरः
041c	तस्थावूर्ध्वभुजो राजा व्यायुधो भरतर्षभ
042a	विरथं तं समालोक्य व्यायुधं च विशेषतः
042c	द्रोणो व्यमोहयच्छत्रून्सर्वसैन्यानि चाभिभो
043a	मुञ्चन्निषुगणांस्तीक्ष्णाँल्लघुहस्तो दृढव्रतः
043c	अभिदुद्राव राजानं सिंहो मृगमिवोल्बणः
044a	तमभिद्रुतमालोक्य द्रोणेनामित्रघातिना
044c	हा हेति सहसा शब्दः पाण्डूनां समजायत
045a	हृतो राजा हृतो राजा भारद्वाजेन मारिष
045c	इत्यासीत्सुमहाञ्शब्दः पाण्डुसैन्यस्य सर्वतः
046a	ततस्त्वरितमारुह्य सहदेवरथं नृपः
046c	अपायाज्जवनैरश्वैः कुन्तीपुत्रो युधिष्ठिरः
