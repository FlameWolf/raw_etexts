001	सञ्जय उवाच
001a	तमापतन्तं सम्प्रेक्ष्य सात्वतं युद्धदुर्मदम्
001c	क्रोधाद्भूरिश्रवा राजन्सहसा समुपाद्रवत्
002a	तमब्रवीन्महाबाहुः कौरव्यः शिनिपुङ्गवम्
002c	अद्य प्राप्तोऽसि दिष्ट्या मे चक्षुर्विषयमित्युत
003a	चिराभिलषितं काममद्य प्राप्स्यामि संयुगे
003c	न हि मे मोक्ष्यसे जीवन्यदि नोत्सृजसे रणम्
004a	अद्य त्वां समरे हत्वा नित्यं शूराभिमानिनम्
004c	नन्दयिष्यामि दाशार्ह कुरुराजं सुयोधनम्
005a	अद्य मद्बाणनिर्दग्धं पतितं धरणीतले
005c	द्रक्ष्यतस्त्वां रणे वीरौ सहितौ केशवार्जुनौ
006a	अद्य धर्मसुतो राजा श्रुत्वा त्वां निहतं मया
006c	सव्रीडो भविता सद्यो येनासीह प्रवेशितः
007a	अद्य मे विक्रमं पार्थो विज्ञास्यति धनञ्जयः
007c	त्वयि भूमौ विनिहते शयाने रुधिरोक्षिते
008a	चिराभिलषितो ह्यद्य त्वया सह समागमः
008c	पुरा देवासुरे युद्धे शक्रस्य बलिना यथा
009a	अद्य युद्धं महाघोरं तव दास्यामि सात्वत
009c	ततो ज्ञास्यसि तत्त्वेन मद्वीर्यबलपौरुषम्
010a	अद्य संयमनीं याता मया त्वं निहतो रणे
010c	यथा रामानुजेनाजौ रावणिर्लक्ष्मणेन वै
011a	अद्य कृष्णश्च पार्थश्च धर्मराजश्च माधव
011c	हते त्वयि निरुत्साहा रणं त्यक्ष्यन्त्यसंशयम्
012a	अद्य तेऽपचितिं कृत्वा शितैर्माधव सायकैः
012c	तत्स्त्रियो नन्दयिष्यामि ये त्वया निहता रणे
013a	चक्षुर्विषयसम्प्राप्तो न त्वं माधव मोक्ष्यसे
013c	सिंहस्य विषयं प्राप्तो यथा क्षुद्रमृगस्तथा
014a	युयुधानस्तु तं राजन्प्रत्युवाच हसन्निव
014c	कौरवेय न सन्त्रासो विद्यते मम संयुगे
015a	स मां निहन्यात्सङ्ग्रामे यो मां कुर्यान्निरायुधम्
015c	समास्तु शाश्वतीर्हन्याद्यो मां हन्याद्धि संयुगे
016a	किं मृषोक्तेन बहुना कर्मणा तु समाचर
016c	शारदस्येव मेघस्य गर्जितं निष्फलं हि ते
017a	श्रुत्वैतद्गर्जितं वीर हास्यं हि मम जायते
017c	चिरकालेप्सितं लोके युद्धमद्यास्तु कौरव
018a	त्वरते मे मतिस्तात त्वयि युद्धाभिकाङ्क्षिणि
018c	नाहत्वा संनिवर्तिष्ये त्वामद्य पुरुषाधम
019a	अन्योन्यं तौ तदा वाग्भिस्तक्षन्तौ नरपुङ्गवौ
019c	जिघांसू परमक्रुद्धावभिजघ्नतुराहवे
020a	समेतौ तौ नरव्याघ्रौ शुष्मिणौ स्पर्धिनौ रणे
020c	द्विरदाविव सङ्क्रुद्धौ वाशितार्थे मदोत्कटौ
021a	भूरिश्रवाः सात्यकिश्च ववर्षतुररिन्दमौ
021c	शरवर्षाणि भीमानि मेघाविव परस्परम्
022a	सौमदत्तिस्तु शैनेयं प्रच्छाद्येषुभिराशुगैः
022c	जिघांसुर्भरतश्रेष्ठ विव्याध निशितैः शरैः
023a	दशभिः सात्यकिं विद्ध्वा सौमदत्तिरथापरान्
023c	मुमोच निशितान्बाणाञ्जिघांसुः शिनिपुङ्गवम्
024a	तानस्य विशिखांस्तीक्ष्णानन्तरिक्षे विशां पते
024c	अप्राप्तानस्त्रमायाभिरग्रसत्सात्यकिः प्रभो
025a	तौ पृथक्शरवर्षाभ्यामवर्षेतां परस्परम्
025c	उत्तमाभिजनौ वीरौ कुरुवृष्णियशस्करौ
026a	तौ नखैरिव शार्दूलौ दन्तैरिव महाद्विपौ
026c	रथशक्तिभिरन्योन्यं विशिखैश्चाप्यकृन्तताम्
027a	निर्भिदन्तौ हि गात्राणि विक्षरन्तौ च शोणितम्
027c	व्यष्टम्भयेतामन्योन्यं प्राणद्यूताभिदेविनौ
028a	एवमुत्तमकर्माणौ कुरुवृष्णियशस्करौ
028c	परस्परमयुध्येतां वारणाविव यूथपौ
029a	तावदीर्घेण कालेन ब्रह्मलोकपुरस्कृतौ
029c	जिगीषन्तौ परं स्थानमन्योन्यमभिजघ्नतुः
030a	सात्यकिः सौमदत्तिश्च शरवृष्ट्या परस्परम्
030c	हृष्टवद्धार्तराष्ट्राणां पश्यतामभ्यवर्षताम्
031a	सम्प्रैक्षन्त जनास्तत्र युध्यमानौ युधां पती
031c	यूथपौ वाशिताहेतोः प्रयुद्धाविव कुञ्जरौ
032a	अन्योन्यस्य हयान्हत्वा धनुषी विनिकृत्य च
032c	विरथावसियुद्धाय समेयातां महारणे
033a	आर्षभे चर्मणी चित्रे प्रगृह्य विपुले शुभे
033c	विकोशौ चाप्यसी कृत्वा समरे तौ विचेरतुः
034a	चरन्तौ विविधान्मार्गान्मण्डलानि च भागशः
034c	मुहुराजघ्नतुः क्रुद्धावन्योन्यमरिमर्दनौ
035a	सखड्गौ चित्रवर्माणौ सनिष्काङ्गदभूषणौ
035c	रणे रणोत्कटौ राजन्नन्योन्यं पर्यकर्षताम्
036a	मुहूर्तमिव राजेन्द्र परिकृष्य परस्परम्
036c	पश्यतां सर्वसैन्यानां वीरावाश्वसतां पुनः
037a	असिभ्यां चर्मणी शुभ्रे विपुले च शरावरे
037c	निकृत्य पुरुषव्याघ्रौ बाहुयुद्धं प्रचक्रतुः
038a	व्यूढोरस्कौ दीर्घभुजौ नियुद्धकुशलावुभौ
038c	बाहुभिः समसज्जेतामायसैः परिघैरिव
039a	तयोरासन्भुजाघाता निग्रहप्रग्रहौ तथा
039c	शिक्षाबलसमुद्भूताः सर्वयोधप्रहर्षणाः
040a	तयोर्नृवरयो राजन्समरे युध्यमानयोः
040c	भीमोऽभवन्महाशब्दो वज्रपर्वतयोरिव
041a	द्विपाविव विषाणाग्रैः शृङ्गैरिव महर्षभौ
041c	युयुधाते महात्मानौ कुरुसात्वतपुङ्गवौ
042a	क्षीणायुधे सात्वते युध्यमाने ततोऽब्रवीदर्जुनं वासुदेवः
042c	पश्यस्वैनं विरथं युध्यमानं रणे केतुं सर्वधनुर्धराणाम्
043a	प्रविष्टो भारतीं सेनां तव पाण्डव पृष्ठतः
043c	योधितश्च महावीर्यैः सर्वैर्भारत भारतैः
044a	परिश्रान्तो युधां श्रेष्ठः सम्प्राप्तो भूरिदक्षिणम्
044c	युद्धकाङ्क्षिणमायान्तं नैतत्सममिवार्जुन
045a	ततो भूरिश्रवाः क्रुद्धः सात्यकिं युद्धदुर्मदम्
045c	उद्यम्य न्यहनद्राजन्मत्तो मत्तमिव द्विपम्
046a	रथस्थयोर्द्वयोर्युद्धे क्रुद्धयोर्योधमुख्ययोः
046c	केशवार्जुनयो राजन्समरे प्रेक्षमाणयोः
047a	अथ कृष्णो महाबाहुरर्जुनं प्रत्यभाषत
047c	पश्य वृष्ण्यन्धकव्याघ्रं सौमदत्तिवशं गतम्
048a	परिश्रान्तं गतं भूमौ कृत्वा कर्म सुदुष्करम्
048c	तवान्तेवासिनं शूरं पालयार्जुन सात्यकिम्
049a	न वशं यज्ञशीलस्य गच्छेदेष वरारिहन्
049c	त्वत्कृते पुरुषव्याघ्र तदाशु क्रियतां विभो
050a	अथाब्रवीद्धृष्टमना वासुदेवं धनञ्जयः
050c	पश्य वृष्णिप्रवीरेण क्रीडन्तं कुरुपुङ्गवम्
050e	महाद्विपेनेव वने मत्तेन हरियूथपम्
051a	हाहाकारो महानासीत्सैन्यानां भरतर्षभ
051c	यदुद्यम्य महाबाहुः सात्यकिं न्यहनद्भुवि
052a	स सिंह इव मातङ्गं विकर्षन्भूरिदक्षिणः
052c	व्यरोचत कुरुश्रेष्ठः सात्वतप्रवरं युधि
053a	अथ कोशाद्विनिष्कृष्य खड्गं भूरिश्रवा रणे
053c	मूर्धजेषु निजग्राह पदा चोरस्यताडयत्
054a	तथा तु परिकृष्यन्तं दृष्ट्वा सात्वतमाहवे
054c	वासुदेवस्ततो राजन्भूयोऽर्जुनमभाषत
055a	पश्य वृष्ण्यन्धकव्याघ्रं सौमदत्तिवशं गतम्
055c	तव शिष्यं महाबाहो धनुष्यनवरं त्वया
056a	असत्यो विक्रमः पार्थ यत्र भूरिश्रवा रणे
056c	विशेषयति वार्ष्णेयं सात्यकिं सत्यविक्रमम्
057a	एवमुक्तो महाबाहुर्वासुदेवेन पाण्डवः
057c	मनसा पूजयामास भूरिश्रवसमाहवे
058a	विकर्षन्सात्वतश्रेष्ठं क्रीडमान इवाहवे
058c	संहर्षयति मां भूयः कुरूणां कीर्तिवर्धनः
059a	प्रवरं वृष्णिवीराणां यन्न हन्याद्धि सात्यकिम्
059c	महाद्विपमिवारण्ये मृगेन्द्र इव कर्षति
060a	एवं तु मनसा राजन्पार्थः सम्पूज्य कौरवम्
060c	वासुदेवं महाबाहुरर्जुनः प्रत्यभाषत
061a	सैन्धवासक्तदृष्टित्वान्नैनं पश्यामि माधव
061c	एष त्वसुकरं कर्म यादवार्थे करोम्यहम्
062a	इत्युक्त्वा वचनं कुर्वन्वासुदेवस्य पाण्डवः
062c	सखड्गं यज्ञशीलस्य पत्रिणा बाहुमच्छिनत्
