001	सञ्जय उवाच
001a	प्रीतियुक्तं च हृद्यं च मधुराक्षरमेव च
001c	कालयुक्तं च चित्रं च स्वतया चाभिभाषितम्
002a	धर्मराजस्य तद्वाक्यं निशम्य शिनिपुङ्गवः
002c	सात्यकिर्भरतश्रेष्ठ प्रत्युवाच युधिष्ठिरम्
003a	श्रुतं ते गदतो वाक्यं सर्वमेतन्मयाच्युत
003c	न्याययुक्तं च चित्रं च फल्गुनार्थे यशस्करम्
004a	एवंविधे तथा काले मदृशं प्रेक्ष्य सम्मतम्
004c	वक्तुमर्हसि राजेन्द्र यथा पार्थं तथैव माम्
005a	न मे धनञ्जयस्यार्थे प्राणा रक्ष्याः कथञ्चन
005c	त्वत्प्रयुक्तः पुनरहं किं न कुर्यां महाहवे
006a	लोकत्रयं योधयेयं सदेवासुरमानुषम्
006c	त्वत्प्रयुक्तो नरेन्द्रेह किमुतैतत्सुदुर्बलम्
007a	सुयोधनबलं त्वद्य योधयिष्ये समन्ततः
007c	विजेष्ये च रणे राजन्सत्यमेतद्ब्रवीमि ते
008a	कुशल्यहं कुशलिनं समासाद्य धनञ्जयम्
008c	हते जयद्रथे राजन्पुनरेष्यामि तेऽन्तिकम्
009a	अवश्यं तु मया सर्वं विज्ञाप्यस्त्वं नराधिप
009c	वासुदेवस्य यद्वाक्यं फल्गुनस्य च धीमतः
010a	दृढं त्वभिपरीतोऽहमर्जुनेन पुनः पुनः
010c	मध्ये सर्वस्य सैन्यस्य वासुदेवस्य शृण्वतः
011a	अद्य माधव राजानमप्रमत्तोऽनुपालय
011c	आर्यां युद्धे मतिं कृत्वा यावद्धन्मि जयद्रथम्
012a	त्वयि वाहं महाबाहो प्रद्युम्ने वा महारथे
012c	नृपं निक्षिप्य गच्छेयं निरपेक्षो जयद्रथम्
013a	जानीषे हि रणे द्रोणं रभसं श्रेष्ठसम्मतम्
013c	प्रतिज्ञा चापि ते नित्यं श्रुता द्रोणस्य माधव
014a	ग्रहणं धर्मराजस्य भारद्वाजोऽनुगृध्यति
014c	शक्तश्चापि रणे द्रोणो निगृहीतुं युधिष्ठिरम्
015a	एवं त्वयि समाधाय धर्मराजं नरोत्तमम्
015c	अहमद्य गमिष्यामि सैन्धवस्य वधाय हि
016a	जयद्रथमहं हत्वा ध्रुवमेष्यामि माधव
016c	धर्मराजं यथा द्रोणो निगृह्णीयाद्रणे बलात्
017a	निगृहीते नरश्रेष्ठे भारद्वाजेन माधव
017c	सैन्धवस्य वधो न स्यान्ममाप्रीतिस्तथा भवेत्
018a	एवं गते नरश्रेष्ठ पाण्डवे सत्यवादिनि
018c	अस्माकं गमनं व्यक्तं वनं प्रति भवेत्पुनः
019a	सोऽयं मम जयो व्यक्तं व्यर्थ एव भविष्यति
019c	यदि द्रोणो रणे क्रुद्धो निगृह्णीयाद्युधिष्ठिरम्
020a	स त्वमद्य महाबाहो प्रियार्थं मम माधव
020c	जयार्थं च यशोर्थं च रक्ष राजानमाहवे
021a	स भवान्मयि निक्षेपो निक्षिप्तः सव्यसाचिना
021c	भारद्वाजाद्भयं नित्यं पश्यमानेन ते प्रभो
022a	तस्यापि च महाबाहो नित्यं पश्यति संयुगे
022c	नान्यं हि प्रतियोद्धारं रौक्मिणेयादृते प्रभो
022e	मां वापि मन्यते युद्धे भारद्वाजस्य धीमतः
023a	सोऽहं सम्भावनां चैतामाचार्यवचनं च तत्
023c	पृष्ठतो नोत्सहे कर्तुं त्वां वा त्यक्तुं महीपते
024a	आचार्यो लघुहस्तत्वादभेद्यकवचावृतः
024c	उपलभ्य रणे क्रीडेद्यथा शकुनिना शिशुः
025a	यदि कार्ष्णिर्धनुष्पाणिरिह स्यान्मकरध्वजः
025c	तस्मै त्वां विसृजेयं वै स त्वां रक्षेद्यथार्जुनः
026a	कुरु त्वमात्मनो गुप्तिं कस्ते गोप्ता गते मयि
026c	यः प्रतीयाद्रणे द्रोणं यावद्गच्छामि पाण्डवम्
027a	मा च ते भयमद्यास्तु राजन्नर्जुनसम्भवम्
027c	न स जातु महाबाहुर्भारमुद्यम्य सीदति
028a	ये च सौवीरका योधास्तथा सैन्धवपौरवाः
028c	उदीच्या दाक्षिणात्याश्च ये चान्येऽपि महारथाः
029a	ये च कर्णमुखा राजन्रथोदाराः प्रकीर्तिताः
029c	एतेऽर्जुनस्य क्रुद्धस्य कलां नार्हन्ति षोडशीम्
030a	उद्युक्ता पृथिवी सर्वा ससुरासुरमानुषा
030c	सराक्षसगणा राजन्सकिन्नरमहोरगा
031a	जङ्गमाः स्थावरैः सार्धं नालं पार्थस्य संयुगे
031c	एवं ज्ञात्वा महाराज व्येतु ते भीर्धनञ्जये
032a	यत्र वीरौ महेष्वासौ कृष्णौ सत्यपराक्रमौ
032c	न तत्र कर्मणो व्यापत्कथञ्चिदपि विद्यते
033a	दैवं कृतास्त्रतां योगममर्षमपि चाहवे
033c	कृतज्ञतां दयां चैव भ्रातुस्त्वमनुचिन्तय
034a	मयि चाप्यपयाते वै गच्छमानेऽर्जुनं प्रति
034c	द्रोणे चित्रास्त्रतां सङ्ख्ये राजंस्त्वमनुचिन्तय
035a	आचार्यो हि भृशं राजन्निग्रहे तव गृध्यति
035c	प्रतिज्ञामात्मनो रक्षन्सत्यां कर्तुं च भारत
036a	कुरुष्वाद्यात्मनो गुप्तिं कस्ते गोप्ता गते मयि
036c	यस्याहं प्रत्ययात्पार्थ गच्छेयं फल्गुनं प्रति
037a	न ह्यहं त्वा महाराज अनिक्षिप्य महाहवे
037c	क्वचिद्यास्यामि कौरव्य सत्यमेतद्ब्रवीमि ते
038a	एतद्विचार्य बहुशो बुद्ध्या बुद्धिमतां वर
038c	दृष्ट्वा श्रेयः परं बुद्ध्या ततो राजन्प्रशाधि माम्
039	युधिष्ठिर उवाच
039a	एवमेतन्महाबाहो यथा वदसि माधव
039c	न तु मे शुध्यते भावः श्वेताश्वं प्रति मारिष
040a	करिष्ये परमं यत्नमात्मनो रक्षणं प्रति
040c	गच्छ त्वं समनुज्ञातो यत्र यातो धनञ्जयः
041a	आत्मसंरक्षणं सङ्ख्ये गमनं चार्जुनं प्रति
041c	विचार्यैतद्द्वयं बुद्ध्या गमनं तत्र रोचये
042a	स त्वमातिष्ठ यानाय यत्र यातो धनञ्जयः
042c	ममापि रक्षणं भीमः करिष्यति महाबलः
043a	पार्षतश्च ससोदर्यः पार्थिवाश्च महाबलाः
043c	द्रौपदेयाश्च मां तात रक्षिष्यन्ति न संशयः
044a	केकया भ्रातरः पञ्च राक्षसश्च घटोत्कचः
044c	विराटो द्रुपदश्चैव शिखण्डी च महारथः
045a	धृष्टकेतुश्च बलवान्कुन्तिभोजश्च मारिष
045c	नकुलः सहदेवश्च पाञ्चालाः सृञ्जयास्तथा
045e	एते समाहितास्तात रक्षिष्यन्ति न संशयः
046a	न द्रोणः सह सैन्येन कृतवर्मा च संयुगे
046c	समासादयितुं शक्तो न च मां धर्षयिष्यति
047a	धृष्टद्युम्नश्च समरे द्रोणं क्रुद्धं परन्तपः
047c	वारयिष्यति विक्रम्य वेलेव मकरालयम्
048a	यत्र स्थास्यति सङ्ग्रामे पार्षतः परवीरहा
048c	न द्रोणसैन्यं बलवत्क्रामेत्तत्र कथञ्चन
049a	एष द्रोणविनाशाय समुत्पन्नो हुताशनात्
049c	कवची स शरी खड्गी धन्वी च वरभूषणः
050a	विश्रब्धो गच्छ शैनेय मा कार्षीर्मयि सम्भ्रमम्
050c	धृष्टद्युम्नो रणे क्रुद्धो द्रोणमावारयिष्यति
