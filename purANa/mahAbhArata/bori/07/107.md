001	धृतराष्ट्र उवाच
001a	यस्मिञ्जयाशा सततं पुत्राणां मम सञ्जय
001c	तं दृष्ट्वा विमुखं सङ्ख्ये किं नु दुर्योधनोऽब्रवीत्
001e	कर्णो वा समरे तात किमकार्षीदतः परम्
002	सञ्जय उवाच
002a	भीमसेनं रणे दृष्ट्वा ज्वलन्तमिव पावकम्
002c	रथमन्यं समास्थाय विधिवत्कल्पितं पुनः
002e	अभ्ययात्पाण्डवं कर्णो वातोद्धूत इवार्णवः
003a	क्रुद्धमाधिरथिं दृष्ट्वा पुत्रास्तव विशां पते
003c	भीमसेनममन्यन्त वैवस्वतमुखे हुतम्
004a	चापशब्दं महत्कृत्वा तलशब्दं च भैरवम्
004c	अभ्यवर्तत राधेयो भीमसेनरथं प्रति
005a	पुनरेव ततो राजन्महानासीत्सुदारुणः
005c	विमर्दः सूतपुत्रस्य भीमस्य च विशां पते
006a	संरब्धौ हि महाबाहू परस्परवधैषिणौ
006c	अन्योन्यमीक्षां चक्राते दहन्ताविव लोचनैः
007a	क्रोधरक्तेक्षणौ क्रुद्धौ निःश्वसन्तौ महारथौ
007c	युद्धेऽन्योन्यं समासाद्य ततक्षतुररिन्दमौ
008a	व्याघ्राविव सुसंरब्धौ श्येनाविव च शीघ्रगौ
008c	शरभाविव सङ्क्रुद्धौ युयुधाते परस्परम्
009a	ततो भीमः स्मरन्क्लेशानक्षद्यूते वनेऽपि च
009c	विराटनगरे चैव प्राप्तं दुःखमरिन्दमः
010a	राष्ट्राणां स्फीतरत्नानां हरणं च तवात्मजैः
010c	सततं च परिक्लेशान्सपुत्रेण त्वया कृतान्
011a	दग्धुमैच्छश्च यत्कुन्तीं सपुत्रां त्वमनागसम्
011c	कृष्णायाश्च परिक्लेशं सभामध्ये दुरात्मभिः
012a	पतिमन्यं परीप्सस्व न सन्ति पतयस्तव
012c	नरकं पतिताः पार्थाः सर्वे षण्ढतिलोपमाः
013a	समक्षं तव कौरव्य यदूचुः कुरवस्तदा
013c	दासीभोगेन कृष्णां च भोक्तुकामाः सुतास्तव
014a	यच्चापि तान्प्रव्रजतः कृष्णाजिननिवासिनः
014c	परुषाण्युक्तवान्कर्णः सभायां सन्निधौ तव
015a	तृणीकृत्य च यत्पार्थांस्तव पुत्रो ववल्ग ह
015c	विषमस्थान्समस्थो हि संरम्भाद्गतचेतसः
016a	बाल्यात्प्रभृति चारिघ्नस्तानि दुःखानि चिन्तयन्
016c	निरविद्यत धर्मात्मा जीवितेन वृकोदरः
017a	ततो विस्फार्य सुमहद्धेमपृष्ठं दुरासदम्
017c	चापं भरतशार्दूलस्त्यक्तात्मा कर्णमभ्ययात्
018a	स सायकमयैर्जालैर्भीमः कर्णरथं प्रति
018c	भानुमद्भिः शिलाधौतैर्भानोः प्रच्छादयत्प्रभाम्
019a	ततः प्रहस्याधिरथिस्तूर्णमस्यञ्शिताञ्शरान्
019c	व्यधमद्भीमसेनस्य शरजालानि पत्रिभिः
020a	महारथो महाबाहुर्महावेगैर्महाबलः
020c	विव्याधाधिरथिर्भीमं नवभिर्निशितैः शरैः
021a	स तोत्त्रैरिव मातङ्गो वार्यमाणः पतत्रिभिः
021c	अभ्यधावदसम्भ्रान्तः सूतपुत्रं वृकोदरः
022a	तमापतन्तं वेगेन रभसं पाण्डवर्षभम्
022c	कर्णः प्रत्युद्ययौ योद्धुं मत्तो मत्तमिव द्विपम्
023a	ततः प्रध्माप्य जलजं भेरीशतनिनादितम्
023c	अक्षुभ्यत बलं हर्षादुद्धूत इव सागरः
024a	तदुद्धूतं बलं दृष्ट्व रथनागाश्वपत्तिमत्
024c	भीमः कर्णं समासाद्य छादयामास सायकैः
025a	अश्वानृश्यसवर्णांस्तु हंसवर्णैर्हयोत्तमैः
025c	व्यामिश्रयद्रणे कर्णः पाण्डवं छादयञ्शरैः
026a	ऋश्यवर्णान्हयान्कर्कैर्मिश्रान्मारुतरंहसः
026c	निरीक्ष्य तव पुत्राणां हाहाकृतमभूद्बलम्
027a	ते हया बह्वशोभन्त मिश्रिता वातरंहसः
027c	सितासिता महाराज यथा व्योम्नि बलाहकाः
028a	संरब्धौ क्रोधताम्राक्षौ प्रेक्ष्य कर्णवृकोदरौ
028c	सन्त्रस्ताः समकम्पन्त त्वदीयानां महारथाः
029a	यमराष्ट्रोपमं घोरमासीदायोधनं तयोः
029c	दुर्दर्शं भरतश्रेष्ठ प्रेतराजपुरं यथा
030a	समाजमिव तच्चित्रं प्रेक्षमाणा महारथाः
030c	नालक्षयञ्जयं व्यक्तमेकैकस्य निवारणे
031a	तयोः प्रैक्षन्त सम्मर्दं सन्निकृष्टमहास्त्रयोः
031c	तव दुर्मन्त्रिते राजन्सपुत्रस्य विशां पते
032a	छादयन्तौ हि शत्रुघ्नावन्योन्यं सायकैः शितैः
032c	शरजालावृतं व्योम चक्राते शरवृष्टिभिः
033a	तावन्योन्यं जिघांसन्तौ शरैस्तीक्ष्णैर्महारथौ
033c	प्रेक्षणीयतरावास्तां वृष्टिमन्ताविवाम्बुदौ
034a	सुवर्णविकृतान्बाणान्प्रमुञ्चन्तावरिन्दमौ
034c	भास्वरं व्योम चक्राते वह्न्युल्काभिरिव प्रभो
035a	ताभ्यां मुक्ता व्यकाशन्त कङ्कबर्हिणवाससः
035c	पङ्क्त्यः शरदि मत्तानां सारसानामिवाम्बरे
036a	संसक्तं सूतपुत्रेण दृष्ट्वा भीममरिन्दमम्
036c	अतिभारममन्येतां भीमे कृष्णधनञ्जयौ
037a	तत्राधिरथिभीमाभ्यां शरैर्मुक्तैर्दृढाहताः
037c	इषुपातमतिक्रम्य पेतुरश्वनरद्विपाः
038a	पतद्भिः पतितैश्चान्यैर्गतासुभिरनेकशः
038c	कृतो महान्महाराज पुत्राणां ते जनक्षयः
039a	मनुष्याश्वगजानां च शरीरैर्गतजीवितैः
039c	क्षणेन भूमिः सञ्जज्ञे संवृता भरतर्षभ
