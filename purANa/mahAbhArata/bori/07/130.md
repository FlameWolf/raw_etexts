001	धृतराष्ट्र उवाच
001a	तस्मिन्प्रविष्टे दुर्धर्षे सृञ्जयानमितौजसि
001c	अमृष्यमाणे संरब्धे का वोऽभूद्वै मतिस्तदा
002a	दुर्योधनं तथा पुत्रमुक्त्वा शास्त्रातिगं मम
002c	यत्प्राविशदमेयात्मा किं पार्थः प्रत्यपद्यत
003a	निहते सैन्धवे वीरे भूरिश्रवसि चैव हि
003c	यदभ्यगान्महातेजाः पाञ्चालानपराजितः
004a	किममन्यत दुर्धर्षः प्रविष्टे शत्रुतापने
004c	दुर्योधनश्च किं कृत्यं प्राप्तकालममन्यत
005a	के च तं वरदं वीरमन्वयुर्द्विजसत्तमम्
005c	के चास्य पृष्ठतोऽगच्छन्वीराः शूरस्य युध्यतः
005e	के पुरस्तादयुध्यन्त निघ्नतः शात्रवान्रणे
006a	मन्येऽहं पाण्डवान्सर्वान्भारद्वाजशरार्दितान्
006c	शिशिरे कम्पमाना वै कृशा गाव इवाभिभो
007a	प्रविश्य स महेष्वासः पाञ्चालानरिमर्दनः
007c	कथं नु पुरुषव्याघ्रः पञ्चत्वमुपजग्मिवान्
008a	सर्वेषु सैन्येषु च सङ्गतेषु रात्रौ समेतेषु महारथेषु
008c	संलोड्यमानेषु पृथग्विधेषु के वस्तदानीं मतिमन्त आसन्
009a	हतांश्चैव विषक्तांश्च पराभूतांश्च शंससि
009c	रथिनो विरथांश्चैव कृतान्युद्धेषु मामकान्
010a	कथमेषां तदा तत्र पार्थानामपलायिनाम्
010c	प्रकाशमभवद्रात्रौ कथं कुरुषु सञ्जय
011	सञ्जय उवाच
011a	रात्रियुद्धे तदा राजन्वर्तमाने सुदारुणे
011c	द्रोणमभ्यद्रवन्रात्रौ पाण्डवाः सहसैनिकाः
012a	ततो द्रोणः केकयांश्च धृष्टद्युम्नस्य चात्मजान्
012c	प्रेषयन्मृत्युलोकाय सर्वानिषुभिराशुगैः
013a	तस्य प्रमुखतो राजन्येऽवर्तन्त महारथाः
013c	तान्सर्वान्प्रेषयामास परलोकाय भारत
014a	प्रमथ्नन्तं तदा वीरं भारद्वाजं महारथम्
014c	अभ्यवर्तत सङ्क्रुद्धः शिबी राजन्प्रतापवान्
015a	तमापतन्तं सम्प्रेक्ष्य पाण्डवानां महारथम्
015c	विव्याध दशभिर्द्रोणः सर्वपारशवैः शरैः
016a	तं शिबिः प्रतिविव्याध त्रिंशता निशितैः शरैः
016c	सारथिं चास्य भल्लेन स्मयमानो न्यपातयत्
017a	तस्य द्रोणो हयान्हत्वा सारथिं च महात्मनः
017c	अथास्य सशिरस्त्राणं शिरः कायादपाहरत्
018a	कलिङ्गानां च सैन्येन कलिङ्गस्य सुतो रणे
018c	पूर्वं पितृवधात्क्रुद्धो भीमसेनमुपाद्रवत्
019a	स भीमं पञ्चभिर्विद्ध्वा पुनर्विव्याध सप्तभिः
019c	विशोकं त्रिभिराजघ्ने ध्वजमेकेन पत्रिणा
020a	कलिङ्गानां तु तं शूरं क्रुद्धं क्रुद्धो वृकोदरः
020c	रथाद्रथमभिद्रुत्य मुष्टिनाभिजघान ह
021a	तस्य मुष्टिहतस्याजौ पाण्डवेन बलीयसा
021c	सर्वाण्यस्थीनि सहसा प्रापतन्वै पृथक्पृथक्
022a	तं कर्णो भ्रातरश्चास्य नामृष्यन्त महारथाः
022c	ते भीमसेनं नाराचैर्जघ्नुराशीविषोपमैः
023a	ततः शत्रुरथं त्यक्त्वा भीमो ध्रुवरथं गतः
023c	ध्रुवं चास्यन्तमनिशं मुष्टिना समपोथयत्
023e	स तथा पाण्डुपुत्रेण बलिना निहतोऽपतत्
024a	तं निहत्य महाराज भीमसेनो महाबलः
024c	जयरातरथं प्राप्य मुहुः सिंह इवानदत्
025a	जयरातमथाक्षिप्य नदन्सव्येन पाणिना
025c	तलेन नाशयामास कर्णस्यैवाग्रतः स्थितम्
026a	कर्णस्तु पाण्डवे शक्तिं काञ्चनीं समवासृजत्
026c	ततस्तामेव जग्राह प्रहसन्पाण्डुनन्दनः
027a	कर्णायैव च दुर्धर्षश्चिक्षेपाजौ वृकोदरः
027c	तामन्तरिक्षे चिच्छेद शकुनिस्तैलपायिना
028a	ततस्तव सुता राजन्भीमस्य रथमाव्रजन्
028c	महता शरवर्षेण छादयन्तो वृकोदरम्
029a	दुर्मदस्य ततो भीमः प्रहसन्निव संयुगे
029c	सारथिं च हयांश्चैव शरैर्निन्ये यमक्षयम्
029e	दुर्मदस्तु ततो यानं दुष्कर्णस्यावपुप्लुवे
030a	तावेकरथमारूढौ भ्रातरौ परतापनौ
030c	सङ्ग्रामशिरसो मध्ये भीमं द्वावभ्यधावताम्
030e	यथाम्बुपतिमित्रौ हि तारकं दैत्यसत्तमम्
031a	ततस्तु दुर्मदश्चैव दुष्कर्णश्च तवात्मजौ
031c	रथमेकं समारुह्य भीमं बाणैरविध्यताम्
032a	ततः कर्णस्य मिषतो द्रौणेर्दुर्योधनस्य च
032c	कृपस्य सोमदत्तस्य बाह्लीकस्य च पाण्डवः
033a	दुर्मदस्य च वीरस्य दुष्कर्णस्य च तं रथम्
033c	पादप्रहारेण धरां प्रावेशयदरिंदमः
034a	ततः सुतौ ते बलिनौ शूरौ दुष्कर्णदुर्मदौ
034c	मुष्टिनाहत्य सङ्क्रुद्धो ममर्द चरणेन च
035a	ततो हाहाकृते सैन्ये दृष्ट्वा भीमं नृपाब्रुवन्
035c	रुद्रोऽयं भीमरूपेण धार्तराष्ट्रेषु गृध्यति
036a	एवमुक्त्वापलायन्त सर्वे भारत पार्थिवाः
036c	विसंज्ञावाहयन्वाहान्न च द्वौ सह धावतः
037a	ततो बले भृशलुलिते निशामुखे सुपूजितो नृपवृषभैर्वृकोदरः
037c	महाबलः कमलविबुद्धलोचनो युधिष्ठिरं नृपतिमपूजयद्बली
038a	ततो यमौ द्रुपदविराटकेकया युधिष्ठिरश्चापि परां मुदं ययुः
038c	वृकोदरं भृशमभिपूजयंश्च ते यथान्धके प्रतिनिहते हरं सुराः
039a	ततः सुतास्तव वरुणात्मजोपमा रुषान्विताः सह गुरुणा महात्मना
039c	वृकोदरं सरथपदातिकुञ्जरा युयुत्सवो भृशमभिपर्यवारयन्
040a	ततोऽभवत्तिमिरघनैरिवावृतं महाभये भयदमतीव दारुणम्
040c	निशामुखे बडवृकगृध्रमोदनं महात्मनां नृपवरयुद्धमद्भुतम्
