001	सञ्जय उवाच
001a	ते किरन्तः शरव्रातान्सर्वे यत्ताः प्रहारिणः
001c	त्वरमाणा महाराज युयुधानमयोधयन्
002a	तं द्रोणः सप्तसप्तत्या जघान निशितैः शरैः
002c	दुर्मर्षणो द्वादशभिर्दुःसहो दशभिः शरैः
003a	विकर्णश्चापि निशितैस्त्रिंशद्भिः कङ्कपत्रिभिः
003c	विव्याध सव्ये पार्श्वे तु स्तनाभ्यामन्तरे तथा
004a	दुर्मुखो दशभिर्बाणैस्तथा दुःशासनोऽष्टभिः
004c	चित्रसेनश्च शैनेयं द्वाभ्यां विव्याध मारिष
005a	दुर्योधनश्च महता शरवर्षेण माधवम्
005c	अपीडयद्रणे राजञ्शूराश्चान्ये महारथाः
006a	सर्वतः प्रतिविद्धस्तु तव पुत्रैर्महारथैः
006c	तान्प्रत्यविध्यच्छैनेयः पृथक्पृथगजिह्मगैः
007a	भारद्वाजं त्रिभिर्बाणैर्दुःसहं नवभिस्तथा
007c	विकर्णं पञ्चविंशत्या चित्रसेनं च सप्तभिः
008a	दुर्मर्षणं द्वादशभिश्चतुर्भिश्च विविंशतिम्
008c	सत्यव्रतं च नवभिर्विजयं दशभिः शरैः
009a	ततो रुक्माङ्गदं चापं विधुन्वानो महारथः
009c	अभ्ययात्सात्यकिस्तूर्णं पुत्रं तव महारथम्
010a	राजानं सर्वलोकस्य सर्वशस्त्रभृतां वरम्
010c	शरैरभ्याहनद्गाढं ततो युद्धमभूत्तयोः
011a	विमुञ्चन्तौ शरांस्तीक्ष्णान्सन्दधानौ च सायकान्
011c	अदृश्यं समरेऽन्योन्यं चक्रतुस्तौ महारथौ
012a	सात्यकिः कुरुराजेन निर्विद्धो बह्वशोभत
012c	अस्रवद्रुधिरं भूरि स्वरसं चन्दनो यथा
013a	सात्वतेन च बाणौघैर्निर्विद्धस्तनयस्तव
013c	शातकुम्भमयापीडो बभौ यूप इवोच्छ्रितः
014a	माधवस्तु रणे राजन्कुरुराजस्य धन्विनः
014c	धनुश्चिच्छेद सहसा क्षुरप्रेण हसन्निव
014e	अथैनं छिन्नधन्वानं शरैर्बहुभिराचिनोत्
015a	निर्भिन्नश्च शरैस्तेन द्विषता क्षिप्रकारिणा
015c	नामृष्यत रणे राजा शत्रोर्विजयलक्षणम्
016a	अथान्यद्धनुरादाय हेमपृष्ठं दुरासदम्
016c	विव्याध सात्यकिं तूर्णं सायकानां शतेन ह
017a	सोऽतिविद्धो बलवता पुत्रेण तव धन्विना
017c	अमर्षवशमापन्नस्तव पुत्रमपीडयत्
018a	पीडितं नृपतिं दृष्ट्वा तव पुत्रा महारथाः
018c	सात्वतं शरवर्षेण छादयामासुरञ्जसा
019a	स छाद्यमानो बहुभिस्तव पुत्रैर्महारथैः
019c	एकैकं पञ्चभिर्विद्ध्वा पुनर्विव्याध सप्तभिः
020a	दुर्योधनं च त्वरितो विव्याधाष्टभिराशुगैः
020c	प्रहसंश्चास्य चिच्छेद कार्मुकं रिपुभीषणम्
021a	नागं मणिमयं चैव शरैर्ध्वजमपातयत्
021c	हत्वा तु चतुरो वाहांश्चतुर्भिर्निशितैः शरैः
021e	सारथिं पातयामास क्षुरप्रेण महायशाः
022a	एतस्मिन्नन्तरे चैव कुरुराजं महारथम्
022c	अवाकिरच्छरैर्हृष्टो बहुभिर्मर्मभेदिभिः
023a	स वध्यमानः समरे शैनेयस्य शरोत्तमैः
023c	प्राद्रवत्सहसा राजन्पुत्रो दुर्योधनस्तव
023e	आप्लुतश्च ततो यानं चित्रसेनस्य धन्विनः
024a	हाहाभूतं जगच्चासीद्दृष्ट्वा राजानमाहवे
024c	ग्रस्यमानं सात्यकिना खे सोममिव राहुणा
025a	तं तु शब्दं महच्छ्रुत्वा कृतवर्मा महारथः
025c	अभ्ययात्सहसा तत्र यत्रास्ते माधवः प्रभुः
026a	विधुन्वानो धनुःश्रेष्ठं चोदयंश्चैव वाजिनः
026c	भर्त्सयन्सारथिं चोग्रं याहि याहीति सत्वरः
027a	तमापतन्तं सम्प्रेक्ष्य व्यादितास्यमिवान्तकम्
027c	युयुधानो महाराज यन्तारमिदमब्रवीत्
028a	कृतवर्मा रथेनैष द्रुतमापतते शरी
028c	प्रत्युद्याहि रथेनैनं प्रवरं सर्वधन्विनाम्
029a	ततः प्रजविताश्वेन विधिवत्कल्पितेन च
029c	आससाद रणे भोजं प्रतिमानं धनुष्मताम्
030a	ततः परमसङ्क्रुद्धौ ज्वलन्ताविव पावकौ
030c	समेयातां नरव्याघ्रौ व्याघ्राविव तरस्विनौ
031a	कृतवर्मा तु शैनेयं षड्विंशत्या समार्पयत्
031c	निशितैः सायकैस्तीक्ष्णैर्यन्तारं चास्य सप्तभिः
032a	चतुरश्च हयोदारांश्चतुर्भिः परमेषुभिः
032c	अविध्यत्साधुदान्तान्वै सैन्धवान्सात्वतस्य ह
033a	रुक्मध्वजो रुक्मपृष्ठं महद्विस्फार्य कार्मुकम्
033c	रुक्माङ्गदी रुक्मवर्मा रुक्मपुङ्खानवाकिरत्
034a	ततोऽशीतिं शिनेः पौत्रः सायकान्कृतवर्मणे
034c	प्राहिणोत्त्वरया युक्तो द्रष्टुकामो धनंजयम्
035a	सोऽतिविद्धो बलवता शत्रुणा शत्रुतापनः
035c	समकम्पत दुर्धर्षः क्षितिकम्पे यथाचलः
036a	त्रिषष्ट्या चतुरोऽस्याश्वान्सप्तभिः सारथिं शरैः
036c	विव्याध निशितैस्तूर्णं सात्यकिः कृतवर्मणः
037a	सुवर्णपुङ्खं विशिखं समाधाय स सात्यकिः
037c	व्यसृजत्तं महाज्वालं सङ्क्रुद्धमिव पन्नगम्
038a	सोऽविशत्कृतवर्माणं यमदण्डोपमः शरः
038c	जाम्बूनदविचित्रं च वर्म निर्भिद्य भानुमत्
038e	अभ्यगाद्धरणीमुग्रो रुधिरेण समुक्षितः
039a	सञ्जातरुधिरश्चाजौ सात्वतेषुभिरर्दितः
039c	प्रचलन्धनुरुत्सृज्य न्यपतत्स्यन्दनोत्तमे
040a	स सिंहदंष्ट्रो जानुभ्यामापन्नोऽमितविक्रमः
040c	शरार्दितः सात्यकिना रथोपस्थे नरर्षभः
041a	सहस्रबाहोः सदृशमक्षोभ्यमिव सागरम्
041c	निवार्य कृतवर्माणं सात्यकिः प्रययौ ततः
042a	खड्गशक्तिधनुःकीर्णां गजाश्वरथसङ्कुलाम्
042c	प्रवर्तितोग्ररुधिरां शतशः क्षत्रियर्षभैः
043a	प्रेक्षतां सर्वसैन्यानां मध्येन शिनिपुङ्गवः
043c	अभ्यगाद्वाहिनीं भित्त्वा वृत्रहेवासुरीं चमूम्
044a	समाश्वास्य च हार्दिक्यो गृह्य चान्यन्महद्धनुः
044c	तस्थौ तत्रैव बलवान्वारयन्युधि पाण्डवान्
