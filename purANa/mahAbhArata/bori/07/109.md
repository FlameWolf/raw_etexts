001	सञ्जय उवाच
001a	स तथा विरथः कर्णः पुनर्भीमेन निर्जितः
001c	रथमन्यं समास्थाय सद्यो विव्याध पाण्डवम्
002a	महागजाविवासाद्य विषाणाग्रैः परस्परम्
002c	शरैः पूर्णायतोत्सृष्टैरन्योन्यमभिजघ्नतुः
003a	अथ कर्णः शरव्रातैर्भीमं बलवदर्दयत्
003c	ननाद बलवन्नादं पुनर्विव्याध चोरसि
004a	तं भीमो दशभिर्बाणैः प्रत्यविध्यदजिह्मगैः
004c	पुनर्विव्याध विंशत्या शराणां नतपर्वणाम्
005a	कर्णस्तु नवभिर्भीमं विद्ध्वा राजन्स्तनान्तरे
005c	ध्वजमेकेन विव्याध सायकेन शितेन ह
006a	सायकानां ततः पार्थस्त्रिषष्ट्या प्रत्यविध्यत
006c	तोत्त्रैरिव महानागं कशाभिरिव वाजिनम्
007a	सोऽतिविद्धो महाराज पाण्डवेन यशस्विना
007c	सृक्विणी लेलिहन्वीरः क्रोधसंरक्तलोचनः
008a	ततः शरं महाराज सर्वकायावदारणम्
008c	प्राहिणोद्भीमसेनाय बलायेन्द्र इवाशनिम्
009a	स निर्भिद्य रणे पार्थं सूतपुत्रधनुश्च्युतः
009c	अगच्छद्दारयन्भूमिं चित्रपुङ्खः शिलीमुखः
010a	सर्वशैक्यां चतुष्किष्कुं गुर्वीं रुक्माङ्गदां गदाम्
010c	प्राहिणोत्सूतपुत्राय षडस्रामविचारयन्
011a	तया जघानाधिरथेः सदश्वान्साधुवाहिनः
011c	गदया भारतः क्रुद्धो वज्रेणेन्द्र इवासुरान्
012a	ततो भीमो महाबाहुः क्षुराभ्यां भरतर्षभ
012c	ध्वजमाधिरथेश्छित्त्वा सूतमभ्यहनत्तदा
013a	हताश्वसूतमुत्सृज्य रथं स पतितध्वजम्
013c	विस्फारयन्धनुः कर्णस्तस्थौ भारत दुर्मनाः
014a	तत्राद्भुतमपश्याम राधेयस्य पराक्रमम्
014c	विरथो रथिनां श्रेष्ठो वारयामास यद्रिपुम्
015a	विरथं तं रथश्रेष्ठं दृष्ट्वाधिरथिमाहवे
015c	दुर्योधनस्ततो राजन्नभ्यभाषत दुर्मुखम्
016a	एष दुर्मुख राधेयो भीमेन विरथीकृतः
016c	तं रथेन नरश्रेष्ठं सम्पादय महारथम्
017a	दुर्योधनवचः श्रुत्वा ततो भारत दुर्मुखः
017c	त्वरमाणोऽब्ययात्कर्णं भीमं चावारयच्छरैः
018a	दुर्मुखं प्रेक्ष्य सङ्ग्रामे सूतपुत्रपदानुगम्
018c	वायुपुत्रः प्रहृष्टोऽभूत्सृक्किणी परिलेलिहन्
019a	ततः कर्णं महाराज वारयित्वा शिलीमुखैः
019c	दुर्मुखाय रथं शीघ्रं प्रेषयामास पाण्डवः
020a	तस्मिन्क्षणे महाराज नवभिर्नतपर्वभिः
020c	सुपुङ्खैर्दुर्मुखं भीमः शरैर्निन्ये यमक्षयम्
021a	ततस्तमेवाधिरथिः स्यन्दनं दुर्मुखे हते
021c	आस्थितः प्रबभौ राजन्दीप्यमान इवांशुमान्
022a	शयानं भिन्नमर्माणं दुर्मुखं शोणितोक्षितम्
022c	दृष्ट्वा कर्णोऽश्रुपूर्णाक्षो मुहूर्तं नाभ्यवर्तत
023a	तं गतासुमतिक्रम्य कृत्वा कर्णः प्रदक्षिणम्
023c	दीर्घमुष्णं श्वसन्वीरो न किञ्चित्प्रत्यपद्यत
024a	तस्मिंस्तु विवरे राजन्नाराचान्गार्ध्रवाससः
024c	प्राहिणोत्सूतपुत्राय भीमसेनश्चतुर्दश
025a	ते तस्य कवचं भित्त्वा स्वर्णपुङ्खा महौजसः
025c	हेमचित्रा महाराज द्योतयन्तो दिशो दश
026a	अपिबन्सूतपुत्रस्य शोणितं रक्तभोजनाः
026c	क्रुद्धा इव मनुष्येन्द्र भुजगाः कालचोदिताः
027a	प्रसर्पमाणा मेदिन्यां ते व्यरोचन्त मार्गणाः
027c	अर्धप्रविष्टाः संरब्धा बिलानीव महोरगाः
028a	तं प्रत्यविध्यद्राधेयो जाम्बूनदविभूषितैः
028c	चतुर्दशभिरत्युग्रैर्नाराचैरविचारयन्
029a	ते भीमसेनस्य भुजं सव्यं निर्भिद्य पत्रिणः
029c	प्राविशन्मेदिनीं भीमाः क्रौञ्चं पत्ररथा इव
030a	ते व्यरोचन्त नाराचाः प्रविशन्तो वसुन्धराम्
030c	गच्छत्यस्तं दिनकरे दीप्यमाना इवांशवः
031a	स निर्भिन्नो रणे भीमो नाराचैर्मर्मभेदिभिः
031c	सुस्राव रुधिरं भूरि पर्वतः सलिलं यथा
032a	स भीमस्त्रिभिरायस्तः सूतपुत्रं पतत्रिभिः
032c	सुपर्णवेगैर्विव्याध सारथिं चास्य सप्तभिः
033a	स विह्वलो महाराज कर्णो भीमबलार्दितः
033c	प्राद्रवज्जवनैरश्वै रणं हित्वा महायशाः
034a	भीमसेनस्तु विस्फार्य चापं हेमपरिष्कृतम्
034c	आहवेऽतिरथोऽतिष्ठज्ज्वलन्निव हुताशनः
