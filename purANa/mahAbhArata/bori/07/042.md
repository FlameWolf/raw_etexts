BR-07-03-042-001  सञ्जय उवाच
BR-07-03-042-001a यन्मा पृच्छसि राजेन्द्र सिन्धुराजस्य विक्रमम्
BR-07-03-042-001c शृणु तत्सर्वमाख्यास्ये यथा पाण्डूनयोधयत्
BR-07-03-042-002a तमूहुः सारथेर्वश्याः सैन्धवाः साधुवाहिनः
BR-07-03-042-002c विकुर्वाणा बृहन्तोऽश्वाः श्वसनोपमरंहसः
BR-07-03-042-003a गन्धर्वनगराकारं विधिवत्कल्पितं रथम्
BR-07-03-042-003c तस्याभ्यशोभयत्केतुर्वाराहो राजतो महान्
BR-07-03-042-004a श्वेतच्छत्रपताकाभिश्चामरव्यजनेन च
BR-07-03-042-004c स बभौ राजलिङ्गैस्तैस्तारापतिरिवाम्बरे
BR-07-03-042-005a मुक्तावज्रमणिस्वर्णैर्भूषितं तदयस्मयम्
BR-07-03-042-005c वरूथं विबभौ तस्य ज्योतिर्भिः खमिवावृतम्
BR-07-03-042-006a स विस्फार्य महच्चापं किरन्निषुगणान्बहून्
BR-07-03-042-006c तत्खण्डं पूरयामास यद्व्यदारयदार्जुनिः
BR-07-03-042-007a स सात्यकिं त्रिभिर्बाणैरष्टभिश्च वृकोदरम्
BR-07-03-042-007c धृष्टद्युम्नं तथा षष्ट्या विराटं दशभिः शरैः
BR-07-03-042-008a द्रुपदं पञ्चभिस्तीक्ष्णैर्दशभिश्च शिखण्डिनम्
BR-07-03-042-008c केकयान्पञ्चविंशत्या द्रौपदेयांस्त्रिभिस्त्रिभिः
BR-07-03-042-009a युधिष्ठिरं च सप्तत्या ततः शेषानपानुदत्
BR-07-03-042-009c इषुजालेन महता तदद्भुतमिवाभवत्
BR-07-03-042-010a अथास्य शितपीतेन भल्लेनादिश्य कार्मुकम्
BR-07-03-042-010c चिच्छेद प्रहसन्राजा धर्मपुत्रः प्रतापवान्
BR-07-03-042-011a अक्ष्णोर्निमेषमात्रेण सोऽन्यदादाय कार्मुकम्
BR-07-03-042-011c विव्याध दशभिः पार्थ तांश्चैवान्यांस्त्रिभिस्त्रिभिः
BR-07-03-042-012a तस्य तल्लाघवं ज्ञात्वा भीमो भल्लैस्त्रिभिः पुनः
BR-07-03-042-012c धनुर्ध्वजं च छत्रं च क्षितौ क्षिप्रमपातयत्
BR-07-03-042-013a सोऽन्यदादाय बलवान्सज्यं कृत्वा च कार्मुकम्
BR-07-03-042-013c भीमस्यापोथयत्केतुं धनुरश्वांश्च मारिष
BR-07-03-042-014a स हताश्वादवप्लुत्य छिन्नधन्वा रथोत्तमात्
BR-07-03-042-014c सात्यकेराप्लुतो यानं गिर्यग्रमिव केसरी
BR-07-03-042-015a ततस्त्वदीयाः संहृष्टाः साधु साध्विति चुक्रुशुः
BR-07-03-042-015c सिन्धुराजस्य तत्कर्म प्रेक्ष्याश्रद्धेयमुत्तमम्
BR-07-03-042-016a सङ्क्रुद्धान्पाण्डवानेको यद्दधारास्त्रतेजसा
BR-07-03-042-016c तत्तस्य कर्म भूतानि सर्वाण्येवाभ्यपूजयन्
BR-07-03-042-017a सौभद्रेण हतैः पूर्वं सोत्तरायुधिभिर्द्विपैः
BR-07-03-042-017c पाण्डूनां दर्शितः पन्थाः सैन्धवेन निवारितः
BR-07-03-042-018a यतमानास्तु ते वीरा मत्स्यपाञ्चालकेकयाः
BR-07-03-042-018c पाण्डवाश्चान्वपद्यन्त प्रत्यैकश्येन सैन्धवम्
BR-07-03-042-019a यो यो हि यतते भेत्तुं द्रोणानीकं तवाहितः
BR-07-03-042-019c तं तं देववरप्राप्त्या सैन्धवः प्रत्यवारयत्

