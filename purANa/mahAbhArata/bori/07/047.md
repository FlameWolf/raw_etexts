BR-07-03-047-001  सञ्जय उवाच
BR-07-03-047-001a स कर्णं कर्णिना कर्णे पुनर्विव्याध फाल्गुनिः
BR-07-03-047-001c शरैः पञ्चाशता चैनमविध्यत्कोपयन्भृशम्
BR-07-03-047-002a प्रतिविव्याध राधेयस्तावद्भिरथ तं पुनः
BR-07-03-047-002c स तैराचितसर्वाङ्गो बह्वशोभत भारत
BR-07-03-047-003a कर्णं चाप्यकरोत्क्रुद्धो रुधिरोत्पीडवाहिनम्
BR-07-03-047-003c कर्णोऽपि विबभौ शूरः शरैश्चित्रोऽसृगाप्लुतः
BR-07-03-047-004a तावुभौ शरचित्राङ्गौ रुधिरेण समुक्षितौ
BR-07-03-047-004c बभूवतुर्महात्मानौ पुष्पिताविव किङ्शुकौ
BR-07-03-047-005a अथ कर्णस्य सचिवान्षट्शूरांश्चित्रयोधिनः
BR-07-03-047-005c साश्वसूतध्वजरथान्सौभद्रो निजघान ह
BR-07-03-047-006a अथेतरान्महेष्वासान्दशभिर्दशभिः शरैः
BR-07-03-047-006c प्रत्यविध्यदसम्भ्रान्तस्तदद्भुतमिवाभवत्
BR-07-03-047-007a मागधस्य पुनः पुत्रं हत्वा षड्भिरजिह्मगैः
BR-07-03-047-007c साश्वं ससूतं तरुणमश्वकेतुमपातयत्
BR-07-03-047-008a मार्तिकावतकं भोजं ततः कुञ्जरकेतनम्
BR-07-03-047-008c क्षुरप्रेण समुन्मथ्य ननाद विसृजञ्शरान्
BR-07-03-047-009a तस्य दौःशासनिर्विद्ध्वा चतुर्भिश्चतुरो हयान्
BR-07-03-047-009c सूतमेकेन विव्याध दशभिश्चार्जुनात्मजम्
BR-07-03-047-010a ततो दौःशासनिं कार्ष्णिर्विद्ध्वा सप्तभिराशुगैः
BR-07-03-047-010c संरम्भाद्रक्तनयनो वाक्यमुच्चैरथाब्रवीत्
BR-07-03-047-011a पिता तवाहवं त्यक्त्वा गतः कापुरुषो यथा
BR-07-03-047-011c दिष्ट्या त्वमपि जानीषे योद्धुं न त्वद्य मोक्ष्यसे
BR-07-03-047-012a एतावदुक्त्वा वचनं कर्मारपरिमार्जितम्
BR-07-03-047-012c नाराचं विससर्जास्मै तं द्रौणिस्त्रिभिराच्छिनत्
BR-07-03-047-013a तस्यार्जुनिर्ध्वजं छित्त्वा शल्यं त्रिभिरताडयत्
BR-07-03-047-013c तं शल्यो नवभिर्बाणैर्गार्ध्रपत्रैरताडयत्
BR-07-03-047-014a तस्यार्जुनिर्ध्वजं छित्त्वा उभौ च पार्ष्णिसारथी
BR-07-03-047-014c तं विव्याधायसैः षड्भिः सोऽपक्रामद्रथान्तरम्
BR-07-03-047-015a शत्रुञ्जयं चन्द्रकेतुं मेघवेगं सुवर्चसम्
BR-07-03-047-015c सूर्यभासं च पञ्चैतान्हत्वा विव्याध सौबलम्
BR-07-03-047-016a तं सौबलस्त्रिभिर्विद्ध्वा दुर्योधनमथाब्रवीत्
BR-07-03-047-016c सर्व एनं प्रमथ्नीमः पुरैकैकं हिनस्ति नः
BR-07-03-047-017a अथाब्रवीत्तदा द्रोणं कर्णो वैकर्तनो वृषा
BR-07-03-047-017c पुरा सर्वान्प्रमथ्नाति ब्रूह्यस्य वधमाशु नः
BR-07-03-047-018a ततो द्रोणो महेष्वासः सर्वांस्तान्प्रत्यभाषत
BR-07-03-047-018c अस्ति वोऽस्यान्तरं कश्चित्कुमारस्य प्रपश्यति
BR-07-03-047-019a अन्वस्य पितरं ह्यद्य चरतः सर्वतोदिशम्
BR-07-03-047-019c शीघ्रतां नरसिंहस्य पाण्डवेयस्य पश्यत
BR-07-03-047-020a धनुर्मण्डलमेवास्य रथमार्गेषु दृश्यते
BR-07-03-047-020c सन्दधानस्य विशिखाञ्शीघ्रं चैव विमुञ्चतः
BR-07-03-047-021a आरुजन्निव मे प्राणान्मोहयन्नपि सायकैः
BR-07-03-047-021c प्रहर्षयति मा भूयः सौभद्रः परवीरहा
BR-07-03-047-022a अति मा नन्दयत्येष सौभद्रो विचरन्रणे
BR-07-03-047-022c अन्तरं यस्य संरब्धा न पश्यन्ति महारथाः
BR-07-03-047-023a अस्यतो लघुहस्तस्य दिशः सर्वा महेषुभिः
BR-07-03-047-023c न विशेषं प्रपश्यामि रणे गाण्डीवधन्वनः
BR-07-03-047-024a अथ कर्णः पुनर्द्रोणमाहार्जुनिशरार्दितः
BR-07-03-047-024c स्थातव्यमिति तिष्ठामि पीड्यमानोऽभिमन्युना
BR-07-03-047-025a तेजस्विनः कुमारस्य शराः परमदारुणाः
BR-07-03-047-025c क्षिण्वन्ति हृदयं मेऽद्य घोराः पावकतेजसः
BR-07-03-047-026a तमाचार्योऽब्रवीत्कर्णं शनकैः प्रहसन्निव
BR-07-03-047-026c अभेद्यमस्य कवचं युवा चाशुपराक्रमः
BR-07-03-047-027a उपदिष्टा मया अस्य पितुः कवचधारणा
BR-07-03-047-027c तामेष निखिलां वेत्ति ध्रुवं परपुरञ्जयः
BR-07-03-047-028a शक्यं त्वस्य धनुश्छेत्तुं ज्यां च बाणैः समाहितैः
BR-07-03-047-028c अभीशवो हयाश्चैव तथोभौ पार्ष्णिसारथी
BR-07-03-047-029a एतत्कुरु महेष्वास राधेय यदि शक्यते
BR-07-03-047-029c अथैनं विमुखीकृत्य पश्चात्प्रहरणं कुरु
BR-07-03-047-030a सधनुष्को न शक्योऽयमपि जेतुं सुरासुरैः
BR-07-03-047-030c विरथं विधनुष्कं च कुरुष्वैनं यदीच्छसि
BR-07-03-047-031a तदाचार्यवचः श्रुत्वा कर्णो वैकर्तनस्त्वरन्
BR-07-03-047-031c अस्यतो लघुहस्तस्य पृषत्कैर्धनुराच्छिनत्
BR-07-03-047-032a अश्वानस्यावधीद्भोजो गौतमः पार्ष्णिसारथी
BR-07-03-047-032c शेषास्तु छिन्नधन्वानं शरवर्षैरवाकिरन्
BR-07-03-047-033a त्वरमाणास्त्वराकाले विरथं षण्महारथाः
BR-07-03-047-033c शरवर्षैरकरुणा बालमेकमवाकिरन्
BR-07-03-047-034a स छिन्नधन्वा विरथः स्वधर्ममनुपालयन्
BR-07-03-047-034c खड्गचर्मधरः श्रीमानुत्पपात विहायसम्
BR-07-03-047-035a मार्गैः स कैशिकाद्यैश्च लाघवेन बलेन च
BR-07-03-047-035c आर्जुनिर्व्यचरद्व्योम्नि भृशं वै पक्षिराडिव
BR-07-03-047-036a मय्येव निपतत्येष सासिरित्यूर्ध्वदृष्टयः
BR-07-03-047-036c विव्यधुस्तं महेष्वासाः समरे छिद्रदर्शिनः
BR-07-03-047-037a तस्य द्रोणोऽच्छिनन्मुष्टौ खड्गं मणिमयत्सरुम्
BR-07-03-047-037c राधेयो निशितैर्बाणैर्व्यधमच्चर्म चोत्तमम्
BR-07-03-047-038a व्यसिचर्मेषुपूर्णाङ्गः सोऽन्तरिक्षात्पुनः क्षितिम्
BR-07-03-047-038c आस्थितश्चक्रमुद्यम्य द्रोणं क्रुद्धोऽभ्यधावत
BR-07-03-047-039a स चक्ररेणूज्ज्वलशोभिताङ्गो बभावतीवोन्नतचक्रपाणिः
BR-07-03-047-039c रणेऽभिमन्युः क्षणदासुभद्रः स वासुभद्रानुकृतिं प्रकुर्वन्
BR-07-03-047-040a स्रुतरुधिरकृतैकरागवक्त्रो भ्रुकुटिपुटाकुटिलोऽतिसिंहनादः
BR-07-03-047-040c प्रभुरमितबलो रणेऽभिमन्युर्नृपवरमध्यगतो भृशं व्यराजत्

