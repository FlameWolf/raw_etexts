001	सञ्जय उवाच
001a	प्रकाशिते तथा लोके रजसा च तमोवृते
001c	समाजग्मुरथो वीराः परस्परवधैषिणः
002a	ते समेत्य रणे राजञ्शस्त्रप्रासासिधारिणः
002c	परस्परमुदैक्षन्त परस्परकृतागसः
003a	प्रदीपानां सहस्रैश्च दीप्यमानैः समन्ततः
003c	विरराज तदा भूमिर्द्यौर्ग्रहैरिव भारत
004a	उल्काशतैः प्रज्वलितै रणभूमिर्व्यराजत
004c	दह्यमानेव लोकानामभावे वै वसुन्धरा
005a	प्रादीप्यन्त दिशः सर्वाः प्रदीपैस्तैः समन्ततः
005c	वर्षाप्रदोषे खद्योतैर्वृता वृक्षा इवाबभुः
006a	असज्जन्त ततो वीरा वीरेष्वेव पृथक्पृथक्
006c	नागा नागैः समाजग्मुस्तुरगाः सह वाजिभिः
007a	रथा रथवरैरेव समाजग्मुर्मुदान्विताः
007c	तस्मिन्रात्रिमुखे घोरे पुत्रस्य तव शासनात्
008a	ततोऽर्जुनो महाराज कौरवाणामनीकिनीम्
008c	व्यधमत्त्वरया युक्तः क्षपयन्सर्वपार्थिवान्
009	धृतराष्ट्र उवाच
009a	तस्मिन्प्रविष्टे संरब्धे मम पुत्रस्य वाहिनीम्
009c	अमृष्यमाणे दुर्धर्षे किं व आसीन्मनस्तदा
010a	किममन्यन्त सैन्यानि प्रविष्टे शत्रुतापने
010c	दुर्योधनश्च किं कृत्यं प्राप्तकालममन्यत
011a	के चैनं समरे वीरं प्रत्युद्ययुररिन्दमम्
011c	केऽरक्षन्दक्षिणं चक्रं के च द्रोणस्य सव्यतः
012a	के पृष्ठतोऽस्य ह्यभवन्वीरा वीरस्य युध्यतः
012c	के पुरस्तादगच्छन्त निघ्नतः शात्रवान्रणे
013a	यत्प्राविशन्महेष्वासः पाञ्चालानपराजितः
013c	नृत्यन्निव नरव्याघ्रो रथमार्गेषु वीर्यवान्
014a	ददाह च शरैर्द्रोणः पाञ्चालानां रथव्रजान्
014c	धूमकेतुरिव क्रुद्धः स कथं मृत्युमीयिवान्
015a	अव्यग्रानेव हि परान्कथयस्यपराजितान्
015c	हतांश्चैव विषण्णांश्च विप्रकीर्णांश्च शंससि
015e	रथिनो विरथांश्चैव कृतान्युद्धेषु मामकान्
016	सञ्जय उवाच
016a	द्रोणस्य मतमाज्ञाय योद्धुकामस्य तां निशाम्
016c	दुर्योधनो महाराज वश्यान्भ्रातॄनभाषत
017a	विकर्णं चित्रसेनं च महाबाहुं च कौरवम्
017c	दुर्धर्षं दीर्घबाहुं च ये च तेषां पदानुगाः
018a	द्रोणं यत्ताः पराक्रान्ताः सर्वे रक्षत पृष्ठतः
018c	हार्दिक्यो दक्षिणं चक्रं शल्यश्चैवोत्तरं तथा
019a	त्रिगर्तानां च ये शूरा हतशिष्टा महारथाः
019c	तांश्चैव सर्वान्पुत्रस्ते समचोदयदग्रतः
020a	आचार्यो हि सुसंयत्तो भृशं यत्ताश्च पाण्डवाः
020c	तं रक्षत सुसंयत्ता निघ्नन्तं शात्रवान्रणे
021a	द्रोणो हि बलवान्युद्धे क्षिप्रहस्तः पराक्रमी
021c	निर्जयेत्त्रिदशान्युद्धे किमु पार्थान्ससोमकान्
022a	ते यूयं सहिताः सर्वे भृशं यत्ता महारथाः
022c	द्रोणं रक्षत पाञ्चाल्याद्धृष्टद्युम्नान्महारथात्
023a	पाण्डवेयेषु सैन्येषु योधं पश्याम्यहं न तम्
023c	यो जयेत रणे द्रोणं धृष्टद्युम्नादृते नृपाः
024a	तस्य सर्वात्मना मन्ये भारद्वाजस्य रक्षणम्
024c	स गुप्तः सोमकान्हन्यात्सृञ्जयांश्च सराजकान्
025a	सृञ्जयेष्वथ सर्वेषु निहतेषु चमूमुखे
025c	धृष्टद्युम्नं रणे द्रौणिर्नाशयिष्यत्यसंशयम्
026a	तथार्जुनं रणे कर्णो विजेष्यति महारथः
026c	भीमसेनमहं चापि युद्धे जेष्यामि दंशितः
027a	सोऽयं मम जयो व्यक्तं दीर्घकालं भविष्यति
027c	तस्माद्रक्षत सङ्ग्रामे द्रोणमेव महारथाः
028a	इत्युक्त्वा भरतश्रेष्ठ पुत्रो दुर्योधनस्तव
028c	व्यादिदेश ततः सैन्यं तस्मिंस्तमसि दारुणे
029a	ततः प्रववृते युद्धं रात्रौ तद्भरतर्षभ
029c	उभयोः सेनयोर्घोरं विजयं प्रति काङ्क्षिणोः
030a	अर्जुनः कौरवं सैन्यमर्जुनं चापि कौरवाः
030c	नानाशस्त्रसमावापैरन्योन्यं पर्यपीडयन्
031a	द्रौणिः पाञ्चालराजानं भारद्वाजश्च सृञ्जयान्
031c	छादयामासतुः सङ्ख्ये शरैः सन्नतपर्वभिः
032a	पाण्डुपाञ्चालसेनानां कौरवाणां च मारिष
032c	आसीन्निष्टानको घोरो निघ्नतामितरेतरम्
033a	नैवास्माभिर्न पूर्वैर्नो दृष्टं पूर्वं तथाविधम्
033c	युद्धं यादृशमेवासीत्तां रात्रिं सुमहाभयम्
