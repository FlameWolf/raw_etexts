BR-07-05-074-001	सञ्जय उवाच
BR-07-05-074-001a	परिवर्तमाने त्वादित्ये तत्र सूर्यस्य रश्मिभिः
BR-07-05-074-001c	रजसा कीर्यमाणाश्च मन्दीभूताश्च सैनिकाः
BR-07-05-074-002a	तिष्ठतां युध्यमानानां पुनरावर्ततामपि
BR-07-05-074-002c	भज्यतां जयतां चैव जगाम तदहः शनैः
BR-07-05-074-003a	तथा तेषु विषक्तेषु सैन्येषु जयगृद्धिषु
BR-07-05-074-003c	अर्जुनो वासुदेवश्च सैन्धवायैव जग्मतुः
BR-07-05-074-004a	रथमार्गप्रमाणं तु कौन्तेयो निशितैः शरैः
BR-07-05-074-004c	चकार तत्र पन्थानं ययौ येन जनार्दनः
BR-07-05-074-005a	यत्र यत्र रथो याति पाण्डवस्य महात्मनः
BR-07-05-074-005c	तत्र तत्रैव दीर्यन्ते सेनास्तव विशां पते
BR-07-05-074-006a	रथशिक्षां तु दाशार्हो दर्शयामास वीर्यवान्
BR-07-05-074-006c	उत्तमाधममध्यानि मण्डलानि विदर्शयन्
BR-07-05-074-007a	ते तु नामाङ्किताः पीताः कालज्वलनसन्निभाः
BR-07-05-074-007c	स्नायुनद्धाः सुपर्वाणः पृथवो दीर्घगामिनः
BR-07-05-074-008a	वैणवायस्मयशराः स्वायता विविधाननाः
BR-07-05-074-008c	रुधिरं पतगैः सार्धं प्राणिनां पपुराहवे
BR-07-05-074-009a	रथस्थितः क्रोशमात्रे यानस्यत्यर्जुनः शरान्
BR-07-05-074-009c	रथे क्रोशमतिक्रान्ते तस्य ते घ्नन्ति शात्रवान्
BR-07-05-074-010a	तार्क्ष्यमारुतरंहोभिर्वाजिभिः साधुवाहिभिः
BR-07-05-074-010c	तथागच्छद्धृषीकेशः कृत्स्नं विस्मापयञ्जगत्
BR-07-05-074-011a	न तथा गच्छति रथस्तपनस्य विशां पते
BR-07-05-074-011c	नेन्द्रस्य न च रुद्रस्य नापि वैश्रवणस्य च
BR-07-05-074-012a	नान्यस्य समरे राजन्गतपूर्वस्तथा रथः
BR-07-05-074-012c	यथा ययावर्जुनस्य मनोभिप्रायशीघ्रगः
BR-07-05-074-013a	प्रविश्य तु रणे राजन्केशवः परवीरहा
BR-07-05-074-013c	सेनामध्ये हयांस्तूर्णं चोदयामास भारत
BR-07-05-074-014a	ततस्तस्य रथौघस्य मध्यं प्राप्य हयोत्तमाः
BR-07-05-074-014c	कृच्छ्रेण रथमूहुस्तं क्षुत्पिपासाश्रमान्विताः
BR-07-05-074-015a	क्षताश्च बहुभिः शस्त्रैर्युद्धशौण्डैरनेकशः
BR-07-05-074-015c	मण्डलानि विचित्राणि विचेरुस्ते मुहुर्मुहुः
BR-07-05-074-016a	हतानां वाजिनागानां रथानां च नरैः सह
BR-07-05-074-016c	उपरिष्टादतिक्रान्ताः शैलाभानां सहस्रशः
BR-07-05-074-017a	एतस्मिन्नन्तरे वीरावावन्त्यौ भ्रातरौ नृप
BR-07-05-074-017c	सहसेनौ समार्छेतां पाण्डवं क्लान्तवाहनम्
BR-07-05-074-018a	तावर्जुनं चतुःषष्ट्या सप्तत्या च जनार्दनम्
BR-07-05-074-018c	शराणां च शतेनाश्वानविध्येतां मुदान्वितौ
BR-07-05-074-019a	तावर्जुनो महाराज नवभिर्नतपर्वभिः
BR-07-05-074-019c	आजघान रणे क्रुद्धो मर्मज्ञो मर्मभेदिभिः
BR-07-05-074-020a	ततस्तौ तु शरौघेण बीभत्सुं सहकेशवम्
BR-07-05-074-020c	आच्छादयेतां संरब्धौ सिंहनादं च नेदतुः
BR-07-05-074-021a	तयोस्तु धनुषी चित्रे भल्लाभ्यां श्वेतवाहनः
BR-07-05-074-021c	चिच्छेद समरे तूर्णं ध्वजौ च कनकोज्ज्वलौ
BR-07-05-074-022a	अथान्ये धनुषी राजन्प्रगृह्य समरे तदा
BR-07-05-074-022c	पाण्डवं भृशसङ्क्रुद्धावर्दयामासतुः शरैः
BR-07-05-074-023a	तयोस्तु भृशसङ्क्रुद्धः शराभ्यां पाण्डुनन्दनः
BR-07-05-074-023c	चिच्छेद धनुषी तूर्णं भूय एव धनञ्जयः
BR-07-05-074-024a	तथान्यैर्विशिखैस्तूर्णं हेमपुङ्खैः शिलाशितैः
BR-07-05-074-024c	जघानाश्वान्सपदातांस्तथोभौ पार्ष्णिसारथी
BR-07-05-074-025a	ज्येष्ठस्य च शिरः कायात्क्षुरप्रेण न्यकृन्तत
BR-07-05-074-025c	स पपात हतः पृथ्व्यां वातरुग्ण इव द्रुमः
BR-07-05-074-026a	विन्दं तु निहतं दृष्ट्वा अनुविन्दः प्रतापवान्
BR-07-05-074-026c	हताश्वं रथमुत्सृज्य गदां गृह्य महाबलः
BR-07-05-074-027a	अभ्यद्रवत सङ्ग्रामे भ्रातुर्वधमनुस्मरन्
BR-07-05-074-027c	गदया गदिनां श्रेष्ठो नृत्यन्निव महारथः
BR-07-05-074-028a	अनुविन्दस्तु गदया ललाटे मधुसूदनम्
BR-07-05-074-028c	स्पृष्ट्वा नाकम्पयत्क्रुद्धो मैनाकमिव पर्वतम्
BR-07-05-074-029a	तस्यार्जुनः शरैः षड्भिर्ग्रीवां पादौ भुजौ शिरः
BR-07-05-074-029c	निचकर्त स सञ्छिन्नः पपाताद्रिचयो यथा
BR-07-05-074-030a	ततस्तौ निहतौ दृष्ट्वा तयो राजन्पदानुगाः
BR-07-05-074-030c	अभ्यद्रवन्त सङ्क्रुद्धाः किरन्तः शतशः शरान्
BR-07-05-074-031a	तानर्जुनः शरैस्तूर्णं निहत्य भरतर्षभ
BR-07-05-074-031c	व्यरोचत यथा वह्निर्दावं दग्ध्वा हिमात्यये
BR-07-05-074-032a	तयोः सेनामतिक्रम्य कृच्छ्रान्निर्याद्धनञ्जयः
BR-07-05-074-032c	विबभौ जलदान्भित्त्वा दिवाकर इवोदितः
BR-07-05-074-033a	तं दृष्ट्वा कुरवस्त्रस्ताः प्रहृष्टाश्चाभवन्पुनः
BR-07-05-074-033c	अभ्यवर्षंस्तदा पार्थं समन्ताद्भरतर्षभ
BR-07-05-074-034a	श्रान्तं चैनं समालक्ष्य ज्ञात्वा दूरे च सैन्धवम्
BR-07-05-074-034c	सिंहनादेन महता सर्वतः पर्यवारयन्
BR-07-05-074-035a	तांस्तु दृष्ट्वा सुसंरब्धानुत्स्मयन्पुरुषर्षभः
BR-07-05-074-035c	शनकैरिव दाशार्हमर्जुनो वाक्यमब्रवीत्
BR-07-05-074-036a	शरार्दिताश्च ग्लानाश्च हया दूरे च सैन्धवः
BR-07-05-074-036c	किमिहानन्तरं कार्यं ज्यायिष्ठं तव रोचते
BR-07-05-074-037a	ब्रूहि कृष्ण यथातत्त्वं त्वं हि प्राज्ञतमः सदा
BR-07-05-074-037c	भवन्नेत्रा रणे शत्रून्विजेष्यन्तीह पाण्डवाः
BR-07-05-074-038a	मम त्वनन्तरं कृत्यं यद्वै तत्सन्निबोध मे
BR-07-05-074-038c	हयान्विमुच्य हि सुखं विशल्यान्कुरु माधव
BR-07-05-074-039a	एवमुक्तस्तु पार्थेन केशवः प्रत्युवाच तम्
BR-07-05-074-039c	ममाप्येतन्मतं पार्थ यदिदं ते प्रभाषितम्
BR-07-05-074-040	अर्जुन उवाच
BR-07-05-074-040a	अहमावारयिष्यामि सर्वसैन्यानि केशव
BR-07-05-074-040c	त्वमप्यत्र यथान्यायं कुरु कार्यमनन्तरम्
BR-07-05-074-041	सञ्जय उवाच
BR-07-05-074-041a	सोऽवतीर्य रथोपस्थादसम्भ्रान्तो धनञ्जयः
BR-07-05-074-041c	गाण्डीवं धनुरादाय तस्थौ गिरिरिवाचलः
BR-07-05-074-042a	तमभ्यधावन्क्रोशन्तः क्षत्रिया जयकाङ्क्षिणः
BR-07-05-074-042c	इदं छिद्रमिति ज्ञात्वा धरणीस्थं धनञ्जयम्
BR-07-05-074-043a	तमेकं रथवंशेन महता पर्यवारयन्
BR-07-05-074-043c	विकर्षन्तश्च चापानि विसृजन्तश्च सायकान्
BR-07-05-074-044a	अस्त्राणि च विचित्राणि क्रुद्धास्तत्र व्यदर्शयन्
BR-07-05-074-044c	छादयन्तः शरैः पार्थं मेघा इव दिवाकरम्
BR-07-05-074-045a	अभ्यद्रवन्त वेगेन क्षत्रियाः क्षत्रियर्षभम्
BR-07-05-074-045c	रथसिंहं रथोदाराः सिंहं मत्ता इव द्विपाः
BR-07-05-074-046a	तत्र पार्थस्य भुजयोर्महद्बलमदृश्यत
BR-07-05-074-046c	यत्क्रुद्धो बहुलाः सेनाः सर्वतः समवारयत्
BR-07-05-074-047a	अस्त्रैरस्त्राणि संवार्य द्विषतां सर्वतो विभुः
BR-07-05-074-047c	इषुभिर्बहुभिस्तूर्णं सर्वानेव समावृणोत्
BR-07-05-074-048a	तत्रान्तरिक्षे बाणानां प्रगाढानां विशां पते
BR-07-05-074-048c	सङ्घर्षेण महार्चिष्मान्पावकः समजायत
BR-07-05-074-049a	तत्र तत्र महेष्वासैः श्वसद्भिः शोणितोक्षितैः
BR-07-05-074-049c	हयैर्नागैश्च सम्भिन्नैर्नदद्भिश्चारिकर्शनैः
BR-07-05-074-050a	संरब्धैश्चारिभिर्वीरैः प्रार्थयद्भिर्जयं मृधे
BR-07-05-074-050c	एकस्थैर्बहुभिः क्रुद्धैरूष्मेव समजायत
BR-07-05-074-051a	शरोर्मिणं ध्वजावर्तं नागनक्रं दुरत्ययम्
BR-07-05-074-051c	पदातिमत्स्यकलिलं शङ्खदुन्दुभिनिस्वनम्
BR-07-05-074-052a	असङ्ख्येयमपारं च रजोऽऽभीलमतीव च
BR-07-05-074-052c	उष्णीषकमठच्छन्नं पताकाफेनमालिनम्
BR-07-05-074-053a	रथसागरमक्षोभ्यं मातङ्गाङ्गशिलाचितम्
BR-07-05-074-053c	वेलाभूतस्तदा पार्थः पत्रिभिः समवारयत्
BR-07-05-074-054a	ततो जनार्दनः सङ्ख्ये प्रियं पुरुषसत्तमम्
BR-07-05-074-054c	असम्भ्रान्तो महाबाहुरर्जुनं वाक्यमब्रवीत्
BR-07-05-074-055a	उदपानमिहाश्वानां नालमस्ति रणेऽर्जुन
BR-07-05-074-055c	परीप्सन्ते जलं चेमे पेयं न त्ववगाहनम्
BR-07-05-074-056a	इदमस्तीत्यसम्भ्रान्तो ब्रुवन्नस्त्रेण मेदिनीम्
BR-07-05-074-056c	अभिहत्यार्जुनश्चक्रे वाजिपानं सरः शुभम्
BR-07-05-074-057a	शरवंशं शरस्थूणं शराच्छादनमद्भुतम्
BR-07-05-074-057c	शरवेश्माकरोत्पार्थस्त्वष्टेवाद्भुतकर्मकृत्
BR-07-05-074-058a	ततः प्रहस्य गोविन्दः साधु साध्वित्यथाब्रवीत्
BR-07-05-074-058c	शरवेश्मनि पार्थेन कृते तस्मिन्महारणे
