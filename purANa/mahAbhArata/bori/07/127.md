001	सञ्जय उवाच
001a	ततो दुर्योधनो राजा द्रोणेनैवं प्रचोदितः
001c	अमर्षवशमापन्नो युद्धायैव मनो दधे
002a	अब्रवीच्च तदा कर्णं पुत्रो दुर्योधनस्तव
002c	पश्य कृष्णसहायेन पाण्डवेन किरीटिना
002e	आचार्यविहितं व्यूहं भिन्नं देवैः सुदुर्भिदम्
003a	तव व्यायच्छमानस्य द्रोणस्य च महात्मनः
003c	मिषतां योधमुख्यानां सैन्धवो विनिपातितः
004a	पश्य राधेय राजानः पृथिव्यां प्रवरा युधि
004c	पार्थेनैकेन निहताः सिंहेनेवेतरा मृगाः
005a	मम व्यायच्छमानस्य समरे शत्रुसूदन
005c	अल्पावशेषं सैन्यं मे कृतं शक्रात्मजेन ह
006a	कथं ह्यनिच्छमानस्य द्रोणस्य युधि फल्गुनः
006c	भिन्द्यात्सुदुर्भिदं व्यूहं यतमानोऽपि संयुगे
007a	प्रियो हि फल्गुनो नित्यमाचार्यस्य महात्मनः
007c	ततोऽस्य दत्तवान्द्वारं नयुद्धेनारिमर्दन
008a	अभयं सैन्धवस्याजौ दत्त्वा द्रोणः परन्तपः
008c	प्रादात्किरीटिने द्वारं पश्य निर्गुणतां मम
009a	यद्यदास्यमनुज्ञां वै पूर्वमेव गृहान्प्रति
009c	सिन्धुराजस्य समरे नाभविष्यज्जनक्षयः
010a	जयद्रथो जीवितार्थी गच्छमानो गृहान्प्रति
010c	मयानार्येण संरुद्धो द्रोणात्प्राप्याभयं रणे
011a	अद्य मे भ्रातरः क्षीणाश्चित्रसेनादयो युधि
011c	भीमसेनं समासाद्य पश्यतां नो दुरात्मनाम्
012	कर्ण उवाच
012a	आचार्यं मा विगर्हस्व शक्त्या युध्यत्यसौ द्विजः
012c	अजय्यान्पाण्डवान्मन्ये द्रोणेनास्त्रविदा मृधे
013a	तथा ह्येनमतिक्रम्य प्रविष्टः श्वेतवाहनः
013c	दैवदृष्टोऽन्यथाभावो न मन्ये विद्यते क्वचित्
014a	ततो नो युध्यमानानां परं शक्त्या सुयोधन
014c	सैन्धवो निहतो राजन्दैवमत्र परं स्मृतम्
015a	परं यत्नं कुर्वतां च त्वया सार्धं रणाजिरे
015c	हत्वास्माकं पौरुषं हि दैवं पश्चात्करोति नः
015e	सततं चेष्टमानानां निकृत्या विक्रमेण च
016a	दैवोपसृष्टः पुरुषो यत्कर्म कुरुते क्वचित्
016c	कृतं कृतं स्म तत्तस्य दैवेन विनिहन्यते
017a	यत्कर्तव्यं मनुष्येण व्यवसायवता सता
017c	तत्कार्यमविशङ्केन सिद्धिर्दैवे प्रतिष्ठिता
018a	निकृत्या निकृताः पार्था विषयोगैश्च भारत
018c	दग्धा जतुगृहे चापि द्यूतेन च पराजिताः
019a	राजनीतिं व्यपाश्रित्य प्रहिताश्चैव काननम्
019c	यत्नेन च कृतं यत्ते दैवेन विनिपातितम्
020a	युध्यस्व यत्नमास्थाय मृत्युं कृत्वा निवर्तनम्
020c	यततस्तव तेषां च दैवं मार्गेण यास्यति
021a	न तेषां मतिपूर्वं हि सुकृतं दृश्यते क्वचित्
021c	दुष्कृतं तव वा वीर बुद्ध्या हीनं कुरूद्वह
022a	दैवं प्रमाणं सर्वस्य सुकृतस्येतरस्य वा
022c	अनन्यकर्म दैवं हि जागर्ति स्वपतामपि
023a	बहूनि तव सैन्यानि योधाश्च बहवस्तथा
023c	न तथा पाण्डुपुत्राणामेवं युद्धमवर्तत
024a	तैरल्पैर्बहवो यूयं क्षयं नीताः प्रहारिणः
024c	शङ्के दैवस्य तत्कर्म पौरुषं येन नाशितम्
025	सञ्जय उवाच
025a	एवं सम्भाषमाणानां बहु तत्तज्जनाधिप
025c	पाण्डवानामनीकानि समदृश्यन्त संयुगे
026a	ततः प्रववृते युद्धं व्यतिषक्तरथद्विपम्
026c	तावकानां परैः सार्धं राजन्दुर्मन्त्रिते तव
