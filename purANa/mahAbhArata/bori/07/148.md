BR-07-06-148-001  सञ्जय उवाच
BR-07-06-148-001a ततः कर्णो रणे दृष्ट्वा पार्षतं परवीरहा
BR-07-06-148-001c आजघानोरसि शरैर्दशभिर्मर्मभेदिभिः
BR-07-06-148-002a प्रतिविव्याध तं तूर्णं धृष्टद्युम्नोऽपि मारिष
BR-07-06-148-002c पञ्चभिः सायकैर्हृष्टस्तिष्ठ तिष्ठेति चाब्रवीत्
BR-07-06-148-003a तावन्योन्यं शरैः सङ्ख्ये सञ्छाद्य सुमहारथौ
BR-07-06-148-003c पुनः पूर्णायतोत्सृष्टैर्विव्यधाते परस्परम्
BR-07-06-148-004a ततः पाञ्चालमुख्यस्य धृष्टद्युम्नस्य संयुगे
BR-07-06-148-004c सारथिं चतुरश्चाश्वान्कर्णो विव्याध सायकैः
BR-07-06-148-005a कार्मुकप्रवरं चास्य प्रचिच्छेद शितैः शरैः
BR-07-06-148-005c सारथिं चास्य भल्लेन रथनीडादपातयत्
BR-07-06-148-006a धृष्टद्युम्नस्तु विरथो हताश्वो हतसारथिः
BR-07-06-148-006c गृहीत्वा परिघं घोरं कर्णस्याश्वानपीपिषत्
BR-07-06-148-007a विद्धश्च बहुभिस्तेन शरैराशीविषोपमैः
BR-07-06-148-007c ततो युधिष्ठिरानीकं पद्भ्यामेवान्ववर्तत
BR-07-06-148-007e आरुरोह रथं चापि सहदेवस्य मारिष
BR-07-06-148-008a कर्णस्यापि रथे वाहानन्यान्सूतो न्ययोजयत्
BR-07-06-148-008c शङ्खवर्णान्महावेगान्सैन्धवान्साधुवाहिनः
BR-07-06-148-009a लब्धलक्ष्यस्तु राधेयः पाञ्चालानां महारथान्
BR-07-06-148-009c अभ्यपीडयदायस्तः शरैर्मेघ इवाचलान्
BR-07-06-148-010a सा पीड्यमाना कर्णेन पाञ्चालानां महाचमूः
BR-07-06-148-010c सम्प्राद्रवत्सुसंत्रस्ता सिंहेनेवार्दिता मृगी
BR-07-06-148-011a पतितास्तुरगेभ्यश्च गजेभ्यश्च महीतले
BR-07-06-148-011c रथेभ्यश्च नरास्तूर्णमदृश्यन्त ततस्ततः
BR-07-06-148-012a धावमानस्य योधस्य क्षुरप्रैः स महामृधे
BR-07-06-148-012c बाहू चिच्छेद वै कर्णः शिरश्चैव सकुण्डलम्
BR-07-06-148-013a ऊरू चिच्छेद चान्यस्य गजस्थस्य विशाम्पते
BR-07-06-148-013c वाजिपृष्ठगतस्यापि भूमिष्ठस्य च मारिष
BR-07-06-148-014a नाज्ञासिषुर्धावमाना बहवश्च महारथाः
BR-07-06-148-014c सञ्छिन्नान्यात्मगात्राणि वाहनानि च संयुगे
BR-07-06-148-015a ते वध्यमानाः समरे पाञ्चालाः सृञ्जयैः सह
BR-07-06-148-015c तृणप्रस्पन्दनाच्चापि सूतपुत्रं स्म मेनिरे
BR-07-06-148-016a अपि स्वं समरे योधं धावमानं विचेतसः
BR-07-06-148-016c कर्णमेवाभ्यमन्यन्त ततो भीता द्रवन्ति ते
BR-07-06-148-017a तान्यनीकानि भग्नानि द्रवमाणानि भारत
BR-07-06-148-017c अभ्यद्रवद्द्रुतं कर्णः पृष्ठतो विकिरञ्शरान्
BR-07-06-148-018a अवेक्षमाणास्तेऽन्योन्यं सुसम्मूढा विचेतसः
BR-07-06-148-018c नाशक्नुवन्नवस्थातुं काल्यमाना महात्मना
BR-07-06-148-019a कर्णेनाभ्याहता राजन्पाञ्चालाः परमेषुभिः
BR-07-06-148-019c द्रोणेन च दिशः सर्वा वीक्षमाणाः प्रदुद्रुवुः
BR-07-06-148-020a ततो युधिष्ठिरो राजा स्वसैन्यं प्रेक्ष्य विद्रुतम्
BR-07-06-148-020c अपयाने मतिं कृत्वा फल्गुनं वाक्यमब्रवीत्
BR-07-06-148-021a पश्य कर्णं महेष्वासं धनुष्पाणिमवस्थितम्
BR-07-06-148-021c निशीथे दारुणे काले तपन्तमिव भास्करम्
BR-07-06-148-022a कर्णसायकनुन्नानां क्रोशतामेष निस्वनः
BR-07-06-148-022c अनिशं श्रूयते पार्थ त्वद्बन्धूनामनाथवत्
BR-07-06-148-023a यथा विसृजतश्चास्य सन्दधानस्य चाशुगान्
BR-07-06-148-023c पश्यामि जयविक्रान्तं क्षपयिष्यति नो ध्रुवम्
BR-07-06-148-024a यदत्रानन्तरं कार्यं प्राप्तकालं प्रपश्यसि
BR-07-06-148-024c कर्णस्य वधसंयुक्तं तत्कुरुष्व धनञ्जय
BR-07-06-148-025a एवमुक्तो महाबाहुः पार्थः कृष्णमथाब्रवीत्
BR-07-06-148-025c भीतः कुन्तीसुतो राजा राधेयस्यातिविक्रमात्
BR-07-06-148-026a एवं गते प्राप्तकालं कर्णानीके पुनः पुनः
BR-07-06-148-026c भवान्व्यवस्यतां क्षिप्रं द्रवते हि वरूथिनी
BR-07-06-148-027a द्रोणसायकनुन्नानां भग्नानां मधुसूदन
BR-07-06-148-027c कर्णेन त्रास्यमानानामवस्थानं न विद्यते
BR-07-06-148-028a पश्यामि च तथा कर्णं विचरन्तमभीतवत्
BR-07-06-148-028c द्रवमाणान्रथोदारान्किरन्तं विशिखैः शितैः
BR-07-06-148-029a नैतदस्योत्सहे सोढुं चरितं रणमूर्धनि
BR-07-06-148-029c प्रत्यक्षं वृष्णिशार्दूल पादस्पर्शमिवोरगः
BR-07-06-148-030a स भवानत्र यात्वाशु यत्र कर्णो महारथः
BR-07-06-148-030c अहमेनं वधिष्यामि मां वैष मधुसूदन
BR-07-06-148-031  वासुदेव उवाच
BR-07-06-148-031a पश्यामि कर्णं कौन्तेय देवराजमिवाहवे
BR-07-06-148-031c विचरन्तं नरव्याघ्रमतिमानुषविक्रमम्
BR-07-06-148-032a नैतस्यान्योऽस्ति समरे प्रत्युद्याता धनञ्जय
BR-07-06-148-032c ऋते त्वां पुरुषव्याघ्र राक्षसाद्वा घटोत्कचात्
BR-07-06-148-033a न तु तावदहं मन्ये प्राप्तकालं तवानघ
BR-07-06-148-033c समागमं महाबाहो सूतपुत्रेण संयुगे
BR-07-06-148-034a दीप्यमाना महोल्केव तिष्ठत्यस्य हि वासवी
BR-07-06-148-034c त्वदर्थं हि महाबाहो रौद्ररूपं बिभर्ति च
BR-07-06-148-035a घटोत्कचस्तु राधेयं प्रत्युद्यातु महाबलः
BR-07-06-148-035c स हि भीमेन बलिना जातः सुरपराक्रमः
BR-07-06-148-036a तस्मिन्नस्त्राणि दिव्यानि राक्षसान्यासुराणि च
BR-07-06-148-036c सततं चानुरक्तो वो हितैषी च घटोत्कचः
BR-07-06-148-036e विजेष्यति रणे कर्णमिति मे नात्र संशयः
BR-07-06-148-037  सञ्जय उवाच
BR-07-06-148-037a एवमुक्त्वा महाबाहुः पार्थं पुष्करलोचनः
BR-07-06-148-037c आजुहावाथ तद्रक्षः तच्चासीत्प्रादुरग्रतः
BR-07-06-148-038a कवची स शरी खड्गी सधन्वा च विशाम्पते
BR-07-06-148-038c अभिवाद्य ततः कृष्णं पाण्डवं च धनञ्जयम्
BR-07-06-148-038e अब्रवीत्तं तदा हृष्टस्त्वयमस्म्यनुशाधि माम्
BR-07-06-148-039a ततस्तं मेघसङ्काशं दीप्तास्यं दीप्तकुण्डलम्
BR-07-06-148-039c अभ्यभाषत हैडिम्बं दाशार्हः प्रहसन्निव
BR-07-06-148-040a घटोत्कच विजानीहि यत्त्वां वक्ष्यामि पुत्रक
BR-07-06-148-040c प्राप्तो विक्रमकालोऽयं तव नान्यस्य कस्यचित्
BR-07-06-148-041a स भवान्मज्जमानानां बन्धूनां त्वं प्लवो यथा
BR-07-06-148-041c विविधानि तवास्त्राणि सन्ति माया च राक्षसी
BR-07-06-148-042a पश्य कर्णेन हैडिम्ब पाण्डवानामनीकिनी
BR-07-06-148-042c काल्यमाना यथा गावः पालेन रणमूर्धनि
BR-07-06-148-043a एष कर्णो महेष्वासो मतिमान्दृढविक्रमः
BR-07-06-148-043c पाण्डवानामनीकेषु निहन्ति क्षत्रियर्षभान्
BR-07-06-148-044a किरन्तः शरवर्षाणि महान्ति दृढधन्विनः
BR-07-06-148-044c न शक्नुवन्त्यवस्थातुं पीड्यमानाः शरार्चिषा
BR-07-06-148-045a निशीथे सूतपुत्रेण शरवर्षेण पीडिताः
BR-07-06-148-045c एते द्रवन्ति पाञ्चालाः सिंहस्येव भयान्मृगाः
BR-07-06-148-046a एतस्यैवं प्रवृद्धस्य सूतपुत्रस्य संयुगे
BR-07-06-148-046c निषेद्धा विद्यते नान्यस्त्वदृते भीमविक्रम
BR-07-06-148-047a स त्वं कुरु महाबाहो कर्म युक्तमिहात्मनः
BR-07-06-148-047c मातुलानां पितॄणां च तेजसोऽस्त्रबलस्य च
BR-07-06-148-048a एतदर्थं हि हैडिम्ब पुत्रानिच्छन्ति मानवाः
BR-07-06-148-048c कथं नस्तारयेद्दुःखात्स त्वं तारय बान्धवान्
BR-07-06-148-049a तव ह्यस्त्रबलं भीमं मायाश्च तव दुस्तराः
BR-07-06-148-049c सङ्ग्रामे युध्यमानस्य सततं भीमनन्दन
BR-07-06-148-050a पाण्डवानां प्रभग्नानां कर्णेन शितसायकैः
BR-07-06-148-050c मज्जतां धार्तराष्ट्रेषु भव पारं परन्तप
BR-07-06-148-051a रात्रौ हि राक्षसा भूयो भवन्त्यमितविक्रमाः
BR-07-06-148-051c बलवन्तः सुदुर्धर्षाः शूरा विक्रान्तचारिणः
BR-07-06-148-052a जहि कर्णं महेष्वासं निशीथे मायया रणे
BR-07-06-148-052c पार्था द्रोणं वधिष्यन्ति धृष्टद्युम्नपुरोगमाः
BR-07-06-148-053a केशवस्य वचः श्रुत्वा बीभत्सुरपि राक्षसम्
BR-07-06-148-053c अभ्यभाषत कौरव्य घटोत्कचमरिन्दमम्
BR-07-06-148-054a घटोत्कच भवांश्चैव दीर्घबाहुश्च सात्यकिः
BR-07-06-148-054c मतौ मे सर्वसैन्येषु भीमसेनश्च पाण्डवः
BR-07-06-148-055a स भवान्यातु कर्णेन द्वैरथं युध्यतां निशि
BR-07-06-148-055c सात्यकिः पृष्ठगोपस्ते भविष्यति महारथः
BR-07-06-148-056a जहि कर्णं रणे शूरं सात्वतेन सहायवान्
BR-07-06-148-056c यथेन्द्रस्तारकं पूर्वं स्कन्देन सह जघ्निवान्
BR-07-06-148-057  घटोत्कच उवाच
BR-07-06-148-057a अलमेवास्मि कर्णाय द्रोणायालं च सत्तम
BR-07-06-148-057c अन्येषां क्षत्रियाणां च कृतास्त्राणां महात्मनाम्
BR-07-06-148-058a अद्य दास्यामि सङ्ग्रामं सूतपुत्राय तं निशि
BR-07-06-148-058c यं जनाः सम्प्रवक्ष्यन्ति यावद्भूमिर्धरिष्यति
BR-07-06-148-059a न चात्र शूरान्मोक्ष्यामि न भीतान्न कृताञ्जलीन्
BR-07-06-148-059c सर्वानेव वधिष्यामि राक्षसं धर्ममास्थितः
BR-07-06-148-060  संजय उवाच
BR-07-06-148-060a एवमुक्त्वा महाबाहुर्हैडिम्बः परवीरहा
BR-07-06-148-060c अभ्ययात्तुमुले कर्णं तव सैन्यं विभीषयन्
BR-07-06-148-061a तमापतन्तं सङ्क्रुद्धं दीप्तास्यमिव पन्नगम्
BR-07-06-148-061c अभ्यस्यन्परमेष्वासः प्रतिजग्राह सूतजः
BR-07-06-148-062a तयोः समभवद्युद्धं कर्णराक्षसयोर्निशि
BR-07-06-148-062c गर्जतो राजशार्दूल शक्रप्रह्रादयोरिव
