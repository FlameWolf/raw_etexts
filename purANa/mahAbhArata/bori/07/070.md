001	सञ्जय उवाच
001a	प्रविष्टयोर्महाराज पार्थवार्ष्णेययोस्तदा
001c	दुर्योधने प्रयाते च पृष्ठतः पुरुषर्षभे
002a	जवेनाभ्यद्रवन्द्रोणं महता निस्वनेन च
002c	पाण्डवाः सोमकैः सार्धं ततो युद्धमवर्तत
003a	तद्युद्धमभवद्घोरं तुमुलं लोमहर्षणम्
003c	पाञ्चालानां कुरूणां च व्यूहस्य पुरतोऽद्भुतम्
004a	राजन्कदाचिन्नास्माभिर्दृष्टं तादृङ्न च श्रुतम्
004c	यादृङ्मध्यगते सूर्ये युद्धमासीद्विशां पते
005a	धृष्टद्युम्नमुखाः पार्था व्यूढानीकाः प्रहारिणः
005c	द्रोणस्य सैन्यं ते सर्वे शरवर्षैरवाकिरन्
006a	वयं द्रोणं पुरस्कृत्य सर्वशस्त्रभृतां वरम्
006c	पार्षतप्रमुखान्पार्थानभ्यवर्षाम सायकैः
007a	महामेघाविवोदीर्णौ मिश्रवातौ हिमात्यये
007c	सेनाग्रे विप्रकाशेते रुचिरे रथभूषिते
008a	समेत्य तु महासेने चक्रतुर्वेगमुत्तमम्
008c	जाह्नवीयमुने नद्यौ प्रावृषीवोल्बणोदके
009a	नानाशस्त्रपुरोवातो द्विपाश्वरथसंवृतः
009c	गदाविद्युन्महारौद्रः सङ्ग्रामजलदो महान्
010a	भारद्वाजानिलोद्धूतः शरधारासहस्रवान्
010c	अभ्यवर्षन्महारौद्रः पाण्डुसेनाग्निमुद्धतम्
011a	समुद्रमिव घर्मान्ते विवान्घोरो महानिलः
011c	व्यक्षोभयदनीकानि पाण्डवानां द्विजोत्तमः
012a	तेऽपि सर्वप्रयत्नेन द्रोणमेव समाद्रवन्
012c	बिभित्सन्तो महासेतुं वार्योघाः प्रबला इव
013a	वारयामास तान्द्रोणो जलौघानचलो यथा
013c	पाण्डवान्समरे क्रुद्धान्पाञ्चालांश्च सकेकयान्
014a	अथापरेऽपि राजानः परावृत्य समन्ततः
014c	महाबला रणे शूराः पाञ्चालानन्ववारयन्
015a	ततो रणे नरव्याघ्रः पार्षतः पाण्डवैः सह
015c	सञ्जघानासकृद्द्रोणं बिभित्सुररिवाहिनीम्
016a	यथैव शरवर्षाणि द्रोणो वर्षति पार्षते
016c	तथैव शरवर्षाणि धृष्टद्युम्नोऽभ्यवर्षत
017a	सनिस्त्रिंशपुरोवातः शक्तिप्रासर्ष्टिसंवृतः
017c	ज्याविद्युच्चापसंह्रादो धृष्टद्युम्नबलाहकः
018a	शरधाराश्मवर्षाणि व्यसृजत्सर्वतोदिशम्
018c	निघ्नन्रथवराश्वौघांश्छादयामास वाहिनीम्
019a	यं यमार्छच्छरैर्द्रोणः पाण्डवानां रथव्रजम्
019c	ततस्ततः शरैर्द्रोणमपाकर्षत पार्षतः
020a	तथा तु यतमानस्य द्रोणस्य युधि भारत
020c	धृष्टद्युम्नं समासाद्य त्रिधा सैन्यमभिद्यत
021a	भोजमेके न्यवर्तन्त जलसन्धमथापरे
021c	पाण्डवैर्हन्यमानाश्च द्रोणमेवापरेऽव्रजन्
022a	सैन्यान्यघटयद्यानि द्रोणस्तु रथिनां वरः
022c	व्यधमच्चापि तान्यस्य धृष्टद्युम्नो महारथः
023a	धार्तराष्ट्रास्त्रिधाभूता वध्यन्ते पाण्डुसृञ्जयैः
023c	अगोपाः पशवोऽरण्ये बहुभिः श्वापदैरिव
024a	कालः सङ्ग्रसते योधान्धृष्टद्युम्नेन मोहितान्
024c	सङ्ग्रामे तुमुले तस्मिन्निति सम्मेनिरे जनाः
025a	कुनृपस्य यथा राष्ट्रं दुर्भिक्षव्याधितस्करैः
025c	द्राव्यते तद्वदापन्ना पाण्डवैस्तव वाहिनी
026a	अर्करश्मिप्रभिन्नेषु शस्त्रेषु कवचेषु च
026c	चक्षूंषि प्रतिहन्यन्ते सैन्येन रजसा तथा
027a	त्रिधाभूतेषु सैन्येषु वध्यमानेषु पाण्डवैः
027c	अमर्षितस्ततो द्रोणः पाञ्चालान्व्यधमच्छरैः
028a	मृद्नतस्तान्यनीकानि निघ्नतश्चापि सायकैः
028c	बभूव रूपं द्रोणस्य कालाग्नेरिव दीप्यतः
029a	रथं नागं हयं चापि पत्तिनश्च विशां पते
029c	एकैकेनेषुणा सङ्ख्ये निर्बिभेद महारथः
030a	पाण्डवानां तु सैन्येषु नास्ति कश्चित्स भारत
030c	दधार यो रणे बाणान्द्रोणचापच्युताञ्शितान्
031a	तत्पच्यमानमर्केण द्रोणसायकतापितम्
031c	बभ्राम पार्षतं सैन्यं तत्र तत्रैव भारत
032a	तथैव पार्षतेनापि काल्यमानं बलं तव
032c	अभवत्सर्वतो दीप्तं शुष्कं वनमिवाग्निना
033a	वध्यमानेषु सैन्येषु द्रोणपार्षतसायकैः
033c	त्यक्त्वा प्राणान्परं शक्त्या प्रायुध्यन्त स्म सैनिकाः
034a	तावकानां परेषां च युध्यतां भरतर्षभ
034c	नासीत्कश्चिन्महाराज योऽत्याक्षीत्संयुगं भयात्
035a	भीमसेनं तु कौन्तेयं सोदर्याः पर्यवारयन्
035c	विविंशतिश्चित्रसेनो विकर्णश्च महारथः
036a	विन्दानुविन्दावावन्त्यौ क्षेमधूर्तिश्च वीर्यवान्
036c	त्रयाणां तव पुत्राणां त्रय एवानुयायिनः
037a	बाह्लीकराजस्तेजस्वी कुलपुत्रो महारथः
037c	सहसेनः सहामात्यो द्रौपदेयानवारयत्
038a	शैब्यो गोवासनो राजा योधैर्दशशतावरैः
038c	काश्यस्याभिभुवः पुत्रं पराक्रान्तमवारयत्
039a	अजातशत्रुं कौन्तेयं ज्वलन्तमिव पावकम्
039c	मद्राणामीश्वरः शल्यो राजा राजानमावृणोत्
040a	दुःशासनस्त्ववस्थाप्य स्वमनीकममर्षणः
040c	सात्यकिं प्रययौ क्रुद्धः शूरो रथवरं युधि
041a	स्वकेनाहमनीकेन सन्नद्धकवचावृतः
041c	चतुःशतैर्महेष्वासैश्चेकितानमवारयम्
042a	शकुनिस्तु सहानीको माद्रीपुत्रमवारयत्
042c	गान्धारकैः सप्तशतैश्चापशक्तिशरासिभिः
043a	विन्दानुविन्दावावन्त्यौ विराटं मत्स्यमार्छताम्
043c	प्राणांस्त्यक्त्वा महेष्वासौ मित्रार्थेऽभ्युद्यतौ युधि
044a	शिखण्डिनं याज्ञसेनिं रुन्धानमपराजितम्
044c	बाह्लिकः प्रतिसंयत्तः पराक्रान्तमवारयत्
045a	धृष्टद्युम्नं च पाञ्चाल्यं क्रूरैः सार्धं प्रभद्रकैः
045c	आवन्त्यः सह सौवीरैः क्रुद्धरूपमवारयत्
046a	घटोत्कचं तथा शूरं राक्षसं क्रूरयोधिनम्
046c	अलायुधोऽद्रवत्तूर्णं क्रुद्धमायान्तमाहवे
047a	अलम्बुसं राक्षसेन्द्रं कुन्तिभोजो महारथः
047c	सैन्येन महता युक्तः क्रुद्धरूपमवारयत्
048a	सैन्धवः पृष्ठतस्त्वासीत्सर्वसैन्यस्य भारत
048c	रक्षितः परमेष्वासैः कृपप्रभृतिभी रथैः
049a	तस्यास्तां चक्ररक्षौ द्वौ सैन्धवस्य बृहत्तमौ
049c	द्रौणिर्दक्षिणतो राजन्सूतपुत्रश्च वामतः
050a	पृष्ठगोपास्तु तस्यासन्सौमदत्तिपुरोगमाः
050c	कृपश्च वृषसेनश्च शलः शल्यश्च दुर्जयः
051a	नीतिमन्तो महेष्वासाः सर्वे युद्धविशारदाः
051c	सैन्धवस्य विधायैवं रक्षां युयुधिरे तदा
