001	सञ्जय उवाच
001a	द्रोणं स जित्वा पुरुषप्रवीरस्तथैव हार्दिक्यमुखांस्त्वदीयान्
001c	प्रहस्य सूतं वचनं बभाषे शिनिप्रवीरः कुरुपुङ्गवाग्र्य
002a	निमित्तमात्रं वयमत्र सूत दग्धारयः केशवफल्गुनाभ्याम्
002c	हतान्निहन्मेह नरर्षभेण वयं सुरेशात्मसमुद्भवेन
003a	तमेवमुक्त्वा शिनिपुङ्गवस्तदा महामृधे सोऽग्र्यधनुर्धरोऽरिहा
003c	किरन्समन्तात्सहसा शरान्बली समापतच्छ्येन इवामिषं यथा
004a	तं यान्तमश्वैः शशिशङ्खवर्णैर्विगाह्य सैन्यं पुरुषप्रवीरम्
004c	नाशक्नुवन्वारयितुं समन्तादादित्यरश्मिप्रतिमं नराग्र्यम्
005a	असह्यविक्रान्तमदीनसत्त्वं सर्वे गणा भारत दुर्विषह्यम्
005c	सहस्रनेत्रप्रतिमप्रभावं दिवीव सूर्यं जलदव्यपाये
006a	अमर्षपूर्णस्त्वतिचित्रयोधी शरासनी काञ्चनवर्मधारी
006c	सुदर्शनः सात्यकिमापतन्तं न्यवारयद्राजवरः प्रसह्य
007a	तयोरभूद्भरत सम्प्रहारः सुदारुणस्तं समभिप्रशंसन्
007c	योधास्त्वदीयाश्च हि सोमकाश्च वृत्रेन्द्रयोर्युद्धमिवामरौघाः
008a	शरैः सुतीक्ष्णैः शतशोऽभ्यविध्यत्सुदर्शनः सात्वतमुख्यमाजौ
008c	अनागतानेव तु तान्पृषत्कांश्चिच्छेद बाणैः शिनिपुङ्गवोऽपि
009a	तथैव शक्रप्रतिमोऽपि सात्यकिः सुदर्शने यान्क्षिपति स्म सायकान्
009c	द्विधा त्रिधा तानकरोत्सुदर्शनः शरोत्तमैः स्यन्दनवर्यमास्थितः
010a	सम्प्रेक्ष्य बाणान्निहतांस्तदानीं सुदर्शनः सात्यकिबाणवेगैः
010c	क्रोधाद्दिधक्षन्निव तिग्मतेजाः शरानमुञ्चत्तपनीयचित्रान्
011a	पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः
011c	विव्याध देहावरणं विभिद्य ते सात्यकेराविविशुः शरीरम्
012a	तथैव तस्यावनिपालपुत्रः सन्धाय बाणैरपरैर्ज्वलद्भिः
012c	आजघ्निवांस्तान्रजतप्रकाशांश्चतुर्भिरश्वांश्चतुरः प्रसह्य
013a	तथा तु तेनाभिहतस्तरस्वी नप्ता शिनेरिन्द्रसमानवीर्यः
013c	सुदर्शनस्येषुगणैः सुतीक्ष्णैर्हयान्निहत्याशु ननाद नादम्
014a	अथास्य सूतस्य शिरो निकृत्य भल्लेन वज्राशनिसंनिभेन
014c	सुदर्शनस्यापि शिनिप्रवीरः क्षुरेण चिच्छेद शिरः प्रसह्य
015a	सकुण्डलं पूर्णशशिप्रकाशं भ्राजिष्णु वक्त्रं निचकर्त देहात्
015c	यथा पुरा वज्रधरः प्रसह्य बलस्य सङ्ख्येऽतिबलस्य राजन्
016a	निहत्य तं पार्थिवपुत्रपौत्रं रणे यदूनामृषभस्तरस्वी
016c	मुदा समेतः परया महात्मा रराज राजन्सुरराजकल्पः
017a	ततो ययावर्जुनमेव येन निवार्य सैन्यं तव मार्गणौघैः
017c	सदश्वयुक्तेन रथेन निर्याल्लोकान्विसिस्मापयिषुर्नृवीरः
018a	तत्तस्य विस्मापयनीयमग्र्यमपूजयन्योधवराः समेताः
018c	यद्वर्तमानानिषुगोचरेऽरीन्ददाह बाणैर्हुतभुग्यथैव
