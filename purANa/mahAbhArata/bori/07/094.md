BR-07-05-094-001	सञ्जय उवाच
BR-07-05-094-001a	द्रोणं स जित्वा पुरुषप्रवीरस्तथैव हार्दिक्यमुखांस्त्वदीयान्
BR-07-05-094-001c	प्रहस्य सूतं वचनं बभाषे शिनिप्रवीरः कुरुपुङ्गवाग्र्य
BR-07-05-094-002a	निमित्तमात्रं वयमत्र सूत दग्धारयः केशवफल्गुनाभ्याम्
BR-07-05-094-002c	हतान्निहन्मेह नरर्षभेण वयं सुरेशात्मसमुद्भवेन
BR-07-05-094-003a	तमेवमुक्त्वा शिनिपुङ्गवस्तदा महामृधे सोऽग्र्यधनुर्धरोऽरिहा
BR-07-05-094-003c	किरन्समन्तात्सहसा शरान्बली समापतच्छ्येन इवामिषं यथा
BR-07-05-094-004a	तं यान्तमश्वैः शशिशङ्खवर्णैर्विगाह्य सैन्यं पुरुषप्रवीरम्
BR-07-05-094-004c	नाशक्नुवन्वारयितुं समन्तादादित्यरश्मिप्रतिमं नराग्र्यम्
BR-07-05-094-005a	असह्यविक्रान्तमदीनसत्त्वं सर्वे गणा भारत दुर्विषह्यम्
BR-07-05-094-005c	सहस्रनेत्रप्रतिमप्रभावं दिवीव सूर्यं जलदव्यपाये
BR-07-05-094-006a	अमर्षपूर्णस्त्वतिचित्रयोधी शरासनी काञ्चनवर्मधारी
BR-07-05-094-006c	सुदर्शनः सात्यकिमापतन्तं न्यवारयद्राजवरः प्रसह्य
BR-07-05-094-007a	तयोरभूद्भरत सम्प्रहारः सुदारुणस्तं समभिप्रशंसन्
BR-07-05-094-007c	योधास्त्वदीयाश्च हि सोमकाश्च वृत्रेन्द्रयोर्युद्धमिवामरौघाः
BR-07-05-094-008a	शरैः सुतीक्ष्णैः शतशोऽभ्यविध्यत्सुदर्शनः सात्वतमुख्यमाजौ
BR-07-05-094-008c	अनागतानेव तु तान्पृषत्कांश्चिच्छेद बाणैः शिनिपुङ्गवोऽपि
BR-07-05-094-009a	तथैव शक्रप्रतिमोऽपि सात्यकिः सुदर्शने यान्क्षिपति स्म सायकान्
BR-07-05-094-009c	द्विधा त्रिधा तानकरोत्सुदर्शनः शरोत्तमैः स्यन्दनवर्यमास्थितः
BR-07-05-094-010a	सम्प्रेक्ष्य बाणान्निहतांस्तदानीं सुदर्शनः सात्यकिबाणवेगैः
BR-07-05-094-010c	क्रोधाद्दिधक्षन्निव तिग्मतेजाः शरानमुञ्चत्तपनीयचित्रान्
BR-07-05-094-011a	पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः
BR-07-05-094-011c	विव्याध देहावरणं विभिद्य ते सात्यकेराविविशुः शरीरम्
BR-07-05-094-012a	तथैव तस्यावनिपालपुत्रः सन्धाय बाणैरपरैर्ज्वलद्भिः
BR-07-05-094-012c	आजघ्निवांस्तान्रजतप्रकाशांश्चतुर्भिरश्वांश्चतुरः प्रसह्य
BR-07-05-094-013a	तथा तु तेनाभिहतस्तरस्वी नप्ता शिनेरिन्द्रसमानवीर्यः
BR-07-05-094-013c	सुदर्शनस्येषुगणैः सुतीक्ष्णैर्हयान्निहत्याशु ननाद नादम्
BR-07-05-094-014a	अथास्य सूतस्य शिरो निकृत्य भल्लेन वज्राशनिसंनिभेन
BR-07-05-094-014c	सुदर्शनस्यापि शिनिप्रवीरः क्षुरेण चिच्छेद शिरः प्रसह्य
BR-07-05-094-015a	सकुण्डलं पूर्णशशिप्रकाशं भ्राजिष्णु वक्त्रं निचकर्त देहात्
BR-07-05-094-015c	यथा पुरा वज्रधरः प्रसह्य बलस्य सङ्ख्येऽतिबलस्य राजन्
BR-07-05-094-016a	निहत्य तं पार्थिवपुत्रपौत्रं रणे यदूनामृषभस्तरस्वी
BR-07-05-094-016c	मुदा समेतः परया महात्मा रराज राजन्सुरराजकल्पः
BR-07-05-094-017a	ततो ययावर्जुनमेव येन निवार्य सैन्यं तव मार्गणौघैः
BR-07-05-094-017c	सदश्वयुक्तेन रथेन निर्याल्लोकान्विसिस्मापयिषुर्नृवीरः
BR-07-05-094-018a	तत्तस्य विस्मापयनीयमग्र्यमपूजयन्योधवराः समेताः
BR-07-05-094-018c	यद्वर्तमानानिषुगोचरेऽरीन्ददाह बाणैर्हुतभुग्यथैव
