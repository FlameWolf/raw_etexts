BR-07-07-160-001  सञ्जय उवाच
BR-07-07-160-001a ततो दुर्योधनो द्रोणमभिगम्येदमब्रवीत्
BR-07-07-160-001c अमर्षवशमापन्नो जनयन्हर्षतेजसी
BR-07-07-160-002a न मर्षणीयाः सङ्ग्रामे विश्रमन्तः श्रमान्विताः
BR-07-07-160-002c सपत्ना ग्लानमनसो लब्धलक्ष्या विशेषतः
BR-07-07-160-003a तत्तु मर्षितमस्माभिर्भवतः प्रियकाम्यया
BR-07-07-160-003c त एते परिविश्रान्ताः पाण्डवा बलवत्तराः
BR-07-07-160-004a सर्वथा परिहीनाः स्म तेजसा च बलेन च
BR-07-07-160-004c भवता पाल्यमानास्ते विवर्धन्ते पुनः पुनः
BR-07-07-160-005a दिव्यान्यस्त्राणि सर्वाणि ब्रह्मास्त्रादीनि यान्यपि
BR-07-07-160-005c तानि सर्वाणि तिष्ठन्ति भवत्येव विशेषतः
BR-07-07-160-006a न पाण्डवेया न वयं नान्ये लोके धनुर्धराः
BR-07-07-160-006c युध्यमानस्य ते तुल्याः सत्यमेतद्ब्रवीमि ते
BR-07-07-160-007a ससुरासुरगन्धर्वानिमाँल्लोकान्द्विजोत्तम
BR-07-07-160-007c सर्वास्त्रविद्भवान्हन्याद्दिव्यैरस्त्रैर्न संशयः
BR-07-07-160-008a स भवान्मर्षयत्येनांस्त्वत्तो भीतान्विशेषतः
BR-07-07-160-008c शिष्यत्वं वा पुरस्कृत्य मम वा मन्दभाग्यताम्
BR-07-07-160-009a एवमुद्धर्षितो द्रोणः कोपितश्चात्मजेन ते
BR-07-07-160-009c समन्युरब्रवीद्राजन्दुर्योधनमिदं वचः
BR-07-07-160-010a स्थविरः सन्परं शक्त्या घटे दुर्योधनाहवे
BR-07-07-160-010c अतः परं मया कार्यं क्षुद्रं विजयगृद्धिना
BR-07-07-160-010e अनस्त्रविदयं सर्वो हन्तव्योऽस्त्रविदा जनः
BR-07-07-160-011a यद्भवान्मन्यते चापि शुभं वा यदि वाशुभम्
BR-07-07-160-011c तद्वै कर्तास्मि कौरव्य वचनात्तव नान्यथा
BR-07-07-160-012a निहत्य सर्वपाञ्चालान्युद्धे कृत्वा पराक्रमम्
BR-07-07-160-012c विमोक्ष्ये कवचं राजन्सत्येनायुधमालभे
BR-07-07-160-013a मन्यसे यच्च कौन्तेयमर्जुनं श्रान्तमाहवे
BR-07-07-160-013c तस्य वीर्यं महाबाहो शृणु सत्येन कौरव
BR-07-07-160-014a तं न देवा न गन्धर्वा न यक्षा न च राक्षसाः
BR-07-07-160-014c उत्सहन्ते रणे सोढुं कुपितं सव्यसाचिनम्
BR-07-07-160-015a खाण्डवे येन भगवान्प्रत्युद्यातः सुरेश्वरः
BR-07-07-160-015c सायकैर्वारितश्चापि वर्षमाणो महात्मना
BR-07-07-160-016a यक्षा नागास्तथा दैत्या ये चान्ये बलगर्विताः
BR-07-07-160-016c निहताः पुरुषेन्द्रेण तच्चापि विदितं तव
BR-07-07-160-017a गन्धर्वा घोषयात्रायां चित्रसेनादयो जिताः
BR-07-07-160-017c यूयं तैर्ह्रियमाणाश्च मोक्षिता दृढधन्वना
BR-07-07-160-018a निवातकवचाश्चापि देवानां शत्रवस्तथा
BR-07-07-160-018c सुरैरवध्याः सङ्ग्रामे तेन वीरेण निर्जिताः
BR-07-07-160-019a दानवानां सहस्राणि हिरण्यपुरवासिनाम्
BR-07-07-160-019c विजिग्ये पुरुषव्याघ्रः स शक्यो मानुषैः कथम्
BR-07-07-160-020a प्रत्यक्षं चैव ते सर्वं यथा बलमिदं तव
BR-07-07-160-020c क्षपितं पाण्डुपुत्रेण चेष्टतां नो विशाम्पते
BR-07-07-160-021a तं तथाभिप्रशंसन्तमर्जुनं कुपितस्तदा
BR-07-07-160-021c द्रोणं तव सुतो राजन्पुनरेवेदमब्रवीत्
BR-07-07-160-022a अहं दुःशासनः कर्णः शकुनिर्मातुलश्च मे
BR-07-07-160-022c हनिष्यामोऽर्जुनं सङ्ख्ये द्वैधीकृत्याद्य भारतीम्
BR-07-07-160-023a तस्य तद्वचनं श्रुत्वा भारद्वाजो हसन्निव
BR-07-07-160-023c अन्ववर्तत राजानं स्वस्ति तेऽस्त्विति चाब्रवीत्
BR-07-07-160-024a को हि गाण्डीवधन्वानं ज्वलन्तमिव तेजसा
BR-07-07-160-024c अक्षयं क्षपयेत्कश्चित्क्षत्रियः क्षत्रियर्षभम्
BR-07-07-160-025a तं न वित्तपतिर्नेन्द्रो न यमो न जलेश्वरः
BR-07-07-160-025c नासुरोरगरक्षांसि क्षपयेयुः सहायुधम्
BR-07-07-160-026a मूढास्त्वेतानि भाषन्ते यानीमान्यात्थ भारत
BR-07-07-160-026c युद्धे ह्यर्जुनमासाद्य स्वस्तिमान्को व्रजेद्गृहान्
BR-07-07-160-027a त्वं तु सर्वातिशङ्कित्वान्निष्ठुरः पापनिश्चयः
BR-07-07-160-027c श्रेयसस्त्वद्धिते युक्तांस्तत्तद्वक्तुमिहेच्छसि
BR-07-07-160-028a गच्छ त्वमपि कौन्तेयमात्मार्थेभ्यो हि माचिरम्
BR-07-07-160-028c त्वमप्याशंससे योद्धुं कुलजः क्षत्रियो ह्यसि
BR-07-07-160-029a इमान्किं पार्थिवान्सर्वान्घातयिष्यस्यनागसः
BR-07-07-160-029c त्वमस्य मूलं वैरस्य तस्मादासादयार्जुनम्
BR-07-07-160-030a एष ते मातुलः प्राज्ञः क्षत्रधर्ममनुव्रतः
BR-07-07-160-030c दूर्द्यूतदेवी गान्धारिः प्रयात्वर्जुनमाहवे
BR-07-07-160-031a एषोऽक्षकुशलो जिह्मो द्यूतकृत्कितवः शठः
BR-07-07-160-031c देविता निकृतिप्रज्ञो युधि जेष्यति पाण्डवान्
BR-07-07-160-032a त्वया कथितमत्यन्तं कर्णेन सह हृष्टवत्
BR-07-07-160-032c असकृच्छून्यवन्मोहाद्धृतराष्ट्रस्य शृण्वतः
BR-07-07-160-033a अहं च तात कर्णश्च भ्राता दुःशासनश्च मे
BR-07-07-160-033c पाण्डुपुत्रान्हनिष्यामः सहिताः समरे त्रयः
BR-07-07-160-034a इति ते कत्थमानस्य श्रुतं संसदि संसदि
BR-07-07-160-034c अनुतिष्ठ प्रतिज्ञां तां सत्यवाग्भव तैः सह
BR-07-07-160-035a एष ते पाण्डवः शत्रुरविषह्योऽग्रतः स्थितः
BR-07-07-160-035c क्षत्रधर्ममवेक्षस्व श्लाघ्यस्तव वधो जयात्
BR-07-07-160-036a दत्तं भुक्तमधीतं च प्राप्तमैश्वर्यमीप्सितम्
BR-07-07-160-036c कृतकृत्योऽनृणश्चासि मा भैर्युध्यस्व पाण्डवम्
BR-07-07-160-037a इत्युक्त्वा समरे द्रोणो न्यवर्तत यतः परे
BR-07-07-160-037c द्वैधीकृत्य ततः सेनां युद्धं समभवत्तदा
