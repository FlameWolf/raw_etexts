BR-07-03-035-001  सञ्जय उवाच
BR-07-03-035-001a सौभद्रस्तु वचः श्रुत्वा धर्मराजस्य धीमतः
BR-07-03-035-001c अचोदयत यन्तारं द्रोणानीकाय भारत
BR-07-03-035-002a तेन सञ्चोद्यमानस्तु याहि याहीति सारथिः
BR-07-03-035-002c प्रत्युवाच ततो राजन्नभिमन्युमिदं वचः
BR-07-03-035-003a अतिभारोऽयमायुष्मन्नाहितस्त्वयि पाण्डवैः
BR-07-03-035-003c सम्प्रधार्य क्षमं बुद्ध्या ततस्त्वं योद्धुमर्हसि
BR-07-03-035-004a आचार्यो हि कृती द्रोणः परमास्त्रे कृतश्रमः
BR-07-03-035-004c अत्यन्तसुखसंवृद्धस्त्वं च युद्धविशारदः
BR-07-03-035-005a ततोऽभिमन्युः प्रहसन्सारथिं वाक्यमब्रवीत्
BR-07-03-035-005c सारथे को न्वयं द्रोणः समग्रं क्षत्रमेव वा
BR-07-03-035-006a ऐरावतगतं शक्रं सहामरगणैरहम्
BR-07-03-035-006c योधयेयं रणमुखे न मे क्षत्रेऽद्य विस्मयः
BR-07-03-035-006e न ममैतद्द्विषत्सैन्यं कलामर्हति षोडशीम्
BR-07-03-035-007a अपि विश्वजितं विष्णुं मातुलं प्राप्य सूतज
BR-07-03-035-007c पितरं चार्जुनं सङ्ख्ये न भीर्मामुपयास्यति
BR-07-03-035-008a ततोऽभिमन्युस्तां वाचं कदर्थीकृत्य सारथेः
BR-07-03-035-008c याहीत्येवाब्रवीदेनं द्रोणानीकाय माचिरम्
BR-07-03-035-009a ततः सञ्चोदयामास हयानस्य त्रिहायनान्
BR-07-03-035-009c नातिहृष्टमनाः सूतो हेमभाण्डपरिच्छदान्
BR-07-03-035-010a ते प्रेषिताः सुमित्रेण द्रोणानीकाय वाजिनः
BR-07-03-035-010c द्रोणमभ्यद्रवन्राजन्महावेगपराक्रमाः
BR-07-03-035-011a तमुदीक्ष्य तथायान्तं सर्वे द्रोणपुरोगमाः
BR-07-03-035-011c अभ्यवर्तन्त कौरव्याः पाण्डवाश्च तमन्वयुः
BR-07-03-035-012a स कर्णिकारप्रवरोच्छ्रितध्वजः सुवर्णवर्मार्जुनिरर्जुनाद्वरः
BR-07-03-035-012c युयुत्सया द्रोणमुखान्महारथान्समासदत्सिंहशिशुर्यथा गजान्
BR-07-03-035-013a ते विंशतिपदे यत्ताः सम्प्रहारं प्रचक्रिरे
BR-07-03-035-013c आसीद्गाङ्ग इवावर्तो मुहूर्तमुदधेरिव
BR-07-03-035-014a शूराणां युध्यमानानां निघ्नतामितरेतरम्
BR-07-03-035-014c सङ्ग्रामस्तुमुलो राजन्प्रावर्तत सुदारुणः
BR-07-03-035-015a प्रवर्तमाने सङ्ग्रामे तस्मिन्नतिभयङ्करे
BR-07-03-035-015c द्रोणस्य मिषतो व्यूहं भित्त्वा प्राविशदार्जुनिः
BR-07-03-035-016a तं प्रविष्टं परान्घ्नन्तं शत्रुमध्ये महाबलम्
BR-07-03-035-016c हस्त्यश्वरथपत्त्यौघाः परिवव्रुरुदायुधाः
BR-07-03-035-017a नानावादित्रनिनदैः क्ष्वेडितोत्क्रुष्टगर्जितैः
BR-07-03-035-017c हुङ्कारैः सिंहनादैश्च तिष्ठ तिष्ठेति निस्वनैः
BR-07-03-035-018a घोरैर्हलहलाशब्दैर्मा गास्तिष्ठैहि मामिति
BR-07-03-035-018c असावहममुत्रेति प्रवदन्तो मुहुर्मुहुः
BR-07-03-035-019a बृंहितैः शिञ्जितैर्हासैः खुरनेमिस्वनैरपि
BR-07-03-035-019c सन्नादयन्तो वसुधामभिदुद्रुवुरार्जुनिम्
BR-07-03-035-020a तेषामापततां वीरः पूर्वं शीघ्रमथो दृढम्
BR-07-03-035-020c क्षिप्रास्त्रो न्यवधीद्व्रातान्मर्मज्ञो मर्मभेदिभिः
BR-07-03-035-021a ते हन्यमानाश्च तथा नानालिङ्गैः शितैः शरैः
BR-07-03-035-021c अभिपेतुस्तमेवाजौ शलभा इव पावकम्
BR-07-03-035-022a ततस्तेषां शरीरैश्च शरीरावयवैश्च सः
BR-07-03-035-022c सन्तस्तार क्षितिं क्षिप्रं कुशैर्वेदिमिवाध्वरे
BR-07-03-035-023a बद्धगोधाङ्गुलित्राणान्सशरावरकार्मुकान्
BR-07-03-035-023c सासिचर्माङ्कुशाभीशून्सतोमरपरश्वधान्
BR-07-03-035-024a सगुडायोमुखप्रासान्सर्ष्टितोमरपट्टिशान्
BR-07-03-035-024c सभिण्डिपालपरिघान्सशक्तिवरकम्पनान्
BR-07-03-035-025a सप्रतोदमहाशङ्खान्सकुन्तान्सकचग्रहान्
BR-07-03-035-025c समुद्गरक्षेपणीयान्सपाशपरिघोपलान्
BR-07-03-035-026a सकेयूराङ्गदान्बाहून्हृद्यगन्धानुलेपनान्
BR-07-03-035-026c सञ्चिच्छेदार्जुनिर्वृत्तांस्त्वदीयानां सहस्रशः
BR-07-03-035-027a तैः स्फुरद्भिर्महाराज शुशुभे लोहितोक्षितैः
BR-07-03-035-027c पञ्चास्यैः पन्नगैश्छिन्नैर्गरुडेनेव मारिष
BR-07-03-035-028a सुनासाननकेशान्तैरव्रणैश्चारुकुण्डलैः
BR-07-03-035-028c सन्दष्टौष्ठपुटैः क्रोधात्क्षरद्भिः शोणितं बहु
BR-07-03-035-029a चारुस्रङ्मुकुटोष्णीषैर्मणिरत्नविराजितैः
BR-07-03-035-029c विनालनलिनाकारैर्दिवाकरशशिप्रभैः
BR-07-03-035-030a हितप्रियंवदैः काले बहुभिः पुण्यगन्धिभिः
BR-07-03-035-030c द्विषच्छिरोभिः पृथिवीमवतस्तार फाल्गुणिः
BR-07-03-035-031a गन्धर्वनगराकारान्विधिवत्कल्पितान्रथान्
BR-07-03-035-031c वीषामुखान्वित्रिवेणून्व्यस्तदण्डकबन्धुरान्
BR-07-03-035-032a विजङ्घकूबराक्षांश्च विनेमीननरानपि
BR-07-03-035-032c विचक्रोपस्करोपस्थान्भग्नोपकरणानपि
BR-07-03-035-033a प्रशातितोपकरणान्हतयोधान्सहस्रशः
BR-07-03-035-033c शरैर्विशकलीकुर्वन्दिक्षु सर्वास्वदृश्यत
BR-07-03-035-034a पुनर्द्विपान्द्विपारोहान्वैजयन्त्यङ्कुशध्वजान्
BR-07-03-035-034c तूणान्वर्माण्यथो कक्ष्या ग्रैवेयानथ कम्बलान्
BR-07-03-035-035a घण्टाः शुण्डान्विषाणाग्रान्क्षुरपालान्पदानुगान्
BR-07-03-035-035c शरैर्निशितधाराग्रैः शात्रवाणामशातयत्
BR-07-03-035-036a वनायुजान्पार्वतीयान्काम्बोजारट्टबाह्लिकान्
BR-07-03-035-036c स्थिरवालधिकर्णाक्षाञ्जवनान्साधुवाहिनः
BR-07-03-035-037a स्वारूढाञ्शिक्षितैर्योधैः शक्त्यृष्टिप्रासयोधिभिः
BR-07-03-035-037c विध्वस्तचामरकुथान्विप्रकीर्णप्रकीर्णकान्
BR-07-03-035-038a निरस्तजिह्वानयनान्निष्कीर्णान्त्रयकृद्घनान्
BR-07-03-035-038c हतारोहान्भिन्नभाण्डान्क्रव्यादगणमोदनान्
BR-07-03-035-039a निकृत्तवर्मकवचाञ्शकृन्मूत्रासृगाप्लुतान्
BR-07-03-035-039c निपातयन्नश्ववरांस्तावकान्सोऽभ्यरोचत
BR-07-03-035-040a एको विष्णुरिवाचिन्त्यः कृत्वा प्राक्कर्म दुष्करम्
BR-07-03-035-040c तथा विमथितं तेन त्र्यङ्गं तव बलं महत्
BR-07-03-035-040e व्यहनत्स पदात्योघांस्त्वदीयानेव भारत
BR-07-03-035-041a एवमेकेन तां सेनां सौभद्रेण शितैः शरैः
BR-07-03-035-041c भृशं विप्रहतां दृष्ट्वा स्कन्देनेवासुरीं चमूम्
BR-07-03-035-042a त्वदीयास्तव पुत्राश्च वीक्षमाणा दिशो दश
BR-07-03-035-042c संशुष्कास्याश्चलन्नेत्राः प्रस्विन्ना लोमहर्षणाः
BR-07-03-035-043a पलायनकृतोत्साहा निरुत्साहा द्विषज्जये
BR-07-03-035-043c गोत्रनामभिरन्योन्यं क्रन्दन्तो जीवितैषिणः
BR-07-03-035-044a हतान्पुत्रांस्तथा पितॄन्सुहृत्सम्बन्धिबान्धवान्
BR-07-03-035-044c प्रातिष्ठन्त समुत्सृज्य त्वरयन्तो हयद्विपान्

