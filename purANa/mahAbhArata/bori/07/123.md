BR-07-06-123-001	धृतराष्ट्र उवाच
BR-07-06-123-001a	तथा गतेषु शूरेषु तेषां मम च सञ्जय
BR-07-06-123-001c	किं वै भीमस्तदाकार्षीत्तन्ममाचक्ष्व सञ्जय
BR-07-06-123-002	सञ्जय उवाच
BR-07-06-123-002a	विरथो भीमसेनो वै कर्णवाक्शल्यपीडितः
BR-07-06-123-002c	अमर्षवशमापन्नः फल्गुनं वाक्यमब्रवीत्
BR-07-06-123-003a	पुनः पुनस्तूबरक मूढ औदरिकेति च
BR-07-06-123-003c	अकृतास्त्रक मा योधीर्बाल सङ्ग्रामकातर
BR-07-06-123-004a	इति मामब्रवीत्कर्णः पश्यतस्ते धनञ्जय
BR-07-06-123-004c	एवं वक्ता च मे वध्यस्तेन चोक्तोऽस्मि भारत
BR-07-06-123-005a	एतद्व्रतं महाबाहो त्वया सह कृतं मया
BR-07-06-123-005c	यथैतन्मम कौन्तेय तथा तव न संशयः
BR-07-06-123-006a	तद्वधाय नरश्रेष्ठ स्मरैतद्वचनं मम
BR-07-06-123-006c	यथा भवति तत्सत्यं तथा कुरु धनञ्जय
BR-07-06-123-007a	तच्छ्रुत्वा वचनं तस्य भीमस्यामितविक्रमः
BR-07-06-123-007c	ततोऽर्जुनोऽब्रवीत्कर्णं किञ्चिदभ्येत्य संयुगे
BR-07-06-123-008a	कर्ण कर्ण वृथादृष्टे सूतपुत्रात्मसंस्तुत
BR-07-06-123-008c	अधर्मबुद्धे शृणु मे यत्त्वा वक्ष्यामि साम्प्रतम्
BR-07-06-123-009a	द्विविधं कर्म शूराणां युद्धे जयपराजयौ
BR-07-06-123-009c	तौ चाप्यनित्यौ राधेय वासवस्यापि युध्यतः
BR-07-06-123-010a	मुमूर्षुर्युयुधानेन विरथोऽसि विसर्जितः
BR-07-06-123-010c	यदृच्छया भीमसेनं विरथं कृतवानसि
BR-07-06-123-011a	अधर्मस्त्वेष राधेय यत्त्वं भीममवोचथाः
BR-07-06-123-011c	युद्धधर्मं विजानन्वै युध्यन्तमपलायिनम्
BR-07-06-123-011e	पूरयन्तं यथाशक्ति शूरकर्माहवे तथा
BR-07-06-123-012a	पश्यतां सर्वसैन्यानां केशवस्य ममैव च
BR-07-06-123-012c	विरथो भीमसेनेन कृतोऽसि बहुशो रणे
BR-07-06-123-012e	न च त्वां परुषं किञ्चिदुक्तवान्पण्डुनन्दनः
BR-07-06-123-013a	यस्मात्तु बहु रूक्षं च श्रावितस्ते वृकोदरः
BR-07-06-123-013c	परोक्षं यच्च सौभद्रो युष्माभिर्निहतो मम
BR-07-06-123-014a	तस्मादस्यावलेपस्य सद्यः फलमवाप्नुहि
BR-07-06-123-014c	त्वया तस्य धनुश्छिन्नमात्मनाशाय दुर्मते
BR-07-06-123-015a	तस्माद्वध्योऽसि मे मूढ सभृत्यबलवाहनः
BR-07-06-123-015c	कुरु त्वं सर्वकृत्यानि महत्ते भयमागतम्
BR-07-06-123-016a	हन्तास्मि वृषसेनं ते प्रेक्षमाणस्य संयुगे
BR-07-06-123-016c	ये चान्येऽप्युपयास्यन्ति बुद्धिमोहेन मां नृपाः
BR-07-06-123-016e	तांश्च सर्वान्हनिष्यामि सत्येनायुधमालभे
BR-07-06-123-017a	त्वां च मूढाकृतप्रज्ञमतिमानिनमाहवे
BR-07-06-123-017c	दृष्ट्वा दुर्योधनो मन्दो भृशं तप्स्यति पातितम्
BR-07-06-123-018a	अर्जुनेन प्रतिज्ञाते वधे कर्णसुतस्य तु
BR-07-06-123-018c	महान्सुतुमुलः शब्दो बभूव रथिनां तदा
BR-07-06-123-019a	तस्मिन्नाकुलसङ्ग्रामे वर्तमाने महाभये
BR-07-06-123-019c	मन्दरश्मिः सहस्रांशुरस्तं गिरिमुपागमत्
BR-07-06-123-020a	ततो राजन्हृषीकेशः सङ्ग्रामशिरसि स्थितम्
BR-07-06-123-020c	तीर्णप्रतिज्ञं बीभत्सुं परिष्वज्येदमब्रवीत्
BR-07-06-123-021a	दिष्ट्या सम्पादिता जिष्णो प्रतिज्ञा महती त्वया
BR-07-06-123-021c	दिष्ट्या च निहतः पापो वृद्धक्षत्रः सहात्मजः
BR-07-06-123-022a	धार्तराष्ट्रबलं प्राप्य देवसेनापि भारत
BR-07-06-123-022c	सीदेत समरे जिष्णो नात्र कार्या विचारणा
BR-07-06-123-023a	न तं पश्यामि लोकेषु चिन्तयन्पुरुषं क्वचित्
BR-07-06-123-023c	त्वदृते पुरुषव्याघ्र य एतद्योधयेद्बलम्
BR-07-06-123-024a	महाप्रभावा बहवस्त्वया तुल्याधिकापि वा
BR-07-06-123-024c	समेताः पृथिवीपाला धार्तराष्ट्रस्य कारणात्
BR-07-06-123-024e	ते त्वां प्राप्य रणे क्रुद्धं नाभ्यवर्तन्त दंशिताः
BR-07-06-123-025a	तव वीर्यं बलं चैव रुद्रशक्रान्तकोपमम्
BR-07-06-123-025c	नेदृशं शक्नुयात्कश्चिद्रणे कर्तुं पराक्रमम्
BR-07-06-123-025e	यादृशं कृतवानद्य त्वमेकः शत्रुतापनः
BR-07-06-123-026a	एवमेव हते कर्णे सानुबन्धे दुरात्मनि
BR-07-06-123-026c	वर्धयिष्यामि भूयस्त्वां विजितारिं हतद्विषम्
BR-07-06-123-027a	तमर्जुनः प्रत्युवाच प्रसादात्तव माधव
BR-07-06-123-027c	प्रतिज्ञेयं मयोत्तीर्णा विबुधैरपि दुस्तरा
BR-07-06-123-028a	अनाश्चर्यो जयस्तेषां येषां नाथोऽसि माधव
BR-07-06-123-028c	त्वत्प्रसादान्महीं कृत्स्नां सम्प्राप्स्यति युधिष्ठिरः
BR-07-06-123-029a	तवैव भारो वार्ष्णेय तवैव विजयः प्रभो
BR-07-06-123-029c	वर्धनीयास्तव वयं प्रेष्याश्च मधुसूदन
BR-07-06-123-030a	एवमुक्तः स्मयन्कृष्णः शनकैर्वाहयन्हयान्
BR-07-06-123-030c	दर्शयामास पार्थाय क्रूरमायोधनं महत्
BR-07-06-123-031	श्रीकृष्ण उवाच
BR-07-06-123-031a	प्रार्थयन्तो जयं युद्धे प्रथितं च महद्यशः
BR-07-06-123-031c	पृथिव्यां शेरते शूराः पार्थिवास्त्वच्छरैर्हताः
BR-07-06-123-032a	विकीर्णशस्त्राभरणा विपन्नाश्वरथद्विपाः
BR-07-06-123-032c	सञ्छिन्नभिन्नवर्माणो वैक्लव्यं परमं गताः
BR-07-06-123-033a	ससत्त्वा गतसत्त्वाश्च प्रभया परया युताः
BR-07-06-123-033c	सजीवा इव लक्ष्यन्ते गतसत्त्वा नराधिपाः
BR-07-06-123-034a	तेषां शरैः स्वर्णपुङ्खैः शस्त्रैश्च विविधैः शितैः
BR-07-06-123-034c	वाहनैरायुधैश्चैव सम्पूर्णां पश्य मेदिनीम्
BR-07-06-123-035a	वर्मभिश्चर्मभिर्हारैः शिरोभिश्च सकुण्डलैः
BR-07-06-123-035c	उष्णीषैर्मुकुटैः स्रग्भिश्चूडामणिभिरम्बरैः
BR-07-06-123-036a	कण्ठसूत्रैरङ्गदैश्च निष्कैरपि च सुप्रभैः
BR-07-06-123-036c	अन्यैश्चाभरणैश्चित्रैर्भाति भारत मेदिनी
BR-07-06-123-037a	चामरैर्व्यजनैश्चित्रैर्ध्वजैश्चाश्वरथद्विपैः
BR-07-06-123-037c	विविधैश्च परिस्तोमैरश्वानां च प्रकीर्णकैः
BR-07-06-123-038a	कुथाभिश्च विचित्राभिर्वरूथैश्च महाधनैः
BR-07-06-123-038c	संस्तीर्णां वसुधां पश्य चित्रपट्टैरिवावृताम्
BR-07-06-123-039a	नागेभ्यः पतितानन्यान्कल्पितेभ्यो द्विपैः सह
BR-07-06-123-039c	सिंहान्वज्रप्रणुन्नेभ्यो गिर्यग्रेभ्य इव च्युतान्
BR-07-06-123-040a	संस्यूतान्वाजिभिः सार्धं धरण्यां पश्य चापरान्
BR-07-06-123-040c	पदातिसादिसंघांश्च क्षतजौघपरिप्लुतान्
BR-07-06-123-041	सञ्जय उवाच
BR-07-06-123-041a	एवं सन्दर्शयन्कृष्णो रणभूमिं किरीटिनः
BR-07-06-123-041c	स्वैः समेतः स मुदितः पाञ्चजन्यं व्यनादयत्
