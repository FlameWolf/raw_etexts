001	धृतराष्ट्र उवाच
001a	तथा गतेषु शूरेषु तेषां मम च सञ्जय
001c	किं वै भीमस्तदाकार्षीत्तन्ममाचक्ष्व सञ्जय
002	सञ्जय उवाच
002a	विरथो भीमसेनो वै कर्णवाक्शल्यपीडितः
002c	अमर्षवशमापन्नः फल्गुनं वाक्यमब्रवीत्
003a	पुनः पुनस्तूबरक मूढ औदरिकेति च
003c	अकृतास्त्रक मा योधीर्बाल सङ्ग्रामकातर
004a	इति मामब्रवीत्कर्णः पश्यतस्ते धनञ्जय
004c	एवं वक्ता च मे वध्यस्तेन चोक्तोऽस्मि भारत
005a	एतद्व्रतं महाबाहो त्वया सह कृतं मया
005c	यथैतन्मम कौन्तेय तथा तव न संशयः
006a	तद्वधाय नरश्रेष्ठ स्मरैतद्वचनं मम
006c	यथा भवति तत्सत्यं तथा कुरु धनञ्जय
007a	तच्छ्रुत्वा वचनं तस्य भीमस्यामितविक्रमः
007c	ततोऽर्जुनोऽब्रवीत्कर्णं किञ्चिदभ्येत्य संयुगे
008a	कर्ण कर्ण वृथादृष्टे सूतपुत्रात्मसंस्तुत
008c	अधर्मबुद्धे शृणु मे यत्त्वा वक्ष्यामि साम्प्रतम्
009a	द्विविधं कर्म शूराणां युद्धे जयपराजयौ
009c	तौ चाप्यनित्यौ राधेय वासवस्यापि युध्यतः
010a	मुमूर्षुर्युयुधानेन विरथोऽसि विसर्जितः
010c	यदृच्छया भीमसेनं विरथं कृतवानसि
011a	अधर्मस्त्वेष राधेय यत्त्वं भीममवोचथाः
011c	युद्धधर्मं विजानन्वै युध्यन्तमपलायिनम्
011e	पूरयन्तं यथाशक्ति शूरकर्माहवे तथा
012a	पश्यतां सर्वसैन्यानां केशवस्य ममैव च
012c	विरथो भीमसेनेन कृतोऽसि बहुशो रणे
012e	न च त्वां परुषं किञ्चिदुक्तवान्पण्डुनन्दनः
013a	यस्मात्तु बहु रूक्षं च श्रावितस्ते वृकोदरः
013c	परोक्षं यच्च सौभद्रो युष्माभिर्निहतो मम
014a	तस्मादस्यावलेपस्य सद्यः फलमवाप्नुहि
014c	त्वया तस्य धनुश्छिन्नमात्मनाशाय दुर्मते
015a	तस्माद्वध्योऽसि मे मूढ सभृत्यबलवाहनः
015c	कुरु त्वं सर्वकृत्यानि महत्ते भयमागतम्
016a	हन्तास्मि वृषसेनं ते प्रेक्षमाणस्य संयुगे
016c	ये चान्येऽप्युपयास्यन्ति बुद्धिमोहेन मां नृपाः
016e	तांश्च सर्वान्हनिष्यामि सत्येनायुधमालभे
017a	त्वां च मूढाकृतप्रज्ञमतिमानिनमाहवे
017c	दृष्ट्वा दुर्योधनो मन्दो भृशं तप्स्यति पातितम्
018a	अर्जुनेन प्रतिज्ञाते वधे कर्णसुतस्य तु
018c	महान्सुतुमुलः शब्दो बभूव रथिनां तदा
019a	तस्मिन्नाकुलसङ्ग्रामे वर्तमाने महाभये
019c	मन्दरश्मिः सहस्रांशुरस्तं गिरिमुपागमत्
020a	ततो राजन्हृषीकेशः सङ्ग्रामशिरसि स्थितम्
020c	तीर्णप्रतिज्ञं बीभत्सुं परिष्वज्येदमब्रवीत्
021a	दिष्ट्या सम्पादिता जिष्णो प्रतिज्ञा महती त्वया
021c	दिष्ट्या च निहतः पापो वृद्धक्षत्रः सहात्मजः
022a	धार्तराष्ट्रबलं प्राप्य देवसेनापि भारत
022c	सीदेत समरे जिष्णो नात्र कार्या विचारणा
023a	न तं पश्यामि लोकेषु चिन्तयन्पुरुषं क्वचित्
023c	त्वदृते पुरुषव्याघ्र य एतद्योधयेद्बलम्
024a	महाप्रभावा बहवस्त्वया तुल्याधिकापि वा
024c	समेताः पृथिवीपाला धार्तराष्ट्रस्य कारणात्
024e	ते त्वां प्राप्य रणे क्रुद्धं नाभ्यवर्तन्त दंशिताः
025a	तव वीर्यं बलं चैव रुद्रशक्रान्तकोपमम्
025c	नेदृशं शक्नुयात्कश्चिद्रणे कर्तुं पराक्रमम्
025e	यादृशं कृतवानद्य त्वमेकः शत्रुतापनः
026a	एवमेव हते कर्णे सानुबन्धे दुरात्मनि
026c	वर्धयिष्यामि भूयस्त्वां विजितारिं हतद्विषम्
027a	तमर्जुनः प्रत्युवाच प्रसादात्तव माधव
027c	प्रतिज्ञेयं मयोत्तीर्णा विबुधैरपि दुस्तरा
028a	अनाश्चर्यो जयस्तेषां येषां नाथोऽसि माधव
028c	त्वत्प्रसादान्महीं कृत्स्नां सम्प्राप्स्यति युधिष्ठिरः
029a	तवैव भारो वार्ष्णेय तवैव विजयः प्रभो
029c	वर्धनीयास्तव वयं प्रेष्याश्च मधुसूदन
030a	एवमुक्तः स्मयन्कृष्णः शनकैर्वाहयन्हयान्
030c	दर्शयामास पार्थाय क्रूरमायोधनं महत्
031	श्रीकृष्ण उवाच
031a	प्रार्थयन्तो जयं युद्धे प्रथितं च महद्यशः
031c	पृथिव्यां शेरते शूराः पार्थिवास्त्वच्छरैर्हताः
032a	विकीर्णशस्त्राभरणा विपन्नाश्वरथद्विपाः
032c	सञ्छिन्नभिन्नवर्माणो वैक्लव्यं परमं गताः
033a	ससत्त्वा गतसत्त्वाश्च प्रभया परया युताः
033c	सजीवा इव लक्ष्यन्ते गतसत्त्वा नराधिपाः
034a	तेषां शरैः स्वर्णपुङ्खैः शस्त्रैश्च विविधैः शितैः
034c	वाहनैरायुधैश्चैव सम्पूर्णां पश्य मेदिनीम्
035a	वर्मभिश्चर्मभिर्हारैः शिरोभिश्च सकुण्डलैः
035c	उष्णीषैर्मुकुटैः स्रग्भिश्चूडामणिभिरम्बरैः
036a	कण्ठसूत्रैरङ्गदैश्च निष्कैरपि च सुप्रभैः
036c	अन्यैश्चाभरणैश्चित्रैर्भाति भारत मेदिनी
037a	चामरैर्व्यजनैश्चित्रैर्ध्वजैश्चाश्वरथद्विपैः
037c	विविधैश्च परिस्तोमैरश्वानां च प्रकीर्णकैः
038a	कुथाभिश्च विचित्राभिर्वरूथैश्च महाधनैः
038c	संस्तीर्णां वसुधां पश्य चित्रपट्टैरिवावृताम्
039a	नागेभ्यः पतितानन्यान्कल्पितेभ्यो द्विपैः सह
039c	सिंहान्वज्रप्रणुन्नेभ्यो गिर्यग्रेभ्य इव च्युतान्
040a	संस्यूतान्वाजिभिः सार्धं धरण्यां पश्य चापरान्
040c	पदातिसादिसंघांश्च क्षतजौघपरिप्लुतान्
041	सञ्जय उवाच
041a	एवं सन्दर्शयन्कृष्णो रणभूमिं किरीटिनः
041c	स्वैः समेतः स मुदितः पाञ्चजन्यं व्यनादयत्
