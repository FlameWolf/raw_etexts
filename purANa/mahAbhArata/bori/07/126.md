001	धृतराष्ट्र उवाच
001a	सिन्धुराजे हते तात समरे सव्यसाचिना
001c	तथैव भूरिश्रवसि किमासीद्वो मनस्तदा
002a	दुर्योधनेन च द्रोणस्तथोक्तः कुरुसंसदि
002c	किमुक्तवान्परं तस्मात्तन्ममाचक्ष्व सञ्जय
003	सञ्जय उवाच
003a	निष्टानको महानासीत्सैन्यानां तव भारत
003c	सैन्धवं निहतं दृष्ट्वा भूरिश्रवसमेव च
004a	मन्त्रितं तव पुत्रस्य ते सर्वमवमेनिरे
004c	येन मन्त्रेण निहताः शतशः क्षत्रियर्षभाः
005a	द्रोणस्तु तद्वचः श्रुत्वा पुत्रस्य तव दुर्मनाः
005c	मुहूर्तमिव तु ध्यात्वा भृशमार्तोऽभ्यभाषत
006a	दुर्योधन किमेवं मां वाक्शरैरभिकृन्तसि
006c	अजय्यं समरे नित्यं ब्रुवाणं सव्यसाचिनम्
007a	एतेनैवार्जुनं ज्ञातुमलं कौरव संयुगे
007c	यच्छिखण्ड्यवधीद्भीष्मं पाल्यमानः किरीटिना
008a	अवध्यं निहतं दृष्ट्वा संयुगे देवमानुषैः
008c	तदैवाज्ञासिषमहं नेयमस्तीति भारती
009a	यं पुंसां त्रिषु लोकेषु सर्वशूरममंस्महि
009c	तस्मिन्विनिहते शूरे किं शेषं पर्युपास्महे
010a	यान्स्म तान्ग्लहते तातः शकुनिः कुरुसंसदि
010c	अक्षान्न तेऽक्षा निशिता बाणास्ते शत्रुतापनाः
011a	त एते घ्नन्ति नस्तात विशिखा जयचोदिताः
011c	यांस्तदा ख्याप्यमानांस्त्वं विदुरेण न बुध्यसे
012a	तास्ता विलपतश्चापि विदुरस्य महात्मनः
012c	धीरस्य वाचो नाश्रौषीः क्षेमाय वदतः शिवाः
013a	तदिदं वर्तते घोरमागतं वैशसं महत्
013c	तस्यावमानाद्वाक्यस्य दुर्योधन कृते तव
014a	यच्च नः प्रेक्षमाणानां कृष्णामानाययः सभाम्
014c	अनर्हतीं कुले जातां सर्वधर्मानुचारिणीम्
015a	तस्याधर्मस्य गान्धारे फलं प्राप्तमिदं त्वया
015c	नो चेत्पापं परे लोके त्वमर्च्छेथास्ततोऽधिकम्
016a	यच्च तान्पाण्डवान्द्यूते विषमेण विजित्य ह
016c	प्राव्राजयस्तदारण्ये रौरवाजिनवाससः
017a	पुत्राणामिव चैतेषां धर्ममाचरतां सदा
017c	द्रुह्येत्को नु नरो लोके मदन्यो ब्राह्मणब्रुवः
018a	पाण्डवानामयं कोपस्त्वया शकुनिना सह
018c	आहृतो धृतराष्ट्रस्य सम्मते कुरुसंसदि
019a	दुःशासनेन संयुक्तः कर्णेन परिवर्धितः
019c	क्षत्तुर्वाक्यमनादृत्य त्वयाभ्यस्तः पुनः पुनः
020a	यत्तत्सर्वे पराभूय पर्यवारयतार्जुनिम्
020c	सिन्धुराजानमाश्रित्य स वो मध्ये कथं हतः
021a	कथं त्वयि च कर्णे च कृपे शल्ये च जीवति
021c	अश्वत्थाम्नि च कौरव्य निधनं सैन्धवोऽगमत्
022a	यद्वस्तत्सर्वराजानस्तेजस्तिग्ममुपासते
022c	सिन्धुराजं परित्रातुं स वो मध्ये कथं हतः
023a	मय्येव हि विशेषेण तथा दुर्योधन त्वयि
023c	आशंसत परित्राणमर्जुनात्स महीपतिः
024a	ततस्तस्मिन्परित्राणमलब्धवति फल्गुनात्
024c	न किञ्चिदनुपश्यामि जीवितत्राणमात्मनः
025a	मज्जन्तमिव चात्मानं धृष्टद्युम्नस्य किल्बिषे
025c	पश्याम्यहत्वा पाञ्चालान्सह तेन शिखण्डिना
026a	तन्मा किमभितप्यन्तं वाक्शरैरभिकृन्तसि
026c	अशक्तः सिन्धुराजस्य भूत्वा त्राणाय भारत
027a	सौवर्णं सत्यसन्धस्य ध्वजमक्लिष्टकर्मणः
027c	अपश्यन्युधि भीष्मस्य कथमाशंससे जयम्
028a	मध्ये महारथानां च यत्राहन्यत सैन्धवः
028c	हतो भूरिश्रवाश्चैव किं शेषं तत्र मन्यसे
029a	कृप एव च दुर्धर्षो यदि जीवति पार्थिव
029c	यो नागात्सिन्धुराजस्य वर्त्म तं पूजयाम्यहम्
030a	यच्चापश्यं हतं भीष्मं पश्यतस्तेऽनुजस्य वै
030c	दुःशासनस्य कौरव्य कुर्वाणं कर्म दुष्करम्
030e	अवध्यकल्पं सङ्ग्रामे देवैरपि सवासवैः
031a	न ते वसुन्धरास्तीति तदहं चिन्तये नृप
031c	इमानि पाण्डवानां च सृञ्जयानां च भारत
031e	अनीकान्याद्रवन्ते मां सहितान्यद्य मारिष
032a	नाहत्वा सर्वपाञ्चालान्कवचस्य विमोक्षणम्
032c	कर्तास्मि समरे कर्म धार्तराष्ट्र हितं तव
033a	राजन्ब्रूयाः सुतं मे त्वमश्वत्थामानमाहवे
033c	न सोमकाः प्रमोक्तव्या जीवितं परिरक्षता
034a	यच्च पित्रानुशिष्टोऽसि तद्वचः परिपालय
034c	आनृशंस्ये दमे सत्ये आर्जवे च स्थिरो भव
035a	धर्मार्थकामकुशलो धर्मार्थावप्यपीडयन्
035c	धर्मप्रधानः कार्याणि कुर्याश्चेति पुनः पुनः
036a	चक्षुर्मनोभ्यां सन्तोष्या विप्राः सेव्याश्च शक्तितः
036c	न चैषां विप्रियं कार्यं ते हि वह्निशिखोपमाः
037a	एष त्वहमनीकानि प्रविशाम्यरिसूदन
037c	रणाय महते राजंस्त्वया वाक्शल्यपीडितः
038a	त्वं च दुर्योधन बलं यदि शक्नोषि धारय
038c	रात्रावपि हि योत्स्यन्ते संरब्धाः कुरुसृञ्जयाः
039a	एवमुक्त्वा ततः प्रायाद्द्रोणः पाण्डवसृञ्जयान्
039c	मुष्णन्क्षत्रियतेजांसि नक्षत्राणामिवांशुमान्
