BR-07-08-172-001  सञ्जय उवाच
BR-07-08-172-001a तत्प्रभग्नं बलं दृष्ट्वा कुन्तीपुत्रो धनञ्जयः
BR-07-08-172-001c न्यवारयदमेयात्मा द्रोणपुत्रवधेप्सया
BR-07-08-172-002a ततस्ते सैनिका राजन्नैव तत्रावतस्थिरे
BR-07-08-172-002c संस्थाप्यमाना यत्नेन गोविन्देनार्जुनेन च
BR-07-08-172-003a एक एव तु बीभत्सुः सोमकावयवैः सह
BR-07-08-172-003c मत्स्यैरन्यैश्च सन्धाय कौरवैः सन्न्यवर्तत
BR-07-08-172-004a ततो द्रुतमतिक्रम्य सिंहलाङ्गूलकेतनम्
BR-07-08-172-004c सव्यसाची महेष्वासमश्वत्थामानमब्रवीत्
BR-07-08-172-005a या शक्तिर्यच्च ते वीर्यं यज्ज्ञानं यच्च पौरुषम्
BR-07-08-172-005c धार्तराष्ट्रेषु या प्रीतिः प्रद्वेषोऽस्मासु यश्च ते
BR-07-08-172-005e यच्च भूयोऽस्ति तेजस्तत्परमं मम दर्शय
BR-07-08-172-006a स एव द्रोणहन्ता ते दर्पं भेत्स्यति पार्षतः
BR-07-08-172-006c कालानलसमप्रख्यो द्विषतामन्तको युधि
BR-07-08-172-006e समासादय पाञ्चाल्यं मां चापि सहकेशवम्
BR-07-08-172-007  धृतराष्ट्र उवाच
BR-07-08-172-007a आचार्यपुत्रो मानार्हो बलवांश्चापि सञ्जय
BR-07-08-172-007c प्रीतिर्धनञ्जये चास्य प्रियश्चापि स वासवेः
BR-07-08-172-008a न भूतपूर्वं बीभत्सोर्वाक्यं परुषमीदृशम्
BR-07-08-172-008c अथ कस्मात्स कौन्तेयः सखायं रूक्षमब्रवीत्
BR-07-08-172-009  सञ्जय उवाच
BR-07-08-172-009a युवराजे हते चैव वृद्धक्षत्रे च पौरवे
BR-07-08-172-009c इष्वस्त्रविधिसम्पन्ने मालवे च सुदर्शने
BR-07-08-172-010a धृष्टद्युम्ने सात्यकौ च भीमे चापि पराजिते
BR-07-08-172-010c युधिष्ठिरस्य तैर्वाक्यैर्मर्मण्यपि च घट्टिते
BR-07-08-172-011a अन्तर्भेदे च सञ्जाते दुःखं संस्मृत्य च प्रभो
BR-07-08-172-011c अभूतपूर्वो बीभत्सोर्दुःखान्मन्युरजायत
BR-07-08-172-012a तस्मादनर्हमश्लीलमप्रियं द्रौणिमुक्तवान्
BR-07-08-172-012c मान्यमाचार्यतनयं रूक्षं कापुरुषो यथा
BR-07-08-172-013a एवमुक्तः श्वसन्क्रोधान्महेष्वासतमो नृप
BR-07-08-172-013c पार्थेन परुषं वाक्यं सर्वमर्मघ्नया गिरा
BR-07-08-172-013e द्रौणिश्चुकोप पार्थाय कृष्णाय च विशेषतः
BR-07-08-172-014a स तु यत्तो रथे स्थित्वा वार्युपस्पृश्य वीर्यवान्
BR-07-08-172-014c देवैरपि सुदुर्धर्षमस्त्रमाग्नेयमाददे
BR-07-08-172-015a दृश्यादृश्यानरिगणानुद्दिश्याचार्यनन्दनः
BR-07-08-172-015c सोऽभिमन्त्र्य शरं दीप्तं विधूममिव पावकम्
BR-07-08-172-015e सर्वतः क्रोधमाविश्य चिक्षेप परवीरहा
BR-07-08-172-016a ततस्तुमुलमाकाशे शरवर्षमजायत
BR-07-08-172-016c ववुश्च शिशिरा वाताः सूर्यो नैव तताप च
BR-07-08-172-017a चुक्रुशुर्दानवाश्चापि दिक्षु सर्वासु भैरवम्
BR-07-08-172-017c रुधिरं चापि वर्षन्तो विनेदुस्तोयदाम्बरे
BR-07-08-172-018a पक्षिणः पशवो गावो मुनयश्चापि सुव्रताः
BR-07-08-172-018c परमं प्रयतात्मानो न शान्तिमुपलेभिरे
BR-07-08-172-019a भ्रान्तसर्वमहाभूतमावर्जितदिवाकरम्
BR-07-08-172-019c त्रैलोक्यमभिसन्तप्तं ज्वराविष्टमिवातुरम्
BR-07-08-172-020a शरतेजोऽभिसन्तप्ता नागा भूमिशयास्तथा
BR-07-08-172-020c निःश्वसन्तः समुत्पेतुस्तेजो घोरं मुमुक्षवः
BR-07-08-172-021a जलजानि च सत्त्वानि दह्यमानानि भारत
BR-07-08-172-021c न शान्तिमुपजग्मुर्हि तप्यमानैर्जलाशयैः
BR-07-08-172-022a दिशः खं प्रदिशश्चैव भुवं च शरवृष्टयः
BR-07-08-172-022c उच्चावचा निपेतुर्वै गरुडानिलरंहसः
BR-07-08-172-023a तैः शरैर्द्रोणपुत्रस्य वज्रवेगसमाहितैः
BR-07-08-172-023c प्रदग्धाः शत्रवः पेतुरग्निदग्धा इव द्रुमाः
BR-07-08-172-024a दह्यमाना महानागाः पेतुरुर्व्यां समन्ततः
BR-07-08-172-024c नदन्तो भैरवान्नादाञ्जलदोपमनिस्वनान्
BR-07-08-172-025a अपरे प्रद्रुतास्तत्र दह्यमाना महागजाः
BR-07-08-172-025c त्रेसुस्तथापरे घोरे वने दावाग्निसंवृताः
BR-07-08-172-026a द्रुमाणां शिखराणीव दावदग्धानि मारिष
BR-07-08-172-026c अश्ववृन्दान्यदृश्यन्त रथवृन्दानि चाभिभो
BR-07-08-172-026e अपतन्त रथौघाश्च तत्र तत्र सहस्रशः
BR-07-08-172-027a तत्सैन्यं भगवानग्निर्ददाह युधि भारत
BR-07-08-172-027c युगान्ते सर्वभूतानि संवर्तक इवानलः
BR-07-08-172-028a दृष्ट्वा तु पाण्डवीं सेनां दह्यमानां महाहवे
BR-07-08-172-028c प्रहृष्टास्तावका राजन्सिंहनादान्विनेदिरे
BR-07-08-172-029a ततस्तूर्यसहस्राणि नानालिङ्गानि भारत
BR-07-08-172-029c तूर्णमाजघ्निरे हृष्टास्तावका जितकाशिनः
BR-07-08-172-030a कृत्स्ना ह्यक्षौहिणी राजन्सव्यसाची च पाण्डवः
BR-07-08-172-030c तमसा संवृते लोके नादृश्यत महाहवे
BR-07-08-172-031a नैव नस्तादृशं राजन्दृष्टपूर्वं न च श्रुतम्
BR-07-08-172-031c यादृशं द्रोणपुत्रेण सृष्टमस्त्रममर्षिणा
BR-07-08-172-032a अर्जुनस्तु महाराज ब्राह्ममस्त्रमुदैरयत्
BR-07-08-172-032c सर्वास्त्रप्रतिघाताय विहितं पद्मयोनिना
BR-07-08-172-033a ततो मुहूर्तादिव तत्तमो व्युपशशाम ह
BR-07-08-172-033c प्रववौ चानिलः शीतो दिशश्च विमलाभवन्
BR-07-08-172-034a तत्राद्भुतमपश्याम कृत्स्नामक्षौहिणीं हताम्
BR-07-08-172-034c अनभिज्ञेयरूपां च प्रदग्धामस्त्रमायया
BR-07-08-172-035a ततो वीरौ महेष्वासौ विमुक्तौ केशवार्जुनौ
BR-07-08-172-035c सहितौ सम्प्रदृश्येतां नभसीव तमोनुदौ
BR-07-08-172-036a सपताकध्वजहयः सानुकर्षवरायुधः
BR-07-08-172-036c प्रबभौ स रथो मुक्तस्तावकानां भयङ्करः
BR-07-08-172-037a ततः किलकिलाशब्दः शङ्खभेरीरवैः सह
BR-07-08-172-037c पाण्डवानां प्रहृष्टानां क्षणेन समजायत
BR-07-08-172-038a हताविति तयोरासीत्सेनयोरुभयोर्मतिः
BR-07-08-172-038c तरसाभ्यागतौ दृष्ट्वा विमुक्तौ केशवार्जुनौ
BR-07-08-172-039a तावक्षतौ प्रमुदितौ दध्मतुर्वारिजोत्तमौ
BR-07-08-172-039c दृष्ट्वा प्रमुदितान्पार्थांस्त्वदीया व्यथिताभवन्
BR-07-08-172-040a विमुक्तौ च महात्मानौ दृष्ट्वा द्रौणिः सुदुःखितः
BR-07-08-172-040c मुहूर्तं चिन्तयामास किं त्वेतदिति मारिष
BR-07-08-172-041a चिन्तयित्वा तु राजेन्द्र ध्यानशोकपरायणः
BR-07-08-172-041c निःश्वसन्दीर्घमुष्णं च विमनाश्चाभवत्तदा
BR-07-08-172-042a ततो द्रौणिर्धनुर्न्यस्य रथात्प्रस्कन्द्य वेगितः
BR-07-08-172-042c धिग्धिक्सर्वमिदं मिथ्येत्युक्त्वा सम्प्राद्रवद्रणात्
BR-07-08-172-043a ततः स्निग्धाम्बुदाभासं वेदव्यासमकल्मषम्
BR-07-08-172-043c आवासं च सरस्वत्याः स वै व्यासं ददर्श ह
BR-07-08-172-044a तं द्रौणिरग्रतो दृष्ट्वा स्थितं कुरुकुलोद्वह
BR-07-08-172-044c सन्नकण्ठोऽब्रवीद्वाक्यमभिवाद्य सुदीनवत्
BR-07-08-172-045a भो भो माया यदृच्छा वा न विद्मः किमिदं भवेत्
BR-07-08-172-045c अस्त्रं त्विदं कथं मिथ्या मम कश्च व्यतिक्रमः
BR-07-08-172-046a अधरोत्तरमेतद्वा लोकानां वा पराभवः
BR-07-08-172-046c यदिमौ जीवतः कृष्णौ कालो हि दुरतिक्रमः
BR-07-08-172-047a नासुरामरगन्धर्वा न पिशाचा न राक्षसाः
BR-07-08-172-047c न सर्पयक्षपतगा न मनुष्याः कथञ्चन
BR-07-08-172-048a उत्सहन्तेऽन्यथा कर्तुमेतदस्त्रं मयेरितम्
BR-07-08-172-048c तदिदं केवलं हत्वा युक्तामक्षौहिणीं ज्वलत्
BR-07-08-172-049a केनेमौ मर्त्यधर्माणौ नावधीत्केशवार्जुनौ
BR-07-08-172-049c एतत्प्रब्रूहि भगवन्मया पृष्टो यथातथम्
BR-07-08-172-050  व्यास उवाच
BR-07-08-172-050a महान्तमेतमर्थं मां यं त्वं पृच्छसि विस्मयात्
BR-07-08-172-050c तत्प्रवक्ष्यामि ते सर्वं समाधाय मनः शृणु
BR-07-08-172-051a योऽसौ नारायणो नाम पूर्वेषामपि पूर्वजः
BR-07-08-172-051c अजायत च कार्यार्थं पुत्रो धर्मस्य विश्वकृत्
BR-07-08-172-052a स तपस्तीव्रमातस्थे मैनाकं गिरिमास्थितः
BR-07-08-172-052c ऊर्ध्वबाहुर्महातेजा ज्वलनादित्यसन्निभः
BR-07-08-172-053a षष्टिं वर्षसहस्राणि तावन्त्येव शतानि च
BR-07-08-172-053c अशोषयत्तदात्मानं वायुभक्षोऽम्बुजेक्षणः
BR-07-08-172-054a अथापरं तपस्तप्त्वा द्विस्ततोऽन्यत्पुनर्महत्
BR-07-08-172-054c द्यावापृथिव्योर्विवरं तेजसा समपूरयत्
BR-07-08-172-055a स तेन तपसा तात ब्रह्मभूतो यदाभवत्
BR-07-08-172-055c ततो विश्वेश्वरं योनिं विश्वस्य जगतः पतिम्
BR-07-08-172-056a ददर्श भृशदुर्दर्शं सर्वदेवैरपीश्वरम्
BR-07-08-172-056c अणीयसामणीयांसं बृहद्भ्यश्च बृहत्तरम्
BR-07-08-172-057a रुद्रमीशानमृषभं चेकितानमजं परम्
BR-07-08-172-057c गच्छतस्तिष्ठतो वापि सर्वभूतहृदि स्थितम्
BR-07-08-172-058a दुर्वारणं दुर्दृशं तिग्ममन्युं महात्मानं सर्वहरं प्रचेतसम्
BR-07-08-172-058c दिव्यं चापमिषुधी चाददानं हिरण्यवर्माणमनन्तवीर्यम्
BR-07-08-172-059a पिनाकिनं वज्रिणं दीप्तशूलं परश्वधिं गदिनं स्वायतासिम्
BR-07-08-172-059c सुभ्रुं जटामण्डलचन्द्रमौलिं व्याघ्राजिनं परिघं दण्डपाणिम्
BR-07-08-172-060a शुभाङ्गदं नागयज्ञोपवीतिं विश्वैर्गणैः शोभितं भूतसङ्घैः
BR-07-08-172-060c एकीभूतं तपसां सन्निधानं वयोतिगैः सुष्टुतमिष्टवाग्भिः
BR-07-08-172-061a जलं दिवं खं क्षितिं चन्द्रसूर्यौ तथा वाय्वग्नी प्रतिमानं जगच्च
BR-07-08-172-061c नालं द्रष्टुं यमजं भिन्नवृत्ता ब्रह्मद्विषघ्नममृतस्य योनिम्
BR-07-08-172-062a यं पश्यन्ति ब्राह्मणाः साधुवृत्ताः क्षीणे पापे मनसा ये विशोकाः
BR-07-08-172-062c स तन्निष्ठस्तपसा धर्ममीड्यं तद्भक्त्या वै विश्वरूपं ददर्श
BR-07-08-172-062e दृष्ट्वा चैनं वाङ्मनोबुद्धिदेहैः संहृष्टात्मा मुमुदे देवदेवम्
BR-07-08-172-063a अक्षमालापरिक्षिप्तं ज्योतिषां परमं निधिम्
BR-07-08-172-063c ततो नारायणो दृष्ट्वा ववन्दे विश्वसम्भवम्
BR-07-08-172-064a वरदं पृथुचार्वङ्ग्या पार्वत्या सहितं प्रभुम्
BR-07-08-172-064c अजमीशानमव्यग्रं कारणात्मानमच्युतम्
BR-07-08-172-065a अभिवाद्याथ रुद्राय सद्योऽन्धकनिपातिने
BR-07-08-172-065c पद्माक्षस्तं विरूपाक्षमभितुष्टाव भक्तिमान्
BR-07-08-172-066a त्वत्सम्भूता भूतकृतो वरेण्य गोप्तारोऽद्य भुवनं पूर्वदेवाः
BR-07-08-172-066c आविश्येमां धरणीं येऽभ्यरक्षन्पुरा पुराणां तव देव सृष्टिम्
BR-07-08-172-067a सुरासुरान्नागरक्षःपिशाचान्नरान्सुपर्णानथ गन्धर्वयक्षान्
BR-07-08-172-067c पृथग्विधान्भूतसङ्घांश्च विश्वांस्त्वत्सम्भूतान्विद्म सर्वांस्तथैव
BR-07-08-172-067e ऐन्द्रं याम्यं वारुणं वैत्तपाल्यं मैत्रं त्वाष्ट्रं कर्म सौम्यं च तुभ्यम्
BR-07-08-172-068a रूपं ज्योतिः शब्द आकाशवायुः स्पर्शः स्वाद्यं सलिलं गन्ध उर्वी
BR-07-08-172-068c कामो ब्रह्मा ब्रह्म च ब्राह्मणाश्च त्वत्सम्भूतं स्थास्नु चरिष्णु चेदम्
BR-07-08-172-069a अद्भ्यः स्तोका यान्ति यथा पृथक्त्वं ताभिश्चैक्यं सङ्क्षये यान्ति भूयः
BR-07-08-172-069c एवं विद्वान्प्रभवं चाप्ययं च हित्वा भूतानां तत्र सायुज्यमेति
BR-07-08-172-070a दिव्यावृतौ मानसौ द्वौ सुपर्णाववाक्शाखः पिप्पलः सप्त गोपाः
BR-07-08-172-070c दशाप्यन्ये ये पुरं धारयन्ति त्वया सृष्टास्ते हि तेभ्यः परस्त्वम्
BR-07-08-172-070e भूतं भव्यं भविता चाप्यधृष्यं त्वत्सम्भूता भुवनानीह विश्वा
BR-07-08-172-071a भक्तं च मां भजमानं भजस्व मा रीरिषो मामहिताहितेन
BR-07-08-172-071c आत्मानं त्वामात्मनोऽनन्यभावो विद्वानेवं गच्छति ब्रह्म शुक्रम्
BR-07-08-172-072a अस्तौषं त्वां तव सम्मानमिच्छन्विचिन्वन्वै सवृषं देववर्य
BR-07-08-172-072c सुदुर्लभान्देहि वरान्ममेष्टानभिष्टुतः प्रतिकार्षीश्च मा माम्
BR-07-08-172-073a तस्मै वरानचिन्त्यात्मा नीलकण्ठः पिनाकधृक्
BR-07-08-172-073c अर्हते देवमुख्याय प्रायच्छदृषिसंस्तुतः
BR-07-08-172-074  नीलकण्ठ उवाच
BR-07-08-172-074a मत्प्रसादान्मनुष्येषु देवगन्धर्वयोनिषु
BR-07-08-172-074c अप्रमेयबलात्मा त्वं नारायण भविष्यसि
BR-07-08-172-075a न च त्वा प्रसहिष्यन्ति देवासुरमहोरगाः
BR-07-08-172-075c न पिशाचा न गन्धर्वा न नरा न च राक्षसाः
BR-07-08-172-076a न सुपर्णास्तथा नागा न च विश्वे वियोनिजाः
BR-07-08-172-076c न कश्चित्त्वां च देवोऽपि समरेषु विजेष्यति
BR-07-08-172-077a न शस्त्रेण न वज्रेण नाग्निना न च वायुना
BR-07-08-172-077c नार्द्रेण न च शुष्केण त्रसेन स्थावरेण वा
BR-07-08-172-078a कश्चित्तव रुजं कर्ता मत्प्रसादात्कथञ्चन
BR-07-08-172-078c अपि चेत्समरं गत्वा भविष्यसि ममाधिकः
BR-07-08-172-079  व्यास उवाच
BR-07-08-172-079a एवमेते वरा लब्धाः पुरस्ताद्विद्धि शौरिणा
BR-07-08-172-079c स एष देवश्चरति मायया मोहयञ्जगत्
BR-07-08-172-080a तस्यैव तपसा जातं नरं नाम महामुनिम्
BR-07-08-172-080c तुल्यमेतेन देवेन तं जानीह्यर्जुनं सदा
BR-07-08-172-081a तावेतौ पूर्वदेवानां परमोपचितावृषी
BR-07-08-172-081c लोकयात्राविधानार्थं सञ्जायेते युगे युगे
BR-07-08-172-082a तथैव कर्मणः कृत्स्नं महतस्तपसोऽपि च
BR-07-08-172-082c तेजोमन्युश्च विद्वंस्त्वं जातो रौद्रो महामते
BR-07-08-172-083a स भवान्देववत्प्राज्ञो ज्ञात्वा भवमयं जगत्
BR-07-08-172-083c अवाकर्षस्त्वमात्मानं नियमैस्तत्प्रियेप्सया
BR-07-08-172-084a शुभमौर्वं नवं कृत्वा महापुरुषविग्रहम्
BR-07-08-172-084c ईजिवांस्त्वं जपैर्होमैरुपहारैश्च मानद
BR-07-08-172-085a स तथा पूज्यमानस्ते पूर्वदेवोऽप्यतूतुषत्
BR-07-08-172-085c पुष्कलांश्च वरान्प्रादात्तव विद्वन्हृदि स्थितान्
BR-07-08-172-086a जन्मकर्मतपोयोगास्तयोस्तव च पुष्कलाः
BR-07-08-172-086c ताभ्यां लिङ्गेऽर्चितो देवस्त्वयार्चायां युगे युगे
BR-07-08-172-087a सर्वरूपं भवं ज्ञात्वा लिङ्गे योऽर्चयति प्रभुम्
BR-07-08-172-087c आत्मयोगाश्च तस्मिन्वै शास्त्रयोगाश्च शाश्वताः
BR-07-08-172-088a एवं देवा यजन्तो हि सिद्धाश्च परमर्षयः
BR-07-08-172-088c प्रार्थयन्ति परं लोके स्थानमेव च शाश्वतम्
BR-07-08-172-089a स एष रुद्रभक्तश्च केशवो रुद्रसम्भवः
BR-07-08-172-089c कृष्ण एव हि यष्टव्यो यज्ञैश्चैष सनातनः
BR-07-08-172-090a सर्वभूतभवं ज्ञात्वा लिङ्गेऽर्चयति यः प्रभुम्
BR-07-08-172-090c तस्मिन्नभ्यधिकां प्रीतिं करोति वृषभध्वजः
BR-07-08-172-091  सञ्जय उवाच
BR-07-08-172-091a तस्य तद्वचनं श्रुत्वा द्रोणपुत्रो महारथः
BR-07-08-172-091c नमश्चकार रुद्राय बहु मेने च केशवम्
BR-07-08-172-092a हृष्टलोमा च वश्यात्मा नमस्कृत्य महर्षये
BR-07-08-172-092c वरूथिनीमभिप्रेत्य अवहारमकारयत्
BR-07-08-172-093a ततः प्रत्यवहारोऽभूत्पाण्डवानां विशाम्पते
BR-07-08-172-093c कौरवाणां च दीनानां द्रोणे युधि निपातिते
BR-07-08-172-094a युद्धं कृत्वा दिनान्पञ्च द्रोणो हत्वा वरूथिनीम्
BR-07-08-172-094c ब्रह्मलोकं गतो राजन्ब्राह्मणो वेदपारगः

