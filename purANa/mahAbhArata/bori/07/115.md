001	धृतराष्ट्र उवाच
001a	अहन्यहनि मे दीप्तं यशः पतति सञ्जय
001c	हता मे बहवो योधा मन्ये कालस्य पर्ययम्
002a	धनञ्जयस्तु सङ्क्रुद्धः प्रविष्टो मामकं बलम्
002c	रक्षितं द्रोणकर्णाभ्यामप्रवेश्यं सुरैरपि
003a	ताभ्यामूर्जितवीर्याभ्यामाप्यायितपराक्रमः
003c	सहितः कृष्णभीमाभ्यां शिनीनामृषभेण च
004a	तदा प्रभृति मा शोको दहत्यग्निरिवाशयम्
004c	ग्रस्तान्हि प्रतिपश्यामि भूमिपालान्ससैन्धवान्
005a	अप्रियं सुमहत्कृत्वा सिन्धुराजः किरीटिनः
005c	चक्षुर्विषयमापन्नः कथं मुच्येत जीवितः
006a	अनुमानाच्च पश्यामि नास्ति सञ्जय सैन्धवः
006c	युद्धं तु तद्यथा वृत्तं तन्ममाचक्ष्व पृच्छतः
007a	यच्च विक्षोभ्य महतीं सेनां संलोड्य चासकृत्
007c	एकः प्रविष्टः सङ्क्रुद्धो नलिनीमिव कुञ्जरः
008a	तस्य वृष्णिप्रवीरस्य ब्रूहि युद्धं यथातथम्
008c	धनञ्जयार्थे यत्तस्य कुशलो ह्यसि सञ्जय
009	सञ्जय उवाच
009a	तथा तु वैकर्तनपीडितं तं भीमं प्रयान्तं पुरुषप्रवीरम्
009c	समीक्ष्य राजन्नरवीरमध्ये शिनिप्रवीरोऽनुययौ रथेन
010a	नदन्यथा वज्रधरस्तपान्ते ज्वलन्यथा जलदान्ते च सूर्यः
010c	निघ्नन्नमित्रान्धनुषा दृढेन सङ्कम्पयंस्तव पुत्रस्य सेनाम्
011a	तं यान्तमश्वै रजतप्रकाशैरायोधने नरवीरं चरन्तम्
011c	नाशक्नुवन्वारयितुं त्वदीयाः सर्वे रथा भारत माधवाग्र्यम्
012a	अमर्षपूर्णस्त्वनिवृत्तयोधी शरासनी काञ्चनवर्मधारी
012c	अलम्बुसः सात्यकिं माधवाग्र्यमवारयद्राजवरोऽभिपत्य
013a	तयोरभूद्भारत सम्प्रहारस्तथागतो नैव बभूव कश्चित्
013c	प्रैक्षन्त एवाहवशोभिनौ तौ योधास्त्वदीयाश्च परे च सर्वे
014a	अविध्यदेनं दशभिः पृषत्कैरलम्बुसो राजवरः प्रसह्य
014c	अनागतानेव तु तान्पृषत्कांश्चिच्छेद बाणैः शिनिपुङ्गवोऽपि
015a	पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः
015c	विव्याध देहावरणं विदार्य ते सात्यकेराविविशुः शरीरम्
016a	तैः कायमस्याग्न्यनिलप्रभावैर्विदार्य बाणैरपरैर्ज्वलद्भिः
016c	आजघ्निवांस्तान्रजतप्रकाशानश्वांश्चतुर्भिश्चतुरः प्रसह्य
017a	तथा तु तेनाभिहतस्तरस्वी नप्ता शिनेश्चक्रधरप्रभावः
017c	अलम्बुसस्योत्तमवेगवद्भिर्हयांश्चतुर्भिर्निजघान बाणैः
018a	अथास्य सूतस्य शिरो निकृत्य भल्लेन कालानलसन्निभेन
018c	सकुण्डलं पूर्णशशिप्रकाशं भ्राजिष्णु वक्त्रं निचकर्त देहात्
019a	निहत्य तं पार्थिवपुत्रपौत्रं सङ्ख्ये मधूनामृषभः प्रमाथी
019c	ततोऽन्वयादर्जुनमेव वीरः सैन्यानि राजंस्तव संनिवार्य
020a	अन्वागतं वृष्णिवरं समीक्ष्य तथारिमध्ये परिवर्तमानम्
020c	घ्नन्तं कुरूणामिषुभिर्बलानि पुनः पुनर्वायुरिवाभ्रपूगान्
021a	ततोऽवहन्सैन्धवाः साधु दान्ता गोक्षीरकुन्देन्दुहिमप्रकाशाः
021c	सुवर्णजालावतताः सदश्वा यतो यतः कामयते नृसिंहः
022a	अथात्मजास्ते सहिताभिपेतुरन्ये च योधास्त्वरितास्त्वदीयाः
022c	कृत्वा मुखं भारत योधमुख्यं दुःशासनं त्वत्सुतमाजमीढ
023a	ते सर्वतः सम्परिवार्य संख्ये शैनेयमाजघ्नुरनीकसाहाः
023c	स चापि तान्प्रवरः सात्वतानां न्यवारयद्बाणजालेन वीरः
024a	निवार्य तांस्तूर्णममित्रघाती नप्ता शिनेः पत्रिभिरग्निकल्पैः
024c	दुःशासनस्यापि जघान वाहानुद्यम्य बाणासनमाजमीढ

