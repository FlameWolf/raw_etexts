BR-07-05-115-001	धृतराष्ट्र उवाच
BR-07-05-115-001a	अहन्यहनि मे दीप्तं यशः पतति सञ्जय
BR-07-05-115-001c	हता मे बहवो योधा मन्ये कालस्य पर्ययम्
BR-07-05-115-002a	धनञ्जयस्तु सङ्क्रुद्धः प्रविष्टो मामकं बलम्
BR-07-05-115-002c	रक्षितं द्रोणकर्णाभ्यामप्रवेश्यं सुरैरपि
BR-07-05-115-003a	ताभ्यामूर्जितवीर्याभ्यामाप्यायितपराक्रमः
BR-07-05-115-003c	सहितः कृष्णभीमाभ्यां शिनीनामृषभेण च
BR-07-05-115-004a	तदा प्रभृति मा शोको दहत्यग्निरिवाशयम्
BR-07-05-115-004c	ग्रस्तान्हि प्रतिपश्यामि भूमिपालान्ससैन्धवान्
BR-07-05-115-005a	अप्रियं सुमहत्कृत्वा सिन्धुराजः किरीटिनः
BR-07-05-115-005c	चक्षुर्विषयमापन्नः कथं मुच्येत जीवितः
BR-07-05-115-006a	अनुमानाच्च पश्यामि नास्ति सञ्जय सैन्धवः
BR-07-05-115-006c	युद्धं तु तद्यथा वृत्तं तन्ममाचक्ष्व पृच्छतः
BR-07-05-115-007a	यच्च विक्षोभ्य महतीं सेनां संलोड्य चासकृत्
BR-07-05-115-007c	एकः प्रविष्टः सङ्क्रुद्धो नलिनीमिव कुञ्जरः
BR-07-05-115-008a	तस्य वृष्णिप्रवीरस्य ब्रूहि युद्धं यथातथम्
BR-07-05-115-008c	धनञ्जयार्थे यत्तस्य कुशलो ह्यसि सञ्जय
BR-07-05-115-009	सञ्जय उवाच
BR-07-05-115-009a	तथा तु वैकर्तनपीडितं तं भीमं प्रयान्तं पुरुषप्रवीरम्
BR-07-05-115-009c	समीक्ष्य राजन्नरवीरमध्ये शिनिप्रवीरोऽनुययौ रथेन
BR-07-05-115-010a	नदन्यथा वज्रधरस्तपान्ते ज्वलन्यथा जलदान्ते च सूर्यः
BR-07-05-115-010c	निघ्नन्नमित्रान्धनुषा दृढेन सङ्कम्पयंस्तव पुत्रस्य सेनाम्
BR-07-05-115-011a	तं यान्तमश्वै रजतप्रकाशैरायोधने नरवीरं चरन्तम्
BR-07-05-115-011c	नाशक्नुवन्वारयितुं त्वदीयाः सर्वे रथा भारत माधवाग्र्यम्
BR-07-05-115-012a	अमर्षपूर्णस्त्वनिवृत्तयोधी शरासनी काञ्चनवर्मधारी
BR-07-05-115-012c	अलम्बुसः सात्यकिं माधवाग्र्यमवारयद्राजवरोऽभिपत्य
BR-07-05-115-013a	तयोरभूद्भारत सम्प्रहारस्तथागतो नैव बभूव कश्चित्
BR-07-05-115-013c	प्रैक्षन्त एवाहवशोभिनौ तौ योधास्त्वदीयाश्च परे च सर्वे
BR-07-05-115-014a	अविध्यदेनं दशभिः पृषत्कैरलम्बुसो राजवरः प्रसह्य
BR-07-05-115-014c	अनागतानेव तु तान्पृषत्कांश्चिच्छेद बाणैः शिनिपुङ्गवोऽपि
BR-07-05-115-015a	पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः
BR-07-05-115-015c	विव्याध देहावरणं विदार्य ते सात्यकेराविविशुः शरीरम्
BR-07-05-115-016a	तैः कायमस्याग्न्यनिलप्रभावैर्विदार्य बाणैरपरैर्ज्वलद्भिः
BR-07-05-115-016c	आजघ्निवांस्तान्रजतप्रकाशानश्वांश्चतुर्भिश्चतुरः प्रसह्य
BR-07-05-115-017a	तथा तु तेनाभिहतस्तरस्वी नप्ता शिनेश्चक्रधरप्रभावः
BR-07-05-115-017c	अलम्बुसस्योत्तमवेगवद्भिर्हयांश्चतुर्भिर्निजघान बाणैः
BR-07-05-115-018a	अथास्य सूतस्य शिरो निकृत्य भल्लेन कालानलसन्निभेन
BR-07-05-115-018c	सकुण्डलं पूर्णशशिप्रकाशं भ्राजिष्णु वक्त्रं निचकर्त देहात्
BR-07-05-115-019a	निहत्य तं पार्थिवपुत्रपौत्रं सङ्ख्ये मधूनामृषभः प्रमाथी
BR-07-05-115-019c	ततोऽन्वयादर्जुनमेव वीरः सैन्यानि राजंस्तव संनिवार्य
BR-07-05-115-020a	अन्वागतं वृष्णिवरं समीक्ष्य तथारिमध्ये परिवर्तमानम्
BR-07-05-115-020c	घ्नन्तं कुरूणामिषुभिर्बलानि पुनः पुनर्वायुरिवाभ्रपूगान्
BR-07-05-115-021a	ततोऽवहन्सैन्धवाः साधु दान्ता गोक्षीरकुन्देन्दुहिमप्रकाशाः
BR-07-05-115-021c	सुवर्णजालावतताः सदश्वा यतो यतः कामयते नृसिंहः
BR-07-05-115-022a	अथात्मजास्ते सहिताभिपेतुरन्ये च योधास्त्वरितास्त्वदीयाः
BR-07-05-115-022c	कृत्वा मुखं भारत योधमुख्यं दुःशासनं त्वत्सुतमाजमीढ
BR-07-05-115-023a	ते सर्वतः सम्परिवार्य संख्ये शैनेयमाजघ्नुरनीकसाहाः
BR-07-05-115-023c	स चापि तान्प्रवरः सात्वतानां न्यवारयद्बाणजालेन वीरः
BR-07-05-115-024a	निवार्य तांस्तूर्णममित्रघाती नप्ता शिनेः पत्रिभिरग्निकल्पैः
BR-07-05-115-024c	दुःशासनस्यापि जघान वाहानुद्यम्य बाणासनमाजमीढ

