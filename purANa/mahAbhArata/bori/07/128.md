001	सञ्जय उवाच
001a	तदुदीर्णगजाश्वौघं बलं तव जनाधिप
001c	पाण्डुसेनामभिद्रुत्य योधयामास सर्वतः
002a	पाञ्चालाः कुरवश्चैव योधयन्तः परस्परम्
002c	यमराष्ट्राय महते परलोकाय दीक्षिताः
003a	शूराः शूरैः समागम्य शरतोमरशक्तिभिः
003c	विव्यधुः समरे तूर्णं निन्युश्चैव यमक्षयम्
004a	रथिनां रथिभिः सार्धं रुधिरस्रावि दारुणम्
004c	प्रावर्तत महद्युद्धं निघ्नतामितरेतरम्
005a	वारणाश्च महाराज समासाद्य परस्परम्
005c	विषाणैर्दारयामासुः सङ्क्रुद्धाश्च मदोत्कटाः
006a	हयारोहान्हयारोहाः प्रासशक्तिपरश्वधैः
006c	बिभिदुस्तुमुले युद्धे प्रार्थयन्तो महद्यशः
007a	पत्तयश्च महाबाहो शतशः शस्त्रपाणयः
007c	अन्योन्यमार्दयन्राजन्नित्ययत्ताः पराक्रमे
008a	गोत्राणां नामधेयानां कुलानां चैव मारिष
008c	श्रवणाद्धि विजानीमः पाञ्चालान्कुरुभिः सह
009a	अन्योन्यं समरे योधाः शरशक्तिपरश्वधैः
009c	प्रेषयन्परलोकाय विचरन्तो ह्यभीतवत्
010a	शरैर्दश दिशो राजंस्तेषां मुक्तैः सहस्रशः
010c	न भ्राजन्त यथापूर्वं भास्करेऽस्तं गतेऽपि च
011a	तथा प्रयुध्यमानेषु पाण्डवेयेषु निर्भयः
011c	दुर्योधनो महाराज व्यवगाहत तद्बलम्
012a	सैन्धवस्य वधेनैव भृशं दुःखसमन्वितः
012c	मर्तव्यमिति सञ्चिन्त्य प्राविशत्तु द्विषद्बलम्
013a	नादयन्रथघोषेण कम्पयन्निव मेदिनीम्
013c	अभ्यवर्तत पुत्रस्ते पाण्डवानामनीकिनीम्
014a	स सन्निपातस्तुमुलस्तस्य तेषां च भारत
014c	अभवत्सर्वसैन्यानामभावकरणो महान्
015a	मध्यन्दिनगतं सूर्यं प्रतपन्तं गभस्तिभिः
015c	तथा तव सुतं मध्ये प्रतपन्तं शरोर्मिभिः
016a	न शेकुर्भारतं युद्धे पाण्डवाः समवेक्षितुम्
016c	पलायने कृतोत्साहा निरुत्साहा द्विषज्जये
017a	पर्यधावन्त पाञ्चाला वध्यमाना महात्मना
017c	रुक्मपुङ्खैः प्रसन्नाग्रैस्तव पुत्रेण धन्विना
017e	अर्द्यमानाः शरैस्तूर्णं न्यपतन्पाण्डुसैनिकाः
018a	न तादृशं रणे कर्म कृतवन्तस्तु तावकाः
018c	यादृशं कृतवान्राजा पुत्रस्तव विशां पते
019a	पुत्रेण तव सा सेना पाण्डवी मथिता रणे
019c	नलिनी द्विरदेनेव समन्तात्फुल्लपङ्कजा
020a	क्षीणतोयानिलार्काभ्यां हतत्विडिव पद्मिनी
020c	बभूव पाण्डवी सेना तव पुत्रस्य तेजसा
021a	पाण्डुसेनां हतां दृष्ट्वा तव पुत्रेण भारत
021c	भीमसेनपुरोगास्तु पाञ्चालाः समुपाद्रवन्
022a	स भीमसेनं दशभिर्माद्रीपुत्रौ त्रिभिस्त्रिभिः
022c	विराटद्रुपदौ षड्भिः शतेन च शिखण्डिनम्
023a	धृष्टद्युम्नं च सप्तत्या धर्मपुत्रं च सप्तभिः
023c	केकयांश्चैव चेदींश्च बहुभिर्निशितैः शरैः
024a	सात्वतं पञ्चभिर्विद्ध्वा द्रौपदेयांस्त्रिभिस्त्रिभिः
024c	घटोत्कचं च समरे विद्ध्वा सिंह इवानदत्
025a	शतशश्चापरान्योधान्सद्विपाश्वरथान्रणे
025c	शरैरवचकर्तोग्रैः क्रुद्धोऽन्तक इव प्रजाः
026a	तस्य तान्निघ्नतः शत्रून्रुक्मपृष्ठं महद्धनुः
026c	भल्लाभ्यां पाण्डवो ज्येष्ठस्त्रिधा चिच्छेद मारिष
027a	विव्याध चैनं दशभिः सम्यगस्तैः शितैः शरैः
027c	मर्माणि भित्त्वा ते सर्वे सम्भग्नाः क्षितिमाविशन्
028a	ततः प्रमुदिता योधाः परिवव्रुर्युधिष्ठिरम्
028c	वृत्रहत्यै यथा देवाः परिवव्रुः पुरन्दरम्
029a	ततो युधिष्ठिरो राजा तव पुत्रस्य मारिष
029c	शरं परमदुर्वारं प्रेषयामास संयुगे
029e	स तेन भृशसंविद्धो निषसाद रथोत्तमे
030a	ततः पाञ्चालसैन्यानां भृशमासीद्रवो महान्
030c	हतो राजेति राजेन्द्र मुदितानां समन्ततः
031a	बाणशब्दरवश्चोग्रः शुश्रुवे तत्र मारिष
031c	अथ द्रोणो द्रुतं तत्र प्रत्यदृश्यत संयुगे
032a	हृष्टो दुर्योधनश्चापि दृढमादाय कार्मुकम्
032c	तिष्ठ तिष्ठेति राजानं ब्रुवन्पाण्डवमभ्ययात्
033a	प्रत्युद्ययुस्तं त्वरिताः पाञ्चाला राजगृद्धिनः
033c	तान्द्रोणः प्रतिजग्राह परीप्सन्कुरुसत्तमम्
033e	चण्डवातोद्धतान्मेघान्निघ्नन्रश्मिमुचो यथा
034a	ततो राजन्महानासीत्संग्रामो भूरिवर्धनः
034c	तावकानां परेषां च समेतानां युयुत्सया
