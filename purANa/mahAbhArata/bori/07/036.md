BR-07-03-036-001  सञ्जय उवाच
BR-07-03-036-001a तां प्रभग्नां चमूं दृष्ट्वा सौभद्रेणामितौजसा
BR-07-03-036-001c दुर्योधनो भृशं क्रुद्धः स्वयं सौभद्रमभ्ययात्
BR-07-03-036-002a ततो राजानमावृत्तं सौभद्रं प्रति संयुगे
BR-07-03-036-002c दृष्ट्वा द्रोणोऽब्रवीद्योधान्पर्याप्नुत नराधिपम्
BR-07-03-036-003a पुराभिमन्युर्लक्ष्यं नः पश्यतां हन्ति वीर्यवान्
BR-07-03-036-003c तमाद्रवत मा भैष्ट क्षिप्रं रक्षत कौरवम्
BR-07-03-036-004a ततः कृतज्ञा बलिनः सुहृदो जितकाशिनः
BR-07-03-036-004c त्रास्यमाना भयाद्वीरं परिवव्रुस्तवात्मजम्
BR-07-03-036-005a द्रोणो द्रौणिः कृपः कर्णः कृतवर्मा च सौबलः
BR-07-03-036-005c बृहद्बलो मद्रराजो भूरिर्भूरिश्रवाः शलः
BR-07-03-036-006a पौरवो वृषसेनश्च विसृजन्तः शिताञ्शरान्
BR-07-03-036-006c सौभद्रं शरवर्षेण महता समवाकिरन्
BR-07-03-036-007a सम्मोहयित्वा तमथ दुर्योधनममोचयन्
BR-07-03-036-007c आस्याद्ग्रासमिवाक्षिप्तं ममृषे नार्जुनात्मजः
BR-07-03-036-008a ताञ्शरौघेण महता साश्वसूतान्महारथान्
BR-07-03-036-008c विमुखीकृत्य सौभद्रः सिंहनादमथानदत्
BR-07-03-036-009a तस्य नादं ततः श्रुत्वा सिंहस्येवामिषैषिणः
BR-07-03-036-009c नामृष्यन्त सुसंरब्धाः पुनर्द्रोणमुखा रथाः
BR-07-03-036-010a त एनं कोष्ठकीकृत्य रथवंशेन मारिष
BR-07-03-036-010c व्यसृजन्निषुजालानि नानालिङ्गानि सङ्घशः
BR-07-03-036-011a तान्यन्तरिक्षे चिच्छेद पौत्रस्तव शितैः शरैः
BR-07-03-036-011c तांश्चैव प्रतिविव्याध तदद्भुतमिवाभवत्
BR-07-03-036-012a ततस्ते कोपितास्तेन शरैराशीविषोपमैः
BR-07-03-036-012c परिवव्रुर्जिघांसन्तः सौभद्रमपलायिनम्
BR-07-03-036-013a समुद्रमिव पर्यस्तं त्वदीयं तद्बलार्णवम्
BR-07-03-036-013c अभिमन्युर्दधारैको वेलेव मकरालयम्
BR-07-03-036-014a शूराणां युध्यमानानां निघ्नतामितरेतरम्
BR-07-03-036-014c अभिमन्योः परेषां च नासीत्कश्चित्पराङ्मुखः
BR-07-03-036-015a तस्मिंस्तु घोरे सङ्ग्रामे वर्तमाने भयङ्करे
BR-07-03-036-015c दुःसहो नवभिर्बाणैरभिमन्युमविध्यत
BR-07-03-036-016a दुःशासनो द्वादशभिः कृपः शारद्वतस्त्रिभिः
BR-07-03-036-016c द्रोणस्तु सप्तदशभिः शरैराशीविषोपमैः
BR-07-03-036-017a विविंशतिस्तु विंशत्या कृतवर्मा च सप्तभिः
BR-07-03-036-017c बृहद्बलस्तथाष्टाभिरश्वत्थामा च सप्तभिः
BR-07-03-036-018a भूरिश्रवास्त्रिभिर्बाणैर्मद्रेशः षड्भिराशुगैः
BR-07-03-036-018c द्वाभ्यां शराभ्यां शकुनिस्त्रिभिर्दुर्योधनो नृपः
BR-07-03-036-019a स तु तान्प्रतिविव्याध त्रिभिस्त्रिभिरजिह्मगैः
BR-07-03-036-019c नृत्यन्निव महाराज चापहस्तः प्रतापवान्
BR-07-03-036-020a ततोऽभिमन्युः सङ्क्रुद्धस्ताप्यमानस्तवात्मजैः
BR-07-03-036-020c विदर्शयन्वै सुमहच्छिक्षौरसकृतं बलम्
BR-07-03-036-021a गरुडानिलरंहोभिर्यन्तुर्वाक्यकरैर्हयैः
BR-07-03-036-021c दान्तैरश्मकदायादं त्वरमाणोऽभ्यहारयत्
BR-07-03-036-021e विव्याध चैनं दशभिर्बाणैस्तिष्ठेति चाब्रवीत्
BR-07-03-036-022a तस्याभिमन्युर्दशभिर्बाणैः सूतं हयान्ध्वजम्
BR-07-03-036-022c बाहू धनुः शिरश्चोर्व्यां स्मयमानोऽभ्यपातयत्
BR-07-03-036-023a ततस्तस्मिन्हते वीरे सौभद्रेणाश्मकेश्वरे
BR-07-03-036-023c सञ्चचाल बलं सर्वं पलायनपरायणम्
BR-07-03-036-024a ततः कर्णः कृपो द्रोणो द्रौणिर्गान्धारराट्शलः
BR-07-03-036-024c शल्यो भूरिश्रवाः क्राथः सोमदत्तो विविंशतिः
BR-07-03-036-025a वृषसेनः सुषेणश्च कुण्डभेदी प्रतर्दनः
BR-07-03-036-025c वृन्दारको ललित्थश्च प्रबाहुर्दीर्घलोचनः
BR-07-03-036-025e दुर्योधनश्च सङ्क्रुद्धः शरवर्षैरवाकिरन्
BR-07-03-036-026a सोऽतिक्रुद्धो महेष्वासैरभिमन्युरजिह्मगैः
BR-07-03-036-026c शरमादत्त कर्णाय परकायावभेदनम्
BR-07-03-036-027a तस्य भित्त्वा तनुत्राणं देहं निर्भिद्य चाशुगः
BR-07-03-036-027c प्राविशद्धरणीं राजन्वल्मीकमिव पन्नगः
BR-07-03-036-028a स तेनातिप्रहारेण व्यथितो विह्वलन्निव
BR-07-03-036-028c सञ्चचाल रणे कर्णः क्षितिकम्पे यथाचलः
BR-07-03-036-029a अथान्यैर्निशितैर्बाणैः सुषेणं दीर्घलोचनम्
BR-07-03-036-029c कुण्डभेदिं च सङ्क्रुद्धस्त्रिभिस्त्रीनवधीद्बली
BR-07-03-036-030a कर्णस्तं पञ्चविंशत्या नाराचानां समर्पयत्
BR-07-03-036-030c अश्वत्थामा च विंशत्या कृतवर्मा च सप्तभिः
BR-07-03-036-031a स शरार्दितसर्वाङ्गः क्रुद्धः शक्रात्मजात्मजः
BR-07-03-036-031c विचरन्दृश्यते सैन्ये पाशहस्त इवान्तकः
BR-07-03-036-032a शल्यं च बाणवर्षेण समीपस्थमवाकिरत्
BR-07-03-036-032c उदक्रोशन्महाबाहुस्तव सैन्यानि भीषयन्
BR-07-03-036-033a ततः स विद्धोऽस्त्रविदा मर्मभिद्भिरजिह्मगैः
BR-07-03-036-033c शल्यो राजन्रथोपस्थे निषसाद मुमोह च
BR-07-03-036-034a तं हि विद्धं तथा दृष्ट्वा सौभद्रेण यशस्विना
BR-07-03-036-034c सम्प्राद्रवच्चमूः सर्वा भारद्वाजस्य पश्यतः
BR-07-03-036-035a प्रेक्षन्तस्तं महाबाहुं रुक्मपुङ्खैः समावृतम्
BR-07-03-036-035c त्वदीयाश्च पलायन्ते मृगाः सिंहार्दिता इव
BR-07-03-036-036a स तु रणयशसाभिपूज्यमानः पितृसुरचारणसिद्धयक्षसङ्घैः
BR-07-03-036-036c अवनितलगतैश्च भूतसङ्घैरतिविबभौ हुतभुग्यथाज्यसिक्तः

