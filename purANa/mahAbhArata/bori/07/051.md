BR-07-03-051-001  युधिष्ठिर उवाच
BR-07-03-051-001a त्वयि याते महाबाहो संशप्तकबलं प्रति
BR-07-03-051-001c प्रयत्नमकरोत्तीव्रमाचार्यो ग्रहणे मम
BR-07-03-051-002a व्यूढानीकं वयं द्रोणं वरयामः स्म सर्वशः
BR-07-03-051-002c प्रतिव्यूह्य रथानीकं यतमानं तथा रणे
BR-07-03-051-003a स वार्यमाणो रथिभी रक्षितेन मया तथा
BR-07-03-051-003c अस्मानपि जघानाशु पीडयन्निशितैः शरैः
BR-07-03-051-004a ते पीड्यमाना द्रोणेन द्रोणानीकं न शक्नुमः
BR-07-03-051-004c प्रतिवीक्षितुमप्याजौ भेत्तुं तत्कुत एव तु
BR-07-03-051-005a वयं त्वप्रतिमं वीर्ये सर्वे सौभद्रमात्मजम्
BR-07-03-051-005c उक्तवन्तः स्म ते तात भिन्ध्यनीकमिति प्रभो
BR-07-03-051-006a स तथा चोदितोऽस्माभिः सदश्व इव वीर्यवान्
BR-07-03-051-006c असह्यमपि तं भारं वोढुमेवोपचक्रमे
BR-07-03-051-007a स तवास्त्रोपदेशेन वीर्येण च समन्वितः
BR-07-03-051-007c प्राविशत्तद्बलं बालः सुपर्ण इव सागरम्
BR-07-03-051-008a तेऽनुयाता वयं वीरं सात्वतीपुत्रमाहवे
BR-07-03-051-008c प्रवेष्टुकामास्तेनैव येन स प्राविशच्चमूम्
BR-07-03-051-009a ततः सैन्धवको राजा क्षुद्रस्तात जयद्रथः
BR-07-03-051-009c वरदानेन रुद्रस्य सर्वान्नः समवारयत्
BR-07-03-051-010a ततो द्रोणः कृपः कर्णो द्रौणिश्च स बृहद्बलः
BR-07-03-051-010c कृतवर्मा च सौभद्रं षड्रथाः पर्यवारयन्
BR-07-03-051-011a परिवार्य तु तैः सर्वैर्युधि बालो महारथैः
BR-07-03-051-011c यतमानः परं शक्त्या बहुभिर्विरथीकृतः
BR-07-03-051-012a ततो दौःशासनिः क्षिप्रं तथा तैर्विरथीकृतम्
BR-07-03-051-012c संशयं परमं प्राप्य दिष्टान्तेनाभ्ययोजयत्
BR-07-03-051-013a स तु हत्वा सहस्राणि द्विपाश्वरथसादिनाम्
BR-07-03-051-013c राजपुत्रशतं चाग्र्यं वीरांश्चालक्षितान्बहून्
BR-07-03-051-014a बृहद्बलं च राजानं स्वर्गेणाजौ प्रयोज्य ह
BR-07-03-051-014c ततः परमधर्मात्मा दिष्टान्तमुपजग्मिवान्
BR-07-03-051-015a एतावदेव निर्वृत्तमस्माकं शोकवर्धनम्
BR-07-03-051-015c स चैवं पुरुषव्याघ्रः स्वर्गलोकमवाप्तवान्
BR-07-03-051-016  सञ्जय उवाच
BR-07-03-051-016a ततोऽर्जुनो वचः श्रुत्वा धर्मराजेन भाषितम्
BR-07-03-051-016c हा पुत्र इति निःश्वस्य व्यथितो न्यपतद्भुवि
BR-07-03-051-017a विषण्णवदनाः सर्वे परिगृह्य धनञ्जयम्
BR-07-03-051-017c नेत्रैरनिमिषैर्दीनाः प्रत्यवेक्षन्परस्परम्
BR-07-03-051-018a प्रतिलभ्य ततः संज्ञां वासविः क्रोधमूर्छितः
BR-07-03-051-018c कम्पमानो ज्वरेणेव निःश्वसंश्च मुहुर्मुहुः
BR-07-03-051-019a पाणिं पाणौ विनिष्पिष्य श्वसमानोऽश्रुनेत्रवान्
BR-07-03-051-019c उन्मत्त इव विप्रेक्षन्निदं वचनमब्रवीत्
BR-07-03-051-020a सत्यं वः प्रतिजानामि श्वोऽस्मि हन्ता जयद्रथम्
BR-07-03-051-020c न चेद्वधभयाद्भीतो धार्तराष्ट्रान्प्रहास्यति
BR-07-03-051-021a न चास्माञ्शरणं गच्छेत्कृष्णं वा पुरुषोत्तमम्
BR-07-03-051-021c भवन्तं वा महाराज श्वोऽस्मि हन्ता जयद्रथम्
BR-07-03-051-022a धार्तराष्ट्रप्रियकरं मयि विस्मृतसौहृदम्
BR-07-03-051-022c पापं बालवधे हेतुं श्वोऽस्मि हन्ता जयद्रथम्
BR-07-03-051-023a रक्षमाणाश्च तं सङ्ख्ये ये मां योत्स्यन्ति केचन
BR-07-03-051-023c अपि द्रोणकृपौ वीरौ छादयिष्यामि ताञ्शरैः
BR-07-03-051-024a यद्येतदेवं सङ्ग्रामे न कुर्यां पुरुषर्षभाः
BR-07-03-051-024c मा स्म पुण्यकृतां लोकान्प्राप्नुयां शूरसम्मतान्
BR-07-03-051-025a ये लोका मातृहन्तॄणां ये चापि पितृघातिनाम्
BR-07-03-051-025c गुरुदारगामिनां ये च पिशुनानां च ये तथा
BR-07-03-051-026a साधूनसूयतां ये च ये चापि परिवादिनाम्
BR-07-03-051-026c ये च निक्षेपहर्तॄणां ये च विश्वासघातिनाम्
BR-07-03-051-027a भुक्तपूर्वां स्त्रियं ये च निन्दतामघशंसिनाम्
BR-07-03-051-027c ब्रह्मघ्नानां च ये लोका ये च गोघातिनामपि
BR-07-03-051-028a पायसं वा यवान्नं वा शाकं कृसरमेव वा
BR-07-03-051-028c संयावापूपमांसानि ये च लोका वृथाश्नताम्
BR-07-03-051-028e तानह्नैवाधिगच्छेयं न चेद्धन्यां जयद्रथम्
BR-07-03-051-029a वेदाध्यायिनमत्यर्थं संशितं वा द्विजोत्तमम्
BR-07-03-051-029c अवमन्यमानो यान्याति वृद्धान्साधूंस्तथा गुरून्
BR-07-03-051-030a स्पृशतां ब्राह्मणं गां च पादेनाग्निं च यां लभेत्
BR-07-03-051-030c याप्सु श्लेष्म पुरीषं वा मूत्रं वा मुञ्चतां गतिः
BR-07-03-051-030e तां गच्छेयं गतिं घोरां न चेद्धन्यां जयद्रथम्
BR-07-03-051-031a नग्नस्य स्नायमानस्य या च वन्ध्यातिथेर्गतिः
BR-07-03-051-031c उत्कोचिनां मृषोक्तीनां वञ्चकानां च या गतिः
BR-07-03-051-031e आत्मापहारिणां या च या च मिथ्याभिशंसिनाम्
BR-07-03-051-032a भृत्यैः सन्दृश्यमानानां पुत्रदाराश्रितैस्तथा
BR-07-03-051-032c असंविभज्य क्षुद्राणां या गतिर्मृष्टमश्नताम्
BR-07-03-051-032e तां गच्छेयं गतिं घोरां न चेद्धन्यां जयद्रथम्
BR-07-03-051-033a संश्रितं वापि यस्त्यक्त्वा साधुं तद्वचने रतम्
BR-07-03-051-033c न बिभर्ति नृशंसात्मा निन्दते चोपकारिणम्
BR-07-03-051-034a अर्हते प्रातिवेश्याय श्राद्धं यो न ददाति च
BR-07-03-051-034c अनर्हते च यो दद्याद्वृषलीपत्युरेव च
BR-07-03-051-035a मद्यपो भिन्नमर्यादः कृतघ्नो भ्रातृनिन्दकः
BR-07-03-051-035c तेषां गतिमियां क्षिप्रं न चेद्धन्यां जयद्रथम्
BR-07-03-051-036a धर्मादपेता ये चान्ये मया नात्रानुकीर्तिताः
BR-07-03-051-036c ये चानुकीर्तिताः क्षिप्रं तेषां गतिमवाप्नुयाम्
BR-07-03-051-036e यदि व्युष्टामिमां रात्रिं श्वो न हन्यां जयद्रथम्
BR-07-03-051-037a इमां चाप्यपरां भूयः प्रतिज्ञां मे निबोधत
BR-07-03-051-037c यद्यस्मिन्नहते पापे सूर्योऽस्तमुपयास्यति
BR-07-03-051-037e इहैव सम्प्रवेष्टाहं ज्वलितं जातवेदसम्
BR-07-03-051-038a असुरसुरमनुष्याः पक्षिणो वोरगा वा पितृरजनिचरा वा ब्रह्मदेवर्षयो वा
BR-07-03-051-038c चरमचरमपीदं यत्परं चापि तस्मात्तदपि मम रिपुं तं रक्षितुं नैव शक्ताः
BR-07-03-051-039a यदि विशति रसातलं तदग्र्यं वियदपि देवपुरं दितेः पुरं वा
BR-07-03-051-039c तदपि शरशतैरहं प्रभाते भृशमभिपत्य रिपोः शिरोऽभिहर्ता
BR-07-03-051-040a एवमुक्त्वा विचिक्षेप गाण्डीवं सव्यदक्षिणम्
BR-07-03-051-040c तस्य शब्दमतिक्रम्य धनुःशब्दोऽस्पृशद्दिवम्
BR-07-03-051-041a अर्जुनेन प्रतिज्ञाते पाञ्चजन्यं जनार्दनः
BR-07-03-051-041c प्रदध्मौ तत्र सङ्क्रुद्धो देवदत्तं धनञ्जयः
BR-07-03-051-042a स पाञ्चजन्योऽच्युतवक्त्रवायुना भृशं सुपूर्णोदरनिःसृतध्वनिः
BR-07-03-051-042c जगत्सपातालवियद्दिगीश्वरं प्रकम्पयामास युगात्यये यथा
BR-07-03-051-043a ततो वादित्रघोषाश्च प्रादुरासन्समन्ततः
BR-07-03-051-043c सिंहनादाश्च पाण्डूनां प्रतिज्ञाते महात्मना

