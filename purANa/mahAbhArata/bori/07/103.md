BR-07-05-103-001	सञ्जय उवाच
BR-07-05-103-001a	तमुत्तीर्णं रथानीकात्तमसो भास्करं यथा
BR-07-05-103-001c	दिधारयिषुराचार्यः शरवर्षैरवाकिरत्
BR-07-05-103-002a	पिबन्निव शरौघांस्तान्द्रोणचापवरातिगान्
BR-07-05-103-002c	सोऽभ्यवर्तत सोदर्यान्मायया मोहयन्बलम्
BR-07-05-103-003a	तं मृधे वेगमास्थाय परं परमधन्विनः
BR-07-05-103-003c	चोदितास्तव पुत्रैश्च सर्वतः पर्यवारयन्
BR-07-05-103-004a	स तथा संवृतो भीमः प्रहसन्निव भारत
BR-07-05-103-004c	उदयच्छद्गदां तेभ्यो घोरां तां सिंहवन्नदन्
BR-07-05-103-004e	अवासृजच्च वेगेन तेषु तान्प्रमथद्बली
BR-07-05-103-005a	सेन्द्राशनिरिवेन्द्रेण प्रविद्धा संहतात्मना
BR-07-05-103-005c	घोषेण महता राजन्पूरयित्वेव मेदिनीम्
BR-07-05-103-005e	ज्वलन्ती तेजसा भीमा त्रासयामास ते सुतान्
BR-07-05-103-006a	तां पतन्तीं महावेगां दृष्ट्वा तेजोभिसंवृताम्
BR-07-05-103-006c	प्राद्रवंस्तावकाः सर्वे नदन्तो भैरवान्रवान्
BR-07-05-103-007a	तं च शब्दमसंसह्यं तस्याः संलक्ष्य मारिष
BR-07-05-103-007c	प्रापतन्मनुजास्तत्र रथेभ्यो रथिनस्तदा
BR-07-05-103-008a	स तान्विद्राव्य कौन्तेयः सङ्ख्येऽमित्रान्दुरासदः
BR-07-05-103-008c	सुपर्ण इव वेगेन पक्षिराडत्यगाच्चमूम्
BR-07-05-103-009a	तथा तं विप्रकुर्वाणं रथयूथपयूथपम्
BR-07-05-103-009c	भारद्वाजो महाराज भीमसेनं समभ्ययात्
BR-07-05-103-010a	द्रोणस्तु समरे भीमं वारयित्वा शरोर्मिभिः
BR-07-05-103-010c	अकरोत्सहसा नादं पाण्डूनां भयमादधत्
BR-07-05-103-011a	तद्युद्धमासीत्सुमहद्घोरं देवासुरोपमम्
BR-07-05-103-011c	द्रोणस्य च महाराज भीमस्य च महात्मनः
BR-07-05-103-012a	यदा तु विशिखैस्तीक्ष्णैर्द्रोणचापविनिःसृतैः
BR-07-05-103-012c	वध्यन्ते समरे वीराः शतशोऽथ सहस्रशः
BR-07-05-103-013a	ततो रथादवप्लुत्य वेगमास्थाय पाण्डवः
BR-07-05-103-013c	निमील्य नयने राजन्पदातिर्द्रोणमभ्ययात्
BR-07-05-103-014a	यथा हि गोवृषो वर्षं प्रतिगृह्णाति लीलया
BR-07-05-103-014c	तथा भीमो नरव्याघ्रः शरवर्षं समग्रहीत्
BR-07-05-103-015a	स वध्यमानः समरे रथं द्रोणस्य मारिष
BR-07-05-103-015c	ईषायां पाणिना गृह्य प्रचिक्षेप महाबलः
BR-07-05-103-016a	द्रोणस्तु सत्वरो राजन्क्षिप्तो भीमेन संयुगे
BR-07-05-103-016c	रथमन्यं समास्थाय व्यूहद्वारमुपाययौ
BR-07-05-103-017a	तस्मिन्क्षणे तस्य यन्ता तूर्णमश्वानचोदयत्
BR-07-05-103-017c	भीमसेनस्य कौरव्य तदद्भुतमिवाभवत्
BR-07-05-103-018a	ततः स्वरथमास्थाय भीमसेनो महाबलः
BR-07-05-103-018c	अभ्यवर्तत वेगेन तव पुत्रस्य वाहिनीम्
BR-07-05-103-019a	स मृद्नन्क्षत्रियानाजौ वातो वृक्षानिवोद्धतः
BR-07-05-103-019c	अगच्छद्दारयन्सेनां सिन्धुवेगो नगानिव
BR-07-05-103-020a	भोजानीकं समासाद्य हार्दिक्येनाभिरक्षितम्
BR-07-05-103-020c	प्रमथ्य बहुधा राजन्भीमसेनः समभ्ययात्
BR-07-05-103-021a	सन्त्रासयन्ननीकानि तलशब्देन मारिष
BR-07-05-103-021c	अजयत्सर्वसैन्यानि शार्दूल इव गोवृषान्
BR-07-05-103-022a	भोजानीकमतिक्रम्य काम्बोजानां च वाहिनीम्
BR-07-05-103-022c	तथा म्लेच्छगणांश्चान्यान्बहून्युद्धविशारदान्
BR-07-05-103-023a	सात्यकिं चापि सम्प्रेक्ष्य युध्यमानं नरर्षभम्
BR-07-05-103-023c	रथेन यत्तः कौन्तेयो वेगेन प्रययौ तदा
BR-07-05-103-024a	भीमसेनो महाराज द्रष्टुकामो धनञ्जयम्
BR-07-05-103-024c	अतीत्य समरे योधांस्तावकान्पाण्डुनन्दनः
BR-07-05-103-025a	सोऽपश्यदर्जुनं तत्र युध्यमानं नरर्षभम्
BR-07-05-103-025c	सैन्धवस्य वधार्थं हि पराक्रान्तं पराक्रमी
BR-07-05-103-026a	अर्जुनं तत्र दृष्ट्वाथ चुक्रोश महतो रवान्
BR-07-05-103-026c	तं तु तस्य महानादं पार्थः शुश्राव नर्दतः
BR-07-05-103-027a	ततः पार्थो महानादं मुञ्चन्वै माधवश्च ह
BR-07-05-103-027c	अभ्ययातां महाराज नर्दन्तौ गोवृषाविव
BR-07-05-103-028a	वासुदेवार्जुनौ श्रुत्वा निनादं तस्य शुष्मिणः
BR-07-05-103-028c	पुनः पुनः प्रणदतां दिदृक्षन्तौ वृकोदरम्
BR-07-05-103-029a	भीमसेनरवं श्रुत्वा फल्गुनस्य च धन्विनः
BR-07-05-103-029c	अप्रीयत महाराज धर्मपुत्रो युधिष्ठिरः
BR-07-05-103-030a	विशोकश्चाभवद्राजा श्रुत्वा तं निनदं महत्
BR-07-05-103-030c	धनञ्जयस्य च रणे जयमाशास्तवान्विभुः
BR-07-05-103-031a	तथा तु नर्दमाने वै भीमसेने रणोत्कटे
BR-07-05-103-031c	स्मितं कृत्वा महाबाहुर्धर्मपुत्रो युधिष्ठिरः
BR-07-05-103-032a	हृद्गतं मनसा प्राह ध्यात्वा धर्मभृतां वरः
BR-07-05-103-032c	दत्ता भीम त्वया संवित्कृतं गुरुवचस्तथा
BR-07-05-103-033a	न हि तेषां जयो युद्धे येषां द्वेष्टासि पाण्डव
BR-07-05-103-033c	दिष्ट्या जीवति सङ्ग्रामे सव्यसाची धनञ्जयः
BR-07-05-103-034a	दिष्ट्या च कुशली वीरः सात्यकिः सत्यविक्रमः
BR-07-05-103-034c	दिष्ट्या शृणोमि गर्जन्तौ वासुदेवधनञ्जयौ
BR-07-05-103-035a	येन शक्रं रणे जित्वा तर्पितो हव्यवाहनः
BR-07-05-103-035c	स हन्ता द्विषतां सङ्ख्ये दिष्ट्या जीवति फल्गुनः
BR-07-05-103-036a	यस्य बाहुबलं सर्वे वयमाश्रित्य जीविताः
BR-07-05-103-036c	स हन्ता रिपुसैन्यानां दिष्ट्या जीवति फल्गुनः
BR-07-05-103-037a	निवातकवचा येन देवैरपि सुदुर्जयाः
BR-07-05-103-037c	निर्जिता रथिनैकेन दिष्ट्या पार्थः स जीवति
BR-07-05-103-038a	कौरवान्सहितान्सर्वान्गोग्रहार्थे समागतान्
BR-07-05-103-038c	योऽजयन्मत्स्यनगरे दिष्ट्या पार्थः स जीवति
BR-07-05-103-039a	कालकेयसहस्राणि चतुर्दश महारणे
BR-07-05-103-039c	योऽवधीद्भुजवीर्येण दिष्ट्या पार्थः स जीवति
BR-07-05-103-040a	गन्धर्वराजं बलिनं दुर्योधनकृतेन वै
BR-07-05-103-040c	जितवान्योऽस्त्रवीर्येण दिष्ट्या पार्थः स जीवति
BR-07-05-103-041a	किरीटमाली बलवाञ्श्वेताश्वः कृष्णसारथिः
BR-07-05-103-041c	मम प्रियश्च सततं दिष्ट्या जीवति फल्गुनः
BR-07-05-103-042a	पुत्रशोकाभिसन्तप्तश्चिकीर्षुः कर्म दुष्करम्
BR-07-05-103-042c	जयद्रथवधान्वेषी प्रतिज्ञां कृतवान्हि यः
BR-07-05-103-042e	कच्चित्स सैन्धवं सङ्ख्ये हनिष्यति धनंजयः
BR-07-05-103-043a	कच्चित्तीर्णप्रतिज्ञं हि वासुदेवेन रक्षितम्
BR-07-05-103-043c	अनस्तमित आदित्ये समेष्याम्यहमर्जुनम्
BR-07-05-103-044a	कच्चित्सैन्धवको राजा दुर्योधनहिते रतः
BR-07-05-103-044c	नन्दयिष्यत्यमित्राणि फल्गुनेन निपातितः
BR-07-05-103-045a	कच्चिद्दुर्योधनो राजा फल्गुनेन निपातितम्
BR-07-05-103-045c	दृष्ट्वा सैन्धवकं सङ्ख्ये शममस्मासु धास्यति
BR-07-05-103-046a	दृष्ट्वा विनिहतान्भ्रातॄन्भीमसेनेन संयुगे
BR-07-05-103-046c	कच्चिद्दुर्योधनो मन्दः शममस्मासु धास्यति
BR-07-05-103-047a	दृष्ट्वा चान्यान्बहून्योधान्पातितान्धरणीतले
BR-07-05-103-047c	कच्चिद्दुर्योधनो मन्दः पश्चात्तापं करिष्यति
BR-07-05-103-048a	कच्चिद्भीष्मेण नो वैरमेकेनैव प्रशाम्यति
BR-07-05-103-048c	शेषस्य रक्षणार्थं च सन्धास्यति सुयोधनः
BR-07-05-103-049a	एवं बहुविधं तस्य चिन्तयानस्य पार्थिव
BR-07-05-103-049c	कृपयाभिपरीतस्य घोरं युद्धमवर्तत
