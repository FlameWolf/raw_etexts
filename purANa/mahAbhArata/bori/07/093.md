001	सञ्जय उवाच
001a	काल्यमानेषु सैन्येषु शैनेयेन ततस्ततः
001c	भारद्वाजः शरव्रातैर्महद्भिः समवाकिरत्
002a	स सम्प्रहारस्तुमुलो द्रोणसात्वतयोरभूत्
002c	पश्यतां सर्वसैन्यानां बलिवासवयोरिव
003a	ततो द्रोणः शिनेः पौत्रं चित्रैः सर्वायसैः शरैः
003c	त्रिभिराशीविषाकारैर्ललाटे समविध्यत
004a	तैर्ललाटार्पितैर्बाणैर्युयुधानस्त्वजिह्मगैः
004c	व्यरोचत महाराज त्रिशृङ्ग इव पर्वतः
005a	ततोऽस्य बाणानपरानिन्द्राशनिसमस्वनान्
005c	भारद्वाजोऽन्तरप्रेक्षी प्रेषयामास संयुगे
006a	तान्द्रोणचापनिर्मुक्तान्दाशार्हः पततः शरान्
006c	द्वाभ्यां द्वाभ्यां सुपुङ्खाभ्यां चिच्छेद परमास्त्रवित्
007a	तामस्य लघुतां द्रोणः समवेक्ष्य विशां पते
007c	प्रहस्य सहसाविध्यद्विंशत्या शिनिपुङ्गवम्
008a	पुनः पञ्चाशतेषूणां शतेन च समार्पयत्
008c	लघुतां युयुधानस्य लाघवेन विशेषयन्
009a	समुत्पतन्ति वल्मीकाद्यथा क्रुद्धा महोरगाः
009c	तथा द्रोणरथाद्राजन्नुत्पतन्ति तनुच्छिदः
010a	तथैव युयुधानेन सृष्टाः शतसहस्रशः
010c	अवाकिरन्द्रोणरथं शरा रुधिरभोजनाः
011a	लाघवाद्द्विजमुख्यस्य सात्वतस्य च मारिष
011c	विशेषं नाध्यगच्छाम समावास्तां नरर्षभौ
012a	सात्यकिस्तु ततो द्रोणं नवभिर्नतपर्वभिः
012c	आजघान भृशं क्रुद्धो ध्वजं च निशितैः शरैः
012e	सारथिं च शतेनैव भारद्वाजस्य पश्यतः
013a	लाघवं युयुधानस्य दृष्ट्वा द्रोणो महारथः
013c	सप्तत्या सात्यकिं विद्ध्वा तुरगांश्च त्रिभिस्त्रिभिः
013e	ध्वजमेकेन विव्याध माधवस्य रथे स्थितम्
014a	अथापरेण भल्लेन हेमपुङ्खेन पत्रिणा
014c	धनुश्चिच्छेद समरे माधवस्य महात्मनः
015a	सात्यकिस्तु ततः क्रुद्धो धनुस्त्यक्त्वा महारथः
015c	गदां जग्राह महतीं भारद्वाजाय चाक्षिपत्
016a	तामापतन्तीं सहसा पट्टबद्धामयस्मयीम्
016c	न्यवारयच्छरैर्द्रोणो बहुभिर्बहुरूपिभिः
017a	अथान्यद्धनुरादाय सात्यकिः सत्यविक्रमः
017c	विव्याध बहुभिर्वीरं भारद्वाजं शिलाशितैः
018a	स विद्ध्वा समरे द्रोणं सिंहनादममुञ्चत
018c	तं वै न ममृषे द्रोणः सर्वशस्त्रभृतां वरः
019a	तथः शक्तिं गृहीत्वा तु रुक्मदण्डामयस्मयीम्
019c	तरसा प्रेषयामास माधवस्य रथं प्रति
020a	अनासाद्य तु शैनेयं सा शक्तिः कालसन्निभा
020c	भित्त्वा रथं जगामोग्रा धरणीं दारुणस्वना
021a	ततो द्रोणं शिनेः पौत्रो राजन्विव्याध पत्रिणा
021c	दक्षिणं भुजमासाद्य पीडयन्भरतर्षभ
022a	द्रोणोऽपि समरे राजन्माधवस्य महद्धनुः
022c	अर्धचन्द्रेण चिच्छेद रथशक्त्या च सारथिम्
023a	मुमोह सरथिस्तस्य रथशक्त्या समाहतः
023c	स रथोपस्थमासाद्य मुहूर्तं संन्यषीदत
024a	चकार सात्यकी राजंस्तत्र कर्मातिमानुषम्
024c	अयोधयच्च यद्द्रोणं रश्मीञ्जग्राह च स्वयम्
025a	ततः शरशतेनैव युयुधानो महारथः
025c	अविध्यद्ब्राह्मणं सङ्ख्ये हृष्टरूपो विशां पते
026a	तस्य द्रोणः शरान्पञ्च प्रेषयामास भारत
026c	ते तस्य कवचं भित्त्वा पपुः शोणितमाहवे
027a	निर्विद्धस्तु शरैर्घोरैरक्रुध्यत्सात्यकिर्भृशम्
027c	सायकान्व्यसृजच्चापि वीरो रुक्मरथं प्रति
028a	ततो द्रोणस्य यन्तारं निपात्यैकेषुणा भुवि
028c	अश्वान्व्यद्रावयद्बाणैर्हतसूतान्महात्मनः
029a	स रथः प्रद्रुतः सङ्ख्ये मण्डलानि सहस्रशः
029c	चकार राजतो राजन्भ्राजमान इवांशुमान्
030a	अभिद्रवत गृह्णीत हयान्द्रोणस्य धावत
030c	इति स्म चुक्रुशुः सर्वे राजपुत्राः सराजकाः
031a	ते सात्यकिमपास्याशु राजन्युधि महारथाः
031c	यतो द्रोणस्ततः सर्वे सहसा समुपाद्रवन्
032a	तान्दृष्ट्वा प्रद्रुतान्सर्वान्सात्वतेन शरार्दितान्
032c	प्रभग्नं पुनरेवासीत्तव सैन्यं समाकुलम्
033a	व्यूहस्यैव पुनर्द्वारं गत्वा द्रोणो व्यवस्थितः
033c	वातायमानैस्तैरश्वैर्हृतो वृष्णिशरार्दितैः
034a	पाण्डुपाञ्चालसम्भग्नं व्यूहमालोक्य वीर्यवान्
034c	शैनेये नाकरोद्यत्नं व्यूहस्यैवाभिरक्षणे
035a	निवार्य पाण्डुपाञ्चालान्द्रोणाग्निः प्रदहन्निव
035c	तस्थौ क्रोधाग्निसन्दीप्तः कालसूर्य इवोदितः
