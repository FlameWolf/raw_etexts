BR-07-05-088-001	सञ्जय उवाच
BR-07-05-088-001a	प्रयाते तव सैन्यं तु युयुधाने युयुत्सया
BR-07-05-088-001c	धर्मराजो महाराज स्वेनानीकेन संवृतः
BR-07-05-088-001e	प्रायाद्द्रोणरथप्रेप्सुर्युयुधानस्य पृष्ठतः
BR-07-05-088-002a	ततः पाञ्चालराजस्य पुत्रः समरदुर्मदः
BR-07-05-088-002c	प्राक्रोशत्पाण्डवानीके वसुदानश्च पार्थिवः
BR-07-05-088-003a	आगच्छत प्रहरत द्रुतं विपरिधावत
BR-07-05-088-003c	यथा सुखेन गच्छेत सात्यकिर्युद्धदुर्मदः
BR-07-05-088-004a	महारथा हि बहवो यतिष्यन्त्यस्य निर्जये
BR-07-05-088-004c	इति ब्रुवन्तो वेगेन समापेतुर्बलं तव
BR-07-05-088-005a	वयं प्रतिजिगीषन्तस्तत्र तान्समभिद्रुताः
BR-07-05-088-005c	ततः शब्दो महानासीद्युयुधानरथं प्रति
BR-07-05-088-006a	प्रकम्प्यमाना महती तव पुत्रस्य वाहिनी
BR-07-05-088-006c	सात्वतेन महाराज शतधाभिव्यदीर्यत
BR-07-05-088-007a	तस्यां विदीर्यमाणायां शिनेः पौत्रो महारथः
BR-07-05-088-007c	सप्त वीरान्महेष्वासानग्रानीके व्यपोथयत्
BR-07-05-088-008a	ते भीता मृद्यमानाश्च प्रमृष्टा दीर्घबाहुना
BR-07-05-088-008c	आयोधनं जहुर्वीरा दृष्ट्वा तमतिमानुषम्
BR-07-05-088-009a	रथैर्विमथिताक्षैश्च भग्ननीडैश्च मारिष
BR-07-05-088-009c	चक्रैर्विमथितैश्छिन्नैर्ध्वजैश्च विनिपातितैः
BR-07-05-088-010a	अनुकर्षैः पताकाभिः शिरस्त्राणैः सकाञ्चनैः
BR-07-05-088-010c	बाहुभिश्चन्दनादिग्धैः साङ्गदैश्च विशां पते
BR-07-05-088-011a	हस्तिहस्तोपमैश्चापि भुजगाभोगसन्निभैः
BR-07-05-088-011c	ऊरुभिः पृथिवी छन्ना मनुजानां नरोत्तम
BR-07-05-088-012a	शशाङ्कसन्निकाशैश्च वदनैश्चारुकुण्डलैः
BR-07-05-088-012c	पतितैर्वृषभाक्षाणां बभौ भारत मेदिनी
BR-07-05-088-013a	गजैश्च बहुधा छिन्नैः शयानैः पर्वतोपमैः
BR-07-05-088-013c	रराजातिभृशं भूमिर्विकीर्णैरिव पर्वतैः
BR-07-05-088-014a	तपनीयमयैर्योक्त्रैर्मुक्ताजालविभूषितैः
BR-07-05-088-014c	उरश्छदैर्विचित्रैश्च व्यशोभन्त तुरङ्गमाः
BR-07-05-088-014e	गतसत्त्वा महीं प्राप्य प्रमृष्टा दीर्घबाहुना
BR-07-05-088-015a	नानाविधानि सैन्यानि तव हत्वा तु सात्वतः
BR-07-05-088-015c	प्रविष्टस्तावकं सैन्यं द्रावयित्वा चमूं भृशम्
BR-07-05-088-016a	ततस्तेनैव मार्गेण येन यातो धनञ्जयः
BR-07-05-088-016c	इयेष सात्यकिर्गन्तुं ततो द्रोणेन वारितः
BR-07-05-088-017a	भरद्वाजं समासाद्य युयुधानस्तु मारिष
BR-07-05-088-017c	नाभ्यवर्तत सङ्क्रुद्धो वेलामिव जलाशयः
BR-07-05-088-018a	निवार्य तु रणे द्रोणो युयुधानं महारथम्
BR-07-05-088-018c	विव्याध निशितैर्बाणैः पञ्चभिर्मर्मभेदिभिः
BR-07-05-088-019a	सात्यकिस्तु रणे द्रोणं राजन्विव्याध सप्तभिः
BR-07-05-088-019c	हेमपुङ्खैः शिलाधौतैः कङ्कबर्हिणवाजितैः
BR-07-05-088-020a	तं षड्भिः सायकैर्द्रोणः साश्वयन्तारमार्दयत्
BR-07-05-088-020c	स तं न ममृषे द्रोणं युयुधानो महारथः
BR-07-05-088-021a	सिंहनादं ततः कृत्वा द्रोणं विव्याध सात्यकिः
BR-07-05-088-021c	दशभिः सायकैश्चान्यैः षड्भिरष्टाभिरेव च
BR-07-05-088-022a	युयुधानः पुनर्द्रोणं विव्याध दशभिः शरैः
BR-07-05-088-022c	एकेन सारथिं चास्य चतुर्भिश्चतुरो हयान्
BR-07-05-088-022e	ध्वजमेकेन बाणेन विव्याध युधि मारिष
BR-07-05-088-023a	तं द्रोणः साश्वयन्तारं सरथध्वजमाशुगैः
BR-07-05-088-023c	त्वरन्प्राच्छादयद्बाणैः शलभानामिव व्रजैः
BR-07-05-088-024a	तथैव युयुधानोऽपि द्रोणं बहुभिराशुगैः
BR-07-05-088-024c	प्राच्छादयदसंभ्रान्तस्ततो द्रोण उवाच ह
BR-07-05-088-025a	तवाचार्यो रणं हित्वा गतः कापुरुषो यथा
BR-07-05-088-025c	युध्यमानं हि मां हित्वा प्रदक्षिणमवर्तत
BR-07-05-088-026a	त्वं हि मे युध्यतो नाद्य जीवन्मोक्ष्यसि माधव
BR-07-05-088-026c	यदि मां त्वं रणे हित्वा न यास्याचार्यवद्द्रुतम्
BR-07-05-088-027	सात्यकिरुवाच
BR-07-05-088-027a	धनञ्जयस्य पदवीं धर्मराजस्य शासनात्
BR-07-05-088-027c	गच्छामि स्वस्ति ते ब्रह्मन्न मे कालात्ययो भवेत्
BR-07-05-088-028	सञ्जय उवाच
BR-07-05-088-028a	एतावदुक्त्वा शैनेय आचार्यं परिवर्जयन्
BR-07-05-088-028c	प्रयातः सहसा राजन्सारथिं चेदमब्रवीत्
BR-07-05-088-029a	द्रोणः करिष्यते यत्नं सर्वथा मम वारणे
BR-07-05-088-029c	यत्तो याहि रणे सूत शृणु चेदं वचः परम्
BR-07-05-088-030a	एतदालोक्यते सैन्यमावन्त्यानां महाप्रभम्
BR-07-05-088-030c	अस्यानन्तरतस्त्वेतद्दाक्षिणात्यं महाबलम्
BR-07-05-088-031a	तदनन्तरमेतच्च बाह्लिकानां बलं महत्
BR-07-05-088-031c	बाह्लिकाभ्याशतो युक्तं कर्णस्यापि महद्बलम्
BR-07-05-088-032a	अन्योन्येन हि सैन्यानि भिन्नान्येतानि सारथे
BR-07-05-088-032c	अन्योन्यं समुपाश्रित्य न त्यक्ष्यन्ति रणाजिरम्
BR-07-05-088-033a	एतदन्तरमासाद्य चोदयाश्वान्प्रहृष्टवत्
BR-07-05-088-033c	मध्यमं जवमास्थाय वह मामत्र सारथे
BR-07-05-088-034a	बाह्लिका यत्र दृश्यन्ते नानाप्रहरणोद्यताः
BR-07-05-088-034c	दाक्षिणात्याश्च बहवः सूतपुत्रपुरोगमाः
BR-07-05-088-035a	हस्त्यश्वरथसम्बाधं यच्चानीकं विलोक्यते
BR-07-05-088-035c	नानादेशसमुत्थैश्च पदातिभिरधिष्ठितम्
BR-07-05-088-036a	एतावदुक्त्वा यन्तारं ब्रह्माणं परिवर्जयन्
BR-07-05-088-036c	स व्यतीयाय यत्रोग्रं कर्णस्य सुमहद्बलम्
BR-07-05-088-037a	तं द्रोणोऽनुययौ क्रुद्धो विकिरन्विशिखान्बहून्
BR-07-05-088-037c	युयुधानं महाबाहुं गच्छन्तमनिवर्तिनम्
BR-07-05-088-038a	कर्णस्य सैन्यं सुमहदभिहत्य शितैः शरैः
BR-07-05-088-038c	प्राविशद्भारतीं सेनामपर्यन्तां स सात्यकिः
BR-07-05-088-039a	प्रविष्टे युयुधाने तु सैनिकेषु द्रुतेषु च
BR-07-05-088-039c	अमर्षी कृतवर्मा तु सात्यकिं पर्यवारयत्
BR-07-05-088-040a	तमापतन्तं विशिखैः षड्भिराहत्य सात्यकिः
BR-07-05-088-040c	चतुर्भिश्चतुरोऽस्याश्वानाजघानाशु वीर्यवान्
BR-07-05-088-041a	ततः पुनः षोडशभिर्नतपर्वभिराशुगैः
BR-07-05-088-041c	सात्यकिः कृतवर्माणं प्रत्यविध्यत्स्तनान्तरे
BR-07-05-088-042a	स तुद्यमानो विशिखैर्बहुभिस्तिग्मतेजनैः
BR-07-05-088-042c	सात्वतेन महाराज कृतवर्मा न चक्षमे
BR-07-05-088-043a	स वत्सदन्तं सन्धाय जिह्मगानलसंनिभम्
BR-07-05-088-043c	आकृष्य राजन्नाकर्णाद्विव्याधोरसि सात्यकिम्
BR-07-05-088-044a	स तस्य देहावरणं भित्त्वा देहं च सायकः
BR-07-05-088-044c	सपत्रपुङ्खः पृथिवीं विवेश रुधिरोक्षितः
BR-07-05-088-045a	अथास्य बहुभिर्बाणैरच्छिनत्परमास्त्रवित्
BR-07-05-088-045c	समार्गणगुणं राजन्कृतवर्मा शरासनम्
BR-07-05-088-046a	विव्याध च रणे राजन्सात्यकिं सत्यविक्रमम्
BR-07-05-088-046c	दशभिर्विशिखैस्तीक्ष्णैरभिक्रुद्धः स्तनान्तरे
BR-07-05-088-047a	ततः प्रशीर्णे धनुषि शक्त्या शक्तिमतां वरः
BR-07-05-088-047c	अभ्यहन्दक्षिणं बाहुं सात्यकिः कृतवर्मणः
BR-07-05-088-048a	ततोऽन्यत्सुदृढं वीरो धनुरादाय सात्यकिः
BR-07-05-088-048c	व्यसृजद्विशिखांस्तूर्णं शतशोऽथ सहस्रशः
BR-07-05-088-049a	सरथं कृतवर्माणं समन्तात्पर्यवाकिरत्
BR-07-05-088-049c	छादयित्वा रणेऽत्यर्थं हार्दिक्यं तु स सात्यकिः
BR-07-05-088-050a	अथास्य भल्लेन शिरः सारथेः समकृन्तत
BR-07-05-088-050c	स पपात हतः सूतो हार्दिक्यस्य महारथात्
BR-07-05-088-050e	ततस्ते यन्तरि हते प्राद्रवंस्तुरगा भृशम्
BR-07-05-088-051a	अथ भोजस्त्वसम्भ्रान्तो निगृह्य तुरगान्स्वयम्
BR-07-05-088-051c	तस्थौ शरधनुष्पाणिस्तत्सैन्यान्यभ्यपूजयन्
BR-07-05-088-052a	स मुहूर्तमिवाश्वस्य सदश्वान्समचोदयत्
BR-07-05-088-052c	व्यपेतभीरमित्राणामावहत्सुमहद्भयम्
BR-07-05-088-052e	सात्यकिश्चाभ्यगात्तस्मात्स तु भीममुपाद्रवत्
BR-07-05-088-053a	युयुधानोऽपि राजेन्द्र द्रोणानीकाद्विनिःसृतः
BR-07-05-088-053c	प्रययौ त्वरितस्तूर्णं काम्बोजानां महाचमूम्
BR-07-05-088-054a	स तत्र बहुभिः शूरैः सन्निरुद्धो महारथैः
BR-07-05-088-054c	न चचाल तदा राजन्सात्यकिः सत्यविक्रमः
BR-07-05-088-055a	सन्धाय च चमूं द्रोणो भोजे भारं निवेश्य च
BR-07-05-088-055c	अन्वधावद्रणे यत्तो युयुधानं युयुत्सया
BR-07-05-088-056a	तथा तमनुधावन्तं युयुधानस्य पृष्ठतः
BR-07-05-088-056c	न्यवारयन्त सङ्क्रुद्धाः पाण्डुसैन्ये बृहत्तमाः
BR-07-05-088-057a	समासाद्य तु हार्दिक्यं रथानां प्रवरं रथम्
BR-07-05-088-057c	पाञ्चाला विगतोत्साहा भीमसेनपुरोगमाः
BR-07-05-088-057e	विक्रम्य वारिता राजन्वीरेण कृतवर्मणा
BR-07-05-088-058a	यतमानांस्तु तान्सर्वानीषद्विगतचेतसः
BR-07-05-088-058c	अभितस्ताञ्शरौघेण क्लान्तवाहानवारयत्
BR-07-05-088-059a	निगृहीतास्तु भोजेन भोजानीकेप्सवो रणे
BR-07-05-088-059c	अतिष्ठन्नार्यवद्वीराः प्रार्थयन्तो महद्यशः
