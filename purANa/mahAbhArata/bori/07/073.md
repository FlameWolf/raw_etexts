BR-07-05-073-001	धृतराष्ट्र उवाच
BR-07-05-073-001a	बाणे तस्मिन्निकृत्ते तु धृष्टद्युम्ने च मोक्षिते
BR-07-05-073-001c	तेन वृष्णिप्रवीरेण युयुधानेन सञ्जय
BR-07-05-073-002a	अमर्षितो महेष्वासः सर्वशस्त्रभृतां वरः
BR-07-05-073-002c	नरव्याघ्रः शिनेः पौत्रे द्रोणः किमकरोद्युधि
BR-07-05-073-003	सञ्जय उवाच
BR-07-05-073-003a	सम्प्रद्रुतः क्रोधविषो व्यादितास्यशरासनः
BR-07-05-073-003c	तीक्ष्णधारेषुदशनः शितनाराचदंष्ट्रवान्
BR-07-05-073-004a	संरम्भामर्षताम्राक्षो महाहिरिव निःश्वसन्
BR-07-05-073-004c	नरवीरप्रमुदितैः शोणैरश्वैर्महाजवैः
BR-07-05-073-005a	उत्पतद्भिरिवाकाशं क्रमद्भिरिव सर्वतः
BR-07-05-073-005c	रुक्मपुङ्खाञ्शरानस्यन्युयुधानमुपाद्रवत्
BR-07-05-073-006a	शरपातमहावर्षं रथघोषबलाहकम्
BR-07-05-073-006c	कार्मुकाकर्षविक्षिप्तं नाराचबहुविद्युतम्
BR-07-05-073-007a	शक्तिखड्गाशनिधरं क्रोधवेगसमुत्थितम्
BR-07-05-073-007c	द्रोणमेघमनावार्यं हयमारुतचोदितम्
BR-07-05-073-008a	दृष्ट्वैवाभिपतन्तं तं शूरः परपुरञ्जयः
BR-07-05-073-008c	उवाच सूतं शैनेयः प्रहसन्युद्धदुर्मदः
BR-07-05-073-009a	एतं वै ब्राह्मणं क्रूरं स्वकर्मण्यनवस्थितम्
BR-07-05-073-009c	आश्रयं धार्तराष्ट्रस्य राज्ञो दुःखभयावहम्
BR-07-05-073-010a	शीघ्रं प्रजवितैरश्वैः प्रत्युद्याहि प्रहृष्टवत्
BR-07-05-073-010c	आचार्यं राजपुत्राणां सततं शूरमानिनम्
BR-07-05-073-011a	ततो रजतसङ्काशा माधवस्य हयोत्तमाः
BR-07-05-073-011c	द्रोणस्याभिमुखाः शीघ्रमगच्छन्वातरंहसः
BR-07-05-073-012a	इषुजालावृतं घोरमन्धकारमनन्तरम्
BR-07-05-073-012c	अनाधृष्यमिवान्येषां शूराणामभवत्तदा
BR-07-05-073-013a	ततः शीघ्रास्त्रविदुषोर्द्रोणसात्वतयोस्तदा
BR-07-05-073-013c	नान्तरं शरवृष्टीनां दृश्यते नरसिंहयोः
BR-07-05-073-014a	इषूणां सन्निपातेन शब्दो धाराभिघातजः
BR-07-05-073-014c	शुश्रुवे शक्रमुक्तानामशनीनामिव स्वनः
BR-07-05-073-015a	नाराचैरतिविद्धानां शराणां रूपमाबभौ
BR-07-05-073-015c	आशीविषविदष्टानां सर्पाणामिव भारत
BR-07-05-073-016a	तयोर्ज्यातलनिर्घोषो व्यश्रूयत सुदारुणः
BR-07-05-073-016c	अजस्रं शैलशृङ्गाणां वज्रेणाहन्यतामिव
BR-07-05-073-017a	उभयोस्तौ रथौ राजंस्ते चाश्वास्तौ च सारथी
BR-07-05-073-017c	रुक्मपुङ्खैः शरैश्छन्नाश्चित्ररूपा बभुस्तदा
BR-07-05-073-018a	निर्मलानामजिह्मानां नाराचानां विशां पते
BR-07-05-073-018c	निर्मुक्ताशीविषाभानां सम्पातोऽभूत्सुदारुणः
BR-07-05-073-019a	उभयोः पतिते छत्रे तथैव पतितौ ध्वजौ
BR-07-05-073-019c	उभौ रुधिरसिक्ताङ्गावुभौ च विजयैषिणौ
BR-07-05-073-020a	स्रवद्भिः शोणितं गात्रैः प्रस्रुताविव वारणौ
BR-07-05-073-020c	अन्योन्यमभिविध्येतां जीवितान्तकरैः शरैः
BR-07-05-073-021a	गर्जितोत्क्रुष्टसन्नादाः शङ्खदुन्दुभिनिस्वनाः
BR-07-05-073-021c	उपारमन्महाराज व्याजहार न कश्चन
BR-07-05-073-022a	तूष्णीम्भूतान्यनीकानि योधा युद्धादुपारमन्
BR-07-05-073-022c	ददृशे द्वैरथं ताभ्यां जातकौतूहलो जनः
BR-07-05-073-023a	रथिनो हस्तियन्तारो हयारोहाः पदातयः
BR-07-05-073-023c	अवैक्षन्ताचलैर्नेत्रैः परिवार्य रथर्षभौ
BR-07-05-073-024a	हस्त्यनीकान्यतिष्ठन्त तथानीकानि वाजिनाम्
BR-07-05-073-024c	तथैव रथवाहिन्यः प्रतिव्यूह्य व्यवस्थिताः
BR-07-05-073-025a	मुक्ताविद्रुमचित्रैश्च मणिकाञ्चनभूषितैः
BR-07-05-073-025c	ध्वजैराभरणैश्चित्रैः कवचैश्च हिरण्मयैः
BR-07-05-073-026a	वैजयन्तीपताकाभिः परिस्तोमाङ्गकम्बलैः
BR-07-05-073-026c	विमलैर्निशितैः शस्त्रैर्हयानां च प्रकीर्णकैः
BR-07-05-073-027a	जातरूपमयीभिश्च राजतीभिश्च मूर्धसु
BR-07-05-073-027c	गजानां कुम्भमालाभिर्दन्तवेष्टैश्च भारत
BR-07-05-073-028a	सबलाकाः सखद्योताः सैरावतशतह्रदाः
BR-07-05-073-028c	अदृश्यन्तोष्णपर्याये मेघानामिव वागुराः
BR-07-05-073-029a	अपश्यन्नस्मदीयाश्च ते च यौधिष्ठिराः स्थिताः
BR-07-05-073-029c	तद्युद्धं युयुधानस्य द्रोणस्य च महात्मनः
BR-07-05-073-030a	विमानाग्रगता देवा ब्रह्मशक्रपुरोगमाः
BR-07-05-073-030c	सिद्धचारणसङ्घाश्च विद्याधरमहोरगाः
BR-07-05-073-031a	गतप्रत्यागताक्षेपैश्चित्रैः शस्त्रविघातिभिः
BR-07-05-073-031c	विविधैर्विस्मयं जग्मुस्तयोः पुरुषसिंहयोः
BR-07-05-073-032a	हस्तलाघवमस्त्रेषु दर्शयन्तौ महाबलौ
BR-07-05-073-032c	अन्योन्यं समविध्येतां शरैस्तौ द्रोणसात्यकी
BR-07-05-073-033a	ततो द्रोणस्य दाशार्हः शरांश्चिच्छेद संयुगे
BR-07-05-073-033c	पत्रिभिः सुदृढैराशु धनुश्चैव महाद्युते
BR-07-05-073-034a	निमेषान्तरमात्रेण भारद्वाजोऽपरं धनुः
BR-07-05-073-034c	सज्यं चकार तच्चाशु चिच्छेदास्य स सात्यकिः
BR-07-05-073-035a	ततस्त्वरन्पुनर्द्रोणो धनुर्हस्तो व्यतिष्ठत
BR-07-05-073-035c	सज्यं सज्यं पुनश्चास्य चिच्छेद निशितैः शरैः
BR-07-05-073-036a	ततोऽस्य संयुगे द्रोणो दृष्ट्वा कर्मातिमानुषम्
BR-07-05-073-036c	युयुधानस्य राजेन्द्र मनसेदमचिन्तयत्
BR-07-05-073-037a	एतदस्त्रबलं रामे कार्तवीर्ये धनञ्जये
BR-07-05-073-037c	भीष्मे च पुरुषव्याघ्रे यदिदं सात्वतां वरे
BR-07-05-073-038a	तं चास्य मनसा द्रोणः पूजयामास विक्रमम्
BR-07-05-073-038c	लाघवं वासवस्येव सम्प्रेक्ष्य द्विजसत्तमः
BR-07-05-073-039a	तुतोषास्त्रविदां श्रेष्ठस्तथा देवाः सवासवाः
BR-07-05-073-039c	न तामालक्षयामासुर्लघुतां शीघ्रकारिणः
BR-07-05-073-040a	देवाश्च युयुधानस्य गन्धर्वाश्च विशां पते
BR-07-05-073-040c	सिद्धचारणसङ्घाश्च विदुर्द्रोणस्य कर्म तत्
BR-07-05-073-041a	ततोऽन्यद्धनुरादाय द्रोणः क्षत्रियमर्दनः
BR-07-05-073-041c	अस्त्रैरस्त्रविदां श्रेष्ठो योधयामास भारत
BR-07-05-073-042a	तस्यास्त्राण्यस्त्रमायाभिः प्रतिहन्य स सात्यकिः
BR-07-05-073-042c	जघान निशितैर्बाणैस्तदद्भुतमिवाभवत्
BR-07-05-073-043a	तस्यातिमानुषं कर्म दृष्ट्वान्यैरसमं रणे
BR-07-05-073-043c	युक्तं योगेन योगज्ञास्तावकाः समपूजयन्
BR-07-05-073-044a	यदस्त्रमस्यति द्रोणस्तदेवास्यति सात्यकिः
BR-07-05-073-044c	तमाचार्योऽप्यसम्भ्रान्तोऽयोधयच्छत्रुतापनः
BR-07-05-073-045a	ततः क्रुद्धो महाराज धनुर्वेदस्य पारगः
BR-07-05-073-045c	वधाय युयुधानस्य दिव्यमस्त्रमुदैरयत्
BR-07-05-073-046a	तदाग्नेयं महाघोरं रिपुघ्नमुपलक्ष्य सः
BR-07-05-073-046c	अस्त्रं दिव्यं महेष्वासो वारुणं समुदैरयत्
BR-07-05-073-047a	हाहाकारो महानासीद्दृष्ट्वा दिव्यास्त्रधारिणौ
BR-07-05-073-047c	न विचेरुस्तदाकाशे भूतान्याकाशगान्यपि
BR-07-05-073-048a	अस्त्रे ते वारुणाग्नेये ताभ्यां बाणसमाहिते
BR-07-05-073-048c	न तावदभिषज्येते व्यावर्तदथ भास्करः
BR-07-05-073-049a	ततो युधिष्ठिरो राजा भीमसेनश्च पाण्डवः
BR-07-05-073-049c	नकुलः सहदेवश्च पर्यरक्षन्त सात्यकिम्
BR-07-05-073-050a	धृष्टद्युम्नमुखैः सार्धं विराटश्च सकेकयः
BR-07-05-073-050c	मत्स्याः शाल्वेयसेनाश्च द्रोणमाजग्मुरञ्जसा
BR-07-05-073-051a	दुःशासनं पुरस्कृत्य राजपुत्राः सहस्रशः
BR-07-05-073-051c	द्रोणमभ्युपपद्यन्त सपत्नैः परिवारितम्
BR-07-05-073-052a	ततो युद्धमभूद्राजंस्तव तेषां च धन्विनाम्
BR-07-05-073-052c	रजसा संवृते लोके शरजालसमावृते
BR-07-05-073-053a	सर्वमाविग्नमभवन्न प्राज्ञायत किञ्चन
BR-07-05-073-053c	सैन्येन रजसा ध्वस्ते निर्मर्यादमवर्तत
