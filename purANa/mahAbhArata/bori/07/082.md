001	सञ्जय उवाच
001a	बृहत्क्षत्रमथायान्तं केकयं दृढविक्रमम्
001c	क्षेमधूर्तिर्महाराज विव्याधोरसि मार्गणैः
002a	बृहत्क्षत्रस्तु तं राजा नवत्या नतपर्वणाम्
002c	आजघ्ने त्वरितो युद्धे द्रोणानीकबिभित्सया
003a	क्षेमधूर्तिस्तु सङ्क्रुद्धः केकयस्य महात्मनः
003c	धनुश्चिच्छेद भल्लेन पीतेन निशितेन च
004a	अथैनं छिन्नधन्वानं शरेण नतपर्वणा
004c	विव्याध हृदये तूर्णं प्रवरं सर्वधन्विनाम्
005a	अथान्यद्धनुरादाय बृहत्क्षत्रो हसन्निव
005c	व्यश्वसूतध्वजं चक्रे क्षेमधूर्तिं महारथम्
006a	ततोऽपरेण भल्लेन पीतेन निशितेन च
006c	जहार नृपतेः कायाच्छिरो ज्वलितकुण्डलम्
007a	तच्छिन्नं सहसा तस्य शिरः कुञ्चितमूर्धजम्
007c	सकिरीटं महीं प्राप्य बभौ ज्योतिरिवाम्बरात्
008a	तं निहत्य रणे हृष्टो बृहत्क्षत्रो महारथः
008c	सहसाभ्यपतत्सैन्यं तावकं पार्थकारणात्
009a	धृष्टकेतुमथायान्तं द्रोणहेतोः पराक्रमी
009c	वीरधन्वा महेष्वासो वारयामास भारत
010a	तौ परस्परमासाद्य शरदंष्ट्रौ तरस्विनौ
010c	शरैरनेकसाहस्रैरन्योन्यमभिजघ्नतुः
011a	तावुभौ नरशार्दूलौ युयुधाते परस्परम्
011c	महावने तीव्रमदौ वारणाविव यूथपौ
012a	गिरिगह्वरमासाद्य शार्दूलाविव रोषितौ
012c	युयुधाते महावीर्यौ परस्परजिघांसया
013a	तद्युद्धमासीत्तुमुलं प्रेक्षणीयं विशां पते
013c	सिद्धचारणसङ्घानां विस्मयाद्भुतदर्शनम्
014a	वीरधन्वा ततः क्रुद्धो धृष्टकेतोः शरासनम्
014c	द्विधा चिच्छेद भल्लेन प्रहसन्निव भारत
015a	तदुत्सृज्य धनुश्छिन्नं चेदिराजो महारथः
015c	शक्तिं जग्राह विपुलां रुक्मदण्डामयस्मयीम्
016a	तां तु शक्तिं महावीर्यां दोर्भ्यामायम्य भारत
016c	चिक्षेप सहसा यत्तो वीरधन्वरथं प्रति
017a	स तया वीरघातिन्या शक्त्या त्वभिहतो भृशम्
017c	निर्भिन्नहृदयस्तूर्णं निपपात रथान्महीम्
018a	तस्मिन्विनिहते शूरे त्रिगर्तानां महारथे
018c	बलं तेऽभज्यत विभो पाण्डवेयैः समन्ततः
019a	सहदेवे ततः षष्टिं सायकान्दुर्मुखोऽक्षिपत्
019c	ननाद च महानादं तर्जयन्पाण्डवं रणे
020a	मद्रेयस्तु ततः क्रुद्धो दुर्मुखं दशभिः शरैः
020c	भ्राता भ्रातरमायान्तं विव्याध प्रहसन्निव
021a	तं रणे रभसं दृष्ट्वा सहदेवं महाबलम्
021c	दुर्मुखो नवभिर्बाणैस्ताडयामास भारत
022a	दुर्मुखस्य तु भल्लेन छित्त्वा केतुं महाबलः
022c	जघान चतुरो वाहांश्चतुर्भिर्निशितैः शरैः
023a	अथापरेण भल्लेन पीतेन निशितेन च
023c	चिच्छेद सारथेः कायाच्छिरो ज्वलितकुण्डलम्
024a	क्षुरप्रेण च तीक्ष्णेन कौरव्यस्य महद्धनुः
024c	सहदेवो रणे छित्त्वा तं च विव्याध पञ्चभिः
025a	हताश्वं तु रथं त्यक्त्वा दुर्मुखो विमनास्तदा
025c	आरुरोह रथं राजन्निरमित्रस्य भारत
026a	सहदेवस्ततः क्रुद्धो निरमित्रं महाहवे
026c	जघान पृतनामध्ये भल्लेन परवीरहा
027a	स पपात रथोपस्थान्निरमित्रो जनेश्वरः
027c	त्रिगर्तराजस्य सुतो व्यथयंस्तव वाहिनीम्
028a	तं तु हत्वा महाबाहुः सहदेवो व्यरोचत
028c	यथा दाशरथी रामः खरं हत्वा महाबलम्
029a	हाहाकारो महानासीत्त्रिगर्तानां जनेश्वर
029c	राजपुत्रं हतं दृष्ट्वा निरमित्रं महाबलम्
030a	नकुलस्ते सुतं राजन्विकर्णं पृथुलोचनम्
030c	मुहूर्ताज्जितवान्सङ्ख्ये तदद्भुतमिवाभवत्
031a	सात्यकिं व्याघ्रदत्तस्तु शरैः सन्नतपर्वभिः
031c	चक्रेऽदृश्यं साश्वसूतं सध्वजं पृतनान्तरे
032a	तान्निवार्य शराञ्शूरः शैनेयः कृतहस्तवत्
032c	साश्वसूतध्वजं बाणैर्व्याघ्रदत्तमपातयत्
033a	कुमारे निहते तस्मिन्मगधस्य सुते प्रभो
033c	मागधाः सर्वतो यत्ता युयुधानमुपाद्रवन्
034a	विसृजन्तः शरांश्चैव तोमरांश्च सहस्रशः
034c	भिण्डिपालांस्तथा प्रासान्मुद्गरान्मुसलानपि
035a	अयोधयन्रणे शूराः सात्वतं युद्धदुर्मदम्
035c	तांस्तु सर्वान्स बलवान्सात्यक्तिर्युद्धदुर्मदः
035e	नातिकृच्छ्राद्धसन्नेव विजिग्ये पुरुषर्षभ
036a	मागधान्द्रवतो दृष्ट्वा हतशेषान्समन्ततः
036c	बलं तेऽभज्यत विभो युयुधानशरार्दितम्
037a	नाशयित्वा रणे सैन्यं त्वदीयं माधवोत्तमः
037c	विधुन्वानो धनुःश्रेष्ठं व्यभ्राजत महायशाः
038a	भज्यमानं बलं राजन्सात्वतेन महात्मना
038c	नाभ्यवर्तत युद्धाय त्रासितं दीर्घबाहुना
039a	ततो द्रोणो भृशं क्रुद्धः सहसोद्वृत्य चक्षुषी
039c	सात्यकिं सत्यकर्माणं स्वयमेवाभिदुद्रुवे
