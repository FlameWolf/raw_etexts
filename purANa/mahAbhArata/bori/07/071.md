001	सञ्जय उवाच
001a	राजन्सङ्ग्राममाश्चर्यं शृणु कीर्तयतो मम
001c	कुरूणां पाण्डवानां च यथा युद्धमवर्तत
002a	भारद्वाजं समासाद्य व्यूहस्य प्रमुखे स्थितम्
002c	अयोधयन्रणे पार्था द्रोणानीकं बिभित्सवः
003a	रक्षमाणाः स्वकं व्यूहं द्रोणस्यापि च सैनिकाः
003c	अयोधयन्रणे पार्थान्प्रार्थयन्तो महद्यशः
004a	विन्दानुविन्दावावन्त्यौ विराटं दशभिः शरैः
004c	आजघ्नतुः सुसङ्क्रुद्धौ तव पुत्रहितैषिणौ
005a	विराटश्च महाराज तावुभौ समरे स्थितौ
005c	पराक्रान्तौ पराक्रम्य योधयामास सानुगौ
006a	तेषां युद्धं समभवद्दारुणं शोणितोदकम्
006c	सिंहस्य द्विपमुख्याभ्यां प्रभिन्नाभ्यां यथा वने
007a	बाह्लीकं रभसं युद्धे याज्ञसेनिर्महाबलः
007c	आजघ्ने विशिखैस्तीक्ष्णैर्घोरैर्मर्मास्थिभेदिभिः
008a	बाह्लीको याज्ञसेनिं तु हेमपुङ्खैः शिलाशितैः
008c	आजघान भृशं क्रुद्धो नवभिर्नतपर्वभिः
009a	तद्युद्धमभवद्घोरं शरशक्तिसमाकुलम्
009c	भीरूणां त्रासजननं शूराणां हर्षवर्धनम्
010a	ताभ्यां तत्र शरैर्मुक्तैरन्तरिक्षं दिशस्तथा
010c	अभवत्संवृतं सर्वं न प्राज्ञायत किञ्चन
011a	शैब्यो गोवासनो युद्धे काश्यपुत्रं महारथम्
011c	ससैन्यो योधयामास गजः प्रतिगजं यथा
012a	बाह्लीकराजः संरब्धो द्रौपदेयान्महारथान्
012c	मनः पञ्चेन्द्रियाणीव शुशुभे योधयन्रणे
013a	अयोधयंस्ते च भृशं तं शरौघैः समन्ततः
013c	इन्द्रियार्था यथा देहं शश्वद्देहभृतां वर
014a	वार्ष्णेयं सात्यकिं युद्धे पुत्रो दुःशासनस्तव
014c	आजघ्ने सायकैस्तीक्ष्णैर्नवभिर्नतपर्वभिः
015a	सोऽतिविद्धो बलवता महेष्वासेन धन्विना
015c	ईषन्मूर्छां जगामाशु सात्यकिः सत्यविक्रमः
016a	समाश्वस्तस्तु वार्ष्णेयस्तव पुत्रं महारथम्
016c	विव्याध दशभिस्तूर्णं सायकैः कङ्कपत्रिभिः
017a	तावन्योन्यं दृढं विद्धावन्योन्यशरविक्षतौ
017c	रेजतुः समरे राजन्पुष्पिताविव किंशुकौ
018a	अलम्बुसस्तु सङ्क्रुद्धः कुन्तिभोजशरार्दितः
018c	अशोभत परं लक्ष्म्या पुष्पाढ्य इव किंशुकः
019a	कुन्तिभोजं ततो रक्षो विद्ध्वा बहुभिरायसैः
019c	अनदद्भैरवं नादं वाहिन्याः प्रमुखे तव
020a	ततस्तौ समरे शूरौ योधयन्तौ परस्परम्
020c	ददृशुः सर्वभूतानि शक्रजम्भौ यथा पुरा
021a	शकुनिं रभसं युद्धे कृतवैरं च भारत
021c	माद्रीपुत्रौ च संरब्धौ शरैरर्दयतां मृधे
022a	तन्मूलः स महाराज प्रावर्तत जनक्षयः
022c	त्वया सञ्जनितोऽत्यर्थं कर्णेन च विवर्धितः
023a	उद्धुक्षितश्च पुत्रेण तव क्रोधहुताशनः
023c	य इमां पृथिवीं राजन्दग्धुं सर्वां समुद्यतः
024a	शकुनिः पाण्डुपुत्राभ्यां कृतः स विमुखः शरैः
024c	नाभ्यजानत कर्तव्यं युधि किञ्चित्पराक्रमम्
025a	विमुखं चैनमालोक्य माद्रीपुत्रौ महारथौ
025c	ववर्षतुः पुनर्बाणैर्यथा मेघौ महागिरिम्
026a	स वध्यमानो बहुभिः शरैः सन्नतपर्वभिः
026c	सम्प्रायाज्जवनैरश्वैर्द्रोणानीकाय सौबलः
027a	घटोत्कचस्तथा शूरं राक्षसं तमलायुधम्
027c	अभ्ययाद्रभसं युद्धे वेगमास्थाय मध्यमम्
028a	तयोर्युद्धं महाराज चित्ररूपमिवाभवत्
028c	यादृशं हि पुरा वृत्तं रामरावणयोर्मृधे
029a	ततो युधिष्ठिरो राजा मद्रराजानमाहवे
029c	विद्ध्वा पञ्चाशता बाणैः पुनर्विव्याध सप्तभिः
030a	ततः प्रववृते युद्धं तयोरत्यद्भुतं नृप
030c	यथा पूर्वं महद्युद्धं शम्बरामरराजयोः
031a	विविंशतिश्चित्रसेनो विकर्णश्च तवात्मजः
031c	अयोधयन्भीमसेनं महत्या सेनया वृताः
