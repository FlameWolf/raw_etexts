001	धृतराष्ट्र उवाच
001a	तदवस्थे हते तस्मिन्भूरिश्रवसि कौरवे
001c	यथा भूयोऽभवद्युद्धं तन्ममाचक्ष्व सञ्जय
002	सञ्जय उवाच
002a	भूरिश्रवसि सङ्क्रान्ते परलोकाय भारत
002c	वासुदेवं महाबाहुरर्जुनः समचूचुदत्
003a	चोदयाश्वान्भृशं कृष्ण यतो राजा जयद्रथः
003c	अस्तमेति महाबाहो त्वरमाणो दिवाकरः
004a	एतद्धि पुरुषव्याघ्र महदभ्युद्यतं मया
004c	कार्यं संरक्ष्यते चैष कुरुसेनामहारथैः
005a	नास्तमेति यथा सूर्यो यथा सत्यं भवेद्वचः
005c	चोदयाश्वांस्तथा कृष्ण यथा हन्यां जयद्रथम्
006a	ततः कृष्णो महाबाहू रजतप्रतिमान्हयान्
006c	हयज्ञश्चोदयामास जयद्रथरथं प्रति
007a	तं प्रयान्तममोघेषुमुत्पतद्भिरिवाशुगैः
007c	त्वरमाणा महाराज सेनामुख्याः समाव्रजन्
008a	दुर्योधनश्च कर्णश्च वृषसेनोऽथ मद्रराट्
008c	अश्वत्थामा कृपश्चैव स्वयमेव च सैन्धवः
009a	समासाद्य तु बीभत्सुः सैन्धवं प्रमुखे स्थितम्
009c	नेत्राभ्यां क्रोधदीप्ताभ्यां सम्प्रैक्षन्निर्दहन्निव
010a	ततो दुर्योधनो राजा राधेयं त्वरितोऽब्रवीत्
010c	अर्जुनं वीक्ष्य संयान्तं जयद्रथरथं प्रति
011a	अयं स वैकर्तन युद्धकालो विदर्शयस्वात्मबलं महात्मन्
011c	यथा न वध्येत रणेऽर्जुनेन जयद्रथः कर्ण तथा कुरुष्व
012a	अल्पावशिष्टं दिवसं नृवीर विघातयस्वाद्य रिपुं शरौघैः
012c	दिनक्षयं प्राप्य नरप्रवीर ध्रुवं हि नः कर्ण जयो भविष्यति
013a	सैन्धवे रक्ष्यमाणे तु सूर्यस्यास्तमयं प्रति
013c	मिथ्याप्रतिज्ञः कौन्तेयः प्रवेक्ष्यति हुताशनम्
014a	अनर्जुनायां च भुवि मुहूर्तमपि मानद
014c	जीवितुं नोत्सहेरन्वै भ्रातरोऽस्य सहानुगाः
015a	विनष्टैः पाण्डवेयैश्च सशैलवनकाननाम्
015c	वसुन्धरामिमां कर्ण भोक्ष्यामो हतकण्टकाम्
016a	दैवेनोपहतः पार्थो विपरीतश्च मानद
016c	कार्याकार्यमजानन्वै प्रतिज्ञां कृतवान्रणे
017a	नूनमात्मविनाशाय पाण्डवेन किरीटिना
017c	प्रतिज्ञेयं कृता कर्ण जयद्रथवधं प्रति
018a	कथं जीवति दुर्धर्षे त्वयि राधेय फल्गुनः
018c	अनस्तङ्गत आदित्ये हन्यात्सैन्धवकं नृपम्
019a	रक्षितं मद्रराजेन कृपेण च महात्मना
019c	जयद्रथं रणमुखे कथं हन्याद्धनञ्जयः
020a	द्रौणिना रक्ष्यमाणं च मया दुःशासनेन च
020c	कथं प्राप्स्यति बीभत्सुः सैन्धवं कालचोदितः
021a	युध्यन्ते बहवः शूरा लम्बते च दिवाकरः
021c	शङ्के जयद्रथं पार्थो नैव प्राप्स्यति मानद
022a	स त्वं कर्ण मया सार्धं शूरैश्चान्यैर्महारथैः
022c	युध्यस्व यत्नमास्थाय परं पार्थेन संयुगे
023a	एवमुक्तस्तु राधेयस्तव पुत्रेण मारिष
023c	दुर्योधनमिदं वाक्यं प्रत्युवाच कुरूत्तमम्
024a	दृढलक्ष्येण शूरेण भीमसेनेन धन्विना
024c	भृशमुद्वेजितः सङ्ख्ये शरजालैरनेकशः
025a	स्थातव्यमिति तिष्ठामि रणे सम्प्रति मानद
025c	नैवाङ्गमिङ्गति किञ्चिन्मे सन्तप्तस्य रणेषुभिः
026a	योत्स्यामि तु तथा राजञ्शक्त्याहं परया रणे
026c	यथा पाण्डवमुख्योऽसौ न हनिष्यति सैन्धवम्
027a	न हि मे युध्यमानस्य सायकांश्चास्यतः शितान्
027c	सैन्धवं प्राप्स्यते वीरः सव्यसाची धनञ्जयः
028a	यत्तु शक्तिमता कार्यं सततं हितकारिणा
028c	तत्करिष्यामि कौरव्य जयो दैवे प्रतिष्ठितः
029a	अद्य योत्स्येऽर्जुनमहं पौरुषं स्वं व्यपाश्रितः
029c	त्वदर्थं पुरुषव्याघ्र जयो दैवे प्रतिष्ठितः
030a	अद्य युद्धं कुरुश्रेष्ठ मम पार्थस्य चोभयोः
030c	पश्यन्तु सर्वभूतानि दारुणं लोमहर्षणम्
031a	कर्णकौरवयोरेवं रणे सम्भाषमाणयोः
031c	अर्जुनो निशितैर्बाणैर्जघान तव वाहिनीम्
032a	चिच्छेद तीक्ष्णाग्रमुखैः शूराणामनिवर्तिनाम्
032c	भुजान्परिघसङ्काशान्हस्तिहस्तोपमान्रणे
033a	शिरांसि च महाबाहुश्चिच्छेद निशितैः शरैः
033c	हस्तिहस्तान्हयग्रीवा रथाक्षांश्च समन्ततः
034a	शोणिताक्तान्हयारोहान्गृहीतप्रासतोमरान्
034c	क्षुरैश्चिच्छेद बीभत्सुर्द्विधैकैकं त्रिधैव च
035a	हयवारणमुख्याश्च प्रापतन्त सहस्रशः
035c	ध्वजाश्छत्राणि चापानि चामराणि शिरांसि च
036a	कक्षमग्निमिवोद्धूतः प्रदहंस्तव वाहिनीम्
036c	अचिरेण महीं पार्थश्चकार रुधिरोत्तराम्
037a	हतभूयिष्ठयोधं तत्कृत्वा तव बलं बली
037c	आससाद दुराधर्षः सैन्धवं सत्यविक्रमः
038a	बीभत्सुर्भीमसेनेन सात्वतेन च रक्षितः
038c	स बभौ भरतश्रेष्ठ ज्वलन्निव हुताशनः
039a	तं तथावस्थितं दृष्ट्वा त्वदीया वीर्यसम्मताः
039c	नामृष्यन्त महेष्वासाः फल्गुनं पुरुषर्षभाः
040a	दुर्योधनश्च कर्णश्च वृषसेनोऽथ मद्रराट्
040c	अश्वत्थामा कृपश्चैव स्वयमेव च सैन्धवः
041a	संरब्धाः सैन्धवस्यार्थे समावृण्वन्किरीटिनम्
041c	नृत्यन्तं रथमार्गेषु धनुर्ज्यातलनिस्वनैः
042a	सङ्ग्रामकोविदं पार्थं सर्वे युद्धविशारदाः
042c	अभीताः पर्यवर्तन्त व्यादितास्यमिवान्तकम्
043a	सैन्धवं पृष्ठतः कृत्वा जिघांसन्तोऽर्जुनाच्युतौ
043c	सूर्यास्तमयमिच्छन्तो लोहितायति भास्करे
044a	ते भुजैर्भोगिभोगाभैर्धनूंष्यायम्य सायकान्
044c	मुमुचुः सूर्यरश्म्याभाञ्शतशः फल्गुनं प्रति
045a	तानस्तानस्यमानांश्च किरीटी युद्धदुर्मदः
045c	द्विधा त्रिधाष्टधैकैकं छित्त्वा विव्याध तान्रणे
046a	सिंहलाङ्गूलकेतुस्तु दर्शयञ्शक्तिमात्मनः
046c	शारद्वतीसुतो राजन्नर्जुनं प्रत्यवारयत्
047a	स विद्ध्वा दशभिः पार्थं वासुदेवं च सप्तभिः
047c	अतिष्ठद्रथमार्गेषु सैन्धवं परिपालयन्
048a	अथैनं कौरवश्रेष्ठाः सर्व एव महारथाः
048c	महता रथवंशेन सर्वतः पर्यवारयन्
049a	विस्फारयन्तश्चापानि विसृजन्तश्च सायकान्
049c	सैन्धवं पर्यरक्षन्त शासनात्तनयस्य ते
050a	तत्र पार्थस्य शूरस्य बाह्वोर्बलमदृश्यत
050c	इषूणामक्षयत्वं च धनुषो गाण्डिवस्य च
051a	अस्त्रैरस्त्राणि संवार्य द्रौणेः शारद्वतस्य च
051c	एकैकं नवभिर्बाणैः सर्वानेव समर्पयत्
052a	तं द्रौणिः पञ्चविंशत्या वृषसेनश्च सप्तभिः
052c	दुर्योधनश्च विंशत्या कर्णशल्यौ त्रिभिस्त्रिभिः
053a	त एनमभिगर्जन्तो विध्यन्तश्च पुनः पुनः
053c	विधुन्वन्तश्च चापानि सर्वतः पर्यवारयन्
054a	श्लिष्टं तु सर्वतश्चक्रू रथमण्डलमाशु ते
054c	सूर्यास्तमयमिच्छन्तस्त्वरमाणा महारथाः
055a	त एनमभिनर्दन्तो विधुन्वाना धनूंषि च
055c	सिषिचुर्मार्गणैर्घोरैर्गिरिं मेघा इवाम्बुभिः
056a	ते महास्त्राणि दिव्यानि तत्र राजन्व्यदर्शयन्
056c	धनञ्जयस्य गात्रेषु शूराः परिघबाहवः
057a	हतभूयिष्ठयोधं तत्कृत्वा तव बलं बली
057c	आससाद दुराधर्षः सैन्धवं सत्यविक्रमः
058a	तं कर्णः संयुगे राजन्प्रत्यवारयदाशुगैः
058c	मिषतो भीमसेनस्य सात्वतस्य च भारत
059a	तं पार्थो दशभिर्बाणैः प्रत्यविध्यद्रणाजिरे
059c	सूतपुत्रं महाबाहुः सर्वसैन्यस्य पश्यतः
060a	सात्वतश्च त्रिभिर्बाणैः कर्णं विव्याध मारिष
060c	भीमसेनस्त्रिभिश्चैव पुनः पार्थश्च सप्तभिः
061a	तान्कर्णः प्रतिविव्याध षष्ट्या षष्ट्या महारथः
061c	तद्युद्धमभवद्राजन्कर्णस्य बहुभिः सह
062a	तत्राद्भुतमपश्याम सूतपुत्रस्य मारिष
062c	यदेकः समरे क्रुद्धस्त्रीन्रथान्पर्यवारयत्
063a	फल्गुनस्तु महाबाहुः कर्णं वैकर्तनं रणे
063c	सायकानां शतेनैव सर्वमर्मस्वताडयत्
064a	रुधिरोक्षितसर्वाङ्गः सूतपुत्रः प्रतापवान्
064c	शरैः पञ्चाशता वीरः फल्गुनं प्रत्यविध्यत
064e	तस्य तल्लाघवं दृष्ट्वा नामृष्यत रणेऽर्जुनः
065a	ततः पार्थो धनुश्छित्त्वा विव्याधैनं स्तनान्तरे
065c	सायकैर्नवभिर्वीरस्त्वरमाणो धनञ्जयः
066a	वधार्थं चास्य समरे सायकं सूर्यवर्चसम्
066c	चिक्षेप त्वरया युक्तस्त्वराकाले धनञ्जयः
067a	तमापतन्तं वेगेन द्रौणिश्चिच्छेद सायकम्
067c	अर्धचन्द्रेण तीक्ष्णेन स छिन्नः प्रापतद्भुवि
068a	अथान्यद्धनुरादाय सूतपुत्रः प्रतापवान्
068c	कर्णोऽपि द्विषतां हन्ता छादयामास फल्गुनम्
068e	सायकैर्बहुसाहस्रैः कृतप्रतिकृतेप्सया
069a	तौ वृषाविव नर्दन्तौ नरसिंहौ महारथौ
069c	सायकौघप्रतिच्छन्नं चक्रतुः खमजिह्मगैः
069e	अदृश्यौ च शरौघैस्तौ निघ्नतामितरेतरम्
070a	पार्थोऽहमस्मि तिष्ठ त्वं कर्णोऽहं तिष्ठ फल्गुन
070c	इत्येवं तर्जयन्तौ तौ वाक्शल्यैस्तुदतां तथा
071a	युध्येतां समरे वीरौ चित्रं लघु च सुष्ठु च
071c	प्रेक्षणीयौ चाभवतां सर्वयोधसमागमे
072a	प्रशस्यमानौ समरे सिद्धचारणवातिकैः
072c	अयुध्येतां महाराज परस्परवधैषिणौ
073a	ततो दुर्योधनो राजंस्तावकानभ्यभाषत
073c	यत्ता रक्षत राधेयं नाहत्वा समरेऽर्जुनम्
073e	निवर्तिष्यति राधेय इति मामुक्तवान्वृषः
074a	एतस्मिन्नन्तरे राजन्दृष्ट्वा कर्णस्य विक्रमम्
074c	आकर्णमुक्तैरिषुभिः कर्णस्य चतुरो हयान्
074e	अनयन्मृत्युलोकाय चतुर्भिः सायकोत्तमैः
075a	सारथिं चास्य भल्लेन रथनीडादपाहरत्
075c	छादयामास च शरैस्तव पुत्रस्य पश्यतः
076a	स छाद्यमानः समरे हताश्वो हतसारथिः
076c	मोहितः शरजालेन कर्तव्यं नाभ्यपद्यत
077a	तं तथा विरथं दृष्ट्वा रथमारोप्य स्वं तदा
077c	अश्वत्थामा महाराज भूयोऽर्जुनमयोधयत्
078a	मद्रराजस्तु कौन्तेयमविध्यत्त्रिंशता शरैः
078c	शारद्वतस्तु विंशत्या वासुदेवं समार्पयत्
078e	धनञ्जयं द्वादशभिराजघान शिलीमुखैः
079a	चतुर्भिः सिन्धुराजश्च वृषसेनश्च सप्तभिः
079c	पृथक्पृथङ्महाराज कृष्णपार्थावविध्यताम्
080a	तथैव तान्प्रत्यविध्यत्कुन्तीपुत्रो धनंजयः
080c	द्रोणपुत्रं चतुःषष्ट्या मद्रराजं शतेन च
081a	सैन्धवं दशभिर्भल्लैर्वृषसेनं त्रिभिः शरैः
081c	शारद्वतं च विंशत्या विद्ध्वा पार्थः समुन्नदत्
082a	ते प्रतिज्ञाप्रतीघातमिच्छन्तः सव्यसाचिनः
082c	सहितास्तावकास्तूर्णमभिपेतुर्धनञ्जयम्
083a	अथार्जुनः सर्वतोधारमस्त्रं प्रादुश्चक्रे त्रासयन्धार्तराष्ट्रान्
083c	तं प्रत्युदीयुः कुरवः पाण्डुसूनुं रथैर्महार्हैः शरवर्षाण्यवर्षन्
084a	ततस्तु तस्मिंस्तुमुले समुत्थिते सुदारुणे भारत मोहनीये
084c	नामुह्यत प्राप्य स राजपुत्रः किरीटमाली विसृजन्पृषत्कान्
085a	राज्यप्रेप्सुः सव्यसाची कुरूणां स्मरन्क्लेशान्द्वादशवर्षवृत्तान्
085c	गाण्डीवमुक्तैरिषुभिर्महात्मा सर्वा दिशो व्यावृणोदप्रमेयैः
086a	प्रदीप्तोल्कमभवच्चान्तरिक्षं देहेषु भूरीण्यपतन्वयांसि
086c	यत्पिङ्गलज्येन किरीटमाली क्रुद्धो रिपूनाजगवेन हन्ति
087a	किरीटमाली महता महायशाः शरासनेनास्य शराननीकजित्
087c	हयप्रवेकोत्तमनागधूर्गतान्कुरुप्रवीरानिषुभिर्न्यपातयत्
088a	गदाश्च गुर्वीः परिघानयस्मयानसींश्च शक्तीश्च रणे नराधिपाः
088c	महान्ति शस्त्राणि च भीमदर्शनाः प्रगृह्य पार्थं सहसाभिदुद्रुवुः
089a	स तानुदीर्णान्सरथाश्ववारणान्पदातिसङ्घांश्च महाधनुर्धरः
089c	विपन्नसर्वायुधजीवितान्रणे चकार वीरो यमराष्ट्रवर्धनान्

