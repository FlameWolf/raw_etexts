001	सञ्जय उवाच
001a	सैन्धवे निहते राजन्पुत्रस्तव सुयोधनः
001c	अश्रुक्लिन्नमुखो दीनो निरुत्साहो द्विषज्जये
001e	अमन्यतार्जुनसमो योधो भुवि न विद्यते
002a	न द्रोणो न च राधेयो नाश्वत्थामा कृपो न च
002c	क्रुद्धस्य प्रमुखे स्थातुं पर्याप्ता इति मारिष
003a	निर्जित्य हि रणे पार्थः सर्वान्मम महारथान्
003c	अवधीत्सैन्धवं सङ्ख्ये नैनं कश्चिदवारयत्
004a	सर्वथा हतमेवैतत्कौरवाणां महद्बलम्
004c	न ह्यस्य विद्यते त्राता साक्षादपि पुरन्दरः
005a	यमुपाश्रित्य सङ्ग्रामे कृतः शस्त्रसमुद्यमः
005c	स कर्णो निर्जितः सङ्ख्ये हतश्चैव जयद्रथः
006a	परुषाणि सभामध्ये प्रोक्तवान्यः स्म पाण्डवान्
006c	स कर्णो निर्जितः सङ्ख्ये सैन्धवश्च निपातितः
007a	यस्य वीर्यं समाश्रित्य शमं याचन्तमच्युतम्
007c	तृणवत्तमहं मन्ये स कर्णो निर्जितो युधि
008a	एवं क्लान्तमना राजन्नुपायाद्द्रोणमीक्षितुम्
008c	आगस्कृत्सर्वलोकस्य पुत्रस्ते भरतर्षभ
009a	ततस्तत्सर्वमाचख्यौ कुरूणां वैशसं महत्
009c	परान्विजयतश्चापि धार्तराष्ट्रान्निमज्जतः
010	दुर्योधन उवाच
010a	पश्य मूर्धावसिक्तानामाचार्य कदनं कृतम्
010c	कृत्वा प्रमुखतः शूरं भीष्मं मम पितामहम्
011a	तं निहत्य प्रलुब्धोऽयं शिखण्डी पूर्णमानसः
011c	पाञ्चालैः सहितः सर्वैः सेनाग्रमभिकर्षति
012a	अपरश्चापि दुर्धर्षः शिष्यस्ते सव्यसाचिना
012c	अक्षौहिणीः सप्त हत्वा हतो राजा जयद्रथः
013a	अस्मद्विजयकामानां सुहृदामुपकारिणाम्
013c	गन्तास्मि कथमानृण्यं गतानां यमसादनम्
014a	ये मदर्थं परीप्सन्ति वसुधां वसुधाधिपाः
014c	ते हित्वा वसुधैश्वर्यं वसुधामधिशेरते
015a	सोऽहं कापुरुषः कृत्वा मित्राणां क्षयमीदृशम्
015c	नाश्वमेधसहस्रेण पातुमात्मानमुत्सहे
016a	मम लुब्धस्य पापस्य तथा धर्मापचायिनः
016c	व्यायच्छन्तो जिगीषन्तः प्राप्ता वैवस्वतक्षयम्
017a	कथं पतितवृत्तस्य पृथिवी सुहृदां द्रुहः
017c	विवरं नाशकद्दातुं मम पार्थिवसंसदि
018a	सोऽहं रुधिरसिक्ताङ्गं राज्ञां मध्ये पितामहम्
018c	शयानं नाशकं त्रातुं भीष्ममायोधने हतम्
019a	तं मामनार्यपुरुषं मित्रद्रुहमधार्मिकम्
019c	किं स वक्ष्यति दुर्धर्षः समेत्य परलोकजित्
020a	जलसन्धं महेष्वासं पश्य सात्यकिना हतम्
020c	मदर्थमुद्यतं शूरं प्राणांस्त्यक्त्वा महारथम्
021a	काम्बोजं निहतं दृष्ट्वा तथालम्बुसमेव च
021c	अन्यान्बहूंश्च सुहृदो जीवितार्थोऽद्य को मम
022a	व्यायच्छन्तो हताः शूरा मदर्थे येऽपराङ्मुखाः
022c	यतमानाः परं शक्त्या विजेतुमहितान्मम
023a	तेषां गत्वाहमानृण्यमद्य शक्त्या परन्तप
023c	तर्पयिष्यामि तानेव जलेन यमुनामनु
024a	सत्यं ते प्रतिजानामि सर्वशस्त्रभृतां वर
024c	इष्टापूर्तेन च शपे वीर्येण च सुतैरपि
025a	निहत्य तान्रणे सर्वान्पाञ्चालान्पाण्डवैः सह
025c	शान्तिं लब्धास्मि तेषां वा रणे गन्ता सलोकताम्
026a	न हीदानीं सहाया मे परीप्सन्त्यनुपस्कृताः
026c	श्रेयो हि पाण्डून्मन्यन्ते न तथास्मान्महाभुज
027a	स्वयं हि मृत्युर्विहितः सत्यसन्धेन संयुगे
027c	भवानुपेक्षां कुरुते सुशिष्यत्वाद्धनंजये
028a	अतो विनिहताः सर्वे येऽस्मज्जयचिकीर्षवः
028c	कर्णमेव तु पश्यामि सम्प्रत्यस्मज्जयैषिणम्
029a	यो हि मित्रमविज्ञाय याथातथ्येन मन्दधीः
029c	मित्रार्थे योजयत्येनं तस्य सोऽर्थोऽवसीदति
030a	तादृग्रूपमिदं कार्यं कृतं मम सुहृद्ब्रुवैः
030c	मोहाल्लुब्धस्य पापस्य जिह्माचारैस्ततस्ततः
031a	हतो जयद्रथश्चैव सौमदत्तिश्च वीर्यवान्
031c	अभीषाहाः शूरसेनाः शिबयोऽथ वसातयः
032a	सोऽहमद्य गमिष्यामि यत्र ते पुरुषर्षभाः
032c	हता मदर्थं सङ्ग्रामे युध्यमानाः किरीटिना
033a	न हि मे जीवितेनार्थस्तानृते पुरुषर्षभान्
033c	आचार्यः पाण्डुपुत्राणामनुजानातु नो भवान्
