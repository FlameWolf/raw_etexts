001	सञ्जय उवाच
001a	द्रुपदस्यात्मजान्दृष्ट्वा कुन्तिभोजसुतांस्तथा
001c	द्रोणपुत्रेण निहतान्राक्षसांश्च सहस्रशः
002a	युधिष्ठिरो भीमसेनो धृष्टद्युम्नश्च पार्षतः
002c	युयुधानश्च संयत्ता युद्धायैव मनो दधुः
003a	सोमदत्तः पुनः कुर्द्धो दृष्ट्वा सात्यकिमाहवे
003c	महता शरवर्षेण छादयामास सर्वतः
004a	ततः समभवद्युद्धमतीव भयवर्धनम्
004c	त्वदीयानां परेषां च घोरं विजयकाङ्क्षिणाम्
005a	दशभिः सात्वतस्यार्थे भीमो विव्याध कौरवम्
005c	सोमदत्तोऽपि तं वीरं शतेन प्रत्यविध्यत
006a	सात्वतस्त्वभिसङ्क्रुद्धः पुत्राधिभिरभिप्लुतम्
006c	वृद्धमृद्धं गुणैः सर्वैर्ययातिमिव नाहुषम्
007a	विव्याध दशभिस्तीक्ष्णैः शरैर्वज्रनिपातिभिः
007c	शक्त्या चैनमथाहत्य पुनर्विव्याध सप्तभिः
008a	ततस्तु सात्यकेरर्थे भीमसेनो नवं दृढम्
008c	मुमोच परिघं घोरं सोमदत्तस्य मूर्धनि
009a	सात्यकिश्चाग्निसङ्काशं मुमोच शरमुत्तमम्
009c	सोमदत्तोरसि क्रुद्धः सुपत्रं निशितं युधि
010a	युगपत्पेततुरथ घोरौ परिघमार्गणौ
010c	शरीरे सोमदत्तस्य स पपात महारथः
011a	व्यामोहिते तु तनये बाह्लीकः समुपाद्रवत्
011c	विसृजञ्शरवर्षाणि कालवर्षीव तोयदः
012a	भीमोऽथ सात्वतस्यार्थे बाह्लीकं नवभिः शरैः
012c	पीडयन्वै महात्मानं विव्याध रणमूर्धनि
013a	प्रातिपीयस्तु सङ्क्रुद्धः शक्तिं भीमस्य वक्षसि
013c	निचखान महाबाहुः पुरन्दर इवाशनिम्
014a	स तयाभिहतो भीमश्चकम्पे च मुमोह च
014c	प्राप्य चेतश्च बलवान्गदामस्मै ससर्ज ह
015a	सा पाण्डवेन प्रहिता बाह्लीकस्य शिरोऽहरत्
015c	स पपात हतः पृथ्व्यां वज्राहत इवाद्रिराट्
016a	तस्मिन्विनिहते वीरे बाह्लीके पुरुषर्षभे
016c	पुत्रास्तेऽभ्यर्दयन्भीमं दश दाशरथेः समाः
017a	नाराचैर्दशभिर्भीमस्तान्निहत्य तवात्मजान्
017c	कर्णस्य दयितं पुत्रं वृषसेनमवाकिरत्
018a	ततो वृषरथो नाम भ्राता कर्णस्य विश्रुतः
018c	जघान भीमं नाराचैस्तमप्यभ्यवधीद्बली
019a	ततः सप्त रथान्वीरः स्यालानां तव भारत
019c	निहत्य भीमो नाराचैः शतचन्द्रमपोथयत्
020a	अमर्षयन्तो निहतं शतचन्द्रं महारथम्
020c	शकुनेर्भ्रातरो वीरा गजाक्षः शरभो विभुः
020e	अभिद्रुत्य शरैस्तीक्ष्णैर्भीमसेनमताडयन्
021a	स तुद्यमानो नाराचैर्वृष्टिवेगैरिवर्षभः
021c	जघान पञ्चभिर्बाणैः पञ्चैवातिबलो रथान्
021e	तान्दृष्ट्वा निहतान्वीरान्विचेलुर्नृपसत्तमाः
022a	ततो युधिष्ठिरः क्रुद्धस्तवानीकमशातयत्
022c	मिषतः कुम्भयोनेश्च पुत्राणां च तवानघ
023a	अम्बष्ठान्मालवाञ्शूरांस्त्रिगर्तान्सशिबीनपि
023c	प्राहिणोन्मृत्युलोकाय गणान्युद्धे युधिष्ठिरः
024a	अभीषाहाञ्शूरसेनान्बाह्लीकान्सवसातिकान्
024c	निकृत्य पृथिवीं राजा चक्रे शोणितकर्दमाम्
025a	यौधेयारट्टराजन्यमद्रकाणां गणान्युधि
025c	प्राहिणोन्मृत्युलोकाय शूरान्बाणैर्युधिष्ठिरः
026a	हताहरत गृह्णीत विध्यत व्यवकृन्तत
026c	इत्यासीत्तुमुलः शब्दो युधिष्ठिररथं प्रति
027a	सैन्यानि द्रावयन्तं तं द्रोणो दृष्ट्वा युधिष्ठिरम्
027c	चोदितस्तव पुत्रेण सायकैरभ्यवाकिरत्
028a	द्रोणस्तु परमक्रुद्धो वायव्यास्त्रेण पार्थिवम्
028c	विव्याध सोऽस्य तद्दिव्यमस्त्रमस्त्रेण जघ्निवान्
029a	तस्मिन्विनिहते चास्त्रे भारद्वाजो युधिष्ठिरे
029c	वारुणं याम्यमाग्नेयं त्वाष्ट्रं सावित्रमेव च
029e	चिक्षेप परमक्रुद्धो जिघांसुः पाण्डुनन्दनम्
030a	क्षिप्तानि क्षिप्यमाणानि तानि चास्त्राणि धर्मजः
030c	जघानास्त्रैर्महाबाहुः कुम्भयोनेरवित्रसन्
031a	सत्यां चिकीर्षमाणस्तु प्रतिज्ञां कुम्भसम्भवः
031c	प्रादुश्चक्रेऽस्त्रमैन्द्रं वै प्राजापत्यं च भारत
031e	जिघांसुर्धर्मतनयं तव पुत्रहिते रतः
032a	पतिः कुरूणां गजसिंहगामी विशालवक्षाः पृथुलोहिताक्षः
032c	प्रादुश्चकारास्त्रमहीनतेजा माहेन्द्रमन्यत्स जघान तेऽस्त्रे
033a	विहन्यमानेष्वस्त्रेषु द्रोणः क्रोधसमन्वितः
033c	युधिष्ठिरवधप्रेप्सुर्ब्राह्ममस्त्रमुदैरयत्
034a	ततो नाज्ञासिषं किञ्चिद्घोरेण तमसावृते
034c	सर्वभूतानि च परं त्रासं जग्मुर्महीपते
035a	ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः
035c	ब्रह्मास्त्रेणैव राजेन्द्र तदस्त्रं प्रत्यवारयत्
036a	ततः सैनिकमुख्यास्ते प्रशशंसुर्नरर्षभौ
036c	द्रोणपार्थौ महेष्वासौ सर्वयुद्धविशारदौ
037a	ततः प्रमुच्य कौन्तेयं द्रोणो द्रुपदवाहिनीम्
037c	व्यधमद्रोषताम्राक्षो वायव्यास्त्रेण भारत
038a	ते हन्यमाना द्रोणेन पाञ्चालाः प्राद्रवन्भयात्
038c	पश्यतो भीमसेनस्य पार्थस्य च महात्मनः
039a	ततः किरीटी भीमश्च सहसा संन्यवर्तताम्
039c	महद्भ्यां रथवंशाभ्यां परिगृह्य बलं तव
040a	बीभत्सुर्दक्षिणं पार्श्वमुत्तरं तु वृकोदरः
040c	भारद्वाजं शरौघाभ्यां महद्भ्यामभ्यवर्षताम्
041a	तौ तदा सृञ्जयाश्चैव पाञ्चालाश्च महौजसः
041c	अन्वगच्छन्महाराज मत्स्याश्च सह सात्वतैः
042a	ततः सा भारती सेना वध्यमाना किरीटिना
042c	द्रोणेन वार्यमाणास्ते स्वयं तव सुतेन च
042e	नाशक्यन्त महाराज योधा वारयितुं तदा
