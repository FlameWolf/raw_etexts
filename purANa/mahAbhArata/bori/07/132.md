BR-07-06-132-001	सञ्जय उवाच
BR-07-06-132-001a	द्रुपदस्यात्मजान्दृष्ट्वा कुन्तिभोजसुतांस्तथा
BR-07-06-132-001c	द्रोणपुत्रेण निहतान्राक्षसांश्च सहस्रशः
BR-07-06-132-002a	युधिष्ठिरो भीमसेनो धृष्टद्युम्नश्च पार्षतः
BR-07-06-132-002c	युयुधानश्च संयत्ता युद्धायैव मनो दधुः
BR-07-06-132-003a	सोमदत्तः पुनः कुर्द्धो दृष्ट्वा सात्यकिमाहवे
BR-07-06-132-003c	महता शरवर्षेण छादयामास सर्वतः
BR-07-06-132-004a	ततः समभवद्युद्धमतीव भयवर्धनम्
BR-07-06-132-004c	त्वदीयानां परेषां च घोरं विजयकाङ्क्षिणाम्
BR-07-06-132-005a	दशभिः सात्वतस्यार्थे भीमो विव्याध कौरवम्
BR-07-06-132-005c	सोमदत्तोऽपि तं वीरं शतेन प्रत्यविध्यत
BR-07-06-132-006a	सात्वतस्त्वभिसङ्क्रुद्धः पुत्राधिभिरभिप्लुतम्
BR-07-06-132-006c	वृद्धमृद्धं गुणैः सर्वैर्ययातिमिव नाहुषम्
BR-07-06-132-007a	विव्याध दशभिस्तीक्ष्णैः शरैर्वज्रनिपातिभिः
BR-07-06-132-007c	शक्त्या चैनमथाहत्य पुनर्विव्याध सप्तभिः
BR-07-06-132-008a	ततस्तु सात्यकेरर्थे भीमसेनो नवं दृढम्
BR-07-06-132-008c	मुमोच परिघं घोरं सोमदत्तस्य मूर्धनि
BR-07-06-132-009a	सात्यकिश्चाग्निसङ्काशं मुमोच शरमुत्तमम्
BR-07-06-132-009c	सोमदत्तोरसि क्रुद्धः सुपत्रं निशितं युधि
BR-07-06-132-010a	युगपत्पेततुरथ घोरौ परिघमार्गणौ
BR-07-06-132-010c	शरीरे सोमदत्तस्य स पपात महारथः
BR-07-06-132-011a	व्यामोहिते तु तनये बाह्लीकः समुपाद्रवत्
BR-07-06-132-011c	विसृजञ्शरवर्षाणि कालवर्षीव तोयदः
BR-07-06-132-012a	भीमोऽथ सात्वतस्यार्थे बाह्लीकं नवभिः शरैः
BR-07-06-132-012c	पीडयन्वै महात्मानं विव्याध रणमूर्धनि
BR-07-06-132-013a	प्रातिपीयस्तु सङ्क्रुद्धः शक्तिं भीमस्य वक्षसि
BR-07-06-132-013c	निचखान महाबाहुः पुरन्दर इवाशनिम्
BR-07-06-132-014a	स तयाभिहतो भीमश्चकम्पे च मुमोह च
BR-07-06-132-014c	प्राप्य चेतश्च बलवान्गदामस्मै ससर्ज ह
BR-07-06-132-015a	सा पाण्डवेन प्रहिता बाह्लीकस्य शिरोऽहरत्
BR-07-06-132-015c	स पपात हतः पृथ्व्यां वज्राहत इवाद्रिराट्
BR-07-06-132-016a	तस्मिन्विनिहते वीरे बाह्लीके पुरुषर्षभे
BR-07-06-132-016c	पुत्रास्तेऽभ्यर्दयन्भीमं दश दाशरथेः समाः
BR-07-06-132-017a	नाराचैर्दशभिर्भीमस्तान्निहत्य तवात्मजान्
BR-07-06-132-017c	कर्णस्य दयितं पुत्रं वृषसेनमवाकिरत्
BR-07-06-132-018a	ततो वृषरथो नाम भ्राता कर्णस्य विश्रुतः
BR-07-06-132-018c	जघान भीमं नाराचैस्तमप्यभ्यवधीद्बली
BR-07-06-132-019a	ततः सप्त रथान्वीरः स्यालानां तव भारत
BR-07-06-132-019c	निहत्य भीमो नाराचैः शतचन्द्रमपोथयत्
BR-07-06-132-020a	अमर्षयन्तो निहतं शतचन्द्रं महारथम्
BR-07-06-132-020c	शकुनेर्भ्रातरो वीरा गजाक्षः शरभो विभुः
BR-07-06-132-020e	अभिद्रुत्य शरैस्तीक्ष्णैर्भीमसेनमताडयन्
BR-07-06-132-021a	स तुद्यमानो नाराचैर्वृष्टिवेगैरिवर्षभः
BR-07-06-132-021c	जघान पञ्चभिर्बाणैः पञ्चैवातिबलो रथान्
BR-07-06-132-021e	तान्दृष्ट्वा निहतान्वीरान्विचेलुर्नृपसत्तमाः
BR-07-06-132-022a	ततो युधिष्ठिरः क्रुद्धस्तवानीकमशातयत्
BR-07-06-132-022c	मिषतः कुम्भयोनेश्च पुत्राणां च तवानघ
BR-07-06-132-023a	अम्बष्ठान्मालवाञ्शूरांस्त्रिगर्तान्सशिबीनपि
BR-07-06-132-023c	प्राहिणोन्मृत्युलोकाय गणान्युद्धे युधिष्ठिरः
BR-07-06-132-024a	अभीषाहाञ्शूरसेनान्बाह्लीकान्सवसातिकान्
BR-07-06-132-024c	निकृत्य पृथिवीं राजा चक्रे शोणितकर्दमाम्
BR-07-06-132-025a	यौधेयारट्टराजन्यमद्रकाणां गणान्युधि
BR-07-06-132-025c	प्राहिणोन्मृत्युलोकाय शूरान्बाणैर्युधिष्ठिरः
BR-07-06-132-026a	हताहरत गृह्णीत विध्यत व्यवकृन्तत
BR-07-06-132-026c	इत्यासीत्तुमुलः शब्दो युधिष्ठिररथं प्रति
BR-07-06-132-027a	सैन्यानि द्रावयन्तं तं द्रोणो दृष्ट्वा युधिष्ठिरम्
BR-07-06-132-027c	चोदितस्तव पुत्रेण सायकैरभ्यवाकिरत्
BR-07-06-132-028a	द्रोणस्तु परमक्रुद्धो वायव्यास्त्रेण पार्थिवम्
BR-07-06-132-028c	विव्याध सोऽस्य तद्दिव्यमस्त्रमस्त्रेण जघ्निवान्
BR-07-06-132-029a	तस्मिन्विनिहते चास्त्रे भारद्वाजो युधिष्ठिरे
BR-07-06-132-029c	वारुणं याम्यमाग्नेयं त्वाष्ट्रं सावित्रमेव च
BR-07-06-132-029e	चिक्षेप परमक्रुद्धो जिघांसुः पाण्डुनन्दनम्
BR-07-06-132-030a	क्षिप्तानि क्षिप्यमाणानि तानि चास्त्राणि धर्मजः
BR-07-06-132-030c	जघानास्त्रैर्महाबाहुः कुम्भयोनेरवित्रसन्
BR-07-06-132-031a	सत्यां चिकीर्षमाणस्तु प्रतिज्ञां कुम्भसम्भवः
BR-07-06-132-031c	प्रादुश्चक्रेऽस्त्रमैन्द्रं वै प्राजापत्यं च भारत
BR-07-06-132-031e	जिघांसुर्धर्मतनयं तव पुत्रहिते रतः
BR-07-06-132-032a	पतिः कुरूणां गजसिंहगामी विशालवक्षाः पृथुलोहिताक्षः
BR-07-06-132-032c	प्रादुश्चकारास्त्रमहीनतेजा माहेन्द्रमन्यत्स जघान तेऽस्त्रे
BR-07-06-132-033a	विहन्यमानेष्वस्त्रेषु द्रोणः क्रोधसमन्वितः
BR-07-06-132-033c	युधिष्ठिरवधप्रेप्सुर्ब्राह्ममस्त्रमुदैरयत्
BR-07-06-132-034a	ततो नाज्ञासिषं किञ्चिद्घोरेण तमसावृते
BR-07-06-132-034c	सर्वभूतानि च परं त्रासं जग्मुर्महीपते
BR-07-06-132-035a	ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः
BR-07-06-132-035c	ब्रह्मास्त्रेणैव राजेन्द्र तदस्त्रं प्रत्यवारयत्
BR-07-06-132-036a	ततः सैनिकमुख्यास्ते प्रशशंसुर्नरर्षभौ
BR-07-06-132-036c	द्रोणपार्थौ महेष्वासौ सर्वयुद्धविशारदौ
BR-07-06-132-037a	ततः प्रमुच्य कौन्तेयं द्रोणो द्रुपदवाहिनीम्
BR-07-06-132-037c	व्यधमद्रोषताम्राक्षो वायव्यास्त्रेण भारत
BR-07-06-132-038a	ते हन्यमाना द्रोणेन पाञ्चालाः प्राद्रवन्भयात्
BR-07-06-132-038c	पश्यतो भीमसेनस्य पार्थस्य च महात्मनः
BR-07-06-132-039a	ततः किरीटी भीमश्च सहसा संन्यवर्तताम्
BR-07-06-132-039c	महद्भ्यां रथवंशाभ्यां परिगृह्य बलं तव
BR-07-06-132-040a	बीभत्सुर्दक्षिणं पार्श्वमुत्तरं तु वृकोदरः
BR-07-06-132-040c	भारद्वाजं शरौघाभ्यां महद्भ्यामभ्यवर्षताम्
BR-07-06-132-041a	तौ तदा सृञ्जयाश्चैव पाञ्चालाश्च महौजसः
BR-07-06-132-041c	अन्वगच्छन्महाराज मत्स्याश्च सह सात्वतैः
BR-07-06-132-042a	ततः सा भारती सेना वध्यमाना किरीटिना
BR-07-06-132-042c	द्रोणेन वार्यमाणास्ते स्वयं तव सुतेन च
BR-07-06-132-042e	नाशक्यन्त महाराज योधा वारयितुं तदा
