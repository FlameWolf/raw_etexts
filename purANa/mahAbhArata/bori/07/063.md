BR-07-05-063-001	सञ्जय उवाच
BR-07-05-063-001a	तस्यां निशायां व्युष्टायां द्रोणः शस्त्रभृतां वरः
BR-07-05-063-001c	स्वान्यनीकानि सर्वाणि प्राक्रामद्व्यूहितुं ततः
BR-07-05-063-002a	शूराणां गर्जतां राजन्सङ्क्रुद्धानाममर्षिणाम्
BR-07-05-063-002c	श्रूयन्ते स्म गिरश्चित्राः परस्परवधैषिणाम्
BR-07-05-063-003a	विस्फार्य च धनूंष्याजौ ज्याः करैः परिमृज्य च
BR-07-05-063-003c	विनिःश्वसन्तः प्राक्रोशन्क्वेदानीं स धनञ्जयः
BR-07-05-063-004a	विकोशान्सुत्सरूनन्ये कृतधारान्समाहितान्
BR-07-05-063-004c	पीतानाकाशसङ्काशानसीन्केचिच्च चिक्षिपुः
BR-07-05-063-005a	चरन्तस्त्वसिमार्गांश्च धनुर्मार्गांश्च शिक्षया
BR-07-05-063-005c	सङ्ग्राममनसः शूरा दृश्यन्ते स्म सहस्रशः
BR-07-05-063-006a	सघण्टाश्चन्दनादिग्धाः स्वर्णवज्रविभूषिताः
BR-07-05-063-006c	समुत्क्षिप्य गदाश्चान्ये पर्यपृच्छन्त पाण्डवम्
BR-07-05-063-007a	अन्ये बलमदोन्मत्ताः परिघैर्बाहुशालिनः
BR-07-05-063-007c	चक्रुः सम्बाधमाकाशमुच्छ्रितेन्द्रध्वजोपमैः
BR-07-05-063-008a	नानाप्रहरणैश्चान्ये विचित्रस्रगलङ्कृताः
BR-07-05-063-008c	सङ्ग्राममनसः शूरास्तत्र तत्र व्यवस्थिताः
BR-07-05-063-009a	क्वार्जुनः क्व च गोविन्दः क्व च मानी वृकोदरः
BR-07-05-063-009c	क्व च ते सुहृदस्तेषामाह्वयन्तो रणे तदा
BR-07-05-063-010a	ततः शङ्खमुपाध्माय त्वरयन्वाजिनः स्वयम्
BR-07-05-063-010c	इतस्ततस्तान्रचयन्द्रोणश्चरति वेगितः
BR-07-05-063-011a	तेष्वनीकेषु सर्वेषु स्थितेष्वाहवनन्दिषु
BR-07-05-063-011c	भारद्वाजो महाराज जयद्रथमथाब्रवीत्
BR-07-05-063-012a	त्वं चैव सौमदत्तिश्च कर्णश्चैव महारथः
BR-07-05-063-012c	अश्वत्थामा च शल्यश्च वृषसेनः कृपस्तथा
BR-07-05-063-013a	शतं चाश्वसहस्राणां रथानामयुतानि षट्
BR-07-05-063-013c	द्विरदानां प्रभिन्नानां सहस्राणि चतुर्दश
BR-07-05-063-014a	पदातीनां सहस्राणि दंशितान्येकविंशतिः
BR-07-05-063-014c	गव्यूतिषु त्रिमात्रेषु मामनासाद्य तिष्ठत
BR-07-05-063-015a	तत्रस्थं त्वां न संसोढुं शक्ता देवाः सवासवाः
BR-07-05-063-015c	किं पुनः पाण्डवाः सर्वे समाश्वसिहि सैन्धव
BR-07-05-063-016a	एवमुक्तः समाश्वस्तः सिन्धुराजो जयद्रथः
BR-07-05-063-016c	सम्प्रायात्सह गान्धारैर्वृतस्तैश्च महारथैः
BR-07-05-063-016e	वर्मिभिः सादिभिर्यत्तैः प्रासपाणिभिरास्थितैः
BR-07-05-063-017a	चामरापीडिनः सर्वे जाम्बूनदविभूषिताः
BR-07-05-063-017c	जयद्रथस्य राजेन्द्र हयाः साधुप्रवाहिनः
BR-07-05-063-017e	ते चैव सप्तसाहस्रा द्विसाहस्राश्च सैन्धवाः
BR-07-05-063-018a	मत्तानामधिरूढानां हस्त्यारोहैर्विशारदैः
BR-07-05-063-018c	नागानां भीमरूपाणां वर्मिणां रौद्रकर्मिणाम्
BR-07-05-063-019a	अध्यर्धेन सहस्रेण पुत्रो दुर्मर्षणस्तव
BR-07-05-063-019c	अग्रतः सर्वसैन्यानां योत्स्यमानो व्यवस्थितः
BR-07-05-063-020a	ततो दुःशासनश्चैव विकर्णश्च तवात्मजौ
BR-07-05-063-020c	सिन्धुराजार्थसिद्ध्यर्थमग्रानीके व्यवस्थितौ
BR-07-05-063-021a	दीर्घो द्वादशगव्यूतिः पश्चार्धे पञ्च विस्तृतः
BR-07-05-063-021c	व्यूहः स चक्रशकटो भारद्वाजेन निर्मितः
BR-07-05-063-022a	नानानृपतिभिर्वीरैस्तत्र तत्र व्यवस्थितैः
BR-07-05-063-022c	रथाश्वगजपत्त्योघैर्द्रोणेन विहितः स्वयम्
BR-07-05-063-023a	पश्चार्धे तस्य पद्मस्तु गर्भव्यूहः सुदुर्भिदः
BR-07-05-063-023c	सूची पद्मस्य मध्यस्थो गूढो व्यूहः पुनः कृतः
BR-07-05-063-024a	एवमेतं महाव्यूहं व्यूह्य द्रोणो व्यवस्थितः
BR-07-05-063-024c	सूचीमुखे महेष्वासः कृतवर्मा व्यवस्थितः
BR-07-05-063-025a	अनन्तरं च काम्बोजो जलसन्धश्च मारिष
BR-07-05-063-025c	दुर्योधनः सहामात्यस्तदनन्तरमेव च
BR-07-05-063-026a	ततः शतसहस्राणि योधानामनिवर्तिनाम्
BR-07-05-063-026c	व्यवस्थितानि सर्वाणि शकटे सूचिरक्षिणः
BR-07-05-063-027a	तेषां च पृष्ठतो राज बलेन महता वृतः
BR-07-05-063-027c	जयद्रथस्ततो राजन्सूचिपाशे व्यवस्थितः
BR-07-05-063-028a	शकटस्य तु राजेन्द्र भारद्वाजो मुखे स्थितः
BR-07-05-063-028c	अनु तस्याभवद्भोजो जुगोपैनं ततः स्वयम्
BR-07-05-063-029a	श्वेतवर्माम्बरोष्णीषो व्यूढोरस्को महाभुजः
BR-07-05-063-029c	धनुर्विस्फारयन्द्रोणस्तस्थौ क्रुद्ध इवान्तकः
BR-07-05-063-030a	पताकिनं शोणहयं वेदीकृष्णाजिनध्वजम्
BR-07-05-063-030c	द्रोणस्य रथमालोक्य प्रहृष्टाः कुरवोऽभवन्
BR-07-05-063-031a	सिद्धचारणसङ्घानां विस्मयः सुमहानभूत्
BR-07-05-063-031c	द्रोणेन विहितं दृष्ट्वा व्यूहं क्षुब्धार्णवोपमम्
BR-07-05-063-032a	सशैलसागरवनां नानाजनपदाकुलाम्
BR-07-05-063-032c	ग्रसेद्व्यूहः क्षितिं सर्वामिति भूतानि मेनिरे
BR-07-05-063-033a	बहुरथमनुजाश्वपत्तिनागं प्रतिभयनिस्वनमद्भुताभरूपम्
BR-07-05-063-033c	अहितहृदयभेदनं महद्वै शकटमवेक्ष्य कृतं ननन्द राजा
