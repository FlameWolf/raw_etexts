BR-07-06-137-001	सञ्जय उवाच
BR-07-06-137-001a	सोमदत्तं तु सम्प्रेक्ष्य विधुन्वानं महद्धनुः
BR-07-06-137-001c	सात्यकिः प्राह यन्तारं सोमदत्ताय मां वह
BR-07-06-137-002a	न ह्यहत्वा रणे शत्रुं बाह्लीकं कौरवाधमम्
BR-07-06-137-002c	निवर्तिष्ये रणात्सूत सत्यमेतद्वचो मम
BR-07-06-137-003a	ततः सम्प्रेषयद्यन्ता सैन्धवांस्तान्महाजवान्
BR-07-06-137-003c	तुरङ्गमाञ्शङ्खवर्णान्सर्वशब्दातिगान्रणे
BR-07-06-137-004a	तेऽवहन्युयुधानं तु मनोमारुतरंहसः
BR-07-06-137-004c	यथेन्द्रं हरयो राजन्पुरा दैत्यवधोद्यतम्
BR-07-06-137-005a	तमापतन्तं सम्प्रेक्ष्य सात्वतं रभसं रणे
BR-07-06-137-005c	सोमदत्तो महाबाहुरसम्भ्रान्तोऽभ्यवर्तत
BR-07-06-137-006a	विमुञ्चञ्शरवर्षाणि पर्जन्य इव वृष्टिमान्
BR-07-06-137-006c	छादयामास शैनेयं जलदो भास्करं यथा
BR-07-06-137-007a	असम्भ्रान्तश्च समरे सात्यकिः कुरुपुङ्गवम्
BR-07-06-137-007c	छादयामास बाणौघैः समन्ताद्भरतर्षभ
BR-07-06-137-008a	सोमदत्तस्तु तं षष्ट्या विव्याधोरसि माधवम्
BR-07-06-137-008c	सात्यकिश्चापि तं राजन्नविध्यत्सायकैः शितैः
BR-07-06-137-009a	तावन्योन्यं शरैः कृत्तौ व्यराजेतां नरर्षभौ
BR-07-06-137-009c	सुपुष्पौ पुष्पसमये पुष्पिताविव किंशुकौ
BR-07-06-137-010a	रुधिरोक्षितसर्वाङ्गौ कुरुवृष्णियशस्करौ
BR-07-06-137-010c	परस्परमवेक्षेतां दहन्ताविव लोचनैः
BR-07-06-137-011a	रथमण्डलमार्गेषु चरन्तावरिमर्दनौ
BR-07-06-137-011c	घोररूपौ हि तावास्तां वृष्टिमन्ताविवाम्बुदौ
BR-07-06-137-012a	शरसम्भिन्नगात्रौ तौ सर्वतः शकलीकृतौ
BR-07-06-137-012c	श्वाविधाविव राजेन्द्र व्यदृश्येतां शरक्षतौ
BR-07-06-137-013a	सुवर्णपुङ्खैरिषुभिराचितौ तौ व्यरोचताम्
BR-07-06-137-013c	खद्योतैरावृतौ राजन्प्रावृषीव वनस्पती
BR-07-06-137-014a	सम्प्रदीपितसर्वाङ्गौ सायकैस्तौ महारथौ
BR-07-06-137-014c	अदृश्येतां रणे क्रुद्धावुल्काभिरिव कुञ्जरौ
BR-07-06-137-015a	ततो युधि महाराज सोमदत्तो महारथः
BR-07-06-137-015c	अर्धचन्द्रेण चिच्छेद माधवस्य महद्धनुः
BR-07-06-137-016a	अथैनं पञ्चविंशत्या सायकानां समार्पयत्
BR-07-06-137-016c	त्वरमाणस्त्वराकाले पुनश्च दशभिः शरैः
BR-07-06-137-017a	अथान्यद्धनुरादाय सात्यकिर्वेगवत्तरम्
BR-07-06-137-017c	पञ्चभिः सायकैस्तूर्णं सोमदत्तमविध्यत
BR-07-06-137-018a	ततोऽपरेण भल्लेन ध्वजं चिच्छेद काञ्चनम्
BR-07-06-137-018c	बाह्लीकस्य रणे राजन्सात्यकिः प्रहसन्निव
BR-07-06-137-019a	सोमदत्तस्त्वसम्भ्रान्तो दृष्ट्वा केतुं निपातितम्
BR-07-06-137-019c	शैनेयं पञ्चविंशत्या सायकानां समाचिनोत्
BR-07-06-137-020a	सात्वतोऽपि रणे क्रुद्धः सोमदत्तस्य धन्विनः
BR-07-06-137-020c	धनुश्चिच्छेद समरे क्षुरप्रेण शितेन ह
BR-07-06-137-021a	अथैनं रुक्मपुङ्खानां शतेन नतपर्वणाम्
BR-07-06-137-021c	आचिनोद्बहुधा राजन्भग्नदंष्ट्रमिव द्विपम्
BR-07-06-137-022a	अथान्यद्धनुरादाय सोमदत्तो महारथः
BR-07-06-137-022c	सात्यकिं छादयामास शरवृष्ट्या महाबलः
BR-07-06-137-023a	सोमदत्तं तु सङ्क्रुद्धो रणे विव्याध सात्यकिः
BR-07-06-137-023c	सात्यकिं चेषुजालेन सोमदत्तो अपीडयत्
BR-07-06-137-024a	दशभिः सात्वतस्यार्थे भीमोऽहन्बाह्लिकात्मजम्
BR-07-06-137-024c	सोमदत्तोऽप्यसम्भ्रान्तः शैनेयमवधीच्छरैः
BR-07-06-137-025a	ततस्तु सात्वतस्यार्थे भैमसेनिर्नवं दृढम्
BR-07-06-137-025c	मुमोच परिघं घोरं सोमदत्तस्य वक्षसि
BR-07-06-137-026a	तमापतन्तं वेगेन परिघं घोरदर्शनम्
BR-07-06-137-026c	द्विधा चिच्छेद समरे प्रहसन्निव कौरवः
BR-07-06-137-027a	स पपात द्विधा छिन्न आयसः परिघो महान्
BR-07-06-137-027c	महीधरस्येव महच्छिखरं वज्रदारितम्
BR-07-06-137-028a	ततस्तु सात्यकी राजन्सोमदत्तस्य संयुगे
BR-07-06-137-028c	धनुश्चिच्छेद भल्लेन हस्तावापं च पञ्चभिः
BR-07-06-137-029a	चतुर्भिस्तु शरैस्तूर्णं चतुरस्तुरगोत्तमान्
BR-07-06-137-029c	समीपं प्रेषयामास प्रेतराजस्य भारत
BR-07-06-137-030a	सारथेश्च शिरः कायाद्भल्लेन नतपर्वणा
BR-07-06-137-030c	जहार रथशार्दूलः प्रहसञ्शिनिपुङ्गवः
BR-07-06-137-031a	ततः शरं महाघोरं ज्वलन्तमिव पावकम्
BR-07-06-137-031c	मुमोच सात्वतो राजन्स्वर्णपुङ्खं शिलाशितम्
BR-07-06-137-032a	स विमुक्तो बलवता शैनेयेन शरोत्तमः
BR-07-06-137-032c	घोरस्तस्योरसि विभो निपपाताशु भारत
BR-07-06-137-033a	सोऽतिविद्धो बलवता सात्वतेन महारथः
BR-07-06-137-033c	सोमदत्तो महाबाहुर्निपपात ममार च
BR-07-06-137-034a	तं दृष्ट्वा निहतं तत्र सोमदत्तं महारथाः
BR-07-06-137-034c	महता शरवर्षेण युयुधानमुपाद्रवन्
BR-07-06-137-035a	छाद्यमानं शरैर्दृष्ट्वा युयुधानं युधिष्ठिरः
BR-07-06-137-035c	महत्या सेनया सार्धं द्रोणानीकमुपाद्रवत्
BR-07-06-137-036a	ततो युधिष्ठिरः क्रुद्धस्तावकानां महाबलम्
BR-07-06-137-036c	शरैर्विद्रावयामास भारद्वाजस्य पश्यतः
BR-07-06-137-037a	सैन्यानि द्रावयन्तं तु द्रोणो दृष्ट्वा युधिष्ठिरम्
BR-07-06-137-037c	अभिदुद्राव वेगेन क्रोधसंरक्तलोचनः
BR-07-06-137-038a	ततः सुनिशितैर्बाणैः पार्थं विव्याध सप्तभिः
BR-07-06-137-038c	सोऽतिविद्धो महाबाहुः सृक्किणी परिसंलिहन्
BR-07-06-137-038e	युधिष्ठिरस्य चिच्छेद ध्वजं कार्मुकमेव च
BR-07-06-137-039a	स छिन्नधन्वा त्वरितस्त्वराकाले नृपोत्तमः
BR-07-06-137-039c	अन्यदादत्त वेगेन कार्मुकं समरे दृढम्
BR-07-06-137-040a	ततः शरसहस्रेण द्रोणं विव्याध पार्थिवः
BR-07-06-137-040c	साश्वसूतध्वजरथं तदद्भुतमिवाभवत्
BR-07-06-137-041a	ततो मुहूर्तं व्यथितः शरघातप्रपीडितः
BR-07-06-137-041c	निषसाद रथोपस्थे द्रोणो भरतसत्तम
BR-07-06-137-042a	प्रतिलभ्य ततः सञ्ज्ञां मुहूर्ताद्द्विजसत्तमः
BR-07-06-137-042c	क्रोधेन महताविष्टो वायव्यास्त्रमवासृजत्
BR-07-06-137-043a	असम्भ्रान्तस्ततः पार्थो धनुराकृष्य वीर्यवान्
BR-07-06-137-043c	तदस्त्रमस्त्रेण रणे स्तम्भयामास भारत
BR-07-06-137-044a	ततोऽब्रवीद्वासुदेवः कुन्तीपुत्रं युधिष्ठिरम्
BR-07-06-137-044c	युधिष्ठिर महाबाहो यत्त्वा वक्ष्यामि तच्छृणु
BR-07-06-137-045a	उपारमस्व युद्धाय द्रोणाद्भरतसत्तम
BR-07-06-137-045c	गृध्यते हि सदा द्रोणो ग्रहणे तव संयुगे
BR-07-06-137-046a	नानुरूपमहं मन्ये युद्धमस्य त्वया सह
BR-07-06-137-046c	योऽस्य सृष्टो विनाशाय स एनं श्वो हनिष्यति
BR-07-06-137-047a	परिवर्ज्य गुरुं याहि यत्र राजा सुयोधनः
BR-07-06-137-047c	भीमश्च रथशार्दूलो युध्यते कौरवैः सह
BR-07-06-137-048a	वासुदेववचः श्रुत्वा धर्मराजो युधिष्ठिरः
BR-07-06-137-048c	मुहूर्तं चिन्तयित्वा तु ततो दारुणमाहवम्
BR-07-06-137-049a	प्रायाद्द्रुतममित्रघ्नो यत्र भीमो व्यवस्थितः
BR-07-06-137-049c	विनिघ्नंस्तावकान्योधान्व्यादितास्य इवान्तकः
BR-07-06-137-050a	रथघोषेण महता नादयन्वसुधातलम्
BR-07-06-137-050c	पर्जन्य इव घर्मान्ते नादयन्वै दिशो दश
BR-07-06-137-051a	भीमस्य निघ्नतः शत्रून्पार्ष्णिं जग्राह पाण्डवः
BR-07-06-137-051c	द्रोणोऽपि पाण्डुपाञ्चालान्व्यधमद्रजनीमुखे
