001	सञ्जय उवाच
001a	दुःशासनबलं हत्वा सव्यसाची धनञ्जयः
001c	सिन्धुराजं परीप्सन्वै द्रोणानीकमुपाद्रवत्
002a	स तु द्रोणं समासाद्य व्यूहस्य प्रमुखे स्थितम्
002c	कृताञ्जलिरिदं वाक्यं कृष्णस्यानुमतेऽब्रवीत्
003a	शिवेन ध्याहि मां ब्रह्मन्स्वस्ति चैव वदस्व मे
003c	भवत्प्रसादादिच्छामि प्रवेष्टुं दुर्भिदां चमूम्
004a	भवान्पितृसमो मह्यं धर्मराजसमोऽपि च
004c	तथा कृष्णसमश्चैव सत्यमेतद्ब्रवीमि ते
005a	अश्वत्थामा यथा तात रक्षणीयस्तवानघ
005c	तथाहमपि ते रक्ष्यः सदैव द्विजसत्तम
006a	तव प्रसादादिच्छामि सिन्धुराजानमाहवे
006c	निहन्तुं द्विपदां श्रेष्ठ प्रतिज्ञां रक्ष मे विभो
007a	एवमुक्तस्तदाचार्यः प्रत्युवाच स्मयन्निव
007c	मामजित्वा न बीभत्सो शक्यो जेतुं जयद्रथः
008a	एतावदुक्त्वा तं द्रोणः शरव्रातैरवाकिरत्
008c	सरथाश्वध्वजं तीक्ष्णैः प्रहसन्वै ससारथिम्
009a	ततोऽर्जुनः शरव्रातान्द्रोणस्यावार्य सायकैः
009c	द्रोणमभ्यर्दयद्बाणैर्घोररूपैर्महत्तरैः
010a	विव्याध च रणे द्रोणमनुमान्य विशां पते
010c	क्षत्रधर्मं समास्थाय नवभिः सायकैः पुनः
011a	तस्येषूनिषुभिश्छित्त्वा द्रोणो विव्याध तावुभौ
011c	विषाग्निज्वलनप्रख्यैरिषुभिः कृष्णपाण्डवौ
012a	इयेष पाण्डवस्तस्य बाणैश्छेत्तुं शरासनम्
012c	तस्य चिन्तयतस्त्वेवं फल्गुनस्य महात्मनः
012e	द्रोणः शरैरसम्भ्रान्तो ज्यां चिच्छेदाशु वीर्यवान्
013a	विव्याध च हयानस्य ध्वजं सारथिमेव च
013c	अर्जुनं च शरैर्वीरं स्मयमानोऽभ्यवाकिरत्
014a	एतस्मिन्नन्तरे पार्थः सज्जं कृत्वा महद्धनुः
014c	विशेषयिष्यन्नाचार्यं सर्वास्त्रविदुषां वरम्
014e	मुमोच षट्शतान्बाणान्गृहीत्वैकमिव द्रुतम्
015a	पुनः सप्त शतानन्यान्सहस्रं चानिवर्तिनाम्
015c	चिक्षेपायुतशश्चान्यांस्तेऽघ्नन्द्रोणस्य तां चमूम्
016a	तैः सम्यगस्तैर्बलिना कृतिना चित्रयोधिना
016c	मनुष्यवाजिमातङ्गा विद्धाः पेतुर्गतासवः
017a	विद्रुताश्च रणे पेतुः सञ्छिन्नायुधजीविताः
017c	रथिनो रथमुख्येभ्यः सहयाः शरपीडिताः
018a	चूर्णिताक्षिप्तदग्धानां वज्रानिलहुताशनैः
018c	तुल्यरूपा गजाः पेतुर्गिर्यग्राम्बुदवेश्मनाम्
019a	पेतुरश्वसहस्राणि प्रहतान्यर्जुनेषुभिः
019c	हंसा हिमवतः पृष्ठे वारिविप्रहता इव
020a	रथाश्वद्विपपत्त्योघाः सलिलौघा इवाद्भुताः
020c	युगान्तादित्यरश्म्याभैः पाण्डवास्तशरैर्हताः
021a	तं पाण्डवादित्यशरांशुजालं कुरुप्रवीरान्युधि निष्टपन्तम्
021c	स द्रोणमेघः शरवर्षवेगैः प्राच्छादयन्मेघ इवार्करश्मीन्
022a	अथात्यर्थविसृष्टेन द्विषतामसुभोजिना
022c	आजघ्ने वक्षसि द्रोणो नाराचेन धनञ्जयम्
023a	स विह्वलितसर्वाङ्गः क्षितिकम्पे यथाचलः
023c	धैर्यमालम्ब्य बीभत्सुर्द्रोणं विव्याध पत्रिभिः
024a	द्रोणस्तु पञ्चभिर्बाणैर्वासुदेवमताडयत्
024c	अर्जुनं च त्रिसप्तत्या ध्वजं चास्य त्रिभिः शरैः
025a	विशेषयिष्यञ्शिष्यं च द्रोणो राजन्पराक्रमी
025c	अदृश्यमर्जुनं चक्रे निमेषाच्छरवृष्टिभिः
026a	प्रसक्तान्पततोऽद्राक्ष्म भारद्वाजस्य सायकान्
026c	मण्डलीकृतमेवास्य धनुश्चादृश्यताद्भुतम्
027a	तेऽभ्ययुः समरे राजन्वासुदेवधनञ्जयौ
027c	द्रोणसृष्टाः सुबहवः कङ्कपत्रपरिच्छदाः
028a	तद्दृष्ट्वा तादृशं युद्धं द्रोणपाण्डवयोस्तदा
028c	वासुदेवो महाबुद्धिः कार्यवत्तामचिन्तयत्
029a	ततोऽब्रवीद्वासुदेवो धनञ्जयमिदं वचः
029c	पार्थ पार्थ महाबाहो न नः कालात्ययो भवेत्
030a	द्रोणमुत्सृज्य गच्छामः कृत्यमेतन्महत्तरम्
030c	पार्थश्चाप्यब्रवीत्कृष्णं यथेष्टमिति केशव
031a	ततः प्रदक्षिणं कृत्वा द्रोणं प्रायान्महाभुजः
031c	परिवृत्तश्च बीभत्सुरगच्छद्विसृजञ्शरान्
032a	ततोऽब्रवीत्स्मयन्द्रोणः क्वेदं पाण्डव गम्यते
032c	ननु नाम रणे शत्रुमजित्वा न निवर्तसे
033	अर्जुन उवाच
033a	गुरुर्भवान्न मे शत्रुः शिष्यः पुत्रसमोऽस्मि ते
033c	न चास्ति स पुमाँल्लोके यस्त्वां युधि पराजयेत्
034	सञ्जय उवाच
034a	एवं ब्रुवाणो बीभत्सुर्जयद्रथवधोत्सुकः
034c	त्वरायुक्तो महाबाहुस्तत्सैन्यं समुपाद्रवत्
035a	तं चक्ररक्षौ पाञ्चाल्यौ युधामन्यूत्तमौजसौ
035c	अन्वयातां महात्मानौ विशन्तं तावकं बलम्
036a	ततो जयो महाराज कृतवर्मा च सात्त्वतः
036c	काम्बोजश्च श्रुतायुश्च धनञ्जयमवारयन्
037a	तेषां दशसहस्राणि रथानामनुयायिनाम्
037c	अभीषाहाः शूरसेनाः शिबयोऽथ वसातयः
038a	माचेल्लका ललित्थाश्च केकया मद्रकास्तथा
038c	नारायणाश्च गोपालाः काम्बोजानां च ये गणाः
039a	कर्णेन विजिताः पूर्वं सङ्ग्रामे शूरसम्मताः
039c	भारद्वाजं पुरस्कृत्य त्यक्तात्मानोऽर्जुनं प्रति
040a	पुत्रशोकाभिसन्तप्तं क्रुद्धं मृत्युमिवान्तकम्
040c	त्यजन्तं तुमुले प्राणान्सन्नद्धं चित्रयोधिनम्
041a	गाहमानमनीकानि मातङ्गमिव यूथपम्
041c	महेष्वासं पराक्रान्तं नरव्याघ्रमवारयन्
042a	ततः प्रववृते युद्धं तुमुलं लोमहर्षणम्
042c	अन्योन्यं वै प्रार्थयतां योधानामर्जुनस्य च
043a	जयद्रथवधप्रेप्सुमायान्तं पुरुषर्षभम्
043c	न्यवारयन्त सहिताः क्रिया व्याधिमिवोत्थितम्
