001	सञ्जय उवाच
001a	ततः प्रविष्टे कौन्तेये सिन्धुराजजिघांसया
001c	द्रोणानीकं विनिर्भिद्य भोजानीकं च दुस्तरम्
002a	काम्बोजस्य च दायादे हते राजन्सुदक्षिणे
002c	श्रुतायुधे च विक्रान्ते निहते सव्यसाचिना
003a	विप्रद्रुतेष्वनीकेषु विध्वस्तेषु समन्ततः
003c	प्रभग्नं स्वबलं दृष्ट्वा पुत्रस्ते द्रोणमभ्ययात्
004a	त्वरन्नेकरथेनैव समेत्य द्रोणमब्रवीत्
004c	गतः स पुरुषव्याघ्रः प्रमथ्येमां महाचमूम्
005a	अत्र बुद्ध्या समीक्षस्व किं नु कार्यमनन्तरम्
005c	अर्जुनस्य विघाताय दारुणेऽस्मिञ्जनक्षये
006a	यथा स पुरुषव्याघ्रो न हन्येत जयद्रथः
006c	तथा विधत्स्व भद्रं ते त्वं हि नः परमा गतिः
007a	असौ धनञ्जयाग्निर्हि कोपमारुतचोदितः
007c	सेनाकक्षं दहति मे वह्निः कक्षमिवोत्थितः
008a	अतिक्रान्ते हि कौन्तेये भित्त्वा सैन्यं परन्तप
008c	जयद्रथस्य गोप्तारः संशयं परमं गताः
009a	स्थिरा बुद्धिर्नरेन्द्राणामासीद्ब्रह्मविदां वर
009c	नातिक्रमिष्यति द्रोणं जातु जीवन्धनञ्जयः
010a	सोऽसौ पार्थो व्यतिक्रान्तो मिषतस्ते महाद्युते
010c	सर्वं ह्यद्यातुरं मन्ये नैतदस्ति बलं मम
011a	जानामि त्वां महाभाग पाण्डवानां हिते रतम्
011c	तथा मुह्यामि च ब्रह्मन्कार्यवत्तां विचिन्तयन्
012a	यथाशक्ति च ते ब्रह्मन्वर्तये वृत्तिमुत्तमाम्
012c	प्रीणामि च यथाशक्ति तच्च त्वं नावबुध्यसे
013a	अस्मान्न त्वं सदा भक्तानिच्छस्यमितविक्रम
013c	पाण्डवान्सततं प्रीणास्यस्माकं विप्रिये रतान्
014a	अस्मानेवोपजीवंस्त्वमस्माकं विप्रिये रतः
014c	न ह्यहं त्वां विजानामि मधुदिग्धमिव क्षुरम्
015a	नादास्यच्चेद्वरं मह्यं भवान्पाण्डवनिग्रहे
015c	नावारयिष्यं गच्छन्तमहं सिन्धुपतिं गृहान्
016a	मया त्वाशंसमानेन त्वत्तस्त्राणमबुद्धिना
016c	आश्वासितः सिन्धुपतिर्मोहाद्दत्तश्च मृत्यवे
017a	यमदंष्ट्रान्तरं प्राप्तो मुच्येतापि हि मानवः
017c	नार्जुनस्य वशं प्राप्तो मुच्येताजौ जयद्रथः
018a	स तथा कुरु शोणाश्व यथा रक्ष्येत सैन्धवः
018c	मम चार्तप्रलापानां मा क्रुधः पाहि सैन्धवम्
019	द्रोण उवाच
019a	नाभ्यसूयामि ते वाचमश्वत्थाम्नासि मे समः
019c	सत्यं तु ते प्रवक्ष्यामि तज्जुषस्व विशां पते
020a	सारथिः प्रवरः कृष्णः शीघ्राश्चास्य हयोत्तमाः
020c	अल्पं च विवरं कृत्वा तूर्णं याति धनञ्जयः
021a	किं नु पश्यसि बाणौघान्क्रोशमात्रे किरीटिनः
021c	पश्चाद्रथस्य पतितान्क्षिप्ताञ्शीघ्रं हि गच्छतः
022a	न चाहं शीघ्रयानेऽद्य समर्थो वयसान्वितः
022c	सेनामुखे च पार्थानामेतद्बलमुपस्थितम्
023a	युधिष्ठिरश्च मे ग्राह्यो मिषतां सर्वधन्विनाम्
023c	एवं मया प्रतिज्ञातं क्षत्रमध्ये महाभुज
024a	धनञ्जयेन चोत्सृष्टो वर्तते प्रमुखे मम
024c	तस्माद्व्यूहमुखं हित्वा नाहं यास्यामि फल्गुनम्
025a	तुल्याभिजनकर्माणं शत्रुमेकं सहायवान्
025c	गत्वा योधय मा भैस्त्वं त्वं ह्यस्य जगतः पतिः
026a	राजा शूरः कृती दक्षो वैरमुत्पाद्य पाण्डवैः
026c	वीर स्वयं प्रयाह्याशु यत्र यातो धनंजयः
027	दुर्योधन उवाच
027a	कथं त्वामप्यतिक्रान्तः सर्वशस्त्रभृतां वरः
027c	धनञ्जयो मया शक्य आचार्य प्रतिबाधितुम्
028a	अपि शक्यो रणे जेतुं वज्रहस्तः पुरन्दरः
028c	नार्जुनः समरे शक्यो जेतुं परपुरञ्जयः
029a	येन भोजश्च हार्दिक्यो भवांश्च त्रिदशोपमः
029c	अस्त्रप्रतापेन जितौ श्रुतायुश्च निबर्हितः
030a	सुदक्षिणश्च निहतः स च राजा श्रुतायुधः
030c	श्रुतायुश्चाच्युतायुश्च म्लेच्छाश्च शतशो हताः
031a	तं कथं पाण्डवं युद्धे दहन्तमहितान्बहून्
031c	प्रतियोत्स्यामि दुर्धर्षं तन्मे शंसास्त्रकोविद
032a	क्षमं चेन्मन्यसे युद्धं मम तेनाद्य शाधि माम्
032c	परवानस्मि भवति प्रेष्यकृद्रक्ष मे यशः
033	द्रोण उवाच
033a	सत्यं वदसि कौरव्य दुराधर्षो धनञ्जयः
033c	अहं तु तत्करिष्यामि यथैनं प्रसहिष्यसि
034a	अद्भुतं चाद्य पश्यन्तु लोके सर्वधनुर्धराः
034c	विषक्तं त्वयि कौन्तेयं वासुदेवस्य पश्यतः
035a	एष ते कवचं राजंस्तथा बध्नामि काञ्चनम्
035c	यथा न बाणा नास्त्राणि विषहिष्यन्ति ते रणे
036a	यदि त्वां सासुरसुराः सयक्षोरगराक्षसाः
036c	योधयन्ति त्रयो लोकाः सनरा नास्ति ते भयम्
037a	न कृष्णो न च कौन्तेयो न चान्यः शस्त्रभृद्रणे
037c	शरानर्पयितुं कश्चित्कवचे तव शक्ष्यति
038a	स त्वं कवचमास्थाय क्रुद्धमद्य रणेऽर्जुनम्
038c	त्वरमाणः स्वयं याहि न चासौ त्वां सहिष्यते
039	सञ्जय उवाच
039a	एवमुक्त्वा त्वरन्द्रोणः स्पृष्ट्वाम्भो वर्म भास्वरम्
039c	आबबन्धाद्भुततमं जपन्मन्त्रं यथाविधि
040a	रणे तस्मिन्सुमहति विजयाय सुतस्य ते
040c	विसिस्मापयिषुर्लोकं विद्यया ब्रह्मवित्तमः
041	द्रोण उवाच
041a	करोतु स्वस्ति ते ब्रह्मा स्वस्ति चापि द्विजातयः
041c	सरीसृपाश्च ये श्रेष्ठास्तेभ्यस्ते स्वस्ति भारत
042a	ययातिर्नहुषश्चैव धुन्धुमारो भगीरथः
042c	तुभ्यं राजर्षयः सर्वे स्वस्ति कुर्वन्तु सर्वशः
043a	स्वस्ति तेऽस्त्वेकपादेभ्यो बहुपादेभ्य एव च
043c	स्वस्त्यस्त्वपादकेभ्यश्च नित्यं तव महारणे
044a	स्वाहा स्वधा शची चैव स्वस्ति कुर्वन्तु ते सदा
044c	लक्ष्मीररुन्धती चैव कुरुतां स्वस्ति तेऽनघ
045a	असितो देवलश्चैव विश्वामित्रस्तथाङ्गिराः
045c	वसिष्ठः कश्यपश्चैव स्वस्ति कुर्वन्तु ते नृप
046a	धाता विधाता लोकेशो दिशश्च सदिगीश्वराः
046c	स्वस्ति तेऽद्य प्रयच्छन्तु कार्त्तिकेयश्च षण्मुखः
047a	विवस्वान्भगवान्स्वस्ति करोतु तव सर्वशः
047c	दिग्गजाश्चैव चत्वारः क्षितिः खं गगनं ग्रहाः
048a	अधस्ताद्धरणीं योऽसौ सदा धारयते नृप
048c	स शेषः पन्नगश्रेष्ठः स्वस्ति तुभ्यं प्रयच्छतु
049a	गान्धारे युधि विक्रम्य निर्जिताः सुरसत्तमाः
049c	पुरा वृत्रेण दैत्येन भिन्नदेहाः सहस्रशः
050a	हृततेजोबलाः सर्वे तदा सेन्द्रा दिवौकसः
050c	ब्रह्माणं शरणं जग्मुर्वृत्राद्भीता महासुरात्
051	देवा ऊचुः
051a	प्रमर्दितानां वृत्रेण देवानां देवसत्तम
051c	गतिर्भव सुरश्रेष्ठ त्राहि नो महतो भयात्
052	द्रोण उवाच
052a	अथ पार्श्वे स्थितं विष्णुं शक्रादींश्च सुरोत्तमान्
052c	प्राह तथ्यमिदं वाक्यं विषण्णान्सुरसत्तमान्
053a	रक्ष्या मे सततं देवाः सहेन्द्राः सद्विजातयः
053c	त्वष्टुः सुदुर्धरं तेजो येन वृत्रो विनिर्मितः
054a	त्वष्ट्रा पुरा तपस्तप्त्वा वर्षायुतशतं तदा
054c	वृत्रो विनिर्मितो देवाः प्राप्यानुज्ञां महेश्वरात्
055a	स तस्यैव प्रसादाद्वै हन्यादेव रिपुर्बली
055c	नागत्वा शङ्करस्थानं भगवान्दृश्यते हरः
056a	दृष्ट्वा हनिष्यथ रिपुं क्षिप्रं गच्छत मन्दरम्
056c	यत्रास्ते तपसां योनिर्दक्षयज्ञविनाशनः
056e	पिनाकी सर्वभूतेशो भगनेत्रनिपातनः
057a	ते गत्वा सहिता देवा ब्रह्मणा सह मन्दरम्
057c	अपश्यंस्तेजसां राशिं सूर्यकोटिसमप्रभम्
058a	सोऽब्रवीत्स्वागतं देवा ब्रूत किं करवाण्यहम्
058c	अमोघं दर्शनं मह्यं कामप्राप्तिरतोऽस्तु वः
059a	एवमुक्तास्तु ते सर्वे प्रत्यूचुस्तं दिवौकसः
059c	तेजो हृतं नो वृत्रेण गतिर्भव दिवौकसाम्
060a	मूर्तीरीक्षष्व नो देव प्रहारैर्जर्जरीकृताः
060c	शरणं त्वां प्रपन्नाः स्म गतिर्भव महेश्वर
061	महेश्वर उवाच
061a	विदितं मे यथा देवाः कृत्येयं सुमहाबला
061c	त्वष्टुस्तेजोभवा घोरा दुर्निवार्याकृतात्मभिः
062a	अवश्यं तु मया कार्यं साह्यं सर्वदिवौकसाम्
062c	ममेदं गात्रजं शक्र कवचं गृह्य भास्वरम्
062e	बधानानेन मन्त्रेण मानसेन सुरेश्वर
063	द्रोण उवाच
063a	इत्युक्त्वा वरदः प्रादाद्वर्म तन्मन्त्रमेव च
063c	स तेन वर्मणा गुप्तः प्रायाद्वृत्रचमूं प्रति
064a	नानाविधैश्च शस्त्रौघैः पात्यमानैर्महारणे
064c	न सन्धिः शक्यते भेत्तुं वर्मबन्धस्य तस्य तु
065a	ततो जघान समरे वृत्रं देवपतिः स्वयम्
065c	तं च मत्रमयं बन्धं वर्म चाङ्गिरसे ददौ
066a	अङ्गिराः प्राह पुत्रस्य मन्त्रज्ञस्य बृहस्पतेः
066c	बृहस्पतिरथोवाच अग्निवेश्याय धीमते
067a	अग्निवेश्यो मम प्रादात्तेन बध्नामि वर्म ते
067c	तवाद्य देहरक्षार्थं मन्त्रेण नृपसत्तम
068	सञ्जय उवाच
068a	एवमुक्त्वा ततो द्रोणस्तव पुत्रं महाद्युतिः
068c	पुनरेव वचः प्राह शनैराचार्यपुङ्गवः
069a	ब्रह्मसूत्रेण बध्नामि कवचं तव पार्थिव
069c	हिरण्यगर्भेण यथा बद्धं विष्णोः पुरा रणे
070a	यथा च ब्रह्मणा बद्धं सङ्ग्रामे तारकामये
070c	शक्रस्य कवचं दिव्यं तथा बध्नाम्यहं तव
071a	बद्ध्वा तु कवचं तस्य मन्त्रेण विधिपूर्वकम्
071c	प्रेषयामास राजानं युद्धाय महते द्विजः
072a	स सन्नद्धो महाबाहुराचार्येण महात्मना
072c	रथानां च सहस्रेण त्रिगर्तानां प्रहारिणाम्
073a	तथा दन्तिसहस्रेण मत्तानां वीर्यशालिनाम्
073c	अश्वानामयुतेनैव तथान्यैश्च महारथैः
074a	वृतः प्रायान्महाबाहुरर्जुनस्य रथं प्रति
074c	नानावादित्रघोषेण यथा वैरोचनिस्तथा
075a	ततः शब्दो महानासीत्सैन्यानां तव भारत
075c	अगाधं प्रस्थितं दृष्ट्वा समुद्रमिव कौरवम्
