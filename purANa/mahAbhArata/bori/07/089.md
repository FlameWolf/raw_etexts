001	धृतराष्ट्र उवाच
001a	एवं बहुविधं सैन्यमेवं प्रविचितं वरम्
001c	व्यूढमेवं यथान्यायमेवं बहु च सञ्जय
002a	नित्यं पूजितमस्माभिरभिकामं च नः सदा
002c	प्रौढमत्यद्भुताकारं पुरस्ताद्दृढविक्रमम्
003a	नातिवृद्धमबालं च न कृशं नातिपीवरम्
003c	लघुवृत्तायतप्राणं सारगात्रमनामयम्
004a	आत्तसन्नाहसम्पन्नं बहुशस्त्रपरिच्छदम्
004c	शस्त्रग्रहणविद्यासु बह्वीषु परिनिष्ठितम्
005a	आरोहे पर्यवस्कन्दे सरणे सान्तरप्लुते
005c	सम्यक्प्रहरणे याने व्यपयाने च कोविदम्
006a	नागेष्वश्वेषु बहुशो रथेषु च परीक्षितम्
006c	परीक्ष्य च यथान्यायं वेतनेनोपपादितम्
007a	न गोष्ठ्या नोपचारेण न सम्बन्धनिमित्ततः
007c	नानाहूतो न ह्यभृतो मम सैन्ये बभूव ह
008a	कुलीनार्यजनोपेतं तुष्टपुष्टमनुद्धतम्
008c	कृतमानोपकारं च यशस्वि च मनस्वि च
009a	सचिवैश्चापरैर्मुख्यैर्बहुभिर्मुख्यकर्मभिः
009c	लोकपालोपमैस्तात पालितं नरसत्तमैः
010a	बहुभिः पार्थिवैर्गुप्तमस्मत्प्रियचिकीर्षुभिः
010c	अस्मानभिसृतैः कामात्सबलैः सपदानुगैः
011a	महोदधिमिवापूर्णमापगाभिः समन्ततः
011c	अपक्षैः पक्षिसङ्काशै रथैरश्वैश्च संवृतम्
012a	योधाक्षय्यजलं भीमं वाहनोर्मितरङ्गिणम्
012c	क्षेपण्यसिगदाशक्तिशरप्रासझषाकुलम्
013a	ध्वजभूषणसम्बाधं रत्नपट्टेन सञ्चितम्
013c	वाहनैरपि धावद्भिर्वायुवेगविकम्पितम्
014a	द्रोणगम्भीरपातालं कृतवर्ममहाह्रदम्
014c	जलसन्धमहाग्राहं कर्णचन्द्रोदयोद्धतम्
015a	गते सैन्यार्णवं भित्त्वा तरसा पाण्डवर्षभे
015c	सञ्जयैकरथेनैव युयुधाने च मामकम्
016a	तत्र शेषं न पश्यामि प्रविष्टे सव्यसाचिनि
016c	सात्वते च रथोदारे मम सैन्यस्य सञ्जय
017a	तौ तत्र समतिक्रान्तौ दृष्ट्वाभीतौ तरस्विनौ
017c	सिन्धुराजं च सम्प्रेक्ष्य गाण्डीवस्येषुगोचरे
018a	किं तदा कुरवः कृत्यं विदधुः कालचोदिताः
018c	दारुणैकायने काले कथं वा प्रतिपेदिरे
019a	ग्रस्तान्हि कौरवान्मन्ये मृत्युना तात संगतान्
019c	विक्रमो हि रणे तेषां न तथा दृश्यतेऽद्य वै
020a	अक्षतौ संयुगे तत्र प्रविष्टौ कृष्णपाण्डवौ
020c	न च वारयिता कश्चित्तयोरस्तीह सञ्जय
021a	भृताश्च बहवो योधाः परीक्ष्यैव महारथाः
021c	वेतनेन यथायोग्यं प्रियवादेन चापरे
022a	अकारणभृतस्तात मम सैन्ये न विद्यते
022c	कर्मणा ह्यनुरूपेण लभ्यते भक्तवेतनम्
023a	न च योधोऽभवत्कश्चिन्मम सैन्ये तु सञ्जय
023c	अल्पदानभृतस्तात न कुप्यभृतको नरः
024a	पूजिता हि यथाशक्त्या दानमानासनैर्मया
024c	तथा पुत्रैश्च मे तात ज्ञातिभिश्च सबान्धवैः
025a	ते च प्राप्यैव सङ्ग्रामे निर्जिताः सव्यसाचिना
025c	शैनेयेन परामृष्टाः किमन्यद्भागधेयतः
026a	रक्ष्यते यश्च सङ्ग्रामे ये च सञ्जय रक्षिणः
026c	एकः साधारणः पन्था रक्ष्यस्य सह रक्षिभिः
027a	अर्जुनं समरे दृष्ट्वा सैन्धवस्याग्रतः स्थितम्
027c	पुत्रो मम भृशं मूढः किं कार्यं प्रत्यपद्यत
028a	सात्यकिं च रणे दृष्ट्वा प्रविशन्तमभीतवत्
028c	किं नु दुर्योधनः कृत्यं प्राप्तकालममन्यत
029a	सर्वशस्त्रातिगौ सेनां प्रविष्टौ रथसत्तमौ
029c	दृष्ट्वा कां वै धृतिं युद्धे प्रत्यपद्यन्त मामकाः
030a	दृष्ट्वा कृष्णं तु दाशार्हमर्जुनार्थे व्यवस्थितम्
030c	शिनीनामृषभं चैव मन्ये शोचन्ति पुत्रकाः
031a	दृष्ट्वा सेनां व्यतिक्रान्तां सात्वतेनार्जुनेन च
031c	पलायमानांश्च कुरून्मन्ये शोचन्ति पुत्रकाः
032a	विद्रुतान्रथिनो दृष्ट्वा निरुत्साहान्द्विषज्जये
032c	पलायने कृतोत्साहान्मन्ये शोचन्ति पुत्रकाः
033a	शून्यान्कृतान्रथोपस्थान्सात्वतेनार्जुनेन च
033c	हतांश्च योधान्सन्दृश्य मन्ये शोचन्ति पुत्रकाः
034a	व्यश्वनागरथान्दृष्ट्वा तत्र वीरान्सहस्रशः
034c	धावमानान्रणे व्यग्रान्मन्ये शोचन्ति पुत्रकाः
035a	विवीरांश्च कृतानश्वान्विरथांश्च कृतान्नरान्
035c	तत्र सात्यकिपार्थाभ्यां मन्ये शोचन्ति पुत्रकाः
036a	पत्तिसङ्घान्रणे दृष्ट्वा धावमानांश्च सर्वशः
036c	निराशा विजये सर्वे मन्ये शोचन्ति पुत्रकाः
037a	द्रोणस्य समतिक्रान्तावनीकमपराजितौ
037c	क्षणेन दृष्ट्वा तौ वीरौ मन्ये शोचन्ति पुत्रकाः
038a	सम्मूढोऽस्मि भृशं तात श्रुत्वा कृष्णधनञ्जयौ
038c	प्रविष्टौ मामकं सैन्यं सात्वतेन सहाच्युतौ
039a	तस्मिन्प्रविष्टे पृतनां शिनीनां प्रवरे रथे
039c	भोजानीकं व्यतिक्रान्ते कथमासन्हि कौरवाः
040a	तथा द्रोणेन समरे निगृहीतेषु पाण्डुषु
040c	कथं युद्धमभूत्तत्र तन्ममाचक्ष्व सञ्जय
041a	द्रोणो हि बलवाञ्शूरः कृतास्त्रो दृढविक्रमः
041c	पाञ्चालास्तं महेष्वासं प्रत्ययुध्यन्कथं रणे
042a	बद्धवैरास्तथा द्रोणे धर्मराजजयैषिणः
042c	भारद्वाजस्तथा तेषु कृतवैरो महारथः
043a	अर्जुनश्चापि यच्चक्रे सिन्धुराजवधं प्रति
043c	तन्मे सर्वं समाचक्ष्व कुशलो ह्यसि सञ्जय
