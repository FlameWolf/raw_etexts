001	सञ्जय उवाच
001a	आत्मापराधात्सम्भूतं व्यसनं भरतर्षभ
001c	प्राप्य प्राकृतवद्वीर न त्वं शोचितुमर्हसि
002a	तव निर्गुणतां ज्ञात्वा पक्षपातं सुतेषु च
002c	द्वैधीभावं तथा धर्मे पाण्डवेषु च मत्सरम्
002e	आर्तप्रलापांश्च बहून्मनुजाधिपसत्तम
003a	सर्वलोकस्य तत्त्वज्ञः सर्वलोकगुरुः प्रभुः
003c	वासुदेवस्ततो युद्धं कुरूणामकरोन्महत्
004a	आत्मापराधात्सुमहान्प्राप्तस्ते विपुलः क्षयः
004c	न हि ते सुकृतं किञ्चिदादौ मध्ये च भारत
004e	दृश्यते पृष्ठतश्चैव त्वन्मूलो हि पराजयः
005a	तस्मादद्य स्थिरो भूत्वा ज्ञात्वा लोकस्य निर्णयम्
005c	शृणु युद्धं यथा वृत्तं घोरं देवासुरोपमम्
006a	प्रविष्टे तव सैन्यं तु शैनेये सत्यविक्रमे
006c	भीमसेनमुखाः पार्थाः प्रतीयुर्वाहिनीं तव
007a	आगच्छतस्तान्सहसा क्रुद्धरूपान्सहानुगान्
007c	दधारैको रणे पाण्डून्कृतवर्मा महारथः
008a	यथोद्वृत्तं धारयते वेला वै सलिलार्णवम्
008c	पाण्डुसैन्यं तथा सङ्ख्ये हार्दिक्यः समवारयत्
009a	तत्राद्भुतममन्यन्त हार्दिक्यस्य पराक्रमम्
009c	यदेनं सहिताः पार्था नातिचक्रमुराहवे
010a	ततो भीमस्त्रिभिर्विद्ध्वा कृतवर्माणमायसैः
010c	शङ्खं दध्मौ महाबाहुर्हर्षयन्सर्वपाण्डवान्
011a	सहदेवस्तु विंशत्या धर्मराजश्च पञ्चभिः
011c	शतेन नकुलश्चापि हार्दिक्यं समविध्यत
012a	द्रौपदेयास्त्रिसप्तत्या सप्तभिश्च घटोत्कचः
012c	धृष्टद्युम्नस्त्रिभिश्चापि कृतवर्माणमार्दयत्
012e	विराटो द्रुपदश्चैव याज्ञसेनिश्च पञ्चभिः
013a	शिखण्डी चापि हार्दिक्यं विद्ध्वा पञ्चभिराशुगैः
013c	पुनर्विव्याध विंशत्या सायकानां हसन्निव
014a	कृतवर्मा ततो राजन्सर्वतस्तान्महारथान्
014c	एकैकं पञ्चभिर्विद्ध्वा भीमं विव्याध सप्तभिः
014e	धनुर्ध्वजं च संयत्तो रथाद्भूमावपातयत्
015a	अथैनं छिन्नधन्वानं त्वरमाणो महारथः
015c	आजघानोरसि क्रुद्धः सप्तत्या निशितैः शरैः
016a	स गाढविद्धो बलवान्हार्दिक्यस्य शरोत्तमैः
016c	चचाल रथमध्यस्थः क्षितिकम्पे यथाचलः
017a	भीमसेनं तथा दृष्ट्वा धर्मराजपुरोगमाः
017c	विसृजन्तः शरान्घोरान्कृतवर्माणमार्दयन्
018a	तं तथा कोष्ठकीकृत्य रथवंशेन मारिष
018c	विव्यधुः सायकैर्हृष्टा रक्षार्थं मारुतेर्मृधे
019a	प्रतिलभ्य ततः सञ्ज्ञां भीमसेनो महाबलः
019c	शक्तिं जग्राह समरे हेमदण्डामयस्मयीम्
019e	चिक्षेप च रथात्तूर्णं कृतवर्मरथं प्रति
020a	सा भीमभुजनिर्मुक्ता निर्मुक्तोरगसन्निभा
020c	कृतवर्माणमभितः प्रजज्वाल सुदारुणा
021a	तामापतन्तीं सहसा युगान्ताग्निसमप्रभाम्
021c	द्वाभ्यां शराभ्यां हार्दिक्यो निचकर्त द्विधा तदा
022a	सा छिन्ना पतिता भूमौ शक्तिः कनकभूषणा
022c	द्योतयन्ती दिशो राजन्महोल्केव दिवश्च्युता
022e	शक्तिं विनिहतां दृष्ट्वा भीमश्चुक्रोध वै भृशम्
023a	ततोऽन्यद्धनुरादाय वेगवत्सुमहास्वनम्
023c	भीमसेनो रणे क्रुद्धो हार्दिक्यं समवारयत्
024a	अथैनं पञ्चभिर्बाणैराजघान स्तनान्तरे
024c	भीमो भीमबलो राजंस्तव दुर्मन्त्रितेन ह
025a	भोजस्तु क्षतसर्वाङ्गो भीमसेनेन मारिष
025c	रक्ताशोक इवोत्फुल्लो व्यभ्राजत रणाजिरे
026a	ततः क्रुद्धस्त्रिभिर्बाणैर्भीमसेनं हसन्निव
026c	अभिहत्य दृढं युद्धे तान्सर्वान्प्रत्यविध्यत
027a	त्रिभिस्त्रिभिर्महेष्वासो यतमानान्महारथान्
027c	तेऽपि तं प्रत्यविध्यन्त सप्तभिः सप्तभिः शरैः
028a	शिखण्डिनस्ततः क्रुद्धः क्षुरप्रेण महारथः
028c	धनुश्चिच्छेद समरे प्रहसन्निव भारत
029a	शिखण्डी तु ततः क्रुद्धश्छिन्ने धनुषि सत्वरम्
029c	असिं जग्राह समरे शतचन्द्रं च भास्वरम्
030a	भ्रामयित्वा महाचर्म चामीकरविभूषितम्
030c	तमसिं प्रेषयामास कृतवर्मरथं प्रति
031a	स तस्य सशरं चापं छित्त्वा सङ्ख्ये महानसिः
031c	अभ्यगाद्धरणीं राजंश्च्युतं ज्योतिरिवाम्बरात्
032a	एतस्मिन्नेव काले तु त्वरमाणा महारथाः
032c	विव्यधुः सायकैर्गाढं कृतवर्माणमाहवे
033a	अथान्यद्धनुरादाय त्यक्त्वा तच्च महद्धनुः
033c	विशीर्णं भरतश्रेष्ठ हार्दिक्यः परवीरहा
034a	विव्याध पाण्डवान्युद्धे त्रिभिस्त्रिभिरजिह्मगैः
034c	शिखण्डिनं च विव्याध त्रिभिः पञ्चभिरेव च
035a	धनुरन्यत्समादाय शिखण्डी तु महायशाः
035c	अवारयत्कूर्मनखैराशुगैर्हृदिकात्मजम्
036a	ततः क्रुद्धो रणे राजन्हृदिकस्यात्मसम्भवः
036c	अभिदुद्राव वेगेन याज्ञसेनिं महारथम्
037a	भीष्मस्य समरे राजन्मृत्योर्हेतुं महात्मनः
037c	विदर्शयन्बलं शूरः शार्दूल इव कुञ्जरम्
038a	तौ दिशागजसङ्काशौ ज्वलिताविव पावकौ
038c	समासेदतुरन्योन्यं शरसङ्घैररिन्दमौ
039a	विधुन्वानौ धनुःश्रेष्ठे सन्दधानौ च सायकान्
039c	विसृजन्तौ च शतशो गभस्तीनिव भास्करौ
040a	तापयन्तौ शरैस्तीक्ष्णैरन्योन्यं तौ महारथौ
040c	युगान्तप्रतिमौ वीरौ रेजतुर्भास्कराविव
041a	कृतवर्मा तु रभसं याज्ञसेनिं महारथम्
041c	विद्ध्वेषूणां त्रिसप्तत्या पुनर्विव्याध सप्तभिः
042a	स गाढविद्धो व्यथितो रथोपस्थ उपाविशत्
042c	विसृजन्सशरं चापं मूर्छयाभिपरिप्लुतः
043a	तं विषण्णं रथे दृष्ट्वा तावका भरतर्षभ
043c	हार्दिक्यं पूजयामासुर्वासांस्यादुधुवुश्च ह
044a	शिखण्डिनं तथा ज्ञात्वा हार्दिक्यशरपीडितम्
044c	अपोवाह रणाद्यन्ता त्वरमाणो महारथम्
045a	सादितं तु रथोपस्थे दृष्ट्वा पार्थाः शिखण्डिनम्
045c	परिवव्रू रथैस्तूर्णं कृतवर्माणमाहवे
046a	तत्राद्भुतं परं चक्रे कृतवर्मा महारथः
046c	यदेकः समरे पार्थान्वारयामास सानुगान्
047a	पार्थाञ्जित्वाजयच्चेदीन्पाञ्चालान्सृञ्जयानपि
047c	केकयांश्च महावीर्यान्कृतवर्मा महारथः
048a	ते वध्यमानाः समरे हार्दिक्येन स्म पाण्डवाः
048c	इतश्चेतश्च धावन्तो नैव चक्रुर्धृतिं रणे
049a	जित्वा पाण्डुसुतान्युद्धे भीमसेनपुरोगमान्
049c	हार्दिक्यः समरेऽतिष्ठद्विधूम इव पावकः
050a	ते द्राव्यमाणाः समरे हार्दिक्येन महारथाः
050c	विमुखाः समपद्यन्त शरवृष्टिभिरर्दिताः
