001	सञ्जय उवाच
001a	अपराह्णे महाराज सङ्ग्रामः समपद्यत
001c	पर्जन्यसमनिर्घोषः पुनर्द्रोणस्य सोमकैः
002a	शोणाश्वं रथमास्थाय नरवीरः समाहितः
002c	समरेऽभ्यद्रवत्पाण्डूञ्जवमास्थाय मध्यमम्
003a	तव प्रियहिते युक्तो महेष्वासो महाबलः
003c	चित्रपुङ्खैः शितैर्बाणैः कलशोत्तमसंभवः
004a	वरान्वरान्हि योधानां विचिन्वन्निव भारत
004c	अक्रीडत रणे राजन्भारद्वाजः प्रतापवान्
005a	तमभ्ययाद्बृहत्क्षत्रः केकयानां महारथः
005c	भ्रातॄणां वीरपञ्चानां ज्येष्ठः समरकर्कशः
006a	विमुञ्चन्विशिखांस्तीक्ष्णानाचार्यं छादयन्भृशम्
006c	महामेघो यथा वर्षं विमुञ्चन्गन्धमादने
007a	तस्य द्रोणो महाराज स्वर्णपुङ्खाञ्शिलाशितान्
007c	प्रेषयामास सङ्क्रुद्धः सायकान्दश सप्त च
008a	तांस्तु द्रोणधनुर्मुक्तान्घोरानाशीविषोपमान्
008c	एकैकं दशभिर्बाणैर्युधि चिच्छेद हृष्टवत्
009a	तस्य तल्लाघवं दृष्ट्वा प्रहसन्द्विजसत्तमः
009c	प्रेषयामास विशिखानष्टौ सन्नतपर्वणः
010a	तान्दृष्ट्वा पततः शीघ्रं द्रोणचापच्युताञ्शरान्
010c	अवारयच्छरैरेव तावद्भिर्निशितैर्दृढैः
011a	ततोऽभवन्महाराज तव सैन्यस्य विस्मयः
011c	बृहत्क्षत्रेण तत्कर्म कृतं दृष्ट्वा सुदुष्करम्
012a	ततो द्रोणो महाराज केकयं वै विशेषयन्
012c	प्रादुश्चक्रे रणे दिव्यं ब्राह्ममस्त्रं महातपाः
013a	तदस्य राजन्कैकेयः प्रत्यवारयदच्युतः
013c	ब्राह्मेणैव महाबाहुराहवे समुदीरितम्
014a	प्रतिहन्य तदस्त्रं तु भारद्वाजस्य संयुगे
014c	विव्याध ब्राह्मणं षष्ट्या स्वर्णपुङ्खैः शिलाशितैः
015a	तं द्रोणो द्विपदां श्रेष्ठो नाराचेन समर्पयत्
015c	स तस्य कवचं भित्त्वा प्राविशद्धरणीतलम्
016a	कृष्णसर्पो यथा मुक्तो वल्मीकं नृपसत्तम
016c	तथाभ्यगान्महीं बाणो भित्त्वा कैकेयमाहवे
017a	सोऽतिविद्धो महाराज द्रोणेनास्त्रविदा भृशम्
017c	क्रोधेन महताविष्टो व्यावृत्य नयने शुभे
018a	द्रोणं विव्याध सप्तत्या स्वर्णपुङ्खैः शिलाशितैः
018c	सारथिं चास्य भल्लेन बाह्वोरुरसि चार्पयत्
019a	द्रोणस्तु बहुधा विद्धो बृहत्क्षत्रेण मारिष
019c	असृजद्विशिखांस्तीक्ष्णान्केकयस्य रथं प्रति
020a	व्याकुलीकृत्य तं द्रोणो बृहत्क्षत्रं महारथम्
020c	व्यसृजत्सायकं तीक्ष्णं केकयं प्रति भारत
021a	स गाढविद्धस्तेनाशु महाराज स्तनान्तरे
021c	रथात्पुरुषशार्दूलः संभिन्नहृदयोऽपतत्
022a	बृहत्क्षत्रे हते राजन्केकयानां महारथे
022c	शैशुपालिः सुसङ्क्रुद्धो यन्तारमिदमब्रवीत्
023a	सारथे याहि यत्रैष द्रोणस्तिष्ठति दंशितः
023c	विनिघ्नन्केकयान्सर्वान्पाञ्चालानां च वाहिनीम्
024a	तस्य तद्वचनं श्रुत्वा सारथी रथिनां वरम्
024c	द्रोणाय प्रापयामास काम्बोजैर्जवनैर्हयैः
025a	धृष्टकेतुश्च चेदीनामृषभोऽतिबलोदितः
025c	सहसा प्रापतद्द्रोणं पतङ्ग इव पावकम्
026a	सोऽभ्यविध्यत्ततो द्रोणं षष्ट्या साश्वरथध्वजम्
026c	पुनश्चान्यैः शरैस्तीक्ष्णैः सुप्तं व्याघ्रं तुदन्निव
027a	तस्य द्रोणो धनुर्मध्ये क्षुरप्रेण शितेन ह
027c	चिच्छेद राज्ञो बलिनो यतमानस्य संयुगे
028a	अथान्यद्धनुरादाय शैशुपालिर्महारथः
028c	विव्याध सायकैर्द्रोणं पुनः सुनिशितैर्दृढैः
029a	तस्य द्रोणो हयान्हत्वा सारथिं च महाबलः
029c	अथैनं पञ्चविंशत्या सायकानां समार्पयत्
030a	विरथो विधनुष्कश्च चेदिराजोऽपि संयुगे
030c	गदां चिक्षेप सङ्क्रुद्धो भारद्वाजरथं प्रति
031a	तामापतन्तीं सहसा घोररूपां भयावहाम्
031c	अश्मसारमयीं गुर्वीं तपनीयविभूषिताम्
031e	शरैरनेकसाहस्रैर्भारद्वाजो न्यपातयत्
032a	सा पपात गदा भूमौ भारद्वाजेन सादिता
032c	रक्तमाल्याम्बरधरा तारेव नभसस्तलात्
033a	गदां विनिहतां दृष्ट्वा धृष्टकेतुरमर्षणः
033c	तोमरं व्यसृजत्तूर्णं शक्तिं च कनकोज्ज्वलाम्
034a	तोमरं तु त्रिभिर्बाणैर्द्रोणश्छित्त्वा महामृधे
034c	शक्तिं चिच्छेद सहसा कृतहस्तो महाबलः
035a	ततोऽस्य विशिखं तीक्ष्णं वधार्थं वधकाङ्क्षिणः
035c	प्रेषयामास समरे भारद्वाजः प्रतापवान्
036a	स तस्य कवचं भित्त्वा हृदयं चामितौजसः
036c	अभ्यगाद्धरणीं बाणो हंसः पद्मसरो यथा
037a	पतङ्गं हि ग्रसेच्चाषो यथा राजन्बुभुक्षितः
037c	तथा द्रोणोऽग्रसच्छूरो धृष्टकेतुं महामृधे
038a	निहते चेदिराजे तु तत्खण्डं पित्र्यमाविशत्
038c	अमर्षवशमापन्नः पुत्रोऽस्य परमास्त्रवित्
039a	तमपि प्रहसन्द्रोणः शरैर्निन्ये यमक्षयम्
039c	महाव्याघ्रो महारण्ये मृगशावं यथा बली
040a	तेषु प्रक्षीयमाणेषु पाण्डवेयेषु भारत
040c	जरासन्धसुतो वीरः स्वयं द्रोणमुपाद्रवत्
041a	स तु द्रोणं महाराज छादयन्सायकैः शितैः
041c	अदृश्यमकरोत्तूर्णं जलदो भास्करं यथा
042a	तस्य तल्लाघवं दृष्ट्वा द्रोणः क्षत्रियमर्दनः
042c	व्यसृजत्सायकांस्तूर्णं शतशोऽथ सहस्रशः
043a	छादयित्वा रणे द्रोणो रथस्थं रथिनां वरम्
043c	जारासन्धिमथो जघ्ने मिषतां सर्वधन्विनाम्
044a	यो यः स्म लीयते द्रोणं तं तं द्रोणोऽन्तकोपमः
044c	आदत्त सर्वभूतानि प्राप्ते काले यथान्तकः
045a	ततो द्रोणो महेष्वासो नाम विश्राव्य संयुगे
045c	शरैरनेकसाहस्रैः पाण्डवेयान्व्यमोहयत्
046a	ततो द्रोणाङ्किता बाणाः स्वर्णपुङ्खाः शिलाशिताः
046c	नरान्नागान्हयांश्चैव निजघ्नुः सर्वतो रणे
047a	ते वध्यमाना द्रोणेन शक्रेणेव महासुराः
047c	समकम्पन्त पाञ्चाला गावः शीतार्दिता इव
048a	ततो निष्टानको घोरः पाण्डवानामजायत
048c	द्रोणेन वध्यमानेषु सैन्येषु भरतर्षभ
049a	मोहिताः शरवर्षेण भारद्वाजस्य संयुगे
049c	ऊरुग्राहगृहीता हि पाञ्चालानां महारथाः
050a	चेदयश्च महाराज सृञ्जयाः सोमकास्तथा
050c	अभ्यद्रवन्त संहृष्टा भारद्वाजं युयुत्सया
051a	हत द्रोणं हत द्रोणमिति ते द्रोणमभ्ययुः
051c	यतन्तः पुरुषव्याघ्राः सर्वशक्त्या महाद्युतिम्
051e	निनीषन्तो रणे द्रोणं यमस्य सदनं प्रति
052a	यतमानांस्तु तान्वीरान्भारद्वाजः शिलीमुखैः
052c	यमाय प्रेषयामास चेदिमुख्यान्विशेषतः
053a	तेषु प्रक्षीयमाणेषु चेदिमुख्येषु भारत
053c	पाञ्चालाः समकम्पन्त द्रोणसायकपीडिताः
054a	प्राक्रोशन्भीमसेनं ते धृष्टद्युम्नरथं प्रति
054c	दृष्ट्वा द्रोणस्य कर्माणि तथारूपाणि मारिष
055a	ब्राह्मणेन तपो नूनं चरितं दुश्चरं महत्
055c	तथा हि युधि विक्रान्तो दहति क्षत्रियर्षभान्
056a	धर्मो युद्धं क्षत्रियस्य ब्राह्मणस्य परं तपः
056c	तपस्वी कृतविद्यश्च प्रेक्षितेनापि निर्दहेत्
057a	द्रोणास्त्रमग्निसंस्पर्शं प्रविष्टाः क्षत्रियर्षभाः
057c	बहवो दुस्तरं घोरं यत्रादह्यन्त भारत
058a	यथाबलं यथोत्साहं यथासत्त्वं महाद्युतिः
058c	मोहयन्सर्वभूतानि द्रोणो हन्ति बलानि नः
059a	तेषां तद्वचनं श्रुत्वा क्षत्रधर्मा व्यवस्थितः
059c	अर्धचन्द्रेण चिच्छेद द्रोणस्य सशरं धनुः
060a	स संरब्धतरो भूत्वा द्रोणः क्षत्रियमर्दनः
060c	अन्यत्कार्मुकमादाय भास्वरं वेगवत्तरम्
061a	तत्राधाय शरं तीक्ष्णं भारघ्नं विमलं दृढम्
061c	आकर्णपूर्णमाचार्यो बलवानभ्यवासृजत्
062a	स हत्वा क्षत्रधर्माणं जगाम धरणीतलम्
062c	स भिन्नहृदयो वाहादपतन्मेदिनीतले
063a	ततः सैन्यान्यकम्पन्त धृष्टद्युम्नसुते हते
063c	अथ द्रोणं समारोहच्चेकितानो महारथः
064a	स द्रोणं दशभिर्बाणैः प्रत्यविध्यत्स्तनान्तरे
064c	चतुर्भिः सारथिं चास्य चतुर्भिश्चतुरो हयान्
065a	तस्याचार्यः षोडशभिरविध्यद्दक्षिणं भुजम्
065c	ध्वजं षोडशभिर्बाणैर्यन्तारं चास्य सप्तभिः
066a	तस्य सूते हते तेऽश्वा रथमादाय विद्रुताः
066c	समरे शरसंवीता भारद्वाजेन मारिष
067a	चेकितानरथं दृष्ट्वा विद्रुतं हतसारथिम्
067c	पाञ्चालान्पाण्डवांश्चैव महद्भयमथाविशत्
068a	तान्समेतान्रणे शूरांश्चेदिपाञ्चालसृञ्जयान्
068c	समन्ताद्द्रावयन्द्रोणो बह्वशोभत मारिष
069a	आकर्णपलितः श्यामो वयसाशीतिकात्परः
069c	रणे पर्यचरद्द्रोणो वृद्धः षोडशवर्षवत्
070a	अथ द्रोणं महाराज विचरन्तमभीतवत्
070c	वज्रहस्तममन्यन्त शत्रवः शत्रुसूदनम्
071a	ततोऽब्रवीन्महाराज द्रुपदो बुद्धिमान्नृप
071c	लुब्धोऽयं क्षत्रियान्हन्ति व्याघ्रः क्षुद्रमृगानिव
072a	कृच्छ्रान्दुर्योधनो लोकान्पापः प्राप्स्यति दुर्मतिः
072c	यस्य लोभाद्विनिहताः समरे क्षत्रियर्षभाः
073a	शतशः शेरते भूमौ निकृत्ता गोवृषा इव
073c	रुधिरेण परीताङ्गाः श्वसृगालादनीकृताः
074a	एवमुक्त्वा महाराज द्रुपदोऽक्षौहिणीपतिः
074c	पुरस्कृत्य रणे पार्थान्द्रोणमभ्यद्रवद्द्रुतम्
