BR-07-06-152-001  सञ्जय उवाच
BR-07-06-152-001a तमागतमभिप्रेक्ष्य भीमकर्माणमाहवे
BR-07-06-152-001c हर्षमाहारयां चक्रुः कुरवः सर्व एव ते
BR-07-06-152-002a तथैव तव पुत्रास्ते दुर्योधनपुरोगमाः
BR-07-06-152-002c अप्लवाः प्लवमासाद्य तर्तुकामा इवार्णवम्
BR-07-06-152-003a पुनर्जातमिवात्मानं मन्वानाः पार्थिवास्तदा
BR-07-06-152-003c अलायुधं राक्षसेन्द्रं स्वागतेनाभ्यपूजयन्
BR-07-06-152-004a तस्मिंस्त्वमानुषे युद्धे वर्तमाने भयावहे
BR-07-06-152-004c कर्णराक्षसयोर्नक्तं दारुणप्रतिदर्शने
BR-07-06-152-005a उपप्रैक्षन्त पाञ्चालाः स्मयमानाः सराजकाः
BR-07-06-152-005c तथैव तावका राजन्घूर्णमानास्ततस्ततः
BR-07-06-152-006a चुक्रुशुर्नेदमस्तीति द्रोणद्रौणिकृपादयः
BR-07-06-152-006c तत्कर्म दृष्ट्वा सम्भ्रान्ता हैडिम्बस्य रणाजिरे
BR-07-06-152-007a सर्वमाविग्नमभवद्धाहाभूतमचेतनम्
BR-07-06-152-007c तव सैन्यं महाराज निराशं कर्णजीविते
BR-07-06-152-008a दुर्योधनस्तु सम्प्रेक्ष्य कर्णमार्तिं परां गतम्
BR-07-06-152-008c अलायुधं राक्षसेन्द्रमाहूयेदमथाब्रवीत्
BR-07-06-152-009a एष वैकर्तनः कर्णो हैडिम्बेन समागतः
BR-07-06-152-009c कुरुते कर्म सुमहद्यदस्यौपयिकं मृधे
BR-07-06-152-010a पश्यैतान्पार्थिवाञ्शूरान्निहतान्भैमसेनिना
BR-07-06-152-010c नानाशस्त्रैरभिहतान्पादपानिव दन्तिना
BR-07-06-152-011a तवैष भागः समरे राजमध्ये मया कृतः
BR-07-06-152-011c तवैवानुमते वीर तं विक्रम्य निबर्हय
BR-07-06-152-012a पुरा वैकर्तनं कर्णमेष पापो घटोत्कचः
BR-07-06-152-012c मायाबलमुपाश्रित्य कर्शयत्यरिकर्शनः
BR-07-06-152-013a एवमुक्तः स राज्ञा तु राक्षसस्तीव्रविक्रमः
BR-07-06-152-013c तथेत्युक्त्वा महाबाहुर्घटोत्कचमुपाद्रवत्
BR-07-06-152-014a ततः कर्णं समुत्सृज्य भैमसेनिरपि प्रभो
BR-07-06-152-014c प्रत्यमित्रमुपायान्तं मर्दयामास मार्गणैः
BR-07-06-152-015a तयोः समभवद्युद्धं क्रुद्धयो राक्षसेन्द्रयोः
BR-07-06-152-015c मत्तयोर्वाशिताहेतोर्द्विपयोरिव कानने
BR-07-06-152-016a रक्षसा विप्रमुक्तस्तु कर्णोऽपि रथिनां वरः
BR-07-06-152-016c अभ्यद्रवद्भीमसेनं रथेनादित्यवर्चसा
BR-07-06-152-017a तमायान्तमनादृत्य दृष्ट्वा ग्रस्तं घटोत्कचम्
BR-07-06-152-017c अलायुधेन समरे सिंहेनेव गवां पतिम्
BR-07-06-152-018a रथेनादित्यवपुषा भीमः प्रहरतां वरः
BR-07-06-152-018c किरञ्शरौघान्प्रययावलायुधरथं प्रति
BR-07-06-152-019a तमायान्तमभिप्रेक्ष्य स तदालायुधः प्रभो
BR-07-06-152-019c घटोत्कचं समुत्सृज्य भीमसेनं समाह्वयत्
BR-07-06-152-020a तं भीमः सहसाभ्येत्य राक्षसान्तकरः प्रभो
BR-07-06-152-020c सगणं राक्षसेन्द्रं तं शरवर्षैरवाकिरत्
BR-07-06-152-021a तथैवालायुधो राजञ्शिलाधौतैरजिह्मगैः
BR-07-06-152-021c अभ्यवर्षत कौन्तेयं पुनः पुनररिंदमः
BR-07-06-152-022a तथा ते राक्षसाः सर्वे भीमसेनमुपाद्रवन्
BR-07-06-152-022c नानाप्रहरणा भीमास्त्वत्सुतानां जयैषिणः
BR-07-06-152-023a स ताड्यमानो बलिभिर्भीमसेनो महाबलः
BR-07-06-152-023c पञ्चभिः पञ्चभिः सर्वांस्तानविध्यच्छितैः शरैः
BR-07-06-152-024a ते वध्यमाना भीमेन राक्षसाः खरयोनयः
BR-07-06-152-024c विनेदुस्तुमुलान्नादान्दुद्रुवुश्च दिशो दश
BR-07-06-152-025a तांस्त्रास्यमानान्भीमेन दृष्ट्वा रक्षो महाबलम्
BR-07-06-152-025c अभिदुद्राव वेगेन शरैश्चैनमवाकिरत्
BR-07-06-152-026a तं भीमसेनः समरे तीक्ष्णाग्रैरक्षिणोच्छरैः
BR-07-06-152-026c अलायुधस्तु तानस्तान्भीमेन विशिखान्रणे
BR-07-06-152-026e चिच्छेद कांश्चित्समरे त्वरया कांश्चिदग्रहीत्
BR-07-06-152-027a स तं दृष्ट्वा राक्षसेन्द्रं भीमो भीमपराक्रमः
BR-07-06-152-027c गदां चिक्षेप वेगेन वज्रपातोपमां तदा
BR-07-06-152-028a तामापतन्तीं वेगेन गदां ज्वालाकुलां ततः
BR-07-06-152-028c गदया ताडयामास सा गदा भीममाव्रजत्
BR-07-06-152-029a स राक्षसेन्द्रं कौन्तेयः शरवर्षैरवाकिरत्
BR-07-06-152-029c तानप्यस्याकरोन्मोघान्राक्षसो निशितैः शरैः
BR-07-06-152-030a ते चापि राक्षसाः सर्वे सैनिका भीमरूपिणः
BR-07-06-152-030c शासनाद्राक्षसेन्द्रस्य निजघ्नू रथकुञ्जरान्
BR-07-06-152-031a पाञ्चालाः सृञ्जयाश्चैव वाजिनः परमद्विपाः
BR-07-06-152-031c न शान्तिं लेभिरे तत्र राक्षसैर्भृशपीडिताः
BR-07-06-152-032a तं तु दृष्ट्वा महाघोरं वर्तमानं महाहवे
BR-07-06-152-032c अब्रवीत्पुरुषश्रेष्ठो धनञ्जयमिदं वचः
BR-07-06-152-033a पश्य भीमं महाबाहो राक्षसेन्द्रवशं गतम्
BR-07-06-152-033c पदवीमस्य गच्छ त्वं मा विचारय पाण्डव
BR-07-06-152-034a धृष्टद्युम्नः शिखण्डी च युधामन्यूत्तमौजसौ
BR-07-06-152-034c सहिता द्रौपदेयाश्च कर्णं यान्तु महारथाः
BR-07-06-152-035a नकुलः सहदेवश्च युयुधानश्च वीर्यवान्
BR-07-06-152-035c इतरान्राक्षसान्घ्नन्तु शासनात्तव पाण्डव
BR-07-06-152-036a त्वमपीमां महाबाहो चमूं द्रोणपुरस्कृताम्
BR-07-06-152-036c वारयस्व नरव्याघ्र महद्धि भयमागतम्
BR-07-06-152-037a एवमुक्ते तु कृष्णेन यथोद्दिष्टा महारथाः
BR-07-06-152-037c जग्मुर्वैकर्तनं कर्णं राक्षसांश्चेतरान्रणे
BR-07-06-152-038a अथ पूर्णायतोत्सृष्टैः शरैराशीविषोपमैः
BR-07-06-152-038c धनुश्चिच्छेद भीमस्य राक्षसेन्द्रः प्रतापवान्
BR-07-06-152-039a हयांश्चास्य शितैर्बाणैः सारथिं च महाबलः
BR-07-06-152-039c जघान मिषतः सङ्ख्ये भीमसेनस्य भारत
BR-07-06-152-040a सोऽवतीर्य रथोपस्थाद्धताश्वो हतसारथिः
BR-07-06-152-040c तस्मै गुर्वीं गदां घोरां स विनद्योत्ससर्ज ह
BR-07-06-152-041a ततस्तां भीमनिर्घोषामापतन्तीं महागदाम्
BR-07-06-152-041c गदया राक्षसो घोरो निजघान ननाद च
BR-07-06-152-042a तद्दृष्ट्वा राक्षसेन्द्रस्य घोरं कर्म भयावहम्
BR-07-06-152-042c भीमसेनः प्रहृष्टात्मा गदामाशु परामृशत्
BR-07-06-152-043a तयोः समभवद्युद्धं तुमुलं नररक्षसोः
BR-07-06-152-043c गदानिपातसंह्रादैर्भुवं कम्पयतोर्भृशम्
BR-07-06-152-044a गदाविमुक्तौ तौ भूयः समासाद्येतरेतरम्
BR-07-06-152-044c मुष्टिभिर्वज्रसंह्रादैरन्योन्यमभिजघ्नतुः
BR-07-06-152-045a रथचक्रैर्युगैरक्षैरधिष्ठानैरुपस्करैः
BR-07-06-152-045c यथासन्नमुपादाय निजघ्नतुरमर्षणौ
BR-07-06-152-046a तौ विक्षरन्तौ रुधिरं समासाद्येतरेतरम्
BR-07-06-152-046c मत्ताविव महानागावकृष्येतां पुनः पुनः
BR-07-06-152-047a तमपश्यद्धृषीकेशः पाण्डवानां हिते रतः
BR-07-06-152-047c स भीमसेनरक्षार्थं हैडिम्बं प्रत्यचोदयत्

