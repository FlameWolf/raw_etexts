BR-07-02-015-001  सञ्जय उवाच
BR-07-02-015-001a तद्बलं सुमहद्दीर्णं त्वदीयं प्रेक्ष्य वीर्यवान्
BR-07-02-015-001c दधारैको रणे पाण्डून्वृषसेनोऽस्त्रमायया
BR-07-02-015-002a शरा दश दिशो मुक्ता वृषसेनेन मारिष
BR-07-02-015-002c विचेरुस्ते विनिर्भिद्य नरवाजिरथद्विपान्
BR-07-02-015-003a तस्य दीप्ता महाबाणा विनिश्चेरुः सहस्रशः
BR-07-02-015-003c भानोरिव महाबाहो ग्रीष्मकाले मरीचयः
BR-07-02-015-004a तेनार्दिता महाराज रथिनः सादिनस्तथा
BR-07-02-015-004c निपेतुरुर्व्यां सहसा वातनुन्ना इव द्रुमाः
BR-07-02-015-005a हयौघांश्च रथौघांश्च गजौघांश्च समन्ततः
BR-07-02-015-005c अपातयद्रणे राजञ्शतशोऽथ सहस्रशः
BR-07-02-015-006a दृष्ट्वा तमेवं समरे विचरन्तमभीतवत्
BR-07-02-015-006c सहिताः सर्वराजानः परिवव्रुः समन्ततः
BR-07-02-015-007a नाकुलिस्तु शतानीको वृषसेनं समभ्ययात्
BR-07-02-015-007c विव्याध चैनं दशभिर्नाराचैर्मर्मभेदिभिः
BR-07-02-015-008a तस्य कर्णात्मजश्चापं छित्त्वा केतुमपातयत्
BR-07-02-015-008c तं भ्रातरं परीप्सन्तो द्रौपदेयाः समभ्ययुः
BR-07-02-015-009a कर्णात्मजं शरव्रातैश्चक्रुश्चादृश्यमञ्जसा
BR-07-02-015-009c तान्नदन्तोऽभ्यधावन्त द्रोणपुत्रमुखा रथाः
BR-07-02-015-010a छादयन्तो महाराज द्रौपदेयान्महारथान्
BR-07-02-015-010c शरैर्नानाविधैस्तूर्णं पर्वताञ्जलदा इव
BR-07-02-015-011a तान्पाण्डवाः प्रत्यगृह्णंस्त्वरिताः पुत्रगृद्धिनः
BR-07-02-015-011c पाञ्चालाः केकया मत्स्याः सृञ्जयाश्चोद्यतायुधाः
BR-07-02-015-012a तद्युद्धमभवद्घोरं तुमुलं लोमहर्षणम्
BR-07-02-015-012c त्वदीयैः पाण्डुपुत्राणां देवानामिव दानवैः
BR-07-02-015-013a एवमुत्तमसंरम्भा युयुधुः कुरुपाण्डवाः
BR-07-02-015-013c परस्परमुदीक्षन्तः परस्परकृतागसः
BR-07-02-015-014a तेषां ददृशिरे कोपाद्वपूंष्यमिततेजसाम्
BR-07-02-015-014c युयुत्सूनामिवाकाशे पतत्रिवरभोगिनाम्
BR-07-02-015-015a भीमकर्णकृपद्रोणद्रौणिपार्षतसात्यकैः
BR-07-02-015-015c बभासे स रणोद्देशः कालसूर्यैरिवोदितैः
BR-07-02-015-016a तदासीत्तुमुलं युद्धं निघ्नतामितरेतरम्
BR-07-02-015-016c महाबलानां बलिभिर्दानवानां यथा सुरैः
BR-07-02-015-017a ततो युधिष्ठिरानीकमुद्धूतार्णवनिस्वनम्
BR-07-02-015-017c त्वदीयमवधीत्सैन्यं सम्प्रद्रुतमहारथम्
BR-07-02-015-018a तत्प्रभग्नं बलं दृष्ट्वा शत्रुभिर्भृशमर्दितम्
BR-07-02-015-018c अलं द्रुतेन वः शूरा इति द्रोणोऽभ्यभाषत
BR-07-02-015-019a ततः शोणहयः क्रुद्धश्चतुर्दन्त इव द्विपः
BR-07-02-015-019c प्रविश्य पाण्डवानीकं युधिष्ठिरमुपाद्रवत्
BR-07-02-015-020a तमविध्यच्छितैर्बाणैः कङ्कपत्रैर्युधिष्ठिरः
BR-07-02-015-020c तस्य द्रोणो धनुश्छित्त्वा तं द्रुतं समुपाद्रवत्
BR-07-02-015-021a चक्ररक्षः कुमारस्तु पाञ्चालानां यशस्करः
BR-07-02-015-021c दधार द्रोणमायान्तं वेलेव सरितां पतिम्
BR-07-02-015-022a द्रोणं निवारितं दृष्ट्वा कुमारेण द्विजर्षभम्
BR-07-02-015-022c सिंहनादरवो ह्यासीत्साधु साध्विति भाषताम्
BR-07-02-015-023a कुमारस्तु ततो द्रोणं सायकेन महाहवे
BR-07-02-015-023c विव्याधोरसि सङ्क्रुद्धः सिंहवच्चानदन्मुहुः
BR-07-02-015-024a संवार्य तु रणे द्रोणः कुमारं वै महाबलः
BR-07-02-015-024c शरैरनेकसाहस्रैः कृतहस्तो जितक्लमः
BR-07-02-015-025a तं शूरमार्यव्रतिनमस्त्रार्थकृतनिश्रमम्
BR-07-02-015-025c चक्ररक्षमपामृद्नात्कुमारं द्विजसत्तमः
BR-07-02-015-026a स मध्यं प्राप्य सेनायाः सर्वाः परिचरन्दिशः
BR-07-02-015-026c तव सैन्यस्य गोप्तासीद्भारद्वाजो रथर्षभः
BR-07-02-015-027a शिखण्डिनं द्वादशभिर्विंशत्या चोत्तमौजसम्
BR-07-02-015-027c नकुलं पञ्चभिर्विद्ध्वा सहदेवं च सप्तभिः
BR-07-02-015-028a युधिष्ठिरं द्वादशभिर्द्रौपदेयांस्त्रिभिस्त्रिभिः
BR-07-02-015-028c सात्यकिं पञ्चभिर्विद्ध्वा मत्स्यं च दशभिः शरैः
BR-07-02-015-029a व्यक्षोभयद्रणे योधान्यथामुख्यानभिद्रवन्
BR-07-02-015-029c अभ्यवर्तत सम्प्रेप्सुः कुन्तीपुत्रं युधिष्ठिरम्
BR-07-02-015-030a युगन्धरस्ततो राजन्भारद्वाजं महारथम्
BR-07-02-015-030c वारयामास सङ्क्रुद्धं वातोद्धूतमिवार्णवम्
BR-07-02-015-031a युधिष्ठिरं स विद्ध्वा तु शरैः सन्नतपर्वभिः
BR-07-02-015-031c युगन्धरं च भल्लेन रथनीडादपाहरत्
BR-07-02-015-032a ततो विराटद्रुपदौ केकयाः सात्यकिः शिबिः
BR-07-02-015-032c व्याघ्रदत्तश्च पाञ्चाल्यः सिंहसेनश्च वीर्यवान्
BR-07-02-015-033a एते चान्ये च बहवः परीप्सन्तो युधिष्ठिरम्
BR-07-02-015-033c आवव्रुस्तस्य पन्थानं किरन्तः सायकान्बहून्
BR-07-02-015-034a व्याघ्रदत्तश्च पाञ्चाल्यो द्रोणं विव्याध मार्गणैः
BR-07-02-015-034c पञ्चाशद्भिः शितै राजंस्तत उच्चुक्रुशुर्जनाः
BR-07-02-015-035a त्वरितं सिंहसेनस्तु द्रोणं विद्ध्वा महारथम्
BR-07-02-015-035c प्राहसत्सहसा हृष्टस्त्रासयन्वै यतव्रतम्
BR-07-02-015-036a ततो विस्फार्य नयने धनुर्ज्यामवमृज्य च
BR-07-02-015-036c तलशब्दं महत्कृत्वा द्रोणस्तं समुपाद्रवत्
BR-07-02-015-037a ततस्तु सिंहसेनस्य शिरः कायात्सकुण्डलम्
BR-07-02-015-037c व्याघ्रदत्तस्य चाक्रम्य भल्लाभ्यामहरद्बली
BR-07-02-015-038a तान्प्रमृद्य शरव्रातैः पाण्डवानां महारथान्
BR-07-02-015-038c युधिष्ठिरसमभ्याशे तस्थौ मृत्युरिवान्तकः
BR-07-02-015-039a ततोऽभवन्महाशब्दो राजन्यौधिष्ठिरे बले
BR-07-02-015-039c हृतो राजेति योधानां समीपस्थे यतव्रते
BR-07-02-015-040a अब्रुवन्सैनिकास्तत्र दृष्ट्वा द्रोणस्य विक्रमम्
BR-07-02-015-040c अद्य राजा धार्तराष्ट्रः कृतार्थो वै भविष्यति
BR-07-02-015-040e आगमिष्यति नो नूनं धार्तराष्ट्रस्य संयुगे
BR-07-02-015-041a एवं सञ्जल्पतां तेषां तावकानां महारथः
BR-07-02-015-041c आयाज्जवेन कौन्तेयो रथघोषेण नादयन्
BR-07-02-015-042a शोणितोदां रथावर्तां कृत्वा विशसने नदीम्
BR-07-02-015-042c शूरास्थिचयसङ्कीर्णां प्रेतकूलापहारिणीम्
BR-07-02-015-043a तां शरौघमहाफेनां प्रासमत्स्यसमाकुलाम्
BR-07-02-015-043c नदीमुत्तीर्य वेगेन कुरून्विद्राव्य पाण्डवः
BR-07-02-015-044a ततः किरीटी सहसा द्रोणानीकमुपाद्रवत्
BR-07-02-015-044c छादयन्निषुजालेन महता मोहयन्निव
BR-07-02-015-045a शीघ्रमभ्यस्यतो बाणान्सन्दधानस्य चानिशम्
BR-07-02-015-045c नान्तरं ददृशे कश्चित्कौन्तेयस्य यशस्विनः
BR-07-02-015-046a न दिशो नान्तरिक्षं च न द्यौर्नैव च मेदिनी
BR-07-02-015-046c अदृश्यत महाराज बाणभूतमिवाभवत्
BR-07-02-015-047a नादृश्यत तदा राजंस्तत्र किञ्चन संयुगे
BR-07-02-015-047c बाणान्धकारे महति कृते गाण्डीवधन्वना
BR-07-02-015-048a सूर्ये चास्तमनुप्राप्ते रजसा चाभिसंवृते
BR-07-02-015-048c नाज्ञायत तदा शत्रुर्न सुहृन्न च किञ्चन
BR-07-02-015-049a ततोऽवहारं चक्रुस्ते द्रोणदुर्योधनादयः
BR-07-02-015-049c तान्विदित्वा भृशं त्रस्तानयुद्धमनसः परान्
BR-07-02-015-050a स्वान्यनीकानि बीभत्सुः शनकैरवहारयत्
BR-07-02-015-050c ततोऽभितुष्टुवुः पार्थं प्रहृष्टाः पाण्डुसृञ्जयाः
BR-07-02-015-050e पाञ्चालाश्च मनोज्ञाभिर्वाग्भिः सूर्यमिवर्षयः
BR-07-02-015-051a एवं स्वशिबिरं प्रायाज्जित्वा शत्रून्धनञ्जयः
BR-07-02-015-051c पृष्ठतः सर्वसैन्यानां मुदितो वै सकेशवः
BR-07-02-015-052a मसारगल्वर्कसुवर्णरूप्यैर्वज्रप्रवालस्फटिकैश्च मुख्यैः
BR-07-02-015-052c चित्रे रथे पाण्डुसुतो बभासे नक्षत्रचित्रे वियतीव चन्द्रः

