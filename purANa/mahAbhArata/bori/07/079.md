001	सञ्जय उवाच
001a	तावकास्तु समीक्ष्यैव वृष्ण्यन्धककुरूत्तमौ
001c	प्रागत्वरञ्जिघांसन्तस्तथैव विजयः परान्
002a	सुवर्णचित्रैर्वैयाघ्रैः स्वनवद्भिर्महारथैः
002c	दीपयन्तो दिशः सर्वा ज्वलद्भिरिव पावकैः
003a	रुक्मपृष्ठैश्च दुष्प्रेक्ष्यैः कार्मुकैः पृथिवीपते
003c	कूजद्भिरतुलान्नादान्रोषितैरुरगैरिव
004a	भूरिश्रवाः शलः कर्णो वृषसेनो जयद्रथः
004c	कृपश्च मद्रराजश्च द्रौणिश्च रथिनां वरः
005a	ते पिबन्त इवाकाशमश्वैरष्टौ महारथाः
005c	व्यराजयन्दश दिशो वैयाघ्रैर्हेमचन्द्रकैः
006a	ते दंशिताः सुसंरब्धा रथैर्मेघौघनिस्वनैः
006c	समावृण्वन्दिशः सर्वाः पार्थं च विशिखैः शितैः
007a	कौलूतका हयाश्चित्रा वहन्तस्तान्महारथान्
007c	व्यशोभन्त तदा शीघ्रा दीपयन्तो दिशो दश
008a	आजानेयैर्महावेगैर्नानादेशसमुत्थितैः
008c	पार्वतीयैर्नदीजैश्च सैन्धवैश्च हयोत्तमैः
009a	कुरुयोधवरा राजंस्तव पुत्रं परीप्सवः
009c	धनञ्जयरथं शीघ्रं सर्वतः समुपाद्रवन्
010a	ते प्रगृह्य महाशङ्खान्दध्मुः पुरुषसत्तमाः
010c	पूरयन्तो दिवं राजन्पृथिवीं च ससागराम्
011a	तथैव दध्मतुः शङ्खौ वासुदेवधनञ्जयौ
011c	प्रवरौ सर्वभूतानां सर्वशङ्खवरौ भुवि
011e	देवदत्तं च कौन्तेयः पाञ्चजन्यं च केशवः
012a	शब्दस्तु देवदत्तस्य धनञ्जयसमीरितः
012c	पृथिवीं चान्तरिक्षं च दिशश्चैव समावृणोत्
013a	तथैव पाञ्चजन्योऽपि वासुदेवसमीरितः
013c	सर्वशब्दानतिक्रम्य पूरयामास रोदसी
014a	तस्मिंस्तथा वर्तमाने दारुणे नादसङ्कुले
014c	भीरूणां त्रासजनने शूराणां हर्षवर्धने
015a	प्रवादितासु भेरीषु झर्झरेष्वानकेषु च
015c	मृदङ्गेषु च राजेन्द्र वाद्यमानेष्वनेकशः
016a	महारथसमाख्याता दुर्योधनहितैषिणः
016c	अमृष्यमाणास्तं शब्दं क्रुद्धाः परमधन्विनः
016e	नानादेश्या महीपालाः स्वसैन्यपरिरक्षिणः
017a	अमर्षिता महाशङ्खान्दध्मुर्वीरा महारथाः
017c	कृते प्रतिकरिष्यन्तः केशवस्यार्जुनस्य च
018a	बभूव तव तत्सैन्यं शङ्खशब्दसमीरितम्
018c	उद्विग्नरथनागाश्वमस्वस्थमिव चाभिभो
019a	तत्प्रयुक्तमिवाकाशं शूरैः शङ्खनिनादितम्
019c	बभूव भृशमुद्विग्नं निर्घातैरिव नादितम्
020a	स शब्दः सुमहान्राजन्दिशः सर्वा व्यनादयत्
020c	त्रासयामास तत्सैन्यं युगान्त इव सभृतः
021a	ततो दुर्योधनोऽष्टौ च राजानस्ते महारथाः
021c	जयद्रथस्य रक्षार्थं पाण्डवं पर्यवारयन्
022a	ततो द्रौणिस्त्रिसप्तत्या वासुदेवमताडयत्
022c	अर्जुनं च त्रिभिर्भल्लैर्ध्वजमश्वांश्च पञ्चभिः
023a	तमर्जुनः पृषत्कानां शतैः षड्भिरताडयत्
023c	अत्यर्थमिव सङ्क्रुद्धः प्रतिविद्धे जनार्दने
024a	कर्णं द्वादशभिर्विद्ध्वा वृषसेनं त्रिभिस्तथा
024c	शल्यस्य सशरं चापं मुष्टौ चिच्छेद वीर्यवान्
025a	गृहीत्वा धनुरन्यत्तु शल्यो विव्याध पाण्डवम्
025c	भूरिश्रवास्त्रिभिर्बाणैर्हेमपुङ्खैः शिलाशितैः
026a	कर्णो द्वात्रिंशता चैव वृषसेनश्च पञ्चभिः
026c	जयद्रथस्त्रिसप्तत्या कृपश्च दशभिः शरैः
026e	मद्रराजश्च दशभिर्विव्यधुः फल्गुनं रणे
027a	ततः शराणां षष्ट्या तु द्रौणिः पार्थमवाकिरत्
027c	वासुदेवं च सप्तत्या पुनः पार्थं च पञ्चभिः
028a	प्रहसंस्तु नरव्याघ्रः श्वेताश्वः कृष्णसारथिः
028c	प्रत्यविध्यत्स तान्सर्वान्दर्शयन्पाणिलाघवम्
029a	कर्णं द्वादशभिर्विद्ध्वा वृषसेनं त्रिभिः शरैः
029c	शल्यस्य समरे चापं मुष्टिदेशे न्यकृन्तत
030a	सौमदत्तिं त्रिभिर्विद्ध्वा शल्यं च दशभिः शरैः
030c	शितैरग्निशिखाकारैर्द्रौणिं विव्याध चाष्टभिः
031a	गौतमं पञ्चविंशत्या शैन्धवं च शतेन ह
031c	पुनर्द्रौणिं च सप्तत्या शराणां सोऽभ्यताडयत्
032a	भूरिश्रवास्तु सङ्क्रुद्धः प्रतोदं चिच्छिदे हरेः
032c	अर्जुनं च त्रिसप्तत्या बाणानामाजघान ह
033a	ततः शरशतैस्तीक्ष्णैस्तानरीञ्श्वेतवाहनः
033c	प्रत्यषेधद्द्रुतं क्रुद्धो महावातो घनानिव
