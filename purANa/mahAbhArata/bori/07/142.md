BR-07-06-142-001  सञ्जय उवाच
BR-07-06-142-001a सहदेवमथायान्तं द्रोणप्रेप्सुं विशाम्पते
BR-07-06-142-001c कर्णो वैकर्तनो युद्धे वारयामास भारत
BR-07-06-142-002a सहदेवस्तु राधेयं विद्ध्वा नवभिराशुगैः
BR-07-06-142-002c पुनर्विव्याध दशभिर्निशितैर्नतपर्वभिः
BR-07-06-142-003a तं कर्णः प्रतिविव्याध शतेन नतपर्वणाम्
BR-07-06-142-003c सज्यं चास्य धनुः शीघ्रं चिच्छेद लघुहस्तवत्
BR-07-06-142-004a ततोऽन्यद्धनुरादाय माद्रीपुत्रः प्रतापवान्
BR-07-06-142-004c कर्णं विव्याध विंशत्या तदद्भुतमिवाभवत्
BR-07-06-142-005a तस्य कर्णो हयान्हत्वा शरैः सन्नतपर्वभिः
BR-07-06-142-005c सारथिं चास्य भल्लेन द्रुतं निन्ये यमक्षयम्
BR-07-06-142-006a विरथः सहदेवस्तु खड्गं चर्म समाददे
BR-07-06-142-006c तदप्यस्य शरैः कर्णो व्यधमत्प्रहसन्निव
BR-07-06-142-007a ततो गुर्वीं महाघोरां हेमचित्रां महागदाम्
BR-07-06-142-007c प्रेषयामास समरे वैकर्तनरथं प्रति
BR-07-06-142-008a तामापतन्तीं सहसा सहदेवप्रवेरिताम्
BR-07-06-142-008c व्यष्टम्भयच्छरैः कर्णो भूमौ चैनामपातयत्
BR-07-06-142-009a गदां विनिहतां दृष्ट्वा सहदेवस्त्वरान्वितः
BR-07-06-142-009c शक्तिं चिक्षेप कर्णाय तामप्यस्याच्छिनच्छरैः
BR-07-06-142-010a ससंभ्रमस्ततस्तूर्णमवप्लुत्य रथोत्तमात्
BR-07-06-142-010c सहदेवो महाराज दृष्ट्वा कर्णं व्यवस्थितम्
BR-07-06-142-010e रथचक्रं ततो गृह्य मुमोचाधिरथिं प्रति
BR-07-06-142-011a तमापतन्तं सहसा कालचक्रमिवोद्यतम्
BR-07-06-142-011c शरैरनेकसाहस्रैरच्छिनत्सूतनन्दनः
BR-07-06-142-012a तस्मिंस्तु वितथे चक्रे कृते तेन महात्मना
BR-07-06-142-012c वार्यमाणश्च विशिखैः सहदेवो रणं जहौ
BR-07-06-142-013a तमभिद्रुत्य राधेयो मुहूर्ताद्भरतर्षभ
BR-07-06-142-013c अब्रवीत्प्रहसन्वाक्यं सहदेवं विशाम्पते
BR-07-06-142-014a मा युध्यस्व रणे वीर विशिष्टै रथिभिः सह
BR-07-06-142-014c सदृशैर्युध्य माद्रेय वचो मे मा विशङ्किथाः
BR-07-06-142-015a अथैनं धनुषोऽग्रेण तुदन्भूयोऽब्रवीद्वचः
BR-07-06-142-015c एषोऽर्जुनो रणे यत्तो युध्यते कुरुभिः सह
BR-07-06-142-015e तत्र गच्छस्व माद्रेय गृहं वा यदि मन्यसे
BR-07-06-142-016a एवमुक्त्वा तु तं कर्णो रथेन रथिनां वरः
BR-07-06-142-016c प्रायात्पाञ्चालपाण्डूनां सैन्यानि प्रहसन्निव
BR-07-06-142-017a वधप्राप्तं तु माद्रेयं नावधीत्समरेऽरिहा
BR-07-06-142-017c कुन्त्याः स्मृत्वा वचो राजन्सत्यसन्धो महारथः
BR-07-06-142-018a सहदेवस्ततो राजन्विमनाः शरपीडितः
BR-07-06-142-018c कर्णवाक्शल्यतप्तश्च जीवितान्निरविद्यत
BR-07-06-142-019a आरुरोह रथं चापि पाञ्चाल्यस्य महात्मनः
BR-07-06-142-019c जनमेजयस्य समरे त्वरायुक्तो महारथः
BR-07-06-142-020a विराटं सहसेनं तु द्रोणार्थे द्रुतमागतम्
BR-07-06-142-020c मद्रराजः शरौघेण छादयामास धन्विनम्
BR-07-06-142-021a तयोः समभवद्युद्धं समरे दृढधन्विनोः
BR-07-06-142-021c यादृशं ह्यभवद्राजञ्जम्भवासवयोः पुरा
BR-07-06-142-022a मद्रराजो महाराज विराटं वाहिनीपतिम्
BR-07-06-142-022c आजघ्ने त्वरितं तीक्ष्णैः शतेन नतपर्वणाम्
BR-07-06-142-023a प्रतिविव्याध तं राजा नवभिर्निशितैः शरैः
BR-07-06-142-023c पुनश्चैव त्रिसप्तत्या भूयश्चैव शतेन ह
BR-07-06-142-024a तस्य मद्राधिपो हत्वा चतुरो रथवाजिनः
BR-07-06-142-024c सूतं ध्वजं च समरे रथोपस्थादपातयत्
BR-07-06-142-025a हताश्वात्तु रथात्तूर्णमवप्लुत्य महारथः
BR-07-06-142-025c तस्थौ विस्फारयंश्चापं विमुञ्चंश्च शिताञ्शरान्
BR-07-06-142-026a शतानीकस्ततो दृष्ट्वा भ्रातरं हतवाहनम्
BR-07-06-142-026c रथेनाभ्यपतत्तूर्णं सर्वलोकस्य पश्यतः
BR-07-06-142-027a शतानीकमथायान्तं मद्रराजो महामृधे
BR-07-06-142-027c विशिखैर्बहुभिर्विद्ध्वा ततो निन्ये यमक्षयम्
BR-07-06-142-028a तस्मिंस्तु निहते वीरे विराटो रथसत्तमः
BR-07-06-142-028c आरुरोह रथं तूर्णं तमेव ध्वजमालिनम्
BR-07-06-142-029a ततो विस्फार्य नयने क्रोधाद्द्विगुणविक्रमः
BR-07-06-142-029c मद्रराजरथं तूर्णं छादयामास पत्रिभिः
BR-07-06-142-030a ततो मद्राधिपः क्रुद्धः शतेन नतपर्वणाम्
BR-07-06-142-030c आजघानोरसि दृढं विराटं वाहिनीपतिम्
BR-07-06-142-031a सोऽतिविद्धो महाराज रथोपस्थ उपाविशत्
BR-07-06-142-031c कश्मलं चाविशत्तीव्रं विराटो भरतर्षभ
BR-07-06-142-031e सारथिस्तमपोवाह समरे शरविक्षतम्
BR-07-06-142-032a ततः सा महती सेना प्राद्रवन्निशि भारत
BR-07-06-142-032c वध्यमाना शरशतैः शल्येनाहवशोभिना
BR-07-06-142-033a तां दृष्ट्वा विद्रुतां सेनां वासुदेवधनञ्जयौ
BR-07-06-142-033c प्रायातां तत्र राजेन्द्र यत्र शल्यो व्यवस्थितः
BR-07-06-142-034a तौ तु प्रत्युद्ययौ राजन्राक्षसेन्द्रो ह्यलम्बुसः
BR-07-06-142-034c अष्टचक्रसमायुक्तमास्थाय प्रवरं रथम्
BR-07-06-142-035a तुरङ्गममुखैर्युक्तं पिशाचैर्घोरदर्शनैः
BR-07-06-142-035c लोहितार्द्रपताकं तं रक्तमाल्यविभूषितम्
BR-07-06-142-035e कार्ष्णायसमयं घोरमृक्षचर्मावृतं महत्
BR-07-06-142-036a रौद्रेण चित्रपक्षेण विवृताक्षेण कूजता
BR-07-06-142-036c ध्वजेनोच्छ्रिततुण्डेन गृध्रराजेन राजता
BR-07-06-142-037a स बभौ राक्षसो राजन्भिन्नाञ्जनचयोपमः
BR-07-06-142-037c रुरोधार्जुनमायान्तं प्रभञ्जनमिवाद्रिराट्
BR-07-06-142-037e किरन्बाणगणान्राजञ्शतशोऽर्जुनमूर्धनि
BR-07-06-142-038a अतितीव्रमभूद्युद्धं नरराक्षसयोर्मृधे
BR-07-06-142-038c द्रष्टॄणां प्रीतिजननं सर्वेषां भरतर्षभ
BR-07-06-142-039a तमर्जुनः शतेनैव पत्रिणामभ्यताडयत्
BR-07-06-142-039c नवभिश्च शितैर्बाणैश्चिच्छेद ध्वजमुच्छ्रितम्
BR-07-06-142-040a सारथिं च त्रिभिर्बाणैस्त्रिभिरेव त्रिवेणुकम्
BR-07-06-142-040c धनुरेकेन चिच्छेद चतुर्भिश्चतुरो हयान्
BR-07-06-142-040e विरथस्योद्यतं खड्गं शरेणास्य द्विधाच्छिनत्
BR-07-06-142-041a अथैनं निशितैर्बाणैश्चतुर्भिर्भरतर्षभ
BR-07-06-142-041c पार्थोऽर्दयद्राक्षसेन्द्रं स विद्धः प्राद्रवद्भयात्
BR-07-06-142-042a तं विजित्यार्जुनस्तूर्णं द्रोणान्तिकमुपाययौ
BR-07-06-142-042c किरञ्शरगणान्राजन्नरवारणवाजिषु
BR-07-06-142-043a वध्यमाना महाराज पाण्डवेन यशस्विना
BR-07-06-142-043c सैनिका न्यपतन्नुर्व्यां वातनुन्ना इव द्रुमाः
BR-07-06-142-044a तेषु तूत्साद्यमानेषु फल्गुनेन महात्मना
BR-07-06-142-044c सम्प्राद्रवद्बलं सर्वं पुत्राणां ते विशाम्पते

