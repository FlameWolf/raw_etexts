BR-07-05-076-001	सञ्जय उवाच
BR-07-05-076-001a	स्रंसन्त इव मज्जानस्तावकानां भयान्नृप
BR-07-05-076-001c	तौ दृष्ट्वा समतिक्रान्तौ वासुदेवधनञ्जयौ
BR-07-05-076-002a	सर्वे तु प्रतिसंरब्धा ह्रीमन्तः सत्त्वचोदिताः
BR-07-05-076-002c	स्थिरीबूता महात्मानः प्रत्यगच्छन्धनञ्जयम्
BR-07-05-076-003a	ये गताः पाण्डवं युद्धे क्रोधामर्षसमन्विताः
BR-07-05-076-003c	तेऽद्यापि न निवर्तन्ते सिन्धवः सागरादिव
BR-07-05-076-004a	असन्तस्तु न्यवर्तन्त वेदेभ्य इव नास्तिकाः
BR-07-05-076-004c	नरकं भजमानास्ते प्रत्यपद्यन्त किल्बिषम्
BR-07-05-076-005a	तावतीत्य रथानीकं विमुक्तौ पुरुषर्षभौ
BR-07-05-076-005c	ददृशाते यथा राहोरास्यान्मुक्तौ प्रभाकरौ
BR-07-05-076-006a	मत्स्याविव महाजालं विदार्य विगतज्वरौ
BR-07-05-076-006c	तथा कृष्णावदृश्येतां सेनाजालं विदार्य तत्
BR-07-05-076-007a	विमुक्तौ शस्त्रसम्बाधाद्द्रोणानीकात्सुदुर्भिदात्
BR-07-05-076-007c	अदृश्येतां महात्मानौ कालसूर्याविवोदितौ
BR-07-05-076-008a	अस्त्रसंबाधनिर्मुक्तौ विमुक्तौ शस्त्रसङ्कटात्
BR-07-05-076-008c	अदृश्येतां महात्मानौ शत्रुसम्बाधकारिणौ
BR-07-05-076-009a	विमुक्तौ ज्वलनस्पर्शान्मकरास्याज्झषाविव
BR-07-05-076-009c	व्यक्षोभयेतां सेनां तौ समुद्रं मकराविव
BR-07-05-076-010a	तावकास्तव पुत्राश्च द्रोणानीकस्थयोस्तयोः
BR-07-05-076-010c	नैतौ तरिष्यतो द्रोणमिति चक्रुस्तदा मतिम्
BR-07-05-076-011a	तौ तु दृष्ट्वा व्यतिक्रान्तौ द्रोणानीकं महाद्युती
BR-07-05-076-011c	नाशशंसुर्महाराज सिन्धुराजस्य जीवितम्
BR-07-05-076-012a	आशा बलवती राजन्पुत्राणामभवत्तव
BR-07-05-076-012c	द्रोणहार्दिक्ययोः कृष्णौ न मोक्ष्येते इति प्रभो
BR-07-05-076-013a	तामाशां विफलां कृत्वा निस्तीर्णौ तौ परन्तपौ
BR-07-05-076-013c	द्रोणानीकं महाराज भोजानीकं च दुस्तरम्
BR-07-05-076-014a	अथ दृष्ट्वा व्यतिक्रान्तौ ज्वलिताविव पावकौ
BR-07-05-076-014c	निराशाः सिन्धुराजस्य जीवितं नाशशंसिरे
BR-07-05-076-015a	मिथश्च समभाषेतामभीतौ भयवर्धनौ
BR-07-05-076-015c	जयद्रथवधे वाचस्तास्ताः कृष्णधनञ्जयौ
BR-07-05-076-016a	असौ मध्ये कृतः षड्भिर्धार्तराष्ट्रैर्महारथैः
BR-07-05-076-016c	चक्षुर्विषयसम्प्राप्तो न नौ मोक्ष्यति सैन्धवः
BR-07-05-076-017a	यद्यस्य समरे गोप्ता शक्रो देवगणैः सह
BR-07-05-076-017c	तथाप्येनं हनिष्याव इति कृष्णावभाषताम्
BR-07-05-076-018a	इति कृष्णौ महाबाहू मिथः कथयतां तदा
BR-07-05-076-018c	सिन्धुराजमवेक्षन्तौ तत्पुत्रास्तव शुश्रुवुः
BR-07-05-076-019a	अतीत्य मरुधन्वेव प्रयान्तौ तृषितौ गजौ
BR-07-05-076-019c	पीत्वा वारि समाश्वस्तौ तथैवास्तामरिन्दमौ
BR-07-05-076-020a	व्याघ्रसिंहगजाकीर्णानतिक्रम्येव पर्वतान्
BR-07-05-076-020c	अदृश्येतां महाबाहू यथा मृत्युजरातिगौ
BR-07-05-076-021a	तथा हि मुखवर्णोऽयमनयोरिति मेनिरे
BR-07-05-076-021c	तावका दृश्य मुक्तौ तौ विक्रोशन्ति स्म सर्वतः
BR-07-05-076-022a	द्रोणादाशीविषाकाराज्ज्वलितादिव पावकात्
BR-07-05-076-022c	अन्येभ्यः पार्थिवेभ्यश्च भास्वन्ताविव भास्करौ
BR-07-05-076-023a	तौ मुक्तौ सागरप्रख्याद्द्रोणानीकादरिन्दमौ
BR-07-05-076-023c	अदृश्येतां मुदा युक्तौ समुत्तीर्यार्णवं यथा
BR-07-05-076-024a	शस्त्रौघान्महतो मुक्तौ द्रोणहार्दिक्यरक्षितान्
BR-07-05-076-024c	रोचमानावदृश्येतामिन्द्राग्न्योः सदृशौ रणे
BR-07-05-076-025a	उद्भिन्नरुधिरौ कृष्णौ भारद्वाजस्य सायकैः
BR-07-05-076-025c	शितैश्चितौ व्यरोचेतां कर्णिकारैरिवाचलौ
BR-07-05-076-026a	द्रोणग्राहह्रदान्मुक्तौ शक्त्याशीविषसङ्कटात्
BR-07-05-076-026c	अयःशरोग्रमकरात्क्षत्रियप्रवराम्भसः
BR-07-05-076-027a	ज्याघोषतलनिर्ह्रादाद्गदानिस्त्रिंशविद्युतः
BR-07-05-076-027c	द्रोणास्त्रमेघान्निर्मुक्तौ सूर्येन्दू तिमिरादिव
BR-07-05-076-028a	बाहुभ्यामिव सन्तीर्णौ सिन्धुषष्ठाः समुद्रगाः
BR-07-05-076-028c	तपान्ते सरितः पूर्णा महाग्राहसमाकुलाः
BR-07-05-076-029a	इति कृष्णौ महेष्वासौ यशसा लोकविश्रुतौ
BR-07-05-076-029c	सर्वभूतान्यमन्यन्त द्रोणास्त्रबलविस्मयात्
BR-07-05-076-030a	जयद्रथं समीपस्थमवेक्षन्तौ जिघांसया
BR-07-05-076-030c	रुरुं निपाने लिप्सन्तौ व्याघ्रवत्तावतिष्ठताम्
BR-07-05-076-031a	यथा हि मुखवर्णोऽयमनयोरिति मेनिरे
BR-07-05-076-031c	तव योधा महाराज हतमेव जयद्रथम्
BR-07-05-076-032a	लोहिताक्षौ महाबाहू संयत्तौ कृष्णपाण्डवौ
BR-07-05-076-032c	सिन्धुराजमभिप्रेक्ष्य हृष्टौ व्यनदतां मुहुः
BR-07-05-076-033a	शौरेरभीशुहस्तस्य पार्थस्य च धनुष्मतः
BR-07-05-076-033c	तयोरासीत्प्रतिभ्राजः सूर्यपावकयोरिव
BR-07-05-076-034a	हर्ष एव तयोरासीद्द्रोणानीकप्रमुक्तयोः
BR-07-05-076-034c	समीपे सैन्धवं दृष्ट्वा श्येनयोरामिषं यथा
BR-07-05-076-035a	तौ तु सैन्धवमालोक्य वर्तमानमिवान्तिके
BR-07-05-076-035c	सहसा पेततुः क्रुद्धौ क्षिप्रं श्येनाविवामिषे
BR-07-05-076-036a	तौ तु दृष्ट्वा व्यतिक्रान्तौ हृषीकेशधनञ्जयौ
BR-07-05-076-036c	सिन्धुराजस्य रक्षार्थं पराक्रान्तः सुतस्तव
BR-07-05-076-037a	द्रोणेनाबद्धकवचो राजा दुर्योधनस्तदा
BR-07-05-076-037c	ययावेकरथेनाजौ हयसंस्कारवित्प्रभो
BR-07-05-076-038a	कृष्णपार्थौ महेष्वासौ व्यतिक्रम्याथ ते सुतः
BR-07-05-076-038c	अग्रतः पुण्डरीकाक्षं प्रतीयाय नराधिप
BR-07-05-076-039a	ततः सर्वेषु सैन्येषु वादित्राणि प्रहृष्टवत्
BR-07-05-076-039c	प्रावाद्यन्समतिक्रान्ते तव पुत्रे धनञ्जयम्
BR-07-05-076-040a	सिंहनादरवाश्चासञ्शङ्खदुन्दुभिमिश्रिताः
BR-07-05-076-040c	दृष्ट्वा दुर्योधनं तत्र कृष्णयोः प्रमुखे स्थितम्
BR-07-05-076-041a	ये च ते सिन्धुराजस्य गोप्तारः पावकोपमाः
BR-07-05-076-041c	ते प्रहृष्यन्त समरे दृष्ट्वा पुत्रं तवाभिभो
BR-07-05-076-042a	दृष्ट्वा दुर्योधनं कृष्णस्त्वतिक्रान्तं सहानुगम्
BR-07-05-076-042c	अब्रवीदर्जुनं राजन्प्राप्तकालमिदं वचः
