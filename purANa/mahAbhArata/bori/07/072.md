001	सञ्जय उवाच
001a	तथा तस्मिन्प्रवृत्ते तु सङ्ग्रामे लोमहर्षणे
001c	कौरवेयांस्त्रिधाभूतान्पाण्डवाः समुपाद्रवन्
002a	जलसन्धं महाबाहुर्भीमसेनो न्यवारयत्
002c	युधिष्ठिरः सहानीकः कृतवर्माणमाहवे
003a	किरन्तं शरवर्षाणि रोचमान इवांशुमान्
003c	धृष्टद्युम्नो महाराज द्रोणमभ्यद्रवद्रणे
004a	ततः प्रववृते युद्धं त्वरतां सर्वधन्विनाम्
004c	कुरूणां सोमकानां च सङ्क्रुद्धानां परस्परम्
005a	सङ्क्षये तु तथा भूते वर्तमाने महाभये
005c	द्वन्द्वीभूतेषु सैन्येषु युध्यमानेष्वभीतवत्
006a	द्रोणः पाञ्चालपुत्रेण बली बलवता सह
006c	विचिक्षेप पृषत्कौघांस्तदद्भुतमिवाभवत्
007a	पुण्डरीकवनानीव विध्वस्तानि समन्ततः
007c	चक्राते द्रोणपाञ्चाल्यौ नृणां शीर्षाण्यनेकशः
008a	विनिकीर्णानि वीराणामनीकेषु समन्ततः
008c	वस्त्राभरणशस्त्राणि ध्वजवर्मायुधानि च
009a	तपनीयविचित्राङ्गाः संसिक्ता रुधिरेण च
009c	संसक्ता इव दृश्यन्ते मेघसङ्घाः सविद्युतः
010a	कुञ्जराश्वनरान्सङ्ख्ये पातयन्तः पतत्रिभिः
010c	तालमात्राणि चापानि विकर्षन्तो महारथाः
011a	असिचर्माणि चापानि शिरांसि कवचानि च
011c	विप्रकीर्यन्त शूराणां सम्प्रहारे महात्मनाम्
012a	उत्थितान्यगणेयानि कबन्धानि समन्ततः
012c	अदृश्यन्त महाराज तस्मिन्परमसङ्कुले
013a	गृध्राः कङ्का वडाः श्येना वायसा जम्बुकास्तथा
013c	बहवः पिशिताशाश्च तत्रादृश्यन्त मारिष
014a	भक्षयन्तः स्म मांसानि पिबन्तश्चापि शोणितम्
014c	विलुम्पन्तः स्म केशांश्च मज्जाश्च बहुधा नृप
015a	आकर्षन्तः शरीराणि शरीरावयवांस्तथा
015c	नराश्वगजसङ्घानां शिरांसि च ततस्ततः
016a	कृतास्त्रा रणदीक्षाभिर्दीक्षिताः शरधारिणः
016c	रणे जयं प्रार्थयन्तो भृशं युयुधिरे तदा
017a	असिमार्गान्बहुविधान्विचेरुस्तावका रणे
017c	ऋष्टिभिः शक्तिभिः प्रासैः शूलतोमरपट्टिशैः
018a	गदाभिः परिघैश्चान्ये व्यायुधाश्च भुजैरपि
018c	अन्योन्यं जघ्निरे क्रुद्धा युद्धरङ्गगता नराः
019a	रथिनो रथिभिः सार्धमश्वारोहाश्च सादिभिः
019c	मातङ्गा वरमातङ्गैः पदाताश्च पदातिभिः
020a	क्षीबा इवान्ये चोन्मत्ता रङ्गेष्विव च चारणाः
020c	उच्चुक्रुशुस्तथान्योन्यं जघ्नुरन्योन्यमाहवे
021a	वर्तमाने तथा युद्धे निर्मर्यादे विशां पते
021c	धृष्टद्युम्नो हयानश्वैर्द्रोणस्य व्यत्यमिश्रयत्
022a	ते हया साध्वशोभन्त विमिश्रा वातरंहसः
022c	पारावतसवर्णाश्च रक्तशोणाश्च संयुगे
022e	हयाः शुशुभिरे राजन्मेघा इव सविद्युतः
023a	धृष्टद्युम्नश्च सम्प्रेक्ष्य द्रोणमभ्याशमागतम्
023c	असिचर्माददे वीरो धनुरुत्सृज्य भारत
024a	चिकीर्षुर्दुष्करं कर्म पार्षतः परवीरहा
024c	ईषया समतिक्रम्य द्रोणस्य रथमाविशत्
025a	अतिष्ठद्युगमध्ये स युगसन्नहनेषु च
025c	जघानार्धेषु चाश्वानां तत्सैन्यान्यभ्यपूजयन्
026a	खड्गेन चरतस्तस्य शोणाश्वानधितिष्ठतः
026c	न ददर्शान्तरं द्रोणस्तदद्भुतमिवाभवत्
027a	यथा श्येनस्य पतनं वनेष्वामिषगृद्धिनः
027c	तथैवासीदभीसारस्तस्य द्रोणं जिघांसतः
028a	ततः शरशतेनास्य शतचन्द्रं समाक्षिपत्
028c	द्रोणो द्रुपदपुत्रस्य खड्गं च दशभिः शरैः
029a	हयांश्चैव चतुःषष्ट्या शराणां जघ्निवान्बली
029c	ध्वजं छत्रं च भल्लाभ्यां तथोभौ पार्ष्णिसारथी
030a	अथास्मै त्वरितो बाणमपरं जीवितान्तकम्
030c	आकर्णपूर्णं चिक्षेप वज्रं वज्रधरो यथा
031a	तं चतुर्दशभिर्बाणैर्बाणं चिच्छेद सात्यकिः
031c	ग्रस्तमाचार्यमुख्येन धृष्टद्युम्नममोचयत्
032a	सिंहेनेव मृगं ग्रस्तं नरसिंहेन मारिष
032c	द्रोणेन मोचयामास पाञ्चाल्यं शिनिपुङ्गवः
033a	सात्यकिं प्रेक्ष्य गोप्तारं पाञ्चाल्यस्य महाहवे
033c	शराणां त्वरितो द्रोणः षड्विंशत्या समर्पयत्
034a	ततो द्रोणं शिनेः पौत्रो ग्रसन्तमिव सृञ्जयान्
034c	प्रत्यविध्यच्छितैर्बाणैः षड्विंशत्या स्तनान्तरे
035a	ततः सर्वे रथास्तूर्णं पाञ्चाला जयगृद्धिनः
035c	सात्वताभिसृते द्रोणे धृष्टद्युम्नममोचयन्
