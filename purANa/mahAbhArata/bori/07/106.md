BR-07-05-106-001	धृतराष्ट्र उवाच
BR-07-05-106-001a	यौ तौ कर्णश्च भीमश्च सम्प्रयुद्धौ महाबलौ
BR-07-05-106-001c	अर्जुनस्य रथोपान्ते कीदृशः सोऽभवद्रणः
BR-07-05-106-002a	पूर्वं हि निर्जितः कर्णो भीमसेनेन संयुगे
BR-07-05-106-002c	कथं भूयस्तु राधेयो भीममागान्महारथः
BR-07-05-106-003a	भीमो वा सूततनयं प्रत्युद्यातः कथं रणे
BR-07-05-106-003c	महारथसमाख्यातं पृथिव्यां प्रवरं रथम्
BR-07-05-106-004a	भीष्मद्रोणावतिक्रम्य धर्मपुत्रो युधिष्ठिरः
BR-07-05-106-004c	नान्यतो भयमादत्त विना कर्णं धनुर्धरम्
BR-07-05-106-005a	भयान्न शेते सततं चिन्तयन्वै महारथम्
BR-07-05-106-005c	तं कथं सूतपुत्रं हि भीमोऽयुध्यत संयुगे
BR-07-05-106-006a	ब्रह्मण्यं वीर्यसम्पन्नं समरेष्वनिवर्तिनम्
BR-07-05-106-006c	कथं कर्णं युधां श्रेष्ठं भीमोऽयुध्यत संयुगे
BR-07-05-106-007a	यौ तौ समीयतुर्वीरावर्जुनस्य रथं प्रति
BR-07-05-106-007c	कथं नु तावयुध्येतां सूतपुत्रवृकोदरौ
BR-07-05-106-008a	भ्रातृत्वं दर्शितं पूर्वं घृणी चापि स सूतजः
BR-07-05-106-008c	कथं भीमेन युयुधे कुन्त्या वाक्यमनुस्मरन्
BR-07-05-106-009a	भीमो वा सूतपुत्रेण स्मरन्वैरं पुरा कृतम्
BR-07-05-106-009c	सोऽयुध्यत कथं वीरः कर्णेन सह संयुगे
BR-07-05-106-010a	आशास्ते च सदा सूत पुत्रो दुर्योधनो मम
BR-07-05-106-010c	कर्णो जेष्यति सङ्ग्रामे सहितान्पाण्डवानिति
BR-07-05-106-011a	जयाशा यत्र मन्दस्य पुत्रस्य मम संयुगे
BR-07-05-106-011c	स कथं भीमकर्माणं भीमसेनमयुध्यत
BR-07-05-106-012a	यं समाश्रित्य पुत्रैर्मे कृतं वैरं महारथैः
BR-07-05-106-012c	तं सूततनयं तात कथं भीमो ह्ययोधयत्
BR-07-05-106-013a	अनेकान्विप्रकारांश्च सूतपुत्रसमुद्भवान्
BR-07-05-106-013c	स्मरमाणः कथं भीमो युयुधे सूतसूनुना
BR-07-05-106-014a	योऽजयत्पृथिवीं सर्वां रथेनैकेन वीर्यवान्
BR-07-05-106-014c	तं सूततनयं युद्धे कथं भीमो ह्ययोधयत्
BR-07-05-106-015a	यो जातः कुण्डलाभ्यां च कवचेन सहैव च
BR-07-05-106-015c	तं सूतपुत्रं समरे भीमः कथमयोधयत्
BR-07-05-106-016a	यथा तयोर्युद्धमभूद्यश्चासीद्विजयी तयोः
BR-07-05-106-016c	तन्ममाचक्ष्व तत्त्वेन कुशलो ह्यसि सञ्जय
BR-07-05-106-017	सञ्जय उवाच
BR-07-05-106-017a	भीमसेनस्तु राधेयमुत्सृज्य रथिनां वरम्
BR-07-05-106-017c	इयेष गन्तुं यत्रास्तां वीरौ कृष्णधनञ्जयौ
BR-07-05-106-018a	तं प्रयान्तमभिद्रुत्य राधेयः कङ्कपत्रिभिः
BR-07-05-106-018c	अभ्यवर्षन्महाराज मेघो वृष्ट्येव पर्वतम्
BR-07-05-106-019a	फुल्लता पङ्कजेनेव वक्त्रेणाभ्युत्स्मयन्बली
BR-07-05-106-019c	आजुहाव रणे यान्तं भीममाधिरथिस्तदा
BR-07-05-106-020a	भीमसेनस्तदाह्वानं कर्णान्नामर्षयद्युधि
BR-07-05-106-020c	अर्धमण्डलमावृत्य सूतपुत्रमयोधयत्
BR-07-05-106-021a	अवक्रगामिभिर्बाणैरभ्यवर्षन्महायसैः
BR-07-05-106-021c	द्वैरथे दंशितं यत्तं सर्वशस्त्रभृतां वरम्
BR-07-05-106-022a	विधित्सुः कलहस्यान्तं जिघांसुः कर्णमक्षिणोत्
BR-07-05-106-022c	तं च हत्वेतरान्सर्वान्हन्तुकामो महाबलः
BR-07-05-106-023a	तस्मै प्रासृजदुग्राणि विविधानि परन्तपः
BR-07-05-106-023c	अमर्षी पाण्डवः क्रुद्धः शरवर्षाणि मारिष
BR-07-05-106-024a	तस्य तानीषुवर्षाणि मत्तद्विरदगामिनः
BR-07-05-106-024c	सूतपुत्रोऽस्त्रमायाभिरग्रसत्सुमहायशाः
BR-07-05-106-025a	स यथावन्महाराज विद्यया वै सुपूजितः
BR-07-05-106-025c	आचार्यवन्महेष्वासः कर्णः पर्यचरद्रणे
BR-07-05-106-026a	संरम्भेण तु युध्यन्तं भीमसेनं स्मयन्निव
BR-07-05-106-026c	अभ्यपद्यत राधेयस्तममर्षी वृकोदरम्
BR-07-05-106-027a	तन्नामृष्यत कौन्तेयः कर्णस्य स्मितमाहवे
BR-07-05-106-027c	युध्यमानेषु वीरेषु पश्यत्सु च समन्ततः
BR-07-05-106-028a	तं भीमसेनः सम्प्राप्तं वत्सदन्तैः स्तनान्तरे
BR-07-05-106-028c	विव्याध बलवान्क्रुद्धस्तोत्त्रैरिव महाद्विपम्
BR-07-05-106-029a	सूतं तु सूतपुत्रस्य सुपुङ्खैर्निशितैः शरैः
BR-07-05-106-029c	सुमुक्तैश्चित्रवर्माणं निर्बिभेद त्रिसप्तभिः
BR-07-05-106-030a	कर्णो जाम्बूनदैर्जालैः सञ्छन्नान्वातरंहसः
BR-07-05-106-030c	विव्याध तुरगान्वीरः पञ्चभिः पञ्चभिः शरैः
BR-07-05-106-031a	ततो बाणमयं जालं भीमसेनरथं प्रति
BR-07-05-106-031c	कर्णेन विहितं राजन्निमेषार्धाददृश्यत
BR-07-05-106-032a	सरथः सध्वजस्तत्र ससूतः पाण्डवस्तदा
BR-07-05-106-032c	प्राच्छाद्यत महाराज कर्णचापच्युतैः शरैः
BR-07-05-106-033a	तस्य कर्णश्चतुःषष्ट्या व्यधमत्कवचं दृढम्
BR-07-05-106-033c	क्रुद्धश्चाप्यहनत्पार्श्वे नाराचैर्मर्मभेदिभिः
BR-07-05-106-034a	ततोऽचिन्त्य महावेगान्कर्णकार्मुकनिःसृतान्
BR-07-05-106-034c	समाश्लिष्यदसम्भ्रान्तः सूतपुत्रं वृकोदरः
BR-07-05-106-035a	स कर्णचापप्रभवानिषूनाशीविषोपमान्
BR-07-05-106-035c	बिभ्रद्भीमो महाराज न जगाम व्यथां रणे
BR-07-05-106-036a	ततो द्वात्रिंशता भल्लैर्निशितैस्तिग्मतेजनैः
BR-07-05-106-036c	विव्याध समरे कर्णं भीमसेनः प्रतापवान्
BR-07-05-106-037a	अयत्नेनैव तं कर्णः शरैरुप समाकिरत्
BR-07-05-106-037c	भीमसेनं महाबाहुं सैन्धवस्य वधैषिणम्
BR-07-05-106-038a	मृदुपूर्वं च राधेयो भीममाजावयोधयत्
BR-07-05-106-038c	क्रोधपूर्वं तथा भीमः पूर्ववैरमनुस्मरन्
BR-07-05-106-039a	तं भीमसेनो नामृष्यदवमानममर्षणः
BR-07-05-106-039c	स तस्मै व्यसृजत्तूर्णं शरवर्षममित्रजित्
BR-07-05-106-040a	ते शराः प्रेषिता राजन्भीमसेनेन संयुगे
BR-07-05-106-040c	निपेतुः सर्वतो भीमाः कूजन्त इव पक्षिणः
BR-07-05-106-041a	हेमपुङ्खा महाराज भीमसेनधनुश्च्युताः
BR-07-05-106-041c	अभ्यद्रवंस्ते राधेयं वृकाः क्षुद्रमृगं यथा
BR-07-05-106-042a	कर्णस्तु रथिनां श्रेष्ठश्छाद्यमानः समन्ततः
BR-07-05-106-042c	राजन्व्यसृजदुग्राणि शरवर्षाणि संयुगे
BR-07-05-106-043a	तस्य तानशनिप्रख्यानिषून्समरशोभिनः
BR-07-05-106-043c	चिच्छेद बहुभिर्भल्लैरसम्प्राप्तान्वृकोदरः
BR-07-05-106-044a	पुनश्च शरवर्षेण छादयामास भारत
BR-07-05-106-044c	कर्णो वैकर्तनो युद्धे भीमसेनं महारथम्
BR-07-05-106-045a	तत्र भारत भीमं तु दृष्टवन्तः स्म सायकैः
BR-07-05-106-045c	समाचिततनुं सङ्ख्ये श्वाविधं शललैरिव
BR-07-05-106-046a	हेमपुङ्खाञ्शिलाधौतान्कर्णचापच्युताञ्शरान्
BR-07-05-106-046c	दधार समरे वीरः स्वरश्मीनिव भास्करः
BR-07-05-106-047a	रुधिरोक्षितसर्वाङ्गो भीमसेनो व्यरोचत
BR-07-05-106-047c	तपनीयनिभैः पुष्पैः पलाश इव कानने
BR-07-05-106-048a	तत्तु भीमो महाराज कर्णस्य चरितं रणे
BR-07-05-106-048c	नामृष्यत महेष्वासः क्रोधादुद्वृत्य चक्षुषी
BR-07-05-106-049a	स कर्णं पञ्चविंशत्या नाराचानां समार्पयत्
BR-07-05-106-049c	महीधरमिव श्वेतं गूढपादैर्विषोल्बणैः
BR-07-05-106-050a	तं विव्याध पुनर्भीमः षड्भिरष्टाभिरेव च
BR-07-05-106-050c	मर्मस्वमरविक्रान्तः सूतपुत्रं महारणे
BR-07-05-106-051a	ततः कर्णस्य सङ्क्रुद्धो भीमसेनः प्रतापवान्
BR-07-05-106-051c	चिच्छेद कार्मुकं तूर्णं सर्वोपकरणानि च
BR-07-05-106-052a	जघान चतुरश्चाश्वान्सूतं च त्वरितः शरैः
BR-07-05-106-052c	नाराचैरर्करश्म्याभैः कर्णं विव्याध चोरसि
BR-07-05-106-053a	ते जग्मुर्धरणीं सर्वे कर्णं निर्भिद्य मारिष
BR-07-05-106-053c	यथा हि जलदं भित्त्वा राजन्सूर्यस्य रश्मयः
BR-07-05-106-054a	स वैकल्यं महत्प्राप्य छिन्नधन्वा शरार्दितः
BR-07-05-106-054c	तथा पुरुषमानी स प्रत्यपायाद्रथान्तरम्
