001	धृतराष्ट्र उवाच
001a	यौ तौ कर्णश्च भीमश्च सम्प्रयुद्धौ महाबलौ
001c	अर्जुनस्य रथोपान्ते कीदृशः सोऽभवद्रणः
002a	पूर्वं हि निर्जितः कर्णो भीमसेनेन संयुगे
002c	कथं भूयस्तु राधेयो भीममागान्महारथः
003a	भीमो वा सूततनयं प्रत्युद्यातः कथं रणे
003c	महारथसमाख्यातं पृथिव्यां प्रवरं रथम्
004a	भीष्मद्रोणावतिक्रम्य धर्मपुत्रो युधिष्ठिरः
004c	नान्यतो भयमादत्त विना कर्णं धनुर्धरम्
005a	भयान्न शेते सततं चिन्तयन्वै महारथम्
005c	तं कथं सूतपुत्रं हि भीमोऽयुध्यत संयुगे
006a	ब्रह्मण्यं वीर्यसम्पन्नं समरेष्वनिवर्तिनम्
006c	कथं कर्णं युधां श्रेष्ठं भीमोऽयुध्यत संयुगे
007a	यौ तौ समीयतुर्वीरावर्जुनस्य रथं प्रति
007c	कथं नु तावयुध्येतां सूतपुत्रवृकोदरौ
008a	भ्रातृत्वं दर्शितं पूर्वं घृणी चापि स सूतजः
008c	कथं भीमेन युयुधे कुन्त्या वाक्यमनुस्मरन्
009a	भीमो वा सूतपुत्रेण स्मरन्वैरं पुरा कृतम्
009c	सोऽयुध्यत कथं वीरः कर्णेन सह संयुगे
010a	आशास्ते च सदा सूत पुत्रो दुर्योधनो मम
010c	कर्णो जेष्यति सङ्ग्रामे सहितान्पाण्डवानिति
011a	जयाशा यत्र मन्दस्य पुत्रस्य मम संयुगे
011c	स कथं भीमकर्माणं भीमसेनमयुध्यत
012a	यं समाश्रित्य पुत्रैर्मे कृतं वैरं महारथैः
012c	तं सूततनयं तात कथं भीमो ह्ययोधयत्
013a	अनेकान्विप्रकारांश्च सूतपुत्रसमुद्भवान्
013c	स्मरमाणः कथं भीमो युयुधे सूतसूनुना
014a	योऽजयत्पृथिवीं सर्वां रथेनैकेन वीर्यवान्
014c	तं सूततनयं युद्धे कथं भीमो ह्ययोधयत्
015a	यो जातः कुण्डलाभ्यां च कवचेन सहैव च
015c	तं सूतपुत्रं समरे भीमः कथमयोधयत्
016a	यथा तयोर्युद्धमभूद्यश्चासीद्विजयी तयोः
016c	तन्ममाचक्ष्व तत्त्वेन कुशलो ह्यसि सञ्जय
017	सञ्जय उवाच
017a	भीमसेनस्तु राधेयमुत्सृज्य रथिनां वरम्
017c	इयेष गन्तुं यत्रास्तां वीरौ कृष्णधनञ्जयौ
018a	तं प्रयान्तमभिद्रुत्य राधेयः कङ्कपत्रिभिः
018c	अभ्यवर्षन्महाराज मेघो वृष्ट्येव पर्वतम्
019a	फुल्लता पङ्कजेनेव वक्त्रेणाभ्युत्स्मयन्बली
019c	आजुहाव रणे यान्तं भीममाधिरथिस्तदा
020a	भीमसेनस्तदाह्वानं कर्णान्नामर्षयद्युधि
020c	अर्धमण्डलमावृत्य सूतपुत्रमयोधयत्
021a	अवक्रगामिभिर्बाणैरभ्यवर्षन्महायसैः
021c	द्वैरथे दंशितं यत्तं सर्वशस्त्रभृतां वरम्
022a	विधित्सुः कलहस्यान्तं जिघांसुः कर्णमक्षिणोत्
022c	तं च हत्वेतरान्सर्वान्हन्तुकामो महाबलः
023a	तस्मै प्रासृजदुग्राणि विविधानि परन्तपः
023c	अमर्षी पाण्डवः क्रुद्धः शरवर्षाणि मारिष
024a	तस्य तानीषुवर्षाणि मत्तद्विरदगामिनः
024c	सूतपुत्रोऽस्त्रमायाभिरग्रसत्सुमहायशाः
025a	स यथावन्महाराज विद्यया वै सुपूजितः
025c	आचार्यवन्महेष्वासः कर्णः पर्यचरद्रणे
026a	संरम्भेण तु युध्यन्तं भीमसेनं स्मयन्निव
026c	अभ्यपद्यत राधेयस्तममर्षी वृकोदरम्
027a	तन्नामृष्यत कौन्तेयः कर्णस्य स्मितमाहवे
027c	युध्यमानेषु वीरेषु पश्यत्सु च समन्ततः
028a	तं भीमसेनः सम्प्राप्तं वत्सदन्तैः स्तनान्तरे
028c	विव्याध बलवान्क्रुद्धस्तोत्त्रैरिव महाद्विपम्
029a	सूतं तु सूतपुत्रस्य सुपुङ्खैर्निशितैः शरैः
029c	सुमुक्तैश्चित्रवर्माणं निर्बिभेद त्रिसप्तभिः
030a	कर्णो जाम्बूनदैर्जालैः सञ्छन्नान्वातरंहसः
030c	विव्याध तुरगान्वीरः पञ्चभिः पञ्चभिः शरैः
031a	ततो बाणमयं जालं भीमसेनरथं प्रति
031c	कर्णेन विहितं राजन्निमेषार्धाददृश्यत
032a	सरथः सध्वजस्तत्र ससूतः पाण्डवस्तदा
032c	प्राच्छाद्यत महाराज कर्णचापच्युतैः शरैः
033a	तस्य कर्णश्चतुःषष्ट्या व्यधमत्कवचं दृढम्
033c	क्रुद्धश्चाप्यहनत्पार्श्वे नाराचैर्मर्मभेदिभिः
034a	ततोऽचिन्त्य महावेगान्कर्णकार्मुकनिःसृतान्
034c	समाश्लिष्यदसम्भ्रान्तः सूतपुत्रं वृकोदरः
035a	स कर्णचापप्रभवानिषूनाशीविषोपमान्
035c	बिभ्रद्भीमो महाराज न जगाम व्यथां रणे
036a	ततो द्वात्रिंशता भल्लैर्निशितैस्तिग्मतेजनैः
036c	विव्याध समरे कर्णं भीमसेनः प्रतापवान्
037a	अयत्नेनैव तं कर्णः शरैरुप समाकिरत्
037c	भीमसेनं महाबाहुं सैन्धवस्य वधैषिणम्
038a	मृदुपूर्वं च राधेयो भीममाजावयोधयत्
038c	क्रोधपूर्वं तथा भीमः पूर्ववैरमनुस्मरन्
039a	तं भीमसेनो नामृष्यदवमानममर्षणः
039c	स तस्मै व्यसृजत्तूर्णं शरवर्षममित्रजित्
040a	ते शराः प्रेषिता राजन्भीमसेनेन संयुगे
040c	निपेतुः सर्वतो भीमाः कूजन्त इव पक्षिणः
041a	हेमपुङ्खा महाराज भीमसेनधनुश्च्युताः
041c	अभ्यद्रवंस्ते राधेयं वृकाः क्षुद्रमृगं यथा
042a	कर्णस्तु रथिनां श्रेष्ठश्छाद्यमानः समन्ततः
042c	राजन्व्यसृजदुग्राणि शरवर्षाणि संयुगे
043a	तस्य तानशनिप्रख्यानिषून्समरशोभिनः
043c	चिच्छेद बहुभिर्भल्लैरसम्प्राप्तान्वृकोदरः
044a	पुनश्च शरवर्षेण छादयामास भारत
044c	कर्णो वैकर्तनो युद्धे भीमसेनं महारथम्
045a	तत्र भारत भीमं तु दृष्टवन्तः स्म सायकैः
045c	समाचिततनुं सङ्ख्ये श्वाविधं शललैरिव
046a	हेमपुङ्खाञ्शिलाधौतान्कर्णचापच्युताञ्शरान्
046c	दधार समरे वीरः स्वरश्मीनिव भास्करः
047a	रुधिरोक्षितसर्वाङ्गो भीमसेनो व्यरोचत
047c	तपनीयनिभैः पुष्पैः पलाश इव कानने
048a	तत्तु भीमो महाराज कर्णस्य चरितं रणे
048c	नामृष्यत महेष्वासः क्रोधादुद्वृत्य चक्षुषी
049a	स कर्णं पञ्चविंशत्या नाराचानां समार्पयत्
049c	महीधरमिव श्वेतं गूढपादैर्विषोल्बणैः
050a	तं विव्याध पुनर्भीमः षड्भिरष्टाभिरेव च
050c	मर्मस्वमरविक्रान्तः सूतपुत्रं महारणे
051a	ततः कर्णस्य सङ्क्रुद्धो भीमसेनः प्रतापवान्
051c	चिच्छेद कार्मुकं तूर्णं सर्वोपकरणानि च
052a	जघान चतुरश्चाश्वान्सूतं च त्वरितः शरैः
052c	नाराचैरर्करश्म्याभैः कर्णं विव्याध चोरसि
053a	ते जग्मुर्धरणीं सर्वे कर्णं निर्भिद्य मारिष
053c	यथा हि जलदं भित्त्वा राजन्सूर्यस्य रश्मयः
054a	स वैकल्यं महत्प्राप्य छिन्नधन्वा शरार्दितः
054c	तथा पुरुषमानी स प्रत्यपायाद्रथान्तरम्
