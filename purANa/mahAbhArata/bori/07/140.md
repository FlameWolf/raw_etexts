001	सञ्जय उवाच
001a	वर्तमाने तथा रौद्रे रात्रियुद्धे विशां पते
001c	सर्वभूतक्षयकरे धर्मपुत्रो युधिष्ठिरः
002a	अब्रवीत्पाण्डवांश्चैव पाञ्चालांश्च ससोमकान्
002c	अभ्यद्रवत गच्छध्वं द्रोणमेव जिघांसया
003a	राज्ञस्ते वचनाद्राजन्पाञ्चालाः सोमकास्तथा
003c	द्रोणमेवाभ्यवर्तन्त नदन्तो भैरवान्रवान्
004a	तान्वयं प्रतिगर्जन्तः प्रत्युद्यातास्त्वमर्षिताः
004c	यथाशक्ति यथोत्साहं यथासत्त्वं च संयुगे
005a	कृतवर्मा च हार्दिक्यो युधिष्ठिरमुपाद्रवत्
005c	द्रोणं प्रति जिघांसन्तं मत्तो मत्तमिव द्विपम्
006a	शैनेयं शरवर्षाणि विकिरन्तं समन्ततः
006c	अभ्ययात्कौरवो राजन्भूरिः सङ्ग्राममूर्धनि
007a	सहदेवमथायान्तं द्रोणप्रेप्सुं महारथम्
007c	कर्णो वैकर्तनो राजन्वारयामास पाण्डवम्
008a	भीमसेनमथायान्तं व्यादितास्यमिवान्तकम्
008c	स्वयं दुर्योधनो युद्धे प्रतीपं मृत्युमाव्रजत्
009a	नकुलं च युधां श्रेष्ठं सर्वयुद्धविशारदम्
009c	शकुनिः सौबलो राजन्वारयामास सत्वरः
010a	शिखण्डिनमथायान्तं रथेन रथिनां वरम्
010c	कृपो शारद्वतो राजन्वारयामास संयुगे
011a	प्रतिविन्ध्यमथायान्तं मयूरसदृशैर्हयैः
011c	दुःशासनो महाराज यत्तो यत्तमवारयत्
012a	भैमसेनिमथायान्तं मायाशतविशारदम्
012c	अश्वत्थामा पितुर्मानं कुर्वाणः प्रत्यषेधयत्
013a	द्रुपदं वृषसेनस्तु ससैन्यं सपदानुगम्
013c	वारयामास समरे द्रोणप्रेप्सुं महारथम्
014a	विराटं द्रुतमायान्तं द्रोणस्य निधनं प्रति
014c	मद्रराजः सुसङ्क्रुद्धो वारयामास भारत
015a	शतानीकमथायान्तं नाकुलिं रभसं रणे
015c	चित्रसेनो रुरोधाशु शरैर्द्रोणवधेप्सया
016a	अर्जुनं च युधां श्रेष्ठं प्राद्रवन्तं महारथम्
016c	अलम्बुसो महाराज राक्षसेन्द्रो न्यवारयत्
017a	तथा द्रोणं महेष्वासं निघ्नन्तं शात्रवान्रणे
017c	धृष्टद्युम्नोऽथ पाञ्चाल्यो हृष्टरूपमवारयत्
018a	तथान्यान्पाण्डुपुत्राणां समायातान्महारथान्
018c	तावका रथिनो राजन्वारयामासुरोजसा
019a	गजारोहा गजैस्तूर्णं सन्निपत्य महामृधे
019c	योधयन्तः स्म दृश्यन्ते शतशोऽथ सहस्रशः
020a	निशीथे तुरगा राजन्नाद्रवन्तः परस्परम्
020c	समदृश्यन्त वेगेन पक्षवन्त इवाद्रयः
021a	सादिनः सादिभिः सार्धं प्रासशक्त्यृष्टिपाणयः
021c	समागच्छन्महाराज विनदन्तः पृथक्पृथक्
022a	नरास्तु बहवस्तत्र समाजग्मुः परस्परम्
022c	गदाभिर्मुसलैश्चैव नानाशस्त्रैश्च सङ्घशः
023a	कृतवर्मा तु हार्दिक्यो धर्मपुत्रं युधिष्ठिरम्
023c	वारयामास सङ्क्रुद्धो वेलेवोद्वृत्तमर्णवम्
024a	युधिष्ठिरस्तु हार्दिक्यं विद्ध्वा पञ्चभिराशुगैः
024c	पुनर्विव्याध विंशत्या तिष्ठ तिष्ठेति चाब्रवीत्
025a	कृतवर्मा तु सङ्क्रुद्धो धर्मपुत्रस्य मारिष
025c	धनुश्चिच्छेद भल्लेन तं च विव्याध सप्तभिः
026a	अथान्यद्धनुरादाय धर्मपुत्रो युधिष्ठिरः
026c	हार्दिक्यं दशभिर्बाणैर्बाह्वोरुरसि चार्पयत्
027a	माधवस्तु रणे विद्धो धर्मपुत्रेण मारिष
027c	प्राकम्पत च रोषेण सप्तभिश्चार्दयच्छरैः
028a	तस्य पार्थो धनुश्छित्त्वा हस्तावापं निकृत्य च
028c	प्राहिणोन्निशितान्बाणान्पञ्च राजञ्शिलाशितान्
029a	ते तस्य कवचं भित्त्वा हेमचित्रं महाधनम्
029c	प्राविशन्धरणीमुग्रा वल्मीकमिव पन्नगाः
030a	अक्ष्णोर्निमेषमात्रेण सोऽन्यदादाय कार्मुकम्
030c	विव्याध पाण्डवं षष्ट्या सूतं च नवभिः शरैः
031a	तस्य शक्तिममेयात्मा पाण्डवो भुजगोपमाम्
031c	चिक्षेप भरतश्रेष्ठ रथे न्यस्य महद्धनुः
032a	सा हेमचित्रा महती पाण्डवेन प्रवेरिता
032c	निर्भिद्य दक्षिणं बाहुं प्राविशद्धरणीतलम्
033a	एतस्मिन्नेव काले तु गृह्य पार्थः पुनर्धनुः
033c	हार्दिक्यं छादयामास शरैः सन्नतपर्वभिः
034a	ततस्तु समरे शूरो वृष्णीनां प्रवरो रथी
034c	व्यश्वसूतरथं चक्रे निमेषार्धाद्युधिष्ठिरम्
035a	ततस्तु पाण्डवो ज्येष्ठः खड्गचर्म समाददे
035c	तदस्य निशितैर्बाणैर्व्यधमन्माधवो रणे
036a	तोमरं तु ततो गृह्य स्वर्णदण्डं दुरासदम्
036c	प्रेषयत्समरे तूर्णं हार्दिक्यस्य युधिष्ठिरः
037a	तमापतन्तं सहसा धर्मराजभुजच्युतम्
037c	द्विधा चिच्छेद हार्दिक्यः कृतहस्तः स्मयन्निव
038a	ततः शरशतेनाजौ धर्मपुत्रमवाकिरत्
038c	कवचं चास्य सङ्क्रुद्धः शरैस्तीक्ष्णैरदारयत्
039a	हार्दिक्यशरसञ्छिन्नं कवचं तन्महात्मनः
039c	व्यशीर्यत रणे राजंस्ताराजालमिवाम्बरात्
040a	स छिन्नधन्वा विरथः शीर्णवर्मा शरार्दितः
040c	अपायासीद्रणात्तूर्णं धर्मपुत्रो युधिष्ठिरः
041a	कृतवर्मा तु निर्जित्य धर्मपुत्रं युधिष्ठिरम्
041c	पुनर्द्रोणस्य जुगुपे चक्रमेव महाबलः
