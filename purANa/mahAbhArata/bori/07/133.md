BR-07-06-133-001	सञ्जय उवाच
BR-07-06-133-001a	उदीर्यमाणं तद्दृष्ट्वा पाण्डवानां महद्बलम्
BR-07-06-133-001c	अविषह्यं च मन्वानः कर्णं दुर्योधनोऽब्रवीत्
BR-07-06-133-002a	अयं स कालः सम्प्राप्तो मित्राणां मित्रवत्सल
BR-07-06-133-002c	त्रायस्व समरे कर्ण सर्वान्योधान्महाबल
BR-07-06-133-003a	पाञ्चालैर्मत्स्यकैकेयैः पाण्डवैश्च महारथैः
BR-07-06-133-003c	वृतान्समन्तात्सङ्क्रुद्धैर्निःश्वसद्भिरिवोरगैः
BR-07-06-133-004a	एते नदन्ति संहृष्टाः पाण्डवा जितकाशिनः
BR-07-06-133-004c	शक्रोपमाश्च बहवः पाञ्चालानां रथव्रजाः
BR-07-06-133-005	कर्ण उवाच
BR-07-06-133-005a	परित्रातुमिह प्राप्तो यदि पार्थं पुरन्दरः
BR-07-06-133-005c	तमप्याशु पराजित्य ततो हन्तास्मि पाण्डवम्
BR-07-06-133-006a	सत्यं ते प्रतिजानामि समाश्वसिहि भारत
BR-07-06-133-006c	हन्तास्मि पाण्डुतनयान्पाञ्चालांश्च समागतान्
BR-07-06-133-007a	जयं ते प्रतिजानामि वासवस्येव पावकिः
BR-07-06-133-007c	प्रियं तव मया कार्यमिति जीवामि पार्थिव
BR-07-06-133-008a	सर्वेषामेव पार्थानां फल्गुनो बलवत्तरः
BR-07-06-133-008c	तस्यामोघां विमोक्ष्यामि शक्तिं शक्रविनिर्मिताम्
BR-07-06-133-009a	तस्मिन्हते महेष्वासे भ्रातरस्तस्य मानद
BR-07-06-133-009c	तव वश्या भविष्यन्ति वनं यास्यन्ति वा पुनः
BR-07-06-133-010a	मयि जीवति कौरव्य विषादं मा कृथाः क्वचित्
BR-07-06-133-010c	अहं जेष्यामि समरे सहितान्सर्वपाण्डवान्
BR-07-06-133-011a	पाञ्चालान्केकयांश्चैव वृष्णींश्चापि समागतान्
BR-07-06-133-011c	बाणौघैः शकलीकृत्य तव दास्यामि मेदिनीम्
BR-07-06-133-012	सञ्जय उवाच
BR-07-06-133-012a	एवं ब्रुवाणं कर्णं तु कृपः शारद्वतोऽब्रवीत्
BR-07-06-133-012c	स्मयन्निव महाबाहुः सूतपुत्रमिदं वचः
BR-07-06-133-013a	शोभनं शोभनं कर्ण सनाथः कुरुपुङ्गवः
BR-07-06-133-013c	त्वया नाथेन राधेय वचसा यदि सिध्यति
BR-07-06-133-014a	बहुशः कत्थसे कर्ण कौरव्यस्य समीपतः
BR-07-06-133-014c	न तु ते विक्रमः कश्चिद्दृश्यते बलमेव वा
BR-07-06-133-015a	समागमः पाण्डुसुतैर्दृष्टस्ते बहुशो युधि
BR-07-06-133-015c	सर्वत्र निर्जितश्चासि पाण्डवैः सूतनन्दन
BR-07-06-133-016a	ह्रियमाणे तदा कर्ण गन्धर्वैर्धृतराष्ट्रजे
BR-07-06-133-016c	तदायुध्यन्त सैन्यानि त्वमेकस्तु पलायथाः
BR-07-06-133-017a	विराटनगरे चापि समेताः सर्वकौरवाः
BR-07-06-133-017c	पार्थेन निर्जिता युद्धे त्वं च कर्ण सहानुजः
BR-07-06-133-018a	एकस्याप्यसमर्थस्त्वं फल्गुनस्य रणाजिरे
BR-07-06-133-018c	कथमुत्सहसे जेतुं सकृष्णान्सर्वपाण्डवान्
BR-07-06-133-019a	अब्रुवन्कर्ण युध्यस्व बहु कत्थसि सूतज
BR-07-06-133-019c	अनुक्त्वा विक्रमेद्यस्तु तद्वै सत्पुरुषव्रतम्
BR-07-06-133-020a	गर्जित्वा सूतपुत्र त्वं शारदाभ्रमिवाजलम्
BR-07-06-133-020c	निष्फलो दृश्यसे कर्ण तच्च राजा न बुध्यते
BR-07-06-133-021a	तावद्गर्जसि राधेय यावत्पार्थं न पश्यसि
BR-07-06-133-021c	पुरा पार्थं हि ते दृष्ट्वा दुर्लभं गर्जितं भवेत्
BR-07-06-133-022a	त्वमनासाद्य तान्बाणान्फल्गुनस्य विगर्जसि
BR-07-06-133-022c	पार्थसायकविद्धस्य दुर्लभं गर्जितं भवेत्
BR-07-06-133-023a	बाहुभिः क्षत्रियाः शूरा वाग्भिः शूरा द्विजातयः
BR-07-06-133-023c	धनुषा फल्गुनः शूरः कर्णः शूरो मनोरथैः
BR-07-06-133-024a	एवं परुषितस्तेन तदा शारद्वतेन सः
BR-07-06-133-024c	कर्णः प्रहरतां श्रेष्ठः कृपं वाक्यमथाब्रवीत्
BR-07-06-133-025a	शूरा गर्जन्ति सततं प्रावृषीव बलाहकाः
BR-07-06-133-025c	फलं चाशु प्रयच्छन्ति बीजमुप्तमृताविव
BR-07-06-133-026a	दोषमत्र न पश्यामि शूराणां रणमूर्धनि
BR-07-06-133-026c	तत्तद्विकत्थमानानां भारं चोद्वहतां मृधे
BR-07-06-133-027a	यं भारं पुरुषो वोढुं मनसा हि व्यवस्यति
BR-07-06-133-027c	दैवमस्य ध्रुवं तत्र साहाय्यायोपपद्यते
BR-07-06-133-028a	व्यवसायद्वितीयोऽहं मनसा भारमुद्वहन्
BR-07-06-133-028c	गर्जामि यद्यहं विप्र तव किं तत्र नश्यति
BR-07-06-133-029a	वृथा शूरा न गर्जन्ति सजला इव तोयदाः
BR-07-06-133-029c	सामर्थ्यमात्मनो ज्ञात्वा ततो गर्जन्ति पण्डिताः
BR-07-06-133-030a	सोऽहमद्य रणे यत्तः सहितौ कृष्णपाण्डवौ
BR-07-06-133-030c	उत्सहे तरसा जेतुं ततो गर्जामि गौतम
BR-07-06-133-031a	पश्य त्वं गर्जितस्यास्य फलं मे विप्र सानुगः
BR-07-06-133-031c	हत्वा पाण्डुसुतानाजौ सहकृष्णान्ससात्वतान्
BR-07-06-133-031e	दुर्योधनाय दास्यामि पृथिवीं हतकण्टकाम्
BR-07-06-133-032	कृप उवाच
BR-07-06-133-032a	मनोरथप्रलापो मे न ग्राह्यस्तव सूतज
BR-07-06-133-032c	यदा क्षिपसि वै कृष्णौ धर्मराजं च पाण्डवम्
BR-07-06-133-033a	ध्रुवस्तत्र जयः कर्ण यत्र युद्धविशारदौ
BR-07-06-133-033c	देवगन्धर्वयक्षाणां मनुष्योरगरक्षसाम्
BR-07-06-133-033e	दंशितानामपि रणे अजेयौ कृष्णपाण्डवौ
BR-07-06-133-034a	ब्रह्मण्यः सत्यवाग्दान्तो गुरुदैवतपूजकः
BR-07-06-133-034c	नित्यं धर्मरतश्चैव कृतास्त्रश्च विशेषतः
BR-07-06-133-034e	धृतिमांश्च कृतज्ञश्च धर्मपुत्रो युधिष्ठिरः
BR-07-06-133-035a	भ्रातरश्चास्य बलिनः सर्वास्त्रेषु कृतश्रमाः
BR-07-06-133-035c	गुरुवृत्तिरताः प्राज्ञा धर्मनित्या यशस्विनः
BR-07-06-133-036a	सम्बन्धिनश्चेन्द्रवीर्याः स्वनुरक्ताः प्रहारिणः
BR-07-06-133-036c	धृष्टद्युम्नः शिखण्डी च दौर्मुखिर्जनमेजयः
BR-07-06-133-037a	चन्द्रसेनो भद्रसेनः कीर्तिधर्मा ध्रुवो धरः
BR-07-06-133-037c	वसुचन्द्रो दामचन्द्रः सिंहचन्द्रः सुवेधनः
BR-07-06-133-038a	द्रुपदस्य तथा पुत्रा द्रुपदश्च महास्त्रवित्
BR-07-06-133-038c	येषामर्थाय संयत्तो मत्स्यराजः सहानुगः
BR-07-06-133-039a	शतानीकः सुदशनः श्रुतानीकः श्रुतध्वजः
BR-07-06-133-039c	बलानीको जयानीको जयाश्वो रथवाहनः
BR-07-06-133-040a	चन्द्रोदयः कामरथो विराटभ्रातरः शुभाः
BR-07-06-133-040c	यमौ च द्रौपदेयाश्च राक्षसश्च घटोत्कचः
BR-07-06-133-040e	येषामर्थाय युध्यन्ते न तेषां विद्यते क्षयः
BR-07-06-133-041a	कामं खलु जगत्सर्वं सदेवासुरमानवम्
BR-07-06-133-041c	सयक्षराक्षसगणं सभूतभुजगद्विपम्
BR-07-06-133-041e	निःशेषमस्त्रवीर्येण कुर्यातां भीमफल्गुनौ
BR-07-06-133-042a	युधिष्ठिरश्च पृथिवीं निर्दहेद्घोरचक्षुषा
BR-07-06-133-042c	अप्रमेयबलः शौरिर्येषामर्थे च दंशितः
BR-07-06-133-042e	कथं तान्संयुगे कर्ण जेतुमुत्सहसे परान्
BR-07-06-133-043a	महानपनयस्त्वेष तव नित्यं हि सूतज
BR-07-06-133-043c	यस्त्वमुत्सहसे योद्धुं समरे शौरिणा सह
BR-07-06-133-044	सञ्जय उवाच
BR-07-06-133-044a	एवमुक्तस्तु राधेयः प्रहसन्भरतर्षभ
BR-07-06-133-044c	अब्रवीच्च तदा कर्णो गुरुं शारद्वतं कृपम्
BR-07-06-133-045a	सत्यमुक्तं त्वया ब्रह्मन्पाण्डवान्प्रति यद्वचः
BR-07-06-133-045c	एते चान्ये च बहवो गुणाः पाण्डुसुतेषु वै
BR-07-06-133-046a	अजय्याश्च रणे पार्था देवैरपि सवासवैः
BR-07-06-133-046c	सदैत्ययक्षगन्धर्वपिशाचोरगराक्षसैः
BR-07-06-133-046e	तथापि पार्थाञ्जेष्यामि शक्त्या वासवदत्तया
BR-07-06-133-047a	ममाप्यमोघा दत्तेयं शक्तिः शक्रेण वै द्विज
BR-07-06-133-047c	एतया निहनिष्यामि सव्यसाचिनमाहवे
BR-07-06-133-048a	हते तु पाण्डवे कृष्णो भ्रातरश्चास्य सोदराः
BR-07-06-133-048c	अनर्जुना न शक्ष्यन्ति महीं भोक्तुं कथञ्चन
BR-07-06-133-049a	तेषु नष्टेषु सर्वेषु पृथिवीयं ससागरा
BR-07-06-133-049c	अयत्नात्कौरवेयस्य वशे स्थास्यति गौतम
BR-07-06-133-050a	सुनीतैरिह सर्वार्थाः सिध्यन्ते नात्र संशयः
BR-07-06-133-050c	एतमर्थमहं ज्ञात्वा ततो गर्जामि गौतम
BR-07-06-133-051a	त्वं तु वृद्धश्च विप्रश्च अशक्तश्चापि संयुगे
BR-07-06-133-051c	कृतस्नेहश्च पार्थेषु मोहान्मामवमन्यसे
BR-07-06-133-052a	यद्येवं वक्ष्यसे भूयो मामप्रियमिह द्विज
BR-07-06-133-052c	ततस्ते खड्गमुद्यम्य जिह्वां छेत्स्यामि दुर्मते
BR-07-06-133-053a	यच्चापि पाण्डवान्विप्र स्तोतुमिच्छसि संयुगे
BR-07-06-133-053c	भीषयन्सर्वसैन्यानि कौरवेयाणि दुर्मते
BR-07-06-133-053e	अत्रापि शृणु मे वाक्यं यथावद्गदतो द्विज
BR-07-06-133-054a	दुर्योधनश्च द्रोणश्च शकुनिर्दुर्मुखो जयः
BR-07-06-133-054c	दुःशासनो वृषसेनो मद्रराजस्त्वमेव च
BR-07-06-133-054e	सोमदत्तश्च भूरिश्च तथा द्रौणिर्विविंशतिः
BR-07-06-133-055a	तिष्ठेयुर्दंशिता यत्र सर्वे युद्धविशारदाः
BR-07-06-133-055c	जयेदेतान्रणे को नु शक्रतुल्यबलोऽप्यरिः
BR-07-06-133-056a	शूराश्च हि कृतास्त्राश्च बलिनः स्वर्गलिप्सवः
BR-07-06-133-056c	धर्मज्ञा युद्धकुशला हन्युर्युद्धे सुरानपि
BR-07-06-133-057a	एते स्थास्यन्ति सङ्ग्रामे पाण्डवानां वधार्थिनः
BR-07-06-133-057c	जयमाकाङ्क्षमाणा हि कौरवेयस्य दंशिताः
BR-07-06-133-058a	दैवायत्तमहं मन्ये जयं सुबलिनामपि
BR-07-06-133-058c	यत्र भीष्मो महाबाहुः शेते शरशताचितः
BR-07-06-133-059a	विकर्णश्चित्रसेनश्च बाह्लीकोऽथ जयद्रथः
BR-07-06-133-059c	भूरिश्रवा जयश्चैव जलसन्धः सुदक्षिणः
BR-07-06-133-060a	शलश्च रथिनां श्रेष्ठो भगदत्तश्च वीर्यवान्
BR-07-06-133-060c	एते चान्ये च राजानो देवैरपि सुदुर्जयाः
BR-07-06-133-061a	निहताः समरे शूराः पाण्डवैर्बलवत्तराः
BR-07-06-133-061c	किमन्यद्दैवसंयोगान्मन्यसे पुरुषाधम
BR-07-06-133-062a	यांश्च तान्स्तौषि सततं दुर्योधनरिपून्द्विज
BR-07-06-133-062c	तेषामपि हताः शूराः शतशोऽथ सहस्रशः
BR-07-06-133-063a	क्षीयन्ते सर्वसैन्यानि कुरूणां पाण्डवैः सह
BR-07-06-133-063c	प्रभावं नात्र पश्यामि पाण्डवानां कथञ्चन
BR-07-06-133-064a	यांस्तान्बलवतो नित्यं मन्यसे त्वं द्विजाधम
BR-07-06-133-064c	यतिष्येऽहं यथाशक्ति योद्धुं तैः सह संयुगे
BR-07-06-133-064e	दुर्योधनहितार्थाय जयो दैवे प्रतिष्ठितः
