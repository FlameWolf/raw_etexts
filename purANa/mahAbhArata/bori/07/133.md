001	सञ्जय उवाच
001a	उदीर्यमाणं तद्दृष्ट्वा पाण्डवानां महद्बलम्
001c	अविषह्यं च मन्वानः कर्णं दुर्योधनोऽब्रवीत्
002a	अयं स कालः सम्प्राप्तो मित्राणां मित्रवत्सल
002c	त्रायस्व समरे कर्ण सर्वान्योधान्महाबल
003a	पाञ्चालैर्मत्स्यकैकेयैः पाण्डवैश्च महारथैः
003c	वृतान्समन्तात्सङ्क्रुद्धैर्निःश्वसद्भिरिवोरगैः
004a	एते नदन्ति संहृष्टाः पाण्डवा जितकाशिनः
004c	शक्रोपमाश्च बहवः पाञ्चालानां रथव्रजाः
005	कर्ण उवाच
005a	परित्रातुमिह प्राप्तो यदि पार्थं पुरन्दरः
005c	तमप्याशु पराजित्य ततो हन्तास्मि पाण्डवम्
006a	सत्यं ते प्रतिजानामि समाश्वसिहि भारत
006c	हन्तास्मि पाण्डुतनयान्पाञ्चालांश्च समागतान्
007a	जयं ते प्रतिजानामि वासवस्येव पावकिः
007c	प्रियं तव मया कार्यमिति जीवामि पार्थिव
008a	सर्वेषामेव पार्थानां फल्गुनो बलवत्तरः
008c	तस्यामोघां विमोक्ष्यामि शक्तिं शक्रविनिर्मिताम्
009a	तस्मिन्हते महेष्वासे भ्रातरस्तस्य मानद
009c	तव वश्या भविष्यन्ति वनं यास्यन्ति वा पुनः
010a	मयि जीवति कौरव्य विषादं मा कृथाः क्वचित्
010c	अहं जेष्यामि समरे सहितान्सर्वपाण्डवान्
011a	पाञ्चालान्केकयांश्चैव वृष्णींश्चापि समागतान्
011c	बाणौघैः शकलीकृत्य तव दास्यामि मेदिनीम्
012	सञ्जय उवाच
012a	एवं ब्रुवाणं कर्णं तु कृपः शारद्वतोऽब्रवीत्
012c	स्मयन्निव महाबाहुः सूतपुत्रमिदं वचः
013a	शोभनं शोभनं कर्ण सनाथः कुरुपुङ्गवः
013c	त्वया नाथेन राधेय वचसा यदि सिध्यति
014a	बहुशः कत्थसे कर्ण कौरव्यस्य समीपतः
014c	न तु ते विक्रमः कश्चिद्दृश्यते बलमेव वा
015a	समागमः पाण्डुसुतैर्दृष्टस्ते बहुशो युधि
015c	सर्वत्र निर्जितश्चासि पाण्डवैः सूतनन्दन
016a	ह्रियमाणे तदा कर्ण गन्धर्वैर्धृतराष्ट्रजे
016c	तदायुध्यन्त सैन्यानि त्वमेकस्तु पलायथाः
017a	विराटनगरे चापि समेताः सर्वकौरवाः
017c	पार्थेन निर्जिता युद्धे त्वं च कर्ण सहानुजः
018a	एकस्याप्यसमर्थस्त्वं फल्गुनस्य रणाजिरे
018c	कथमुत्सहसे जेतुं सकृष्णान्सर्वपाण्डवान्
019a	अब्रुवन्कर्ण युध्यस्व बहु कत्थसि सूतज
019c	अनुक्त्वा विक्रमेद्यस्तु तद्वै सत्पुरुषव्रतम्
020a	गर्जित्वा सूतपुत्र त्वं शारदाभ्रमिवाजलम्
020c	निष्फलो दृश्यसे कर्ण तच्च राजा न बुध्यते
021a	तावद्गर्जसि राधेय यावत्पार्थं न पश्यसि
021c	पुरा पार्थं हि ते दृष्ट्वा दुर्लभं गर्जितं भवेत्
022a	त्वमनासाद्य तान्बाणान्फल्गुनस्य विगर्जसि
022c	पार्थसायकविद्धस्य दुर्लभं गर्जितं भवेत्
023a	बाहुभिः क्षत्रियाः शूरा वाग्भिः शूरा द्विजातयः
023c	धनुषा फल्गुनः शूरः कर्णः शूरो मनोरथैः
024a	एवं परुषितस्तेन तदा शारद्वतेन सः
024c	कर्णः प्रहरतां श्रेष्ठः कृपं वाक्यमथाब्रवीत्
025a	शूरा गर्जन्ति सततं प्रावृषीव बलाहकाः
025c	फलं चाशु प्रयच्छन्ति बीजमुप्तमृताविव
026a	दोषमत्र न पश्यामि शूराणां रणमूर्धनि
026c	तत्तद्विकत्थमानानां भारं चोद्वहतां मृधे
027a	यं भारं पुरुषो वोढुं मनसा हि व्यवस्यति
027c	दैवमस्य ध्रुवं तत्र साहाय्यायोपपद्यते
028a	व्यवसायद्वितीयोऽहं मनसा भारमुद्वहन्
028c	गर्जामि यद्यहं विप्र तव किं तत्र नश्यति
029a	वृथा शूरा न गर्जन्ति सजला इव तोयदाः
029c	सामर्थ्यमात्मनो ज्ञात्वा ततो गर्जन्ति पण्डिताः
030a	सोऽहमद्य रणे यत्तः सहितौ कृष्णपाण्डवौ
030c	उत्सहे तरसा जेतुं ततो गर्जामि गौतम
031a	पश्य त्वं गर्जितस्यास्य फलं मे विप्र सानुगः
031c	हत्वा पाण्डुसुतानाजौ सहकृष्णान्ससात्वतान्
031e	दुर्योधनाय दास्यामि पृथिवीं हतकण्टकाम्
032	कृप उवाच
032a	मनोरथप्रलापो मे न ग्राह्यस्तव सूतज
032c	यदा क्षिपसि वै कृष्णौ धर्मराजं च पाण्डवम्
033a	ध्रुवस्तत्र जयः कर्ण यत्र युद्धविशारदौ
033c	देवगन्धर्वयक्षाणां मनुष्योरगरक्षसाम्
033e	दंशितानामपि रणे अजेयौ कृष्णपाण्डवौ
034a	ब्रह्मण्यः सत्यवाग्दान्तो गुरुदैवतपूजकः
034c	नित्यं धर्मरतश्चैव कृतास्त्रश्च विशेषतः
034e	धृतिमांश्च कृतज्ञश्च धर्मपुत्रो युधिष्ठिरः
035a	भ्रातरश्चास्य बलिनः सर्वास्त्रेषु कृतश्रमाः
035c	गुरुवृत्तिरताः प्राज्ञा धर्मनित्या यशस्विनः
036a	सम्बन्धिनश्चेन्द्रवीर्याः स्वनुरक्ताः प्रहारिणः
036c	धृष्टद्युम्नः शिखण्डी च दौर्मुखिर्जनमेजयः
037a	चन्द्रसेनो भद्रसेनः कीर्तिधर्मा ध्रुवो धरः
037c	वसुचन्द्रो दामचन्द्रः सिंहचन्द्रः सुवेधनः
038a	द्रुपदस्य तथा पुत्रा द्रुपदश्च महास्त्रवित्
038c	येषामर्थाय संयत्तो मत्स्यराजः सहानुगः
039a	शतानीकः सुदशनः श्रुतानीकः श्रुतध्वजः
039c	बलानीको जयानीको जयाश्वो रथवाहनः
040a	चन्द्रोदयः कामरथो विराटभ्रातरः शुभाः
040c	यमौ च द्रौपदेयाश्च राक्षसश्च घटोत्कचः
040e	येषामर्थाय युध्यन्ते न तेषां विद्यते क्षयः
041a	कामं खलु जगत्सर्वं सदेवासुरमानवम्
041c	सयक्षराक्षसगणं सभूतभुजगद्विपम्
041e	निःशेषमस्त्रवीर्येण कुर्यातां भीमफल्गुनौ
042a	युधिष्ठिरश्च पृथिवीं निर्दहेद्घोरचक्षुषा
042c	अप्रमेयबलः शौरिर्येषामर्थे च दंशितः
042e	कथं तान्संयुगे कर्ण जेतुमुत्सहसे परान्
043a	महानपनयस्त्वेष तव नित्यं हि सूतज
043c	यस्त्वमुत्सहसे योद्धुं समरे शौरिणा सह
044	सञ्जय उवाच
044a	एवमुक्तस्तु राधेयः प्रहसन्भरतर्षभ
044c	अब्रवीच्च तदा कर्णो गुरुं शारद्वतं कृपम्
045a	सत्यमुक्तं त्वया ब्रह्मन्पाण्डवान्प्रति यद्वचः
045c	एते चान्ये च बहवो गुणाः पाण्डुसुतेषु वै
046a	अजय्याश्च रणे पार्था देवैरपि सवासवैः
046c	सदैत्ययक्षगन्धर्वपिशाचोरगराक्षसैः
046e	तथापि पार्थाञ्जेष्यामि शक्त्या वासवदत्तया
047a	ममाप्यमोघा दत्तेयं शक्तिः शक्रेण वै द्विज
047c	एतया निहनिष्यामि सव्यसाचिनमाहवे
048a	हते तु पाण्डवे कृष्णो भ्रातरश्चास्य सोदराः
048c	अनर्जुना न शक्ष्यन्ति महीं भोक्तुं कथञ्चन
049a	तेषु नष्टेषु सर्वेषु पृथिवीयं ससागरा
049c	अयत्नात्कौरवेयस्य वशे स्थास्यति गौतम
050a	सुनीतैरिह सर्वार्थाः सिध्यन्ते नात्र संशयः
050c	एतमर्थमहं ज्ञात्वा ततो गर्जामि गौतम
051a	त्वं तु वृद्धश्च विप्रश्च अशक्तश्चापि संयुगे
051c	कृतस्नेहश्च पार्थेषु मोहान्मामवमन्यसे
052a	यद्येवं वक्ष्यसे भूयो मामप्रियमिह द्विज
052c	ततस्ते खड्गमुद्यम्य जिह्वां छेत्स्यामि दुर्मते
053a	यच्चापि पाण्डवान्विप्र स्तोतुमिच्छसि संयुगे
053c	भीषयन्सर्वसैन्यानि कौरवेयाणि दुर्मते
053e	अत्रापि शृणु मे वाक्यं यथावद्गदतो द्विज
054a	दुर्योधनश्च द्रोणश्च शकुनिर्दुर्मुखो जयः
054c	दुःशासनो वृषसेनो मद्रराजस्त्वमेव च
054e	सोमदत्तश्च भूरिश्च तथा द्रौणिर्विविंशतिः
055a	तिष्ठेयुर्दंशिता यत्र सर्वे युद्धविशारदाः
055c	जयेदेतान्रणे को नु शक्रतुल्यबलोऽप्यरिः
056a	शूराश्च हि कृतास्त्राश्च बलिनः स्वर्गलिप्सवः
056c	धर्मज्ञा युद्धकुशला हन्युर्युद्धे सुरानपि
057a	एते स्थास्यन्ति सङ्ग्रामे पाण्डवानां वधार्थिनः
057c	जयमाकाङ्क्षमाणा हि कौरवेयस्य दंशिताः
058a	दैवायत्तमहं मन्ये जयं सुबलिनामपि
058c	यत्र भीष्मो महाबाहुः शेते शरशताचितः
059a	विकर्णश्चित्रसेनश्च बाह्लीकोऽथ जयद्रथः
059c	भूरिश्रवा जयश्चैव जलसन्धः सुदक्षिणः
060a	शलश्च रथिनां श्रेष्ठो भगदत्तश्च वीर्यवान्
060c	एते चान्ये च राजानो देवैरपि सुदुर्जयाः
061a	निहताः समरे शूराः पाण्डवैर्बलवत्तराः
061c	किमन्यद्दैवसंयोगान्मन्यसे पुरुषाधम
062a	यांश्च तान्स्तौषि सततं दुर्योधनरिपून्द्विज
062c	तेषामपि हताः शूराः शतशोऽथ सहस्रशः
063a	क्षीयन्ते सर्वसैन्यानि कुरूणां पाण्डवैः सह
063c	प्रभावं नात्र पश्यामि पाण्डवानां कथञ्चन
064a	यांस्तान्बलवतो नित्यं मन्यसे त्वं द्विजाधम
064c	यतिष्येऽहं यथाशक्ति योद्धुं तैः सह संयुगे
064e	दुर्योधनहितार्थाय जयो दैवे प्रतिष्ठितः
