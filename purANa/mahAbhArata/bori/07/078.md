001	सञ्जय उवाच
001a	एवमुक्त्वार्जुनं राजा त्रिभिर्मर्मातिगैः शरैः
001c	प्रत्यविध्यन्महावेगैश्चतुर्भिश्चतुरो हयान्
002a	वासुदेवं च दशभिः प्रत्यविध्यत्स्तनान्तरे
002c	प्रतोदं चास्य भल्लेन छित्त्वा भूमावपातयत्
003a	तं चतुर्दशभिः पार्थश्चित्रपुङ्खैः शिलाशितैः
003c	अविध्यत्तूर्णमव्यग्रस्तेऽस्याभ्रश्यन्त वर्मणः
004a	तेषां वैफल्यमालोक्य पुनर्नव च पञ्च च
004c	प्राहिणोन्निशितान्बाणांस्ते चाभ्रश्यन्त वर्मणः
005a	अष्टाविंशत्तु तान्बाणानस्तान्विप्रेक्ष्य निष्फलान्
005c	अब्रवीत्परवीरघ्नः कृष्णोऽर्जुनमिदं वचः
006a	अदृष्टपूर्वं पश्यामि शिलानामिव सर्पणम्
006c	त्वया सम्प्रेषिताः पार्थ नार्थं कुर्वन्ति पत्रिणः
007a	कच्चिद्गाण्डीवतः प्राणास्तथैव भरतर्षभ
007c	मुष्टिश्च ते यथापूर्वं भुजयोश्च बलं तव
008a	न चेद्विधेरयं कालः प्राप्तः स्यादद्य पश्चिमः
008c	तव चैवास्य शत्रोश्च तन्ममाचक्ष्व पृच्छतः
009a	विस्मयो मे महान्पार्थ तव दृष्ट्वा शरानिमान्
009c	व्यर्थान्निपततः सङ्ख्ये दुर्योधनरथं प्रति
010a	वज्राशनिसमा घोराः परकायावभेदिनः
010c	शराः कुर्वन्ति ते नार्थं पार्थ काद्य विडम्बना
011	अर्जुन उवाच
011a	द्रोणेनैषा मतिः कृष्ण धार्तराष्ट्रे निवेशिता
011c	अन्ते विहितमस्त्राणामेतत्कवचधारणम्
012a	अस्मिन्नन्तर्हितं कृष्ण त्रैलोक्यमपि वर्मणि
012c	एको द्रोणो हि वेदैतदहं तस्माच्च सत्तमात्
013a	न शक्यमेतत्कवचं बाणैर्भेत्तुं कथञ्चन
013c	अपि वज्रेण गोविन्द स्वयं मघवता युधि
014a	जानंस्त्वमपि वै कृष्ण मां विमोहयसे कथम्
014c	यद्वृत्तं त्रिषु लोकेषु यच्च केशव वर्तते
015a	तथा भविष्यद्यच्चैव तत्सर्वं विदितं तव
015c	न त्वेवं वेद वै कश्चिद्यथा त्वं मधुसूदन
016a	एष दुर्योधनः कृष्ण द्रोणेन विहितामिमाम्
016c	तिष्ठत्यभीतवत्सङ्ख्ये बिभ्रत्कवचधारणाम्
017a	यत्त्वत्र विहितं कार्यं नैष तद्वेत्ति माधव
017c	स्त्रीवदेष बिभर्त्येतां युक्तां कवचधारणाम्
018a	पश्य बाह्वोश्च मे वीर्यं धनुषश्च जनार्दन
018c	पराजयिष्ये कौरव्यं कवचेनापि रक्षितम्
019a	इदमङ्गिरसे प्रादाद्देवेशो वर्म भास्वरम्
019c	पुनर्ददौ सुरपतिर्मह्यं वर्म ससङ्ग्रहम्
020a	दैवं यद्यस्य वर्मैतद्ब्रह्मणा वा स्वयं कृतम्
020c	नैतद्गोप्स्यति दुर्बुद्धिमद्य बाणहतं मया
021	सञ्जय उवाच
021a	एवमुक्त्वार्जुनो बाणानभिमन्त्र्य व्यकर्षयत्
021c	विकृष्यमाणांस्तेनैवं धनुर्मध्यगताञ्शरान्
021e	तानस्यास्त्रेण चिच्छेद द्रौणिः सर्वास्त्रघातिना
022a	तान्निकृत्तानिषून्दृष्ट्वा दूरतो ब्रह्मवादिना
022c	न्यवेदयत्केशवाय विस्मितः श्वेतवाहनः
023a	नैतदस्त्रं मया शक्यं द्विः प्रयोक्तुं जनार्दन
023c	अस्त्रं मामेव हन्याद्धि पश्य त्वद्य बलं मम
024a	ततो दुर्योधनः कृष्णौ नवभिर्नतपर्वभिः
024c	अविध्यत रणे राजञ्शरैराशीविषोपमैः
024e	भूय एवाभ्यवर्षच्च समरे कृष्णपाण्डवौ
025a	शरवर्षेण महता ततोऽहृष्यन्त तावकाः
025c	चक्रुर्वादित्रनिनदान्सिंहनादरवांस्तथा
026a	ततः क्रुद्धो रणे पार्थः सृक्कणी परिसंलिहन्
026c	नापश्यत ततोऽस्याङ्गं यन्न स्याद्वर्मरक्षितम्
027a	ततोऽस्य निशितैर्बाणैः सुमुक्तैरन्तकोपमैः
027c	हयांश्चकार निर्देहानुभौ च पार्ष्णिसारथी
028a	धनुरस्याच्छिनच्चित्रं हस्तावापं च वीर्यवान्
028c	रथं च शकलीकर्तुं सव्यसाची प्रचक्रमे
029a	दुर्योधनं च बाणाभ्यां तीक्ष्णाभ्यां विरथीकृतम्
029c	अविध्यद्धस्ततलयोरुभयोरर्जुनस्तदा
030a	तं कृच्छ्रामापदं प्राप्तं दृष्ट्वा परमधन्विनः
030c	समापेतुः परीप्सन्तो धनञ्जयशरार्दितम्
031a	ते रथैर्बहुसाहस्रैः कल्पितैः कुञ्जरैर्हयैः
031c	पदात्योघैश्च संरब्धैः परिवव्रुर्धनञ्जयम्
032a	अथ नार्जुनगोविन्दौ रथो वापि व्यदृश्यत
032c	अस्त्रवर्षेण महता जनौघैश्चापि संवृतौ
033a	ततोऽर्जुनोऽस्त्रवीर्येण निजघ्ने तां वरूथिनीम्
033c	तत्र व्यङ्गीकृताः पेतुः शतशोऽथ रथद्विपाः
034a	ते हता हन्यमानाश्च न्यगृह्णंस्तं रथोत्तमम्
034c	स रथस्तम्भितस्तस्थौ क्रोशमात्रं समन्ततः
035a	ततोऽर्जुनं वृष्णिवीरस्त्वरितो वाक्यमब्रवीत्
035c	धनुर्विस्फारयात्यर्थमहं ध्मास्यामि चाम्बुजम्
036a	ततो विस्फार्य बलवद्गाण्डीवं जघ्निवान्रिपून्
036c	महता शरवर्षेण तलशब्देन चार्जुनः
037a	पाञ्चजन्यं च बलवद्दध्मौ तारेण केशवः
037c	रजसा ध्वस्तपक्ष्मान्तः प्रस्विन्नवदनो भृशम्
038a	तस्य शङ्खस्य नादेन धनुषो निस्वनेन च
038c	निःसत्त्वाश्च ससत्त्वाश्च क्षितौ पेतुस्तदा जनाः
039a	तैर्विमुक्तो रथो रेजे वाय्वीरित इवाम्बुदः
039c	जयद्रथस्य गोप्तारस्ततः क्षुब्धाः सहानुगाः
040a	ते दृष्ट्वा सहसा पार्थं गोप्तारः सैन्धवस्य तु
040c	चक्रुर्नादान्बहुविधान्कम्पयन्तो वसुन्धराम्
041a	बाणशब्दरवांश्चोग्रान्विमिश्राञ्शङ्खनिस्वनैः
041c	प्रादुश्चक्रुर्महात्मानः सिंहनादरवानपि
042a	तं श्रुत्वा निनदं घोरं तावकानां समुत्थितम्
042c	प्रदध्मतुस्तदा शङ्खौ वासुदेवधनञ्जयौ
043a	तेन शब्देन महता पूरितेयं वसुन्धरा
043c	सशैला सार्णवद्वीपा सपाताला विशां पते
044a	स शब्दो भरतश्रेष्ठ व्याप्य सर्वा दिशो दश
044c	प्रतिसस्वान तत्रैव कुरुपाण्डवयोर्बले
045a	तावका रथिनस्तत्र दृष्ट्वा कृष्णधनञ्जयौ
045c	संरम्भं परमं प्राप्तास्त्वरमाणा महारथाः
046a	अथ कृष्णौ महाभागौ तावका दृश्य दंशितौ
046c	अभ्यद्रवन्त संक्रुद्धास्तदद्भुतमिवाभवत्
