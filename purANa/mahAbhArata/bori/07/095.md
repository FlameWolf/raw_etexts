BR-07-05-095-001	सञ्जय उवाच
BR-07-05-095-001a	ततः स सात्यकिर्धीमान्महात्मा वृष्णिपुङ्गवः
BR-07-05-095-001c	सुदर्शनं निहत्याजौ यन्तारमिदमब्रवीत्
BR-07-05-095-002a	रथाश्वनागकलिलं शरशक्त्यूर्मिमालिनम्
BR-07-05-095-002c	खड्गमत्स्यं गदाग्राहं शूरायुधमहास्वनम्
BR-07-05-095-003a	प्राणापहारिणं रौद्रं वादित्रोत्क्रुष्टनादितम्
BR-07-05-095-003c	योधानामसुखस्पर्शं दुर्धर्षमजयैषिणाम्
BR-07-05-095-004a	तीर्णाः स्म दुस्तरं तात द्रोणानीकमहार्णवम्
BR-07-05-095-004c	जलसन्धबलेनाजौ पुरुषादैरिवावृतम्
BR-07-05-095-005a	अतोऽन्यं पृतनाशेषं मन्ये कुनदिकामिव
BR-07-05-095-005c	तर्तव्यामल्पसलिलां चोदयाश्वानसम्भ्रमम्
BR-07-05-095-006a	हस्तप्राप्तमहं मन्ये साम्प्रतं सव्यसाचिनम्
BR-07-05-095-006c	निर्जित्य दुर्धरं द्रोणं सपदानुगमाहवे
BR-07-05-095-007a	हार्दिक्यं योधवर्यं च प्राप्तं मन्ये धनञ्जयम्
BR-07-05-095-007c	न हि मे जायते त्रासो दृष्ट्वा सैन्यान्यनेकशः
BR-07-05-095-007e	वह्नेरिव प्रदीप्तस्य ग्रीष्मे शुष्कं तृणोलपम्
BR-07-05-095-008a	पश्य पाण्डवमुख्येन यातां भूमिं किरीटिना
BR-07-05-095-008c	पत्त्यश्वरथनागौघैः पतितैर्विषमीकृताम्
BR-07-05-095-009a	अभ्याशस्थमहं मन्ये श्वेताश्वं कृष्णसारथिम्
BR-07-05-095-009c	स एष श्रूयते शब्दो गाण्डीवस्यामितौजसः
BR-07-05-095-010a	यादृशानि निमित्तानि मम प्रादुर्भवन्ति वै
BR-07-05-095-010c	अनस्तङ्गत आदित्ये हन्ता सैन्धवमर्जुनः
BR-07-05-095-011a	शनैर्विश्रम्भयन्नश्वान्याहि यत्तोऽरिवाहिनीम्
BR-07-05-095-011c	यत्रैते सतनुत्राणाः सुयोधनपुरोगमाः
BR-07-05-095-012a	दंशिताः क्रूरकर्माणः काम्बोजा युद्धदुर्मदाः
BR-07-05-095-012c	शरबाणासनधरा यवनाश्च प्रहारिणः
BR-07-05-095-013a	शकाः किराता दरदा बर्बरास्ताम्रलिप्तकाः
BR-07-05-095-013c	अन्ये च बहवो म्लेच्छा विविधायुधपाणयः
BR-07-05-095-013e	मामेवाभिमुखाः सर्वे तिष्ठन्ति समरार्थिनः
BR-07-05-095-014a	एतान्सरथनागाश्वान्निहत्याजौ सपत्तिनः
BR-07-05-095-014c	इदं दुर्गं महाघोरं तीर्णमेवोपधारय
BR-07-05-095-015	सूत उवाच
BR-07-05-095-015a	न सम्भ्रमो मे वार्ष्णेय विद्यते सत्यविक्रम
BR-07-05-095-015c	यद्यपि स्यात्सुसङ्क्रुद्धो जामदग्न्योऽग्रतः स्थितः
BR-07-05-095-016a	द्रोणो वा रथिनां श्रेष्ठः कृपो मद्रेश्वरोऽपि वा
BR-07-05-095-016c	तथापि सम्भ्रमो न स्यात्त्वामाश्रित्य महाभुज
BR-07-05-095-017a	त्वया सुबहवो युद्धे निर्जिताः शत्रुसूदन
BR-07-05-095-017c	न च मे सम्भ्रमः कश्चिद्भूतपूर्वः कदाचन
BR-07-05-095-017e	किमु चैतत्समासाद्य वीर संयुगगोष्पदम्
BR-07-05-095-018a	आयुष्मन्कतरेण त्वा प्रापयामि धनञ्जयम्
BR-07-05-095-018c	केषां क्रुद्धोऽसि वार्ष्णेय केषां मृत्युरुपस्थितः
BR-07-05-095-018e	केषां संयमनीमद्य गन्तुमुत्सहते मनः
BR-07-05-095-019a	के त्वां युधि पराक्रान्तं कालान्तकयमोपमम्
BR-07-05-095-019c	दृष्ट्वा विक्रमसम्पन्नं विद्रविष्यन्ति संयुगे
BR-07-05-095-019e	केषां वैवस्वतो राजा स्मरतेऽद्य महाभुज
BR-07-05-095-020	सात्यकिरुवाच
BR-07-05-095-020a	मुण्डानेतान्हनिष्यामि दानवानिव वासवः
BR-07-05-095-020c	प्रतिज्ञां पारयिष्यामि काम्बोजानेव मा वह
BR-07-05-095-020e	अद्यैषां कदनं कृत्वा क्षिप्रं यास्यामि पाण्डवम्
BR-07-05-095-021a	अद्य द्रक्ष्यन्ति मे वीर्यं कौरवाः ससुयोधनाः
BR-07-05-095-021c	मुण्डानीके हते सूत सर्वसैन्येषु चासकृत्
BR-07-05-095-022a	अद्य कौरवसैन्यस्य दीर्यमाणस्य संयुगे
BR-07-05-095-022c	श्रुत्वा विरावं बहुधा सन्तप्स्यति सुयोधनः
BR-07-05-095-023a	अद्य पाण्डवमुख्यस्य श्वेताश्वस्य महात्मनः
BR-07-05-095-023c	आचार्यककृतं मार्गं दर्शयिष्यामि संयुगे
BR-07-05-095-024a	अद्य मद्बाणनिहतान्योधमुख्यान्सहस्रशः
BR-07-05-095-024c	दृष्ट्वा दुर्योधनो राजा पश्चात्तापं गमिष्यति
BR-07-05-095-025a	अद्य मे क्षिप्रहस्तस्य क्षिपतः सायकोत्तमान्
BR-07-05-095-025c	अलातचक्रप्रतिमं धनुर्द्रक्ष्यन्ति कौरवाः
BR-07-05-095-026a	मत्सायकचिताङ्गानां रुधिरं स्रवतां बहु
BR-07-05-095-026c	सैनिकानां वधं दृष्ट्वा सन्तप्स्यति सुयोधनः
BR-07-05-095-027a	अद्य मे क्रुद्धरूपस्य निघ्नतश्च वरान्वरान्
BR-07-05-095-027c	द्विरर्जुनमिमं लोकं मंस्यते स सुयोधनः
BR-07-05-095-028a	अद्य राजसहस्राणि निहतानि मया रणे
BR-07-05-095-028c	दृष्ट्वा दुर्योधनो राजा सन्तप्स्यति महामृधे
BR-07-05-095-029a	अद्य स्नेहं च भक्तिं च पाण्डवेषु महात्मसु
BR-07-05-095-029c	हत्वा राजसहस्राणि दर्शयिष्यामि राजसु
BR-07-05-095-030	सञ्जय उवाच
BR-07-05-095-030a	एवमुक्तस्तदा सूतः शिक्षितान्साधुवाहिनः
BR-07-05-095-030c	शशाङ्कसन्निकाशान्वै वाजिनोऽचूचुदद्भृशम्
BR-07-05-095-031a	ते पिबन्त इवाकाशं युयुधानं हयोत्तमाः
BR-07-05-095-031c	प्रापयन्यवनाञ्शीघ्रं मनःपवनरंहसः
BR-07-05-095-032a	सात्यकिं ते समासाद्य पृतनास्वनिवर्तिनम्
BR-07-05-095-032c	बहवो लघुहस्ताश्च शरवर्षैरवाकिरन्
BR-07-05-095-033a	तेषामिषूनथास्त्राणि वेगवन्नतपर्वभिः
BR-07-05-095-033c	अच्छिनत्सात्यकी राजन्नैनं ते प्राप्नुवञ्शराः
BR-07-05-095-034a	रुक्मपुङ्खैः सुनिशितैर्गार्ध्रपत्रैरजिह्मगैः
BR-07-05-095-034c	उच्चकर्त शिरांस्युग्रो यवनानां भुजानपि
BR-07-05-095-035a	शैक्यायसानि वर्माणि कांस्यानि च समन्ततः
BR-07-05-095-035c	भित्त्वा देहांस्तथा तेषां शरा जग्मुर्महीतलम्
BR-07-05-095-036a	ते हन्यमाना वीरेण म्लेच्छाः सात्यकिना रणे
BR-07-05-095-036c	शतशो न्यपतंस्तत्र व्यसवो वसुधातले
BR-07-05-095-037a	सुपूर्णायतमुक्तैस्तानव्यवच्छिन्नपिण्डितैः
BR-07-05-095-037c	पञ्च षट्सप्त चाष्टौ च बिभेद यवनाञ्शरैः
BR-07-05-095-038a	काम्बोजानां सहस्रैस्तु शकानां च विशां पते
BR-07-05-095-038c	शबराणां किरातानां बर्बराणां तथैव च
BR-07-05-095-039a	अगम्यरूपां पृथिवीं मांसशोणितकर्दमाम्
BR-07-05-095-039c	कृतवांस्तत्र शैनेयः क्षपयंस्तावकं बलम्
BR-07-05-095-040a	दस्यूनां सशिरस्त्राणैः शिरोभिर्लूनमूर्धजैः
BR-07-05-095-040c	तत्र तत्र मही कीर्णा विबर्हैरण्डजैरिव
BR-07-05-095-041a	रुधिरोक्षितसर्वाङ्गैस्तैस्तदायोधनं बभौ
BR-07-05-095-041c	कबन्धैः संवृतं सर्वं ताम्राभ्रैः खमिवावृतम्
BR-07-05-095-042a	वज्राशनिसमस्पर्शैः सुपर्वभिरजिह्मगैः
BR-07-05-095-042c	ते साश्वयाना निहताः समावव्रुर्वसुन्धराम्
BR-07-05-095-043a	अल्पावशिष्टाः सम्भग्नाः कृच्छ्रप्राणा विचेतसः
BR-07-05-095-043c	जिताः सङ्ख्ये महाराज युयुधानेन दंशिताः
BR-07-05-095-044a	पार्ष्णिभिश्च कशाभिश्च ताडयन्तस्तुरङ्गमान्
BR-07-05-095-044c	जवमुत्तममास्थाय सर्वतः प्राद्रवन्भयात्
BR-07-05-095-045a	काम्बोजसैन्यं विद्राव्य दुर्जयं युधि भारत
BR-07-05-095-045c	यवनानां च तत्सैन्यं शकानां च महद्बलम्
BR-07-05-095-046a	स ततः पुरुषव्याघ्रः सात्यकिः सत्यविक्रमः
BR-07-05-095-046c	प्रहृष्टस्तावकाञ्जित्वा सूतं याहीत्यचोदयत्
BR-07-05-095-047a	तं यान्तं पृष्ठगोप्तारमर्जुनस्य विशां पते
BR-07-05-095-047c	चारणाः प्रेक्ष्य संहृष्टास्त्वदीयाश्चाप्यपूजयन्
