001	सञ्जय उवाच
001a	ततः स सात्यकिर्धीमान्महात्मा वृष्णिपुङ्गवः
001c	सुदर्शनं निहत्याजौ यन्तारमिदमब्रवीत्
002a	रथाश्वनागकलिलं शरशक्त्यूर्मिमालिनम्
002c	खड्गमत्स्यं गदाग्राहं शूरायुधमहास्वनम्
003a	प्राणापहारिणं रौद्रं वादित्रोत्क्रुष्टनादितम्
003c	योधानामसुखस्पर्शं दुर्धर्षमजयैषिणाम्
004a	तीर्णाः स्म दुस्तरं तात द्रोणानीकमहार्णवम्
004c	जलसन्धबलेनाजौ पुरुषादैरिवावृतम्
005a	अतोऽन्यं पृतनाशेषं मन्ये कुनदिकामिव
005c	तर्तव्यामल्पसलिलां चोदयाश्वानसम्भ्रमम्
006a	हस्तप्राप्तमहं मन्ये साम्प्रतं सव्यसाचिनम्
006c	निर्जित्य दुर्धरं द्रोणं सपदानुगमाहवे
007a	हार्दिक्यं योधवर्यं च प्राप्तं मन्ये धनञ्जयम्
007c	न हि मे जायते त्रासो दृष्ट्वा सैन्यान्यनेकशः
007e	वह्नेरिव प्रदीप्तस्य ग्रीष्मे शुष्कं तृणोलपम्
008a	पश्य पाण्डवमुख्येन यातां भूमिं किरीटिना
008c	पत्त्यश्वरथनागौघैः पतितैर्विषमीकृताम्
009a	अभ्याशस्थमहं मन्ये श्वेताश्वं कृष्णसारथिम्
009c	स एष श्रूयते शब्दो गाण्डीवस्यामितौजसः
010a	यादृशानि निमित्तानि मम प्रादुर्भवन्ति वै
010c	अनस्तङ्गत आदित्ये हन्ता सैन्धवमर्जुनः
011a	शनैर्विश्रम्भयन्नश्वान्याहि यत्तोऽरिवाहिनीम्
011c	यत्रैते सतनुत्राणाः सुयोधनपुरोगमाः
012a	दंशिताः क्रूरकर्माणः काम्बोजा युद्धदुर्मदाः
012c	शरबाणासनधरा यवनाश्च प्रहारिणः
013a	शकाः किराता दरदा बर्बरास्ताम्रलिप्तकाः
013c	अन्ये च बहवो म्लेच्छा विविधायुधपाणयः
013e	मामेवाभिमुखाः सर्वे तिष्ठन्ति समरार्थिनः
014a	एतान्सरथनागाश्वान्निहत्याजौ सपत्तिनः
014c	इदं दुर्गं महाघोरं तीर्णमेवोपधारय
015	सूत उवाच
015a	न सम्भ्रमो मे वार्ष्णेय विद्यते सत्यविक्रम
015c	यद्यपि स्यात्सुसङ्क्रुद्धो जामदग्न्योऽग्रतः स्थितः
016a	द्रोणो वा रथिनां श्रेष्ठः कृपो मद्रेश्वरोऽपि वा
016c	तथापि सम्भ्रमो न स्यात्त्वामाश्रित्य महाभुज
017a	त्वया सुबहवो युद्धे निर्जिताः शत्रुसूदन
017c	न च मे सम्भ्रमः कश्चिद्भूतपूर्वः कदाचन
017e	किमु चैतत्समासाद्य वीर संयुगगोष्पदम्
018a	आयुष्मन्कतरेण त्वा प्रापयामि धनञ्जयम्
018c	केषां क्रुद्धोऽसि वार्ष्णेय केषां मृत्युरुपस्थितः
018e	केषां संयमनीमद्य गन्तुमुत्सहते मनः
019a	के त्वां युधि पराक्रान्तं कालान्तकयमोपमम्
019c	दृष्ट्वा विक्रमसम्पन्नं विद्रविष्यन्ति संयुगे
019e	केषां वैवस्वतो राजा स्मरतेऽद्य महाभुज
020	सात्यकिरुवाच
020a	मुण्डानेतान्हनिष्यामि दानवानिव वासवः
020c	प्रतिज्ञां पारयिष्यामि काम्बोजानेव मा वह
020e	अद्यैषां कदनं कृत्वा क्षिप्रं यास्यामि पाण्डवम्
021a	अद्य द्रक्ष्यन्ति मे वीर्यं कौरवाः ससुयोधनाः
021c	मुण्डानीके हते सूत सर्वसैन्येषु चासकृत्
022a	अद्य कौरवसैन्यस्य दीर्यमाणस्य संयुगे
022c	श्रुत्वा विरावं बहुधा सन्तप्स्यति सुयोधनः
023a	अद्य पाण्डवमुख्यस्य श्वेताश्वस्य महात्मनः
023c	आचार्यककृतं मार्गं दर्शयिष्यामि संयुगे
024a	अद्य मद्बाणनिहतान्योधमुख्यान्सहस्रशः
024c	दृष्ट्वा दुर्योधनो राजा पश्चात्तापं गमिष्यति
025a	अद्य मे क्षिप्रहस्तस्य क्षिपतः सायकोत्तमान्
025c	अलातचक्रप्रतिमं धनुर्द्रक्ष्यन्ति कौरवाः
026a	मत्सायकचिताङ्गानां रुधिरं स्रवतां बहु
026c	सैनिकानां वधं दृष्ट्वा सन्तप्स्यति सुयोधनः
027a	अद्य मे क्रुद्धरूपस्य निघ्नतश्च वरान्वरान्
027c	द्विरर्जुनमिमं लोकं मंस्यते स सुयोधनः
028a	अद्य राजसहस्राणि निहतानि मया रणे
028c	दृष्ट्वा दुर्योधनो राजा सन्तप्स्यति महामृधे
029a	अद्य स्नेहं च भक्तिं च पाण्डवेषु महात्मसु
029c	हत्वा राजसहस्राणि दर्शयिष्यामि राजसु
030	सञ्जय उवाच
030a	एवमुक्तस्तदा सूतः शिक्षितान्साधुवाहिनः
030c	शशाङ्कसन्निकाशान्वै वाजिनोऽचूचुदद्भृशम्
031a	ते पिबन्त इवाकाशं युयुधानं हयोत्तमाः
031c	प्रापयन्यवनाञ्शीघ्रं मनःपवनरंहसः
032a	सात्यकिं ते समासाद्य पृतनास्वनिवर्तिनम्
032c	बहवो लघुहस्ताश्च शरवर्षैरवाकिरन्
033a	तेषामिषूनथास्त्राणि वेगवन्नतपर्वभिः
033c	अच्छिनत्सात्यकी राजन्नैनं ते प्राप्नुवञ्शराः
034a	रुक्मपुङ्खैः सुनिशितैर्गार्ध्रपत्रैरजिह्मगैः
034c	उच्चकर्त शिरांस्युग्रो यवनानां भुजानपि
035a	शैक्यायसानि वर्माणि कांस्यानि च समन्ततः
035c	भित्त्वा देहांस्तथा तेषां शरा जग्मुर्महीतलम्
036a	ते हन्यमाना वीरेण म्लेच्छाः सात्यकिना रणे
036c	शतशो न्यपतंस्तत्र व्यसवो वसुधातले
037a	सुपूर्णायतमुक्तैस्तानव्यवच्छिन्नपिण्डितैः
037c	पञ्च षट्सप्त चाष्टौ च बिभेद यवनाञ्शरैः
038a	काम्बोजानां सहस्रैस्तु शकानां च विशां पते
038c	शबराणां किरातानां बर्बराणां तथैव च
039a	अगम्यरूपां पृथिवीं मांसशोणितकर्दमाम्
039c	कृतवांस्तत्र शैनेयः क्षपयंस्तावकं बलम्
040a	दस्यूनां सशिरस्त्राणैः शिरोभिर्लूनमूर्धजैः
040c	तत्र तत्र मही कीर्णा विबर्हैरण्डजैरिव
041a	रुधिरोक्षितसर्वाङ्गैस्तैस्तदायोधनं बभौ
041c	कबन्धैः संवृतं सर्वं ताम्राभ्रैः खमिवावृतम्
042a	वज्राशनिसमस्पर्शैः सुपर्वभिरजिह्मगैः
042c	ते साश्वयाना निहताः समावव्रुर्वसुन्धराम्
043a	अल्पावशिष्टाः सम्भग्नाः कृच्छ्रप्राणा विचेतसः
043c	जिताः सङ्ख्ये महाराज युयुधानेन दंशिताः
044a	पार्ष्णिभिश्च कशाभिश्च ताडयन्तस्तुरङ्गमान्
044c	जवमुत्तममास्थाय सर्वतः प्राद्रवन्भयात्
045a	काम्बोजसैन्यं विद्राव्य दुर्जयं युधि भारत
045c	यवनानां च तत्सैन्यं शकानां च महद्बलम्
046a	स ततः पुरुषव्याघ्रः सात्यकिः सत्यविक्रमः
046c	प्रहृष्टस्तावकाञ्जित्वा सूतं याहीत्यचोदयत्
047a	तं यान्तं पृष्ठगोप्तारमर्जुनस्य विशां पते
047c	चारणाः प्रेक्ष्य संहृष्टास्त्वदीयाश्चाप्यपूजयन्
