001	सञ्जय उवाच
001a	तस्मिन्विलुलिते सैन्ये सैन्धवायार्जुने गते
001c	सात्वते भीमसेने च पुत्रस्ते द्रोणमभ्ययात्
001e	त्वरन्नेकरथेनैव बहुकृत्यं विचिन्तयन्
002a	स रथस्तव पुत्रस्य त्वरया परया युतः
002c	तूर्णमभ्यपतद्द्रोणं मनोमारुतवेगवान्
003a	उवाच चैनं पुत्रस्ते संरम्भाद्रक्तलोचनः
003c	अर्जुनो भीमसेनश्च सात्यकिश्चापराजितः
004a	विजित्य सर्वसैन्यानि सुमहान्ति महारथाः
004c	सम्प्राप्ताः सिन्धुराजस्य समीपमरिकर्शनाः
004e	व्यायच्छन्ति च तत्रापि सर्व एवापराजिताः
005a	यदि तावद्रणे पार्थो व्यतिक्रान्तो महारथः
005c	कथं सात्यकिभीमाभ्यां व्यतिक्रान्तोऽसि मानद
006a	आश्चर्यभूतं लोकेऽस्मिन्समुद्रस्येव शोषणम्
006c	निर्जयं तव विप्राग्र्य सात्वतेनार्जुनेन च
007a	तथैव भीमसेनेन लोकः संवदते भृशम्
007c	कथं द्रोणो जितः सङ्ख्ये धनुर्वेदस्य पारगः
008a	नाश एव तु मे नूनं मन्दभाग्यस्य संयुगे
008c	यत्र त्वां पुरुषव्याघ्रमतिक्रान्तास्त्रयो रथाः
009a	एवं गते तु कृत्येऽस्मिन्ब्रूहि यत्ते विवक्षितम्
009c	यद्गतं गतमेवेह शेषं चिन्तय मानद
010a	यत्कृत्यं सिन्धुराजस्य प्राप्तकालमनन्तरम्
010c	तद्ब्रवीतु भवान्क्षिप्रं साधु तत्संविधीयताम्
011	द्रोण उवाच
011a	चिन्त्यं बहु महाराज कृत्यं यत्तत्र मे शृणु
011c	त्रयो हि समतिक्रान्ताः पाण्डवानां महारथाः
011e	यावदेव भयं पश्चात्तावदेषां पुरःसरम्
012a	तद्गरीयस्तरं मन्ये यत्र कृष्णधनञ्जयौ
012c	सा पुरस्ताच्च पश्चाच्च गृहीता भारती चमूः
013a	तत्र कृत्यमहं मन्ये सैन्धवस्याभिरक्षणम्
013c	स नो रक्ष्यतमस्तात क्रुद्धाद्भीतो धनञ्जयात्
014a	गतौ हि सैन्धवं वीरौ युयुधानवृकोदरौ
014c	सम्प्राप्तं तदिदं द्यूतं यत्तच्छकुनिबुद्धिजम्
015a	न सभायां जयो वृत्तो नापि तत्र पराजयः
015c	इह नो ग्लहमानानामद्य तात जयाजयौ
016a	यान्स्म तान्ग्लहते घोराञ्शकुनिः कुरुसंसदि
016c	अक्षान्सम्मन्यमानः स प्रा क्शरास्ते दुरासदाः
017a	यत्र ते बहवस्तात कुरवः पर्यवस्थिताः
017c	सेनां दुरोदरं विद्धि शरानक्षान्विशां पते
018a	ग्लहं च सैन्धवं राजन्नत्र द्यूतस्य निश्चयः
018c	सैन्धवे हि महाद्यूतं समासक्तं परैः सह
019a	अत्र सर्वे महाराज त्यक्त्वा जीवितमात्मनः
019c	सैन्धवस्य रणे रक्षां विधिवत्कर्तुमर्हथ
019e	तत्र नो ग्लहमानानां ध्रुवौ तात जयाजयौ
020a	यत्र ते परमेष्वासा यत्ता रक्षन्ति सैन्धवम्
020c	तत्र याहि स्वयं शीघ्रं तांश्च रक्षस्व रक्षिणः
021a	इहैव त्वहमासिष्ये प्रेषयिष्यामि चापरान्
021c	निरोत्स्यामि च पाञ्चालान्सहितान्पाण्डुसृञ्जयैः
022a	ततो दुर्योधनः प्रायात्तूर्णमाचार्यशासनात्
022c	उद्यम्यात्मानमुग्राय कर्मणे सपदानुगः
023a	चक्ररक्षौ तु पाञ्चाल्यौ युधामन्यूत्तमौजसौ
023c	बाह्येन सेनामभ्येत्य जग्मतुः सव्यसाचिनम्
024a	तौ हि पूर्वं महाराज वारितौ कृतवर्मणा
024c	प्रविष्टे त्वर्जुने राजंस्तव सैन्यं युयुत्सया
025a	ताभ्यां दुर्योधनः सार्धमगच्छद्युद्धमुत्तमम्
025c	त्वरितस्त्वरमाणाभ्यां भ्रातृभ्यां भारतो बली
026a	तावभिद्रवतामेनमुभावुद्यतकार्मुकौ
026c	महारथसमाख्यातौ क्षत्रियप्रवरौ युधि
027a	युधामन्युस्तु सङ्क्रुद्धः शरांस्त्रिंशतमायसान्
027c	व्यसृजत्तव पुत्रस्य त्वरमाणः स्तनान्तरे
028a	दुर्योधनोऽपि राजेन्द्र पाञ्चाल्यस्योत्तमौजसः
028c	जघान चतुरश्चाश्वानुभौ च पार्ष्णिसारथी
029a	उत्तमौजा हताश्वस्तु हतसूतश्च संयुगे
029c	आरुरोह रथं भ्रातुर्युधामन्योरभित्वरन्
030a	स रथं प्राप्य तं भ्रातुर्दुर्योधनहयाञ्शरैः
030c	बहुभिस्ताडयामास ते हताः प्रापतन्भुवि
031a	हयेषु पतितेष्वस्य चिच्छेद परमेषुणा
031c	युधामन्युर्धनुः शीघ्रं शरावापं च संयुगे
032a	हताश्वसूतात्स रथादवप्लुत्य महारथः
032c	गदामादाय ते पुत्रः पाञ्चाल्यावभ्यधावत
033a	तमापतन्तं सम्प्रेक्ष्य क्रुद्धं परपुरञ्जयम्
033c	अवप्लुतौ रथोपस्थाद्युधामन्यूत्तमौजसौ
034a	ततः स हेमचित्रं तं स्यन्दनप्रवरं गदी
034c	गदया पोथयामास साश्वसूतध्वजं रणे
035a	हत्वा चैनं स पुत्रस्ते हताश्वो हतसारथिः
035c	मद्रराजरथं तूर्णमारुरोह परन्तपः
036a	पाञ्चालानां तु मुख्यौ तौ राजपुत्रौ महाबलौ
036c	रथमन्यं समारुह्य धनञ्जयमभीयतुः
