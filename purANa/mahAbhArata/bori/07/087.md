001	सञ्जय उवाच
001a	धर्मराजस्य तद्वाक्यं निशम्य शिनिपुङ्गवः
001c	पार्थाच्च भयमाशङ्कन्परित्यागान्महीपतेः
002a	अपवादं ह्यात्मनश्च लोकाद्रक्षन्विशेषतः
002c	न मां भीत इति ब्रूयुरायान्तं फल्गुनं प्रति
003a	निश्चित्य बहुधैवं स सात्यकिर्युद्धदुर्मदः
003c	धर्मराजमिदं वाक्यमब्रवीत्पुरुषर्षभ
004a	कृतां चेन्मन्यसे रक्षां स्वस्ति तेऽस्तु विशां पते
004c	अनुयास्यामि बीभत्सुं करिष्ये वचनं तव
005a	न हि मे पाण्डवात्कश्चित्त्रिषु लोकेषु विद्यते
005c	यो वै प्रियतरो राजन्सत्यमेतद्ब्रवीमि ते
006a	तस्याहं पदवीं यास्ये सन्देशात्तव मानद
006c	त्वत्कृते न च मे किञ्चिदकर्तव्यं कथञ्चन
007a	यथा हि मे गुरोर्वाक्यं विशिष्टं द्विपदां वर
007c	तथा तवापि वचनं विशिष्टतरमेव मे
008a	प्रिये हि तव वर्तेते भ्रातरौ कृष्णपाण्डवौ
008c	तयोः प्रिये स्थितं चैव विद्धि मां राजपुङ्गव
009a	तवाज्ञां शिरसा गृह्य पाण्डवार्थमहं प्रभो
009c	भित्त्वेदं दुर्भिदं सैन्यं प्रयास्ये नरसत्तम
010a	द्रोणानीकं विशाम्येष क्रुद्धो झष इवार्णवम्
010c	तत्र यास्यामि यत्रासौ राजन्राजा जयद्रथः
011a	यत्र सेनां समाश्रित्य भीतस्तिष्ठति पाण्डवात्
011c	गुप्तो रथवरश्रेष्ठैर्द्रौणिकर्णकृपादिभिः
012a	इतस्त्रियोजनं मन्ये तमध्वानं विशां पते
012c	यत्र तिष्ठति पार्थोऽसौ जयद्रथवधोद्यतः
013a	त्रियोजनगतस्यापि तस्य यास्याम्यहं पदम्
013c	आसैन्धववधाद्राजन्सुदृढेनान्तरात्मना
014a	अनादिष्टस्तु गुरुणा को नु युध्येत मानवः
014c	आदिष्टस्तु त्वया राजन्को न युध्येत मादृशः
014e	अभिजानामि तं देशं यत्र यास्याम्यहं प्रभो
015a	हुडशक्तिगदाप्रासखड्गचर्मर्ष्टितोमरम्
015c	इष्वस्त्रवरसम्बाधं क्षोभयिष्ये बलार्णवम्
016a	यदेतत्कुञ्जरानीकं साहस्रमनुपश्यसि
016c	कुलमञ्जनकं नाम यत्रैते वीर्यशालिनः
017a	आस्थिता बहुभिर्म्लेच्छैर्युद्धशौण्डैः प्रहारिभिः
017c	नागा मेघनिभा राजन्क्षरन्त इव तोयदाः
018a	नैते जातु निवर्तेरन्प्रेषिता हस्तिसादिभिः
018c	अन्यत्र हि वधादेषां नास्ति राजन्पराजयः
019a	अथ यान्रथिनो राजन्समन्तादनुपश्यसि
019c	एते रुक्मरथा नाम राजपुत्रा महारथाः
020a	रथेष्वस्त्रेषु निपुणा नागेषु च विशां पते
020c	धनुर्वेदे गताः पारं मुष्टियुद्धे च कोविदाः
021a	गदायुद्धविशेषज्ञा नियुद्धकुशलास्तथा
021c	खड्गप्रहरणे युक्ताः सम्पाते चासिचर्मणोः
022a	शूराश्च कृतविद्याश्च स्पर्धन्ते च परस्परम्
022c	नित्यं च समरे राजन्विजिगीषन्ति मानवान्
023a	कर्णेन विजिता राजन्दुःशासनमनुव्रताः
023c	एतांस्तु वासुदेवोऽपि रथोदारान्प्रशंसति
024a	सततं प्रियकामाश्च कर्णस्यैते वशे स्थिताः
024c	तस्यैव वचनाद्राजन्निवृत्ताः श्वेतवाहनात्
025a	ते न क्षता न च श्रान्ता दृढावरणकार्मुकाः
025c	मदर्थं विष्ठिता नूनं धार्तराष्ट्रस्य शासनात्
026a	एतान्प्रमथ्य सङ्ग्रामे प्रियार्थं तव कौरव
026c	प्रयास्यामि ततः पश्चात्पदवीं सव्यसाचिनः
027a	यांस्त्वेतानपरान्राजन्नागान्सप्तशतानि च
027c	प्रेक्षसे वर्मसञ्छन्नान्किरातैः समधिष्ठितान्
028a	किरातराजो यान्प्रादाद्गृहीतः सव्यसाचिना
028c	स्वलङ्कृतांस्तथा प्रेष्यानिच्छञ्जीवितमात्मनः
029a	आसन्नेते पुरा राजंस्तव कर्मकरा दृढम्
029c	त्वामेवाद्य युयुत्सन्ते पश्य कालस्य पर्ययम्
030a	तेषामेते महामात्राः किराता युद्धदुर्मदाः
030c	हस्तिशिक्षाविदश्चैव सर्वे चैवाग्नियोनयः
031a	एते विनिर्जिताः सर्वे सङ्ग्रामे सव्यसाचिना
031c	मदर्थमद्य संयत्ता दुर्योधनवशानुगाः
032a	एतान्भित्त्वा शरै राजन्किरातान्युद्धदुर्मदान्
032c	सैन्धवस्य वधे युक्तमनुयास्यामि पाण्डवम्
033a	ये त्वेते सुमहानागा अञ्जनस्य कुलोद्भवाः
033c	कर्कशाश्च विनीताश्च प्रभिन्नकरटामुखाः
034a	जाम्बूनदमयैः सर्वैर्वर्मभिः सुविभूषिताः
034c	लब्धलक्ष्या रणे राजन्नैरावणसमा युधि
035a	उत्तरात्पर्वतादेते तीक्ष्णैर्दस्युभिरास्थिताः
035c	कर्कशैः प्रवरैर्योधैः कार्ष्णायसतनुच्छदैः
036a	सन्ति गोयोनयश्चात्र सन्ति वानरयोनयः
036c	अनेकयोनयश्चान्ये तथा मानुषयोनयः
037a	अनीकमसतामेतद्धूमवर्णमुदीर्यते
037c	म्लेच्छानां पापकर्तॄणां हिमवद्दुर्गवासिनाम्
038a	एतद्दुर्योधनो लब्ध्वा समग्रं नागमण्डलम्
038c	कृपं च सौमदत्तिं च द्रोणं च रथिनां वरम्
039a	सिन्धुराजं तथा कर्णमवमन्यत पाण्डवान्
039c	कृतार्थमथ चात्मानं मन्यते कालचोदितः
040a	ते च सर्वेऽनुसम्प्राप्ता मम नाराचगोचरम्
040c	न विमोक्ष्यन्ति कौन्तेय यद्यपि स्युर्मनोजवाः
041a	तेन सम्भाविता नित्यं परवीर्योपजीविना
041c	विनाशमुपयास्यन्ति मच्छरौघनिपीडिताः
042a	ये त्वेते रथिनो राजन्दृश्यन्ते काञ्चनध्वजाः
042c	एते दुर्वारणा नाम काम्बोजा यदि ते श्रुताः
043a	शूराश्च कृतविद्याश्च धनुर्वेदे च निष्ठिताः
043c	संहताश्च भृशं ह्येते अन्योन्यस्य हितैषिणः
044a	अक्षौहिण्यश्च संरब्धा धार्तराष्ट्रस्य भारत
044c	यत्ता मदर्थं तिष्ठन्ति कुरुवीराभिरक्षिताः
045a	अप्रमत्ता महाराज मामेव प्रत्युपस्थिताः
045c	तांस्त्वहं प्रमथिष्यामि तृणानीव हुताशनः
046a	तस्मात्सर्वानुपासङ्गान्सर्वोपकरणानि च
046c	रथे कुर्वन्तु मे राजन्यथावद्रथकल्पकाः
047a	अस्मिंस्तु खलु सङ्ग्रामे ग्राह्यं विविधमायुधम्
047c	यथोपदिष्टमाचार्यैः कार्यः पञ्चगुणो रथः
048a	काम्बोजैर्हि समेष्यामि क्रुद्धैराशीविषोपमैः
048c	नानाशस्त्रसमावापैर्विविधायुधयोधिभिः
049a	किरातैश्च समेष्यामि विषकल्पैः प्रहारिभिः
049c	लालितैः सततं राज्ञा दुर्योधनहितैषिभिः
050a	शकैश्चापि समेष्यामि शक्रतुल्यपराक्रमैः
050c	अग्निकल्पैर्दुराधर्षैः प्रदीप्तैरिव पावकैः
051a	तथान्यैर्विविधैर्योधैः कालकल्पैर्दुरासदैः
051c	समेष्यामि रणे राजन्बहुभिर्युद्धदुर्मदैः
052a	तस्माद्वै वाजिनो मुख्या विश्रान्ताः शुभलक्षणाः
052c	उपावृत्ताश्च पीताश्च पुनर्युज्यन्तु मे रथे
053a	तस्य सर्वानुपासङ्गान्सर्वोपकरणानि च
053c	रथे प्रास्थापयद्राजा शस्त्राणि विविधानि च
054a	ततस्तान्सर्वतो मुक्त्वा सदश्वांश्चतुरो जनाः
054c	रसवत्पाययामासुः पानं मदसमीरिणम्
055a	पीतोपवृत्तान्स्नातांश्च जग्धान्नान्समलङ्कृतान्
055c	विनीतशल्यांस्तुरगांश्चतुरो हेममालिनः
056a	तान्यत्तान्रुक्मवर्णाभान्विनीताञ्शीघ्रगामिनः
056c	संहृष्टमनसोऽव्यग्रान्विधिवत्कल्पिते रथे
057a	महाध्वजेन सिंहेन हेमकेसरमालिना
057c	संवृते केतनैर्हेमैर्मणिविद्रुमचित्रितैः
057e	पाण्डुराभ्रप्रकाशाभिः पताकाभिरलङ्कृते
058a	हेमदण्डोच्छ्रितच्छत्रे बहुशस्त्रपरिच्छदे
058c	योजयामास विधिवद्धेमभाण्डविभूषितान्
059a	दारुकस्यानुजो भ्राता सूतस्तस्य प्रियः सखा
059c	न्यवेदयद्रथं युक्तं वासवस्येव मातलिः
060a	ततः स्नातः शुचिर्भूत्वा कृतकौतुकमङ्गलः
060c	स्नातकानां सहस्रस्य स्वर्णनिष्कानदापयत्
060e	आशीर्वादैः परिष्वक्तः सात्यकिः श्रीमतां वरः
061a	ततः स मधुपर्कार्हः पीत्वा कैलावतं मधु
061c	लोहिताक्षो बभौ तत्र मदविह्वललोचनः
062a	आलभ्य वीरकांस्यं च हर्षेण महतान्वितः
062c	द्विगुणीकृततेजा हि प्रज्वलन्निव पावकः
062e	उत्सङ्गे धनुरादाय सशरं रथिनां वरः
063a	कृतस्वस्त्ययनो विप्रैः कवची समलङ्कृतः
063c	लाजैर्गन्धैस्तथा माल्यैः कन्याभिश्चाभिनन्दितः
064a	युधिष्ठिरस्य चरणावभिवाद्य कृताञ्जलिः
064c	तेन मूर्धन्युपाघ्रात आरुरोह महारथम्
065a	ततस्ते वाजिनो हृष्टाः सुपुष्टा वातरंहसः
065c	अजय्या जैत्रमूहुस्तं विकुर्वन्तः स्म सैन्धवाः
066a	अथ हर्षपरीताङ्गः सात्यकिर्भीममब्रवीत्
066c	त्वं भीम रक्ष राजानमेतत्कार्यतमं हि ते
067a	अहं भित्त्वा प्रवेक्ष्यामि कालपक्वमिदं बलम्
067c	आयत्यां च तदात्वे च श्रेयो राज्ञोऽभिरक्षणम्
068a	जानीषे मम वीर्यं त्वं तव चाहमरिन्दम
068c	तस्माद्भीम निवर्तस्व मम चेदिच्छसि प्रियम्
069a	तथोक्तः सात्यकिं प्राह व्रज त्वं कार्यसिद्धये
069c	अहं राज्ञः करिष्यामि रक्षां पुरुषसत्तम
070a	एवमुक्तः प्रत्युवाच भीमसेनं स माधवः
070c	गच्छ गच्छ द्रुतं पार्थ ध्रुवोऽद्य विजयो मम
071a	यन्मे स्निग्धोऽनुरक्तश्च त्वमद्य वशगः स्थितः
071c	निमित्तानि च धन्यानि यथा भीम वदन्ति मे
072a	निहते सैन्धवे पापे पाण्डवेन महात्मना
072c	परिष्वजिष्ये राजानं धर्मात्मानं न संशयः
073a	एतावदुक्त्वा भीमं तु विसृज्य च महामनाः
073c	सम्प्रैक्षत्तावकं सैन्यं व्याघ्रो मृगगणानिव
074a	तं दृष्ट्वा प्रविविक्षन्तं सैन्यं तव जनाधिप
074c	भूय एवाभवन्मूढं सुभृशं चाप्यकम्पत
075a	ततः प्रयातः सहसा सैन्यं तव स सात्यकिः
075c	दिदृक्षुरर्जुनं राजन्धर्मराजस्य शासनात्
