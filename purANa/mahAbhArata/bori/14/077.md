001	वैशम्पायन उवाच
001a	ततो गाण्डीवभृच्छूरो युद्धाय समवस्थितः
001c	विबभौ युधि दुर्धर्षो हिमवानचलो यथा
002a	ततः सैन्धवयोधास्ते पुनरेव व्यवस्थिताः
002c	विमुञ्चन्तः सुसंरब्धाः शरवर्षाणि भारत
003a	तान्प्रसह्य महावीर्यः पुनरेव व्यवस्थितान्
003c	ततः प्रोवाच कौन्तेयो मुमूर्षूञ्श्लक्ष्णया गिरा
004a	युध्यध्वं परया शक्त्या यतध्वं च वधे मम
004c	कुरुध्वं सर्वकार्याणि महद्वो भयमागतम्
005a	एष योत्स्यामि वः सर्वान्निवार्य शरवागुराम्
005c	तिष्ठध्वं युद्धमनसो दर्पं विनयिताऽस्मि वः
006a	एतावदुक्त्वा कौरव्यो रुषा गाण्डीवभृत्तदा
006c	ततोऽथ वचनं स्मृत्वा भ्रातुर्ज्येष्ठस्य भारत
007a	न हन्तव्या रणे तात क्षत्रिया विजिगीषवः
007c	जेतव्याश्चेति यत्प्रोक्तं धर्मराज्ञा महात्मना
007e	चिन्तयामास च तदा फल्गुनः पुरुषर्षभः
008a	इत्युक्तोऽहं नरेन्द्रेण न हन्तव्या नृपा इति
008c	कथं तन्न मृषेह स्याद्धर्मराजवचः शुभम्
009a	न हन्येरंश्च राजानो राज्ञश्चाज्ञा कृता भवेत्
009c	इति सञ्चिन्त्य स तदा भ्रातुः प्रियहिते रतः
009e	प्रोवाच वाक्यं धर्मज्ञः सैन्धवान्युद्धदुर्मदान्
010a	बालान्स्त्रियो वा युष्माकं न हनिष्ये व्यवस्थितान्
010c	यश्च वक्ष्यति सङ्ग्रामे तवास्मीति पराजितः
011a	एतच्छ्रुत्वा वचो मह्यं कुरुध्वं हितमात्मनः
011c	अतोऽन्यथा कृच्छ्रगता भविष्यथ मयाऽर्दिताः
012a	एवमुक्त्वा तु तान्वीरान्युयुधे कुरुपुङ्गवः
012c	अत्वरावानसंरब्धः संरब्धैर्विजिगीषुभिः
013a	ततः शतसहस्राणि शराणां नतपर्वणाम्
013c	मुमुचुः सैन्धवा राजंस्तदा गाण्डीवधन्वनि
014a	स तानापततः क्रूरानाशीविषविषोपमान्
014c	चिच्छेद निशितैर्बाणैरन्तरैव धनञ्जयः
015a	छित्त्वा तु तानाशुगमान्कङ्कपत्राञ्शिलाशितान्
015c	एकैकमेष दशभिर्बिभेद समरे शरैः
016a	ततः प्रासांश्च शक्तीश्च पुनरेव धनञ्जये
016c	जयद्रथं हतं स्मृत्वा चिक्षिपुः सैन्धवा नृपाः
017a	तेषां किरीटी सङ्कल्पं मोघं चक्रे महामनाः
017c	सर्वांस्तानन्तरा छित्त्वा मुदा चुक्रोश पाण्डवः
018a	तथैवाऽऽपततां तेषां योधानां जयगृद्धिनाम्
018c	शिरांसि पातयामास भल्लैः संनतपर्वभिः
019a	तेषां प्रद्रवतां चैव पुनरेव च धावताम्
019c	निवर्ततां च शब्दोऽभूत्पूर्णस्येव महोदधेः
020a	ते वध्यमानास्तु तदा पार्थेनामिततेजसा
020c	यथाप्राणं यथोत्साहं योधयामासुरर्जुनम्
021a	ततस्ते फल्गुनेनाजौ शरैः संनतपर्वभिः
021c	कृता विसञ्ज्ञा भूयिष्ठाः क्लान्तवाहनसैनिकाः
022a	तांस्तु सर्वान्परिग्लानान्विदित्वा धृतराष्ट्रजा
022c	दुःशला बालमादाय नप्तारं प्रययौ तदा
022e	सुरथस्य सुतं वीरं रथेनानागसं तदा
023a	शान्त्यर्थं सर्वयोधानामभ्यगच्छत पाण्डवम्
023c	सा धनञ्जयमासाद्य मुमोचाऽऽर्तस्वरं तदा
023e	धनञ्जयोऽपि तां दृष्ट्वा धनुर्विससृजे प्रभुः
024a	समुत्सृष्टधनुः पार्थो विधिवद्भगिनीं तदा
024c	प्राह किं करवाणीति सा च तं वाक्यमब्रवीत्
025a	एष ते भरतश्रेष्ठ स्वस्रीयस्याऽऽत्मजः शिशुः
025c	अभिवादयते वीर तं पश्य पुरुषर्षभ
026a	इत्युक्तस्तस्य पितरं स पप्रच्छार्जुनस्तदा
026c	क्वासाविति ततो राजन्दुःशला वाक्यमब्रवीत्
027a	पितृशोकाभिसन्तप्तो विषादार्तोऽस्य वै पिता
027c	पञ्चत्वमगमद्वीर यथा तन्मे निबोध ह
028a	स पूर्वं पितरं श्रुत्वा हतं युद्धे त्वयाऽनघ
028c	त्वामागतं च संश्रुत्य युद्धाय हयसारिणम्
028e	पितुश्च मृत्युदुःखार्तोऽजहात्प्राणान्धनञ्जय
029a	प्राप्तो बीभत्सुरित्येव नाम श्रुत्वैव तेऽनघ
029c	विषादार्तः पपातोर्व्यां ममार च ममात्मजः
030a	तं तु दृष्ट्वा निपतितं ततस्तस्याऽऽत्मजं विभो
030c	गृहीत्वा समनुप्राप्ता त्वामद्य शरणैषिणी
031a	इत्युक्त्वाऽऽर्तस्वरं सा तु मुमोच धृतराष्ट्रजा
031c	दीना दीनं स्थितं पार्थमब्रवीच्चाप्यधोमुखम्
032a	स्वसारं मामवेक्षस्व स्वस्रीयात्मजमेव च
032c	कर्तुमर्हसि धर्मज्ञ दयां मयि कुरूद्वह
032e	विस्मृत्य कुरुराजानं तं च मन्दं जयद्रथम्
033a	अभिमन्योर्यथा जातः परिक्षित्परवीरहा
033c	तथाऽयं सुरथाज्जातो मम पौत्रो महाभुज
034a	तमादाय नरव्याघ्र सम्प्राप्ताऽस्मि तवान्तिकम्
034c	शमार्थं सर्वयोधानां शृणु चेदं वचो मम
035a	आगतोऽयं महाबाहो तस्य मन्दस्य पौत्रकः
035c	प्रसादमस्य बालस्य तस्मात्त्वं कर्तुमर्हसि
036a	एष प्रसाद्य शिरसा मया सार्धमरिन्दम
036c	याचते त्वां महाबाहो शमं गच्छ धनञ्जय
037a	बालस्य हतबन्धोश्च पार्थ किञ्चिदजानतः
037c	प्रसादं कुरु धर्मज्ञ मा मन्युवशमन्वगाः
038a	तमनार्यं नृशंसं च विस्मृत्यास्य पितामहम्
038c	आगस्कारिणमत्यर्थं प्रसादं कर्तुमर्हसि
039a	एवं ब्रुवत्यां करुणं दुःशलायां धनञ्जयः
039c	संस्मृत्य देवीं गान्धारीं धृतराष्ट्रं च पार्थिवम्
039e	प्रोवाच दुःखशोकार्तः क्षत्रधर्मं विगर्हयन्
040a	धिक्तं दुर्योधनं क्षुद्रं राज्यलुब्धं च मानिनम्
040c	यत्कृते बान्धवाः सर्वे मया नीता यमक्षयम्
041a	इत्युक्त्वा बहु सान्त्वादि प्रसादमकरोज्जयः
041c	परिष्वज्य च तां प्रीतो विससर्ज गृहान्प्रति
042a	दुःशला चापि तान्योधान्निवार्य महतो रणात्
042c	सम्पूज्य पार्थं प्रययौ गृहान्प्रति शुभानना
043a	ततः सैन्धवकान्योधान्विनिर्जित्य नरर्षभः
043c	पुनरेवान्वधावत्स तं हयं कामचारिणम्
044a	ससार यज्ञियं वीरो विधिवत्स विशां पते
044c	तारामृगमिवाकाशे देवदेवः पिनाकधृक्
045a	स च वाजी यथेष्टेन तांस्तान्देशान्यथासुखम्
045c	विचचार यथाकामं कर्म पार्थस्य वर्धयन्
046a	क्रमेण स हयस्त्वेवं विचरन्भरतर्षभ
046c	मणिपूरपतेर्देशमुपायात्सहपाण्डवः
