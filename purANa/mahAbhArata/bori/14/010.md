001	इन्द्र उवाच
001a	एवमेतद्ब्रह्मबलं गरीयो न ब्रह्मतः किञ्चिदन्यद्गरीयः
001c	आविक्षितस्य तु बलं न मृष्ये वज्रमस्मै प्रहरिष्यामि घोरम्
002a	धृतराष्ट्र प्रहितो गच्छ मरुत्तं संवर्तेन सहितं तं वदस्व
002c	बृहस्पतिं त्वमुपशिक्षस्व राजन्वज्रं वा ते प्रहरिष्यामि घोरम्
003	व्यास उवाच
003a	ततो गत्वा धृतराष्ट्रो नरेन्द्रं प्रोवाचेदं वचनं वासवस्य
003c	गन्धर्वं मां धृतराष्ट्रं निबोध त्वामागतं वक्तुकामं नरेन्द्र
004a	ऐन्द्रं वाक्यं शृणु मे राजसिंह यत्प्राह लोकाधिपतिर्महात्मा
004c	बृहस्पतिं याजकं त्वं वृणीष्व वज्रं वा ते प्रहरिष्यामि घोरम्
004e	वचश्चेदेतन्न करिष्यसे मे प्राहैतदेतावदचिन्त्यकर्मा
005	मरुत्त उवाच
005a	त्वं चैवैतद्वेत्थ पुरन्दरश्च विश्वेदेवा वसवश्चाश्विनौ च
005c	मित्रद्रोहे निष्कृतिर्वै यथैव नास्तीति लोकेषु सदैव वादः
006a	बृहस्पतिर्याजयिता महेन्द्रं देवश्रेष्ठं वज्रभृतां वरिष्ठम्
006c	संवर्तो मां याजयिताऽद्य राजन्न ते वाक्यं तस्य वा रोचयामि
007	गन्धर्व उवाच
007a	घोरो नादः श्रूयते वासवस्य नभस्तले गर्जतो राजसिंह
007c	व्यक्तं वज्रं मोक्ष्यते ते महेन्द्रः क्षेमं राजंश्चिन्त्यतामेष कालः
008	व्यास उवाच
008a	इत्येवमुक्तो धृतराष्ट्रेण राजा श्रुत्वा नादं नदतो वासवस्य
008c	तपोनित्यं धर्मविदां वरिष्ठं संवर्तं तं ज्ञापयामास कार्यम्
009	मरुत्त उवाच
009a	इममश्मानं प्लवमानमारादध्वा दूरं तेन न दृश्यतेऽद्य
009c	प्रपद्येऽहं शर्म विप्रेन्द्र त्वत्तः प्रयच्छ तस्मादभयं विप्रमुख्य
010a	अयमायाति वै वज्री दिशो विद्योतयन्दश
010c	अमानुषेण घोरेण सदस्यास्त्रासिता हि नः
011	संवर्त उवाच
011a	भयं शक्राद्व्येतु ते राजसिंह प्रणोत्स्येऽहं भयमेतत्सुघोरम्
011c	संस्तम्भिन्या विद्यया क्षिप्रमेव मा भैस्त्वमस्माद्भव चापि प्रतीतः
012a	अहं संस्तम्भयिष्यामि मा भैस्त्वं शक्रतो नृप
012c	सर्वेषामेव देवानां क्षपितान्यायुधानि मे
013a	दिशो वज्रं व्रजतां वायुरेतु वर्षं भूत्वा निपततु काननेषु
013c	आपः प्लवन्त्वन्तरिक्षे वृथा च सौदामिनी दृश्यतां मा बिभस्त्वम्
014a	अथो वह्निस्त्रातु वा सर्वतस्ते कामं वर्षं वर्षतु वासवो वा
014c	वज्रं तथा स्थापयतां च वायुर्महाघोरं प्लवमानं जलौघैः
015	मरुत्त उवाच
015a	घोरः शब्दः श्रूयते वै महास्वनो वज्रस्यैष सहितो मारुतेन
015c	आत्मा हि मे प्रव्यथते मुहुर्मुहुर्न मे स्वास्थ्यं जायते चाद्य विप्र
016	संवर्त उवाच
016a	वज्रादुग्राद्व्येतु भयं तवाद्य वातो भूत्वा हन्मि नरेन्द्र वज्रम्
016c	भयं त्यक्त्वा वरमन्यं वृणीष्व कं ते कामं तपसा साधयामि
017	मरुत्त उवाच
017a	इन्द्रः साक्षात्सहसाऽभ्येतु विप्र हविर्यज्ञे प्रतिगृह्णातु चैव
017c	स्वं स्वं धिष्ण्यं चैव जुषन्तु देवाः सुतं सोमं प्रतिगृह्णन्तु चैव
018	संवर्त उवाच
018a	अयमिन्द्रो हरिभिरायाति राजन्देवैः सर्वैः सहितः सोमपीथी
018c	मन्त्राहूतो यज्ञमिमं मयाऽद्य पश्यस्वैनं मन्त्रविस्रस्तकायम्
019	व्यास उवाच
019a	ततो देवैः सहितो देवराजो रथे युक्त्वा तान्हरीन्वाजिमुख्यान्
019c	आयाद्यज्ञमधि राज्ञः पिपासुराविक्षितस्याप्रमेयस्य सोमम्
020a	तमायान्तं सहितं देवसङ्घैः प्रत्युद्ययौ सपुरोधा मरुत्तः
020c	चक्रे पूजां देवराजाय चाग्र्यां यथाशास्त्रं विधिवत्प्रीयमाणः
021	संवर्त उवाच
021a	स्वागतं ते पुरुहूतेह विद्वन्यज्ञोऽद्यायं सन्निहिते त्वयीन्द्र
021c	शोशुभ्यते बलवृत्रघ्न भूयः पिबस्व सोमं सुतमुद्यतं मया
022	मरुत्त उवाच
022a	शिवेन मां पश्य नमश्च तेऽस्तु प्राप्तो यज्ञः सफलं जीवितं मे
022c	अयं यज्ञं कुरुते मे सुरेन्द्र बृहस्पतेरवरो जन्मना यः
023	इन्द्र उवाच
023a	जानामि ते गुरुमेनं तपोधनं बृहस्पतेरनुजं तिग्मतेजसम्
023c	यस्याह्वानादागतोऽहं नरेन्द्र प्रीतिर्मेऽद्य त्वयि मनुः प्रनष्टः
024	संवर्त उवाच
024a	यदि प्रीतस्त्वमसि वै देवराज तस्मात्स्वयं शाधि यज्ञे विधानम्
024c	स्वयं सर्वान्कुरु मार्गान्सुरेन्द्र जानात्वयं सर्वलोकश्च देव
025	व्यास उवाच
025a	एवमुक्तस्त्वाङ्गिरसेन शक्रः समादिदेश स्वयमेव देवान्
025c	सभाः क्रियन्तामावसथाश्च मुख्याः सहस्रशश्चित्रभौमाः समृद्धाः
026a	कॢप्तस्थूणाः कुरुतारोहणानि गन्धर्वाणामप्सरसां च शीघ्रम्
026c	येषु नृत्येरन्नप्सरसः सहस्रशः स्वर्गोद्देशः क्रियतां यज्ञवाटः
027a	इत्युक्तास्ते चक्रुराशु प्रतीता दिवौकसः शक्रवाक्यान्नरेन्द्र
027c	ततो वाक्यं प्राह राजानमिन्द्रः प्रीतो राजन्पूजयानो मरुत्तम्
028a	एष त्वयाहमिह राजन्समेत्य ये चाप्यन्ये तव पूर्वे नरेन्द्राः
028c	सर्वाश्चान्या देवताः प्रीयमाणा हविस्तुभ्यं प्रतिगृह्णन्तु राजन्
029a	आग्नेयं वै लोहितमालभन्तां वैश्वदेवं बहुरूपं विराजन्
029c	नीलं चोक्षाणं मेध्यमभ्यालभन्तां चलच्छिश्नं मत्प्रदिष्टं द्विजेन्द्राः
030a	ततो यज्ञो ववृधे तस्य राज्ञो यत्र देवाः स्वयमन्नानि जह्रुः
030c	यस्मिञ्शक्रो ब्राह्मणैः पूज्यमानः सदस्योऽभूद्धरिमान्देवराजः
031a	ततः संवर्तश्चित्यगतो महात्मा यथा वह्निः प्रज्वलितो द्वितीयः
031c	हवींष्युच्चैराह्वयन्देवसंघाञ्जुहावाग्नौ मन्त्रवत्सुप्रतीतः
032a	ततः पीत्वा बलभित्सोममग्र्यं ये चाप्यन्ये सोमपा वै दिवौकसः
032c	सर्वेऽनुज्ञाताः प्रययुः पार्थिवेन यथाजोषं तर्पिताः प्रीतिमन्तः
033a	ततो राजा जातरूपस्य राशीन्पदे पदे कारयामास हृष्टः
033c	द्विजातिभ्यो विसृजन्भूरि वित्तं रराज वित्तेश इवारिहन्ता
034a	ततो वित्तं विविधं सन्निधाय यथोत्साहं कारयित्वा च कोशम्
034c	अनुज्ञातो गुरुणा सन्निवृत्य शशास गामखिलां सागरान्ताम्
035a	एवङ्गुणः सम्बभूवेह राजा यस्य क्रतौ तत्सुवर्णं प्रभूतम्
035c	तत्त्वं समादाय नरेन्द्र वित्तं यजस्व देवांस्तर्पयानो विधानैः
036	वैशम्पायन उवाच
036a	ततो राजा पाण्डवो हृष्टरूपः श्रुत्वा वाक्यं सत्यवत्याः सुतस्य
036c	मनश्चक्रे तेन वित्तेन यष्टुं ततोऽमात्यैर्मन्त्रयामास भूयः
