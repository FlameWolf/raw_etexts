001	युधिष्ठिर उवाच
001a	कथं वीर्यः समभवत्स राजा वदतां वरः
001c	कथं च जातरूपेण समयुज्यत स द्विज
002a	क्व च तत्साम्प्रतं द्रव्यं भगवन्नवतिष्ठते
002c	कथं च शक्यमस्माभिस्तदवाप्तुं तपोधन
003	व्यास उवाच
003a	असुराश्चैव देवाश्च दक्षस्याऽऽसन्प्रजापतेः
003c	अपत्यं बहुलं तात तेऽस्पर्धन्त परस्परम्
004a	तथैवाऽऽङ्गिरसः पुत्रौ व्रततुल्यौ बभूवतुः
004c	बृहस्पतिर्बृहत्तेजाः संवर्तश्च तपोधनः
005a	तावपि स्पर्धिनौ राजन्पृथगास्तां परस्परम्
005c	बृहस्पतिश्च संवर्तं बाधते स्म पुनः पुनः
006a	स बाध्यमानः सततं भ्रात्रा ज्येष्ठेन भारत
006c	अर्थानुत्सृज्य दिग्वासा वनवासमरोचयत्
007a	वासवोऽप्यसुरान्सर्वान्निर्जित्य च निहत्य च
007c	इन्द्रत्वं प्राप्य लोकेषु ततो वव्रे पुरोहितम्
007e	पुत्रमङ्गिरसो ज्येष्ठं विप्रश्रेष्ठं बृहस्पतिम्
008a	याज्यस्त्वङ्गिरसः पूर्वमासीद्राजा करन्धमः
008c	वीर्येणाप्रतिमो लोके वृत्तेन च बलेन च
008e	शतक्रतुरिवौजस्वी धर्मात्मा संशितव्रतः
009a	वाहनं यस्य योधाश्च द्रव्याणि विविधानि च
009c	ध्यानादेवाभवद्राजन्मुखवातेन सर्वशः
010a	स गुणैः पार्थिवान्सर्वान्वशे चक्रे नराधिपः
010c	सञ्जीव्य कालमिष्टं च सशरीरो दिवं गतः
011a	बभूव तस्य पुत्रस्तु ययातिरिव धर्मवित्
011c	अविक्षिन्नाम शत्रुक्षित्स वशे कृतवान्महीम्
011e	विक्रमेण गुणैश्चैव पितेवाऽऽसीत्स पार्थिवः
012a	तस्य वासवतुल्योऽभून्मरुत्तो नाम वीर्यवान्
012c	पुत्रस्तमनुरक्ताऽभूत्पृथिवी सागराम्बरा
013a	स्पर्धते सततं स स्म देवराजेन पार्थिवः
013c	वासवोऽपि मरुत्तेन स्पर्धते पाण्डुनन्दन
014a	शुचिः स गुणवानासीन्मरुत्तः पृथिवीपतिः
014c	यतमानोऽपि यं शक्रो न विशेषयति स्म ह
015a	सोऽशक्नुवन्विशेषाय समाहूय बृहस्पतिम्
015c	उवाचेदं वचो देवैः सहितो हरिवाहनः
016a	बृहस्पते मरुत्तस्य मा स्म कार्षीः कथञ्चन
016c	दैवं कर्माथ वा पित्र्यं कर्ताऽसि मम चेत्प्रियम्
017a	अहं हि त्रिषु लोकेषु सुराणां च बृहस्पते
017c	इन्द्रत्वं प्राप्तवानेको मरुत्तस्तु महीपतिः
018a	कथं ह्यमर्त्यं ब्रह्मंस्त्वं याजयित्वा सुराधिपम्
018c	याजयेर्मृत्युसंयुक्तं मरुत्तमविशङ्कया
019a	मां वा वृणीष्व भद्रं ते मरुत्तं वा महीपतिम्
019c	परित्यज्य मरुत्तं वा यथाजोषं भजस्व माम्
020a	एवमुक्तः स कौरव्य देवराज्ञा बृहस्पतिः
020c	मुहूर्तमिव सञ्चिन्त्य देवराजानमब्रवीत्
021a	त्वं भूतानामधिपतिस्त्वयि लोकाः प्रतिष्ठिताः
021c	नमुचेर्विश्वरूपस्य निहन्ता त्वं बलस्य च
022a	त्वमाजहर्थ देवानामेको वीर श्रियं पराम्
022c	त्वं बिभर्षि भुवं द्यां च सदैव बलसूदन
023a	पौरोहित्यं कथं कृत्वा तव देवगणेश्वर
023c	याजयेयमहं मर्त्यं मरुत्तं पाकशासन
024a	समाश्वसिहि देवेश नाहं मर्त्याय कर्हिचित्
024c	ग्रहीष्यामि स्रुवं यज्ञे शृणु चेदं वचो मम
025a	हिरण्यरेतसोऽम्भः स्यात्परिवर्तेत मेदिनी
025c	भासं च न रविः कुर्यान्मत्सत्यं विचलेद्यदि
026a	बृहस्पतिवचः श्रुत्वा शक्रो विगतमत्सरः
026c	प्रशस्यैनं विवेशाथ स्वमेव भवनं तदा
