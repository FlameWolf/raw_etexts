001	उत्तङ्क उवाच
001a	अभिजानामि जगतः कर्तारं त्वां जनार्दन
001c	नूनं भवत्प्रसादोऽयमिति मे नास्ति संशयः
002a	चित्तं च सुप्रसन्नं मे त्वद्भावगतमच्युत
002c	विनिवृत्तश्च मे कोप इति विद्धि परन्तप
003a	यदि त्वनुग्रहं कञ्चित्त्वत्तोऽर्होऽहं जनार्दन
003c	द्रष्टुमिच्छामि ते रूपमैश्वरं तन्निदर्शय
004	वैशम्पायन उवाच
004a	ततः स तस्मै प्रीतात्मा दर्शयामास तद्वपुः
004c	शाश्वतं वैष्णवं धीमान्ददृशे यद्धनञ्जयः
005a	स ददर्श महात्मानं विश्वरूपं महाभुजम्
005c	विस्मयं च ययौ विप्रस्तद्दृष्ट्वा रूपमैश्वरम्
006	उत्तङ्क उवाच
006a	विश्वकर्मन्नमस्तेऽस्तु यस्य ते रूपमीदृशम्
006c	पद्भ्यां ते पृथिवी व्याप्ता शिरसा चावृतं नभः
007a	द्यावापृथिव्योर्यन्मध्यं जठरेण तदावृतम्
007c	भुजाभ्यामावृताश्चाशास्त्वमिदं सर्वमच्युत
008a	संहरस्व पुनर्देव रूपमक्षय्यमुत्तमम्
008c	पुनस्त्वां स्वेन रूपेण द्रष्टुमिच्छामि शाश्वतम्
009	वैशम्पायन उवाच
009a	तमुवाच प्रसन्नात्मा गोविन्दो जनमेजय
009c	वरं वृणीष्वेति तदा तमुत्तङ्कोऽब्रवीदिदम्
010a	पर्याप्त एष एवाद्य वरस्त्वत्तो महाद्युते
010c	यत्ते रूपमिदं कृष्ण पश्यामि प्रभवाप्ययम्
011a	तमब्रवीत्पुनः कृष्णो मा त्वमत्र विचारय
011c	अवश्यमेतत्कर्तव्यममोघं दर्शनं मम
012	उत्तङ्क उवाच
012a	अवश्यकरणीयं वै यद्येतन्मन्यसे विभो
012c	तोयमिच्छामि यत्रेष्टं मरुष्वेतद्धि दुर्लभम्
013	वैशम्पायन उवाच
013a	ततः संहृत्य तत्तेजः प्रोवाचोत्तङ्कमीश्वरः
013c	एष्टव्ये सति चिन्त्योऽहमित्युक्त्वा द्वारकां ययौ
014a	ततः कदाचिद्भगवानुत्तङ्कस्तोयकाङ्क्षया
014c	तृषितः परिचक्राम मरौ सस्मार चाच्युतम्
015a	ततो दिग्वाससं धीमान्मातङ्गं मलपङ्किनम्
015c	अपश्यत मरौ तस्मिञ्श्वयूथपरिवारितम्
016a	भीषणं बद्धनिस्त्रिंशं बाणकार्मुकधारिणम्
016c	तस्याधः स्रोतसोऽपश्यद्वारि भूरि द्विजोत्तमः
017a	स्मरन्नेव च तं प्राह मातङ्गः प्रहसन्निव
017c	एह्युत्तङ्क प्रतीच्छस्व मत्तो वारि भृगूद्वह
017e	कृपा हि मे सुमहती त्वां दृष्ट्वा तृट्समाहतम्
018a	इत्युक्तस्तेन स मुनिस्तत्तोयं नाभ्यनन्दत
018c	चिक्षेप च स तं धीमान्वाग्भिरुग्राभिरच्युतम्
019a	पुनः पुनश्च मातङ्गः पिबस्वेति तमब्रवीत्
019c	न चापिबत्स सक्रोधः क्षुभितेनान्तरात्मना
020a	स तथा निश्चयात्तेन प्रत्याख्यातो महात्मना
020c	श्वभिः सह महाराज तत्रैवान्तरधीयत
021a	उत्तङ्कस्तं तथा दृष्ट्वा ततो व्रीडितमानसः
021c	मेने प्रलब्धमात्मानं कृष्णेनामित्रघातिना
022a	अथ तेनैव मार्गेण शङ्खचक्रगदाधरः
022c	आजगाम महाबाहुरुत्तङ्कश्चैनमब्रवीत्
023a	न युक्तं तादृशं दातुं त्वया पुरुषसत्तम
023c	सलिलं विप्रमुख्येभ्यो मातङ्गस्रोतसा विभो
024a	इत्युक्तवचनं धीमान्महाबुद्धिर्जनार्दनः
024c	उत्तङ्कं श्लक्ष्णया वाचा सान्त्वयन्निदमब्रवीत्
025a	यादृशेनेह रूपेण योग्यं दातुं वृतेन वै
025c	तादृशं खलु मे दत्तं त्वं तु तन्नावबुध्यसे
026a	मया त्वदर्थमुक्तो हि वज्रपाणिः पुरन्दरः
026c	उत्तङ्कायामृतं देहि तोयरूपमिति प्रभुः
027a	स मामुवाच देवेन्द्रो न मर्त्योऽमर्त्यतां व्रजेत्
027c	अन्यमस्मै वरं देहीत्यसकृद्भृगुनन्दन
028a	अमृतं देयमित्येव मयोक्तः स शचीपतिः
028c	स मां प्रसाद्य देवेन्द्रः पुनरेवेदमब्रवीत्
029a	यदि देयमवश्यं वै मातङ्गोऽहं महाद्युते
029c	भूत्वाऽमृतं प्रदास्यामि भार्गवाय महात्मने
030a	यद्येवं प्रतिगृह्णाति भार्गवोऽमृतमद्य वै
030c	प्रदातुमेष गच्छामि भार्गवायामृतं प्रभो
030e	प्रत्याख्यातस्त्वहं तेन न दद्यामिति भार्गव
031a	स तथा समयं कृत्वा तेन रूपेण वासवः
031c	उपस्थितस्त्वया चापि प्रत्याख्यातोऽमृतं ददत्
031e	चण्डालरूपी भगवान्सुमहांस्ते व्यतिक्रमः
032a	यत्तु शक्यं मया कर्तुं भूय एव तवेप्सितम्
032c	तोयेप्सां तव दुर्धर्ष करिष्ये सफलामहम्
033a	येष्वहःसु तव ब्रह्मन्सलिलेच्छा भविष्यति
033c	तदा मरौ भविष्यन्ति जलपूर्णाः पयोधराः
034a	रसवच्च प्रदास्यन्ति ते तोयं भृगुनन्दन
034c	उत्तङ्कमेघा इत्युक्ताः ख्यातिं यास्यन्ति चापि ते
035a	इत्युक्तः प्रीतिमान्विप्रः कृष्णेन स बभूव ह
035c	अद्याप्युत्तङ्कमेघाश्च मरौ वर्षन्ति भारत
