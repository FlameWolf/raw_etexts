001	वासुदेव उवाच
001a	ततस्तस्योपसङ्गृह्य पादौ प्रश्नान्सुदुर्वचान्
001c	पप्रच्छ तांश्च सर्वान्स प्राह धर्मभृतां वरः
002	काश्यप उवाच
002a	कथं शरीरं च्यवते कथं चैवोपपद्यते
002c	कथं कष्टाच्च संसारात्संसरन्परिमुच्यते
003a	आत्मानं वा कथं युक्त्वा तच्छरीरं विमुञ्चति
003c	शरीरतश्च निर्मुक्तः कथमन्यत्प्रपद्यते
004a	कथं शुभाशुभे चायं कर्मणी स्वकृते नरः
004c	उपभुङ्क्ते क्व वा कर्म विदेहस्योपतिष्ठति
005	ब्राह्मण उवाच
005a	एवं सञ्चोदितः सिद्धः प्रश्नांस्तान्प्रत्यभाषत
005c	आनुपूर्व्येण वार्ष्णेय यथा तन्मे वचः शृणु
006	सिद्ध उवाच
006a	आयुःकीर्तिकराणीह यानि कर्माणि सेवते
006c	शरीरग्रहणेऽन्यस्मिंस्तेषु क्षीणेषु सर्वशः
007a	आयुःक्षयपरीतात्मा विपरीतानि सेवते
007c	बुद्धिर्व्यावर्तते चास्य विनाशे प्रत्युपस्थिते
008a	सत्त्वं बलं च कालं चाप्यविदित्वाऽऽत्मनस्तथा
008c	अतिवेलमुपाश्नाति तैर्विरुद्धान्यनात्मवान्
009a	यदायमतिकष्टानि सर्वाण्युपनिषेवते
009c	अत्यर्थमपि वा भुङ्क्ते न वा भुङ्क्ते कदाचन
010a	दुष्टान्नं विषमान्नं च सोऽन्योन्येन विरोधि च
010c	गुरु वापि समं भुङ्क्ते नातिजीर्णेऽपि वा पुनः
011a	व्यायाममतिमात्रं वा व्यवायं चोपसेवते
011c	सततं कर्मलोभाद्वा प्राप्तं वेगविधारणम्
012a	रसातियुक्तमन्नं वा दिवास्वप्नं निषेवते
012c	अपक्वानागते काले स्वयं दोषान्प्रकोपयन्
013a	स्वदोषकोपनाद्रोगं लभते मरणान्तिकम्
013c	अथ चोद्बन्धनादीनि परीतानि व्यवस्यति
014a	तस्य तैः कारणैर्जन्तोः शरीराच्च्यवते यथा
014c	जीवितं प्रोच्यमानं तद्यथावदुपधारय
015a	ऊष्मा प्रकुपितः काये तीव्रवायुसमीरितः
015c	शरीरमनुपर्येति सर्वान्प्राणान्रुणद्धि वै
016a	अत्यर्थं बलवानूष्मा शरीरे परिकोपितः
016c	भिनत्ति जीवस्थानानि तानि मर्माणि विद्धि च
017a	ततः सवेदनः सद्यो जीवः प्रच्यवते क्षरन्
017c	शरीरं त्यजते जन्तुश्छिद्यमानेषु मर्मसु
017e	वेदनाभिः परीतात्मा तद्विद्धि द्विजसत्तम
018a	जातीमरणसंविग्नाः सततं सर्वजन्तवः
018c	दृश्यन्ते संत्यजन्तश्च शरीराणि द्विजर्षभ
019a	गर्भसङ्क्रमणे चापि मर्मणामतिसर्पणे
019c	तादृशीमेव लभते वेदनां मानवः पुनः
020a	भिन्नसन्धिरथ क्लेदमद्भिः स लभते नरः
020c	यथा पञ्चसु भूतेषु संश्रितत्वं निगच्छति
020e	शैत्यात्प्रकुपितः काये तीव्रवायुसमीरितः
021a	यः स पञ्चसु भूतेषु प्राणापाने व्यवस्थितः
021c	स गच्छत्यूर्ध्वगो वायुः कृच्छ्रान्मुक्त्वा शरीरिणम्
022a	शरीरं च जहात्येव निरुच्छ्वासश्च दृश्यते
022c	निरूष्मा स निरुच्छ्वासो निःश्रीको गतचेतनः
023a	ब्रह्मणा सम्परित्यक्तो मृत इत्युच्यते नरः
023c	स्रोतोभिर्यैर्विजानाति इन्द्रियार्थाञ्शरीरभृत्
023e	तैरेव न विजानाति प्राणमाहारसम्भवम्
024a	तत्रैव कुरुते काये यः स जीवः सनातनः
024c	तेषां यद्यद्भवेद्युक्तं सन्निपाते क्वचित्क्वचित्
024e	तत्तन्मर्म विजानीहि शास्त्रदृष्टं हि तत्तथा
025a	तेषु मर्मसु भिन्नेषु ततः स समुदीरयन्
025c	आविश्य हृदयं जन्तोः सत्त्वं चाशु रुणद्धि वै
025e	ततः स चेतनो जन्तुर्नाभिजानाति किञ्चन
026a	तमसा संवृतज्ञानः संवृतेष्वथ मर्मसु
026c	स जीवो निरधिष्ठानश्चाव्यते मातरिश्वना
027a	ततः स तं महोच्छ्वासं भृशमुच्छ्वस्य दारुणम्
027c	निष्क्रामन्कम्पयत्याशु तच्छरीरमचेतनम्
028a	स जीवः प्रच्युतः कायात्कर्मभिः स्वैः समावृतः
028c	अङ्कितः स्वैः शुभैः पुण्यैः पापैर्वाप्युपपद्यते
029a	ब्राह्मणा ज्ञानसम्पन्ना यथावच्छ्रुतनिश्चयाः
029c	इतरं कृतपुण्यं वा तं विजानन्ति लक्षणैः
030a	यथान्धकारे खद्योतं लीयमानं ततस्ततः
030c	चक्षुष्मन्तः प्रपश्यन्ति तथा तं ज्ञानचक्षुषः
031a	पश्यन्त्येवंविधाः सिद्धा जीवं दिव्येन चक्षुषा
031c	च्यवन्तं जायमानं च योनिं चानुप्रवेशितम्
032a	तस्य स्थानानि दृष्टानि त्रिविधानीह शास्त्रतः
032c	कर्मभूमिरियं भूमिर्यत्र तिष्ठन्ति जन्तवः
033a	ततः शुभाशुभं कृत्वा लभन्ते सर्वदेहिनः
033c	इहैवोच्चावचान्भोगान्प्राप्नुवन्ति स्वकर्मभिः
034a	इहैवाशुभकर्मा तु कर्मभिर्निरयं गतः
034c	अवाक्स निरये पापो मानवः पच्यते भृशम्
034e	तस्मात्सुदुर्लभो मोक्ष आत्मा रक्ष्यो भृशं ततः
035a	ऊर्ध्वं तु जन्तवो गत्वा येषु स्थानेष्ववस्थिताः
035c	कीर्त्यमानानि तानीह तत्त्वतः सन्निबोध मे
035e	तच्छ्रुत्वा नैष्ठिकीं बुद्धिं बुध्येथाः कर्मनिश्चयात्
036a	तारारूपाणि सर्वाणि यच्चैतच्चन्द्रमण्डलम्
036c	यच्च विभ्राजते लोके स्वभासा सूर्यमण्डलम्
036e	स्थानान्येतानि जानीहि नराणां पुण्यकर्मणाम्
037a	कर्मक्षयाच्च ते सर्वे च्यवन्ते वै पुनः पुनः
037c	तत्रापि च विशेषोऽस्ति दिवि नीचोच्चमध्यमः
038a	न तत्राप्यस्ति सन्तोषो दृष्ट्वा दीप्ततरां श्रियम्
038c	इत्येता गतयः सर्वाः पृथक्त्वे समुदीरिताः
039a	उपपत्तिं तु गर्भस्य वक्ष्याम्यहमतः परम्
039c	यथावत्तां निगदतः शृणुष्वावहितो द्विज
