BR-14-01-043-001	ब्रह्मोवाच
BR-14-01-043-001a	मनुष्याणां तु राजन्यः क्षत्रियो मध्यमो गुणः
BR-14-01-043-001c	कुञ्जरो वाहनानां च सिंहश्चारण्यवासिनाम्
BR-14-01-043-002a	अविः पशूनां सर्वेषामाखुश्च बिलवासिनाम्
BR-14-01-043-002c	गवां गोवृषभश्चैव स्त्रीणां पुरुष एव च
BR-14-01-043-003a	न्यग्रोधो जम्बुवृक्षश्च पिप्पलः शाल्मलिस्तथा
BR-14-01-043-003c	शिंशपा मेषशृङ्गश्च तथा कीचकवेणवः
BR-14-01-043-003e	एते द्रुमाणां राजानो लोकेऽस्मिन्नात्र संशयः
BR-14-01-043-004a	हिमवान्पारियात्रश्च सह्यो विन्ध्यस्त्रिकूटवान्
BR-14-01-043-004c	श्वेतो नीलश्च भासश्च काष्ठवांश्चैव पर्वतः
BR-14-01-043-005a	शुभस्कन्धो महेन्द्रश्च माल्यवान्पर्वतस्तथा
BR-14-01-043-005c	एते पर्वतराजानो गणानां मरुतस्तथा
BR-14-01-043-006a	सूर्यो ग्रहाणामधिपो नक्षत्राणां च चन्द्रमाः
BR-14-01-043-006c	यमः पितॄणामधिपः सरितामथ सागरः
BR-14-01-043-007a	अम्भसां वरुणो राजा सत्त्वानां मित्र उच्यते
BR-14-01-043-007c	अर्कोऽधिपतिरुष्णानां ज्योतिषामिन्दुरुच्यते
BR-14-01-043-008a	अग्निर्भूतपतिर्नित्यं ब्राह्मणानां बृहस्पतिः
BR-14-01-043-008c	ओषधीनां पतिः सोमो विष्णुर्बलवतां वरः
BR-14-01-043-009a	त्वष्टाऽधिराजो रूपाणां पशूनामीश्वरः शिवः
BR-14-01-043-009c	दक्षिणानां तथा यज्ञो वेदानामृषयस्तथा
BR-14-01-043-010a	दिशामुदीची विप्राणां सोमो राजा प्रतापवान्
BR-14-01-043-010c	कुबेरः सर्वयक्षाणां देवतानां पुरन्दरः
BR-14-01-043-010e	एष भूतादिकः सर्गः प्रजानां च प्रजापतिः
BR-14-01-043-011a	सर्वेषामेव भूतानामहं ब्रह्ममयो महान्
BR-14-01-043-011c	भूतं परतरं मत्तो विष्णोर्वाऽपि न विद्यते
BR-14-01-043-012a	राजाधिराजः सर्वासां विष्णुर्ब्रह्ममयो महान्
BR-14-01-043-012c	ईश्वरं तं विजानीमः स विभुः स प्रजापतिः
BR-14-01-043-013a	नरकिन्नरयक्षाणां गन्धर्वोरगरक्षसाम्
BR-14-01-043-013c	देवदानवनागानां सर्वेषामीश्वरो हि सः
BR-14-01-043-014a	भगदेवानुयातानां सर्वासां वामलोचना
BR-14-01-043-014c	माहेश्वरी महादेवी प्रोच्यते पार्वतीति या
BR-14-01-043-015a	उमां देवीं विजानीत नारीणामुत्तमां शुभाम्
BR-14-01-043-015c	रतीनां वसुमत्यस्तु स्त्रीणामप्सरसस्तथा
BR-14-01-043-016a	धर्मकामाश्च राजानो ब्राह्मणा धर्मलक्षणाः
BR-14-01-043-016c	तस्माद्राजा द्विजातीनां प्रयतेतेह रक्षणे
BR-14-01-043-017a	राज्ञां हि विषये येषामवसीदन्ति साधवः
BR-14-01-043-017c	हीनास्ते स्वगुणैः सर्वैः प्रेत्यावाङ्मार्गगामिनः
BR-14-01-043-018a	राज्ञां तु विषये येषां साधवः परिरक्षिताः
BR-14-01-043-018c	तेऽस्मिँल्लोके प्रमोदन्ते प्रेत्य चानन्त्यमेव च
BR-14-01-043-018e	प्राप्नुवन्ति महात्मान इति वित्त द्विजर्षभाः
BR-14-01-043-019a	अत ऊर्ध्वं प्रवक्ष्यामि नियतं धर्मलक्षणम्
BR-14-01-043-019c	अहिंसालक्षणो धर्मो हिंसा चाधर्मलक्षणा
BR-14-01-043-020a	प्रकाशलक्षणा देवा मनुष्याः कर्मलक्षणाः
BR-14-01-043-020c	शब्दलक्षणमाकाशं वायुस्तु स्पर्शलक्षणः
BR-14-01-043-021a	ज्योतिषां लक्षणं रूपमापश्च रसलक्षणाः
BR-14-01-043-021c	धरणी सर्वभूतानां पृथिवी गन्धलक्षणा
BR-14-01-043-022a	स्वरव्यञ्जनसंस्कारा भारती सत्यलक्षणा
BR-14-01-043-022c	मनसो लक्षणं चिन्ता तथोक्ता बुद्धिरन्वयात्
BR-14-01-043-023a	मनसा चिन्तयानोऽर्थान्बुद्ध्या चैव व्यवस्यति
BR-14-01-043-023c	बुद्धिर्हि व्यवसायेन लक्ष्यते नात्र संशयः
BR-14-01-043-024a	लक्षणं महतो ध्यानमव्यक्तं साधुलक्षणम्
BR-14-01-043-024c	प्रवृत्तिलक्षणो योगो ज्ञानं सन्न्यासलक्षणम्
BR-14-01-043-025a	तस्माज्ज्ञानं पुरस्कृत्य सन्न्यसेदिह बुद्धिमान्
BR-14-01-043-025c	सन्न्यासी ज्ञानसंयुक्तः प्राप्नोति परमां गतिम्
BR-14-01-043-025e	अतीतोऽद्वन्द्वमभ्येति तमोमृत्युजरातिगम्
BR-14-01-043-026a	धर्मलक्षणसंयुक्तमुक्तं वो विधिवन्मया
BR-14-01-043-026c	गुणानां ग्रहणं सम्यग्वक्ष्याम्यहमतः परम्
BR-14-01-043-027a	पार्थिवो यस्तु गन्धो वै घ्राणेनेह स गृह्यते
BR-14-01-043-027c	घ्राणस्थश्च तथा वायुर्गन्धज्ञाने विधीयते
BR-14-01-043-028a	अपां धातुरसो नित्यं जिह्वया स तु गृह्यते
BR-14-01-043-028c	जिह्वास्थश्च तथा सोमो रसज्ञाने विधीयते
BR-14-01-043-029a	ज्योतिषश्च गुणो रूपं चक्षुषा तच्च गृह्यते
BR-14-01-043-029c	चक्षुःस्थश्च तथाऽऽदित्यो रूपज्ञाने विधीयते
BR-14-01-043-030a	वायव्यस्तु तथा स्पर्शस्त्वचा प्रज्ञायते च सः
BR-14-01-043-030c	त्वक्स्थश्चैव तथा वायुः स्पर्शज्ञाने विधीयते
BR-14-01-043-031a	आकाशस्य गुणो घोषः श्रोत्रेण स तु गृह्यते
BR-14-01-043-031c	श्रोत्रस्थाश्च दिशः सर्वाः शब्दज्ञाने प्रकीर्तिताः
BR-14-01-043-032a	मनसस्तु गुणश्चिन्ता प्रज्ञया स तु गृह्यते
BR-14-01-043-032c	हृदिस्थचेतनाधातुर्मनोज्ञाने विधीयते
BR-14-01-043-033a	बुद्धिरध्यवसायेन ध्यानेन च महांस्तथा
BR-14-01-043-033c	निश्चित्य ग्रहणं नित्यमव्यक्तं नात्र संशयः
BR-14-01-043-034a	अलिङ्गग्रहणो नित्यः क्षेत्रज्ञो निर्गुणात्मकः
BR-14-01-043-034c	तस्मादलिङ्गः क्षेत्रज्ञः केवलं ज्ञानलक्षणः
BR-14-01-043-035a	अव्यक्तं क्षेत्रमुद्दिष्टं गुणानां प्रभवाप्ययम्
BR-14-01-043-035c	सदा पश्याम्यहं लीनं विजानामि शृणोमि च
BR-14-01-043-036a	पुरुषस्तद्विजानीते तस्मात्क्षेत्रज्ञ उच्यते
BR-14-01-043-036c	गुणवृत्तं तथा कृत्स्नं क्षेत्रज्ञः परिपश्यति
BR-14-01-043-037a	आदिमध्यावसानान्तं सृज्यमानमचेतनम्
BR-14-01-043-037c	न गुणा विदुरात्मानं सृज्यमानं पुनः पुनः
BR-14-01-043-038a	न सत्यं वेद वै कश्चित्क्षेत्रज्ञस्त्वेव विन्दति
BR-14-01-043-038c	गुणानां गुणभूतानां यत्परं परतो महत्
BR-14-01-043-039a	तस्माद्गुणांश्च तत्त्वं च परित्यज्येह तत्त्ववित्
BR-14-01-043-039c	क्षीणदोषो गुणान्हित्वा क्षेत्रज्ञं प्रविशत्यथ
BR-14-01-043-040a	निर्द्वन्द्वो निर्नमस्कारो निःस्वधाकार एव च
BR-14-01-043-040c	अचलश्चानिकेतश्च क्षेत्रज्ञः स परो विभुः
