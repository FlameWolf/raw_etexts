001	ब्रह्मोवाच
001a	मनुष्याणां तु राजन्यः क्षत्रियो मध्यमो गुणः
001c	कुञ्जरो वाहनानां च सिंहश्चारण्यवासिनाम्
002a	अविः पशूनां सर्वेषामाखुश्च बिलवासिनाम्
002c	गवां गोवृषभश्चैव स्त्रीणां पुरुष एव च
003a	न्यग्रोधो जम्बुवृक्षश्च पिप्पलः शाल्मलिस्तथा
003c	शिंशपा मेषशृङ्गश्च तथा कीचकवेणवः
003e	एते द्रुमाणां राजानो लोकेऽस्मिन्नात्र संशयः
004a	हिमवान्पारियात्रश्च सह्यो विन्ध्यस्त्रिकूटवान्
004c	श्वेतो नीलश्च भासश्च काष्ठवांश्चैव पर्वतः
005a	शुभस्कन्धो महेन्द्रश्च माल्यवान्पर्वतस्तथा
005c	एते पर्वतराजानो गणानां मरुतस्तथा
006a	सूर्यो ग्रहाणामधिपो नक्षत्राणां च चन्द्रमाः
006c	यमः पितॄणामधिपः सरितामथ सागरः
007a	अम्भसां वरुणो राजा सत्त्वानां मित्र उच्यते
007c	अर्कोऽधिपतिरुष्णानां ज्योतिषामिन्दुरुच्यते
008a	अग्निर्भूतपतिर्नित्यं ब्राह्मणानां बृहस्पतिः
008c	ओषधीनां पतिः सोमो विष्णुर्बलवतां वरः
009a	त्वष्टाऽधिराजो रूपाणां पशूनामीश्वरः शिवः
009c	दक्षिणानां तथा यज्ञो वेदानामृषयस्तथा
010a	दिशामुदीची विप्राणां सोमो राजा प्रतापवान्
010c	कुबेरः सर्वयक्षाणां देवतानां पुरन्दरः
010e	एष भूतादिकः सर्गः प्रजानां च प्रजापतिः
011a	सर्वेषामेव भूतानामहं ब्रह्ममयो महान्
011c	भूतं परतरं मत्तो विष्णोर्वाऽपि न विद्यते
012a	राजाधिराजः सर्वासां विष्णुर्ब्रह्ममयो महान्
012c	ईश्वरं तं विजानीमः स विभुः स प्रजापतिः
013a	नरकिन्नरयक्षाणां गन्धर्वोरगरक्षसाम्
013c	देवदानवनागानां सर्वेषामीश्वरो हि सः
014a	भगदेवानुयातानां सर्वासां वामलोचना
014c	माहेश्वरी महादेवी प्रोच्यते पार्वतीति या
015a	उमां देवीं विजानीत नारीणामुत्तमां शुभाम्
015c	रतीनां वसुमत्यस्तु स्त्रीणामप्सरसस्तथा
016a	धर्मकामाश्च राजानो ब्राह्मणा धर्मलक्षणाः
016c	तस्माद्राजा द्विजातीनां प्रयतेतेह रक्षणे
017a	राज्ञां हि विषये येषामवसीदन्ति साधवः
017c	हीनास्ते स्वगुणैः सर्वैः प्रेत्यावाङ्मार्गगामिनः
018a	राज्ञां तु विषये येषां साधवः परिरक्षिताः
018c	तेऽस्मिँल्लोके प्रमोदन्ते प्रेत्य चानन्त्यमेव च
018e	प्राप्नुवन्ति महात्मान इति वित्त द्विजर्षभाः
019a	अत ऊर्ध्वं प्रवक्ष्यामि नियतं धर्मलक्षणम्
019c	अहिंसालक्षणो धर्मो हिंसा चाधर्मलक्षणा
020a	प्रकाशलक्षणा देवा मनुष्याः कर्मलक्षणाः
020c	शब्दलक्षणमाकाशं वायुस्तु स्पर्शलक्षणः
021a	ज्योतिषां लक्षणं रूपमापश्च रसलक्षणाः
021c	धरणी सर्वभूतानां पृथिवी गन्धलक्षणा
022a	स्वरव्यञ्जनसंस्कारा भारती सत्यलक्षणा
022c	मनसो लक्षणं चिन्ता तथोक्ता बुद्धिरन्वयात्
023a	मनसा चिन्तयानोऽर्थान्बुद्ध्या चैव व्यवस्यति
023c	बुद्धिर्हि व्यवसायेन लक्ष्यते नात्र संशयः
024a	लक्षणं महतो ध्यानमव्यक्तं साधुलक्षणम्
024c	प्रवृत्तिलक्षणो योगो ज्ञानं सन्न्यासलक्षणम्
025a	तस्माज्ज्ञानं पुरस्कृत्य सन्न्यसेदिह बुद्धिमान्
025c	सन्न्यासी ज्ञानसंयुक्तः प्राप्नोति परमां गतिम्
025e	अतीतोऽद्वन्द्वमभ्येति तमोमृत्युजरातिगम्
026a	धर्मलक्षणसंयुक्तमुक्तं वो विधिवन्मया
026c	गुणानां ग्रहणं सम्यग्वक्ष्याम्यहमतः परम्
027a	पार्थिवो यस्तु गन्धो वै घ्राणेनेह स गृह्यते
027c	घ्राणस्थश्च तथा वायुर्गन्धज्ञाने विधीयते
028a	अपां धातुरसो नित्यं जिह्वया स तु गृह्यते
028c	जिह्वास्थश्च तथा सोमो रसज्ञाने विधीयते
029a	ज्योतिषश्च गुणो रूपं चक्षुषा तच्च गृह्यते
029c	चक्षुःस्थश्च तथाऽऽदित्यो रूपज्ञाने विधीयते
030a	वायव्यस्तु तथा स्पर्शस्त्वचा प्रज्ञायते च सः
030c	त्वक्स्थश्चैव तथा वायुः स्पर्शज्ञाने विधीयते
031a	आकाशस्य गुणो घोषः श्रोत्रेण स तु गृह्यते
031c	श्रोत्रस्थाश्च दिशः सर्वाः शब्दज्ञाने प्रकीर्तिताः
032a	मनसस्तु गुणश्चिन्ता प्रज्ञया स तु गृह्यते
032c	हृदिस्थचेतनाधातुर्मनोज्ञाने विधीयते
033a	बुद्धिरध्यवसायेन ध्यानेन च महांस्तथा
033c	निश्चित्य ग्रहणं नित्यमव्यक्तं नात्र संशयः
034a	अलिङ्गग्रहणो नित्यः क्षेत्रज्ञो निर्गुणात्मकः
034c	तस्मादलिङ्गः क्षेत्रज्ञः केवलं ज्ञानलक्षणः
035a	अव्यक्तं क्षेत्रमुद्दिष्टं गुणानां प्रभवाप्ययम्
035c	सदा पश्याम्यहं लीनं विजानामि शृणोमि च
036a	पुरुषस्तद्विजानीते तस्मात्क्षेत्रज्ञ उच्यते
036c	गुणवृत्तं तथा कृत्स्नं क्षेत्रज्ञः परिपश्यति
037a	आदिमध्यावसानान्तं सृज्यमानमचेतनम्
037c	न गुणा विदुरात्मानं सृज्यमानं पुनः पुनः
038a	न सत्यं वेद वै कश्चित्क्षेत्रज्ञस्त्वेव विन्दति
038c	गुणानां गुणभूतानां यत्परं परतो महत्
039a	तस्माद्गुणांश्च तत्त्वं च परित्यज्येह तत्त्ववित्
039c	क्षीणदोषो गुणान्हित्वा क्षेत्रज्ञं प्रविशत्यथ
040a	निर्द्वन्द्वो निर्नमस्कारो निःस्वधाकार एव च
040c	अचलश्चानिकेतश्च क्षेत्रज्ञः स परो विभुः
