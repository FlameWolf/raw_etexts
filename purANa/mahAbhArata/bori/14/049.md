001	ब्रह्मोवाच
001a	हन्त वः सम्प्रवक्ष्यामि यन्मां पृच्छथ सत्तमाः
001c	समस्तमिह तच्छ्रुत्वा सम्यगेवावधार्यताम्
002a	अहिंसा सर्वभूतानामेतत्कृत्यतमं मतम्
002c	एतत्पदमनुद्विग्नं वरिष्ठं धर्मलक्षणम्
003a	ज्ञानं निःश्रेय इत्याहुर्वृद्धा निश्चयदर्शिनः
003c	तस्माज्ज्ञानेन शुद्धेन मुच्यते सर्वपातकैः
004a	हिंसापराश्च ये लोके ये च नास्तिकवृत्तयः
004c	लोभमोहसमायुक्तास्ते वै निरयगामिनः
005a	आशीर्युक्तानि कर्माणि कुर्वते ये त्वतन्द्रिताः
005c	तेऽस्मिँल्लोके प्रमोदन्ते जायमानाः पुनः पुनः
006a	कुर्वते ये तु कर्माणि श्रद्दधाना विपश्चितः
006c	अनाशीर्योगसंयुक्तास्ते धीराः साधुदर्शिनः
007a	अतः परं प्रवक्ष्यामि सत्त्वक्षेत्रज्ञयोर्यथा
007c	संयोगो विप्रयोगश्च तन्निबोधत सत्तमाः
008a	विषयो विषयित्वं च सम्बन्धोऽयमिहोच्यते
008c	विषयी पुरुषो नित्यं सत्त्वं च विषयः स्मृतः
009a	व्याख्यातं पूर्वकल्पेन मशकोदुम्बरं यथा
009c	भुज्यमानं न जानीते नित्यं सत्त्वमचेतनम्
009e	यस्त्वेव तु विजानीते यो भुङ्क्ते यश्च भुज्यते
010a	अनित्यं द्वन्द्वसंयुक्तं सत्त्वमाहुर्गुणात्मकम्
010c	निर्द्वन्द्वो निष्कलो नित्यः क्षेत्रज्ञो निर्गुणात्मकः
011a	समः संज्ञागतस्त्वेवं यदा सर्वत्र दृश्यते
011c	उपभुङ्क्ते सदा सत्त्वमापः पुष्करपर्णवत्
012a	सर्वैरपि गुणैर्विद्वान्व्यतिषक्तो न लिप्यते
012c	जलबिन्दुर्यथा लोलः पद्मिनीपत्रसंस्थितः
012e	एवमेवाप्यसंसक्तः पुरुषः स्यान्न संशयः
013a	द्रव्यमात्रमभूत्सत्त्वं पुरुषस्येति निश्चयः
013c	यथा द्रव्यं च कर्ता च संयोगोऽप्यनयोस्तथा
014a	यथा प्रदीपमादाय कश्चित्तमसि गच्छति
014c	तथा सत्त्वप्रदीपेन गच्छन्ति परमैषिणः
015a	यावद्द्रव्यगुणस्तावत्प्रदीपः सम्प्रकाशते
015c	क्षीणद्रव्यगुणं ज्योतिरन्तर्धानाय गच्छति
016a	व्यक्तः सत्त्वगुणस्त्वेवं पुरुषोऽव्यक्त इष्यते
016c	एतद्विप्रा विजानीत हन्त भूयो ब्रवीमि वः
017a	सहस्रेणापि दुर्मेधा न वृद्धिमधिगच्छति
017c	चतुर्थेनाप्यथांशेन बुद्धिमान्सुखमेधते
018a	एवं धर्मस्य विज्ञेयं संसाधनमुपायतः
018c	उपायज्ञो हि मेधावी सुखमत्यन्तमश्नुते
019a	यथाऽध्वानमपाथेयः प्रपन्नो मानवः क्वचित्
019c	क्लेशेन याति महता विनश्यत्यन्तराऽपि वा
020a	तथा कर्मसु विज्ञेयं फलं भवति वा न वा
020c	पुरुषस्याऽऽत्मनिःश्रेयः शुभाशुभनिदर्शनम्
021a	यथा च दीर्घमध्वानं पद्भ्यामेव प्रपद्यते
021c	अदृष्टपूर्वं सहसा तत्त्वदर्शनवर्जितः
022a	तमेव च यथाऽध्वानं रथेनेहाऽऽशुगामिना
022c	यायादश्वप्रयुक्तेन तथा बुद्धिमतां गतिः
023a	उच्चं पर्वतमारुह्य नान्ववेक्षेत भूगतम्
023c	रथेन रथिनं पश्येत्क्लिश्यमानमचेतनम्
024a	यावद्रथपथस्तावद्रथेन स तु गच्छति
024c	क्षीणे रथपथे प्राज्ञो रथमुत्सृज्य गच्छति
025a	एवं गच्छति मेधावी तत्त्वयोगविधानवित्
025c	समाज्ञाय महाबुद्धिरुत्तरादुत्तरोत्तरम्
026a	यथा महार्णवं घोरमप्लवः सम्प्रगाहते
026c	बाहुभ्यामेव सम्मोहाद्वधं चर्च्छत्यसंशयम्
027a	नावा चापि यथा प्राज्ञो विभागज्ञस्तरित्रया
027c	अक्लान्तः सलिलं गाहेत्क्षिप्रं सन्तरति ध्रुवम्
028a	तीर्णो गच्छेत्परं पारं नावमुत्सृज्य निर्ममः
028c	व्याख्यातं पूर्वकल्पेन यथा रथिपदातिनौ
029a	स्नेहात्सम्मोहमापन्नो नावि दाशो यथा तथा
029c	ममत्वेनाभिभूतः स तत्रैव परिवर्तते
030a	नावं न शक्यमारुह्य स्थले विपरिवर्तितुम्
030c	तथैव रथमारुह्य नाप्सु चर्या विधीयते
031a	एवं कर्म कृतं चित्रं विषयस्थं पृथक्पृथक्
031c	यथा कर्म कृतं लोके तथा तदुपपद्यते
032a	यन्नैव गन्धिनो रस्यं न रूपस्पर्शशब्दवत्
032c	मन्यन्ते मुनयो बुद्ध्या तत्प्रधानं प्रचक्षते
033a	तत्र प्रधानमव्यक्तमव्यक्तस्य गुणो महान्
033c	महतः प्रधानभूतस्य गुणोऽहङ्कार एव च
034a	अहङ्कारप्रधानस्य महाभूतकृतो गुणः
034c	पृथक्त्वेन हि भूतानां विषया वै गुणाः स्मृताः
035a	बीजधर्मं यथाऽव्यक्तं तथैव प्रसवात्मकम्
035c	बीजधर्मा महानात्मा प्रसवश्चेति नः श्रुतम्
036a	बीजधर्मा त्वहङ्कारः प्रसवश्च पुनः पुनः
036c	बीजप्रसवधर्माणि महाभूतानि पञ्च वै
037a	बीजधर्मिण इत्याहुः प्रसवं च न कुर्वते
037c	विशेषाः पञ्चभूतानां तेषां वित्तं विशेषणम्
038a	तत्रैकगुणमाकाशं द्विगुणो वायुरुच्यते
038c	त्रिगुणं ज्योतिरित्याहुरापश्चापि चतुर्गुणाः
039a	पृथ्वी पञ्चगुणा ज्ञेया त्रसस्थावरसङ्कुला
039c	सर्वभूतकरी देवी शुभाशुभनिदर्शना
040a	शब्दः स्पर्शस्तथा रूपं रसो गन्धश्च पञ्चमः
040c	एते पञ्च गुणा भूमेर्विज्ञेया द्विजसत्तमाः
041a	पार्थिवश्च सदा गन्धो गन्धश्च बहुधा स्मृतः
041c	तस्य गन्धस्य वक्ष्यामि विस्तरेण बहून्गुणान्
042a	इष्टश्चानिष्टगन्धश्च मधुरोऽम्लः कटुस्तथा
042c	निर्हारी संहतः स्निग्धो रूक्षो विशद एव च
042e	एवं दशविधो ज्ञेयः पार्थिवो गन्ध इत्युत
043a	शब्दः स्पर्शस्तथा रूपं रसश्चापां गुणाः स्मृताः
043c	रसज्ञानं तु वक्ष्यामि रसस्तु बहुधा स्मृतः
044a	मधुरोऽम्लः कटुस्तिक्तः कषायो लवणस्तथा
044c	एवं षड्विधविस्तारो रसो वारिमयः स्मृतः
045a	शब्दः स्पर्शस्तथा रूपं त्रिगुणं ज्योतिरुच्यते
045c	ज्योतिषश्च गुणो रूपं रूपं च बहुधा स्मृतम्
046a	शुक्लं कृष्णं तथा रक्तं नीलं पीतारुणं तथा
046c	ह्रस्वं दीर्घं तथा स्थूलं चतुरस्राणु वृत्तकम्
047a	एवं द्वादशविस्तारं तेजसो रूपमुच्यते
047c	विज्ञेयं ब्राह्मणैर्नित्यं धर्मज्ञैः सत्यवादिभिः
048a	शब्दस्पर्शौ च विज्ञेयौ द्विगुणो वायुरुच्यते
048c	वायोश्चापि गुणः स्पर्शः स्पर्शश्च बहुधा स्मृतः
049a	उष्णः शीतः सुखो दुःखः स्निग्धो विशद एव च
049c	कठिनश्चिक्कणः श्लक्ष्णः पिच्छिलो दारुणो मृदुः
050a	एवं द्वादशविस्तारो वायव्यो गुण उच्यते
050c	विधिवद्ब्रह्मणैः सिद्धैर्धर्मज्ञैस्तत्त्वदर्शिभिः
051a	तत्रैकगुणमाकाशं शब्द इत्येव च स्मृतः
051c	तस्य शब्दस्य वक्ष्यामि विस्तरेण बहून्गुणान्
052a	षड्जर्षभौ च गान्धारो मध्यमः पञ्चमस्तथा
052c	अतः परं तु विज्ञेयो निषादो धैवतस्तथा
053a	इष्टोऽनिष्टश्च शब्दस्तु संहतः प्रविभागवान्
053c	एवं बहुविधो ज्ञेयः शब्द आकाशसम्भवः
054a	आकाशमुत्तमं भूतमहङ्कारस्ततः परम्
054c	अहङ्कारात्परा बुद्धिर्बुद्धेरात्मा ततः परः
055a	तस्मात्तु परमव्यक्तमव्यक्तात्पुरुषः परः
055c	परावरज्ञो भूतानां यं प्राप्यानन्त्यमश्नुते
