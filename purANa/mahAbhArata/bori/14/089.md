001	युधिष्ठिर उवाच
001a	श्रुतं प्रियमिदं कृष्ण यत्त्वमर्हसि भाषितुम्
001c	तन्मेऽमृतरसप्रख्यं मनो ह्लादयते विभो
002a	बहूनि किल युद्धानि विजयस्य नराधिपैः
002c	पुनरासन्हृषीकेश तत्र तत्रेति मे श्रुतम्
003a	मन्निमित्तं हि स सदा पार्थः सुखविवर्जितः
003c	अतीव विजयो धीमानिति मे दूयते मनः
004a	सञ्चिन्तयामि वार्ष्णेय सदा कुन्तीसुतं रहः
004c	किं नु तस्य शरीरेऽस्ति सर्वलक्षणपूजिते
004e	अनिष्टं लक्षणं कृष्ण येन दुःखान्युपाश्नुते
005a	अतीव दुःखभागी स सततं कुन्तिनन्दनः
005c	न च पश्यामि बीभत्सोर्निन्द्यं गात्रेषु किञ्चन
005e	श्रोतव्यं चेन्मयैतद्वै तन्मे व्याख्यातुमर्हसि
006a	इत्युक्तः स हृषीकेशो ध्यात्वा सुमहदन्तरम्
006c	राजानं भोजराजन्यवर्धनो विष्णुरब्रवीत्
007a	न ह्यस्य नृपते किञ्चिदनिष्टमुपलक्षये
007c	ऋते पुरुषसिंहस्य पिण्डिकेऽस्यातिकायतः
008a	ताभ्यां स पुरुषव्याघ्रो नित्यमध्वसु युज्यते
008c	न ह्यन्यदनुपश्यामि येनासौ दुःखभाग्जयः
009a	इत्युक्तः स कुरुश्रेष्ठस्तथ्यं कृष्णेन धीमता
009c	प्रोवाच वृष्णिशार्दूलमेवमेतदिति प्रभो
010a	कृष्णा तु द्रौपदी कृष्णं तिर्यक्सासूयमैक्षत
010c	प्रतिजग्राह तस्यास्तं प्रणयं चापि केशिहा
010e	सख्युः सखा हृषीकेशः साक्षादिव धनञ्जयः
011a	तत्र भीमादयस्ते तु कुरवो यादवास्तथा
011c	रेमुः श्रुत्वा विचित्रार्था धनञ्जयकथा विभो
012a	तथा कथयतामेव तेषामर्जुनसङ्कथाः
012c	उपायाद्वचनान्मर्त्यो विजयस्य महात्मनः
013a	सोऽभिगम्य कुरुश्रेष्ठं नमस्कृत्य च बुद्धिमान्
013c	उपायातं नरव्याघ्रमर्जुनं प्रत्यवेदयत्
014a	तच्छ्रुत्वा नृपतिस्तस्य हर्षबाष्पाकुलेक्षणः
014c	प्रियाख्याननिमित्तं वै ददौ बहु धनं तदा
015a	ततो द्वितीये दिवसे महाञ्शब्दो व्यवर्धत
015c	आयाति पुरुषव्याघ्रे पाण्डवानां धुरन्धरे
016a	ततो रेणुः समुद्भूतो विबभौ तस्य वाजिनः
016c	अभितो वर्तमानस्य यथोच्चैःश्रवसस्तथा
017a	तत्र हर्षकला वाचो नराणां शुश्रुवेऽर्जुनः
017c	दिष्ट्याऽसि पार्थ कुशली धन्यो राजा युधिष्ठिरः
018a	कोऽन्यो हि पृथिवीं कृत्स्नामवजित्य सपार्थिवाम्
018c	चारयित्वा हयश्रेष्ठमुपायायादृतेऽर्जुनम्
019a	ये व्यतीता महात्मानो राजानः सगरादयः
019c	तेषामपीदृशं कर्म न किञ्चिदनुशुश्रुम
020a	नैतदन्ये करिष्यन्ति भविष्याः पृथिवीक्षितः
020c	यत्त्वं कुरुकुलश्रेष्ठ दुष्करं कृतवानिह
021a	इत्येवं वदतां तेषां नॄणां श्रुतिसुखा गिरः
021c	शृण्वन्विवेश धर्मात्मा फल्गुनो यज्ञसंस्तरम्
022a	ततो राजा सहामात्यः कृष्णश्च यदुनन्दनः
022c	धृतराष्ट्रं पुरस्कृत्य ते तं प्रत्युद्ययुस्तदा
023a	सोऽभिवाद्य पितुः पादौ धर्मराजस्य धीमतः
023c	भीमादींश्चापि सम्पूज्य पर्यष्वजत केशवम्
024a	तैः समेत्यार्चितस्तान्स प्रत्यर्च्य च यथाविधि
024c	विशश्रामाथ धर्मात्मा तीरं लब्ध्वेव पारगः
025a	एतस्मिन्नेव काले तु स राजा बभ्रुवाहनः
025c	मातृभ्यां सहितो धीमान्कुरूनभ्याजगाम ह
026a	स समेत्य कुरून्सर्वान्सर्वैस्तैरभिनन्दितः
026c	प्रविवेश पितामह्याः कुन्त्या भवनमुत्तमम्
