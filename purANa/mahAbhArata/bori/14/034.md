001	ब्राह्मण्युवाच
001a	नेदमल्पात्मना शक्यं वेदितुं नाकृतात्मना
001c	बहु चाल्पं च सङ्क्षिप्तं विप्लुतं च मतं मम
002a	उपायं तु मम ब्रूहि येनैषा लभ्यते मतिः
002c	तन्मन्ये कारणतमं यत एषा प्रवर्तते
003	ब्राह्मण उवाच
003a	अरणीं ब्राह्मणीं विद्धि गुरुरस्योत्तरारणिः
003c	तपःश्रुतेऽभिमथ्नीतो ज्ञानाग्निर्जायते ततः
004	ब्राह्मण्युवाच
004a	यदिदं ब्रह्मणो लिङ्गं क्षेत्रज्ञमिति सञ्ज्ञितम्
004c	ग्रहीतुं येन तच्छक्यं लक्षणं तस्य तत्क्व नु
005	ब्राह्मण उवाच
005a	अलिङ्गो निर्गुणश्चैव कारणं नास्य विद्यते
005c	उपायमेव वक्ष्यामि येन गृह्येत वा न वा
006a	सम्यगप्युपदिष्टश्च भ्रमरैरिव लक्ष्यते
006c	कर्मबुद्धिरबुद्धित्वाज्ज्ञानलिङ्गैरिवाश्रितम्
007a	इदं कार्यमिदं नेति न मोक्षेषूपदिश्यते
007c	पश्यतः शृण्वतो बुद्धिरात्मनो येषु जायते
008a	यावन्त इह शक्येरंस्तावतोंऽशान्प्रकल्पयेत्
008c	व्यक्तानव्यक्तरूपांश्च शतशोऽथ सहस्रशः
009a	सर्वान्नानात्वयुक्तांश्च सर्वान्प्रत्यक्षहेतुकान्
009c	यतः परं न विद्येत ततोऽभ्यासे भविष्यति
010	वासुदेव उवाच
010a	ततस्तु तस्या ब्राह्मण्या मतिः क्षेत्रज्ञसङ्क्षये
010c	क्षेत्रज्ञादेव परतः क्षेत्रज्ञोऽन्यः प्रवर्तते
011	अर्जुन उवाच
011a	क्व नु सा ब्राह्मणी कृष्ण क्व चासौ ब्राह्मणर्षभः
011c	याभ्यां सिद्धिरियं प्राप्ता तावुभौ वद मेऽच्युत
012	वासुदेव उवाच
012a	मनो मे ब्राह्मणं विद्धि बुद्धिं मे विद्धि ब्राह्मणीम्
012c	क्षेत्रज्ञ इति यश्चोक्तः सोऽहमेव धनञ्जय
