001	वैशम्पायन उवाच
001a	एतच्छ्रुत्वा तु पुत्रस्य वचः शूरात्मजस्तदा
001c	विहाय शोकं धर्मात्मा ददौ श्राद्धमनुत्तमम्
002a	तथैव वासुदेवोऽपि स्वस्रीयस्य महात्मनः
002c	दयितस्य पितुर्नित्यमकरोदौर्ध्वदेहिकम्
003a	षष्टिं शतसहस्राणि ब्राह्मणानां महाभुजः
003c	विधिवद्भोजयामास भोज्यं सर्वगुणान्वितम्
004a	आच्छाद्य च महाबाहुर्धनतृष्णामपानुदत्
004c	ब्राह्मणानां तदा कृष्णस्तदभूद्रोमहर्षणम्
005a	सुवर्णं चैव गाश्चैव शयनाच्छादनं तथा
005c	दीयमानं तदा विप्राः प्रभूतमिति चाब्रुवन्
006a	वासुदेवोऽथ दाशार्हो बलदेवः ससात्यकिः
006c	अभिमन्योस्तदा श्राद्धमकुर्वन्सत्यकस्तदा
006e	अतीव दुःखसन्तप्ता न शमं चोपलेभिरे
007a	तथैव पाण्डवा वीरा नगरे नागसाह्वये
007c	नोपगच्छन्ति वै शान्तिमभिमन्युविनाकृताः
008a	सुबहूनि च राजेन्द्र दिवसानि विराटजा
008c	नाभुङ्क्त पतिशोकार्ता तदभूत्करुणं महत्
008e	कुक्षिस्थ एव तस्यास्तु स गर्भः सम्प्रलीयत
009a	आजगाम ततो व्यासो ज्ञात्वा दिव्येन चक्षुषा
009c	आगम्य चाब्रवीद्धीमान्पृथां पृथुललोचनाम्
009e	उत्तरां च महातेजाः शोकः सन्त्यज्यतामयम्
010a	जनिष्यति महातेजाः पुत्रस्तव यशस्विनि
010c	प्रभावाद्वासुदेवस्य मम व्याहरणादपि
010e	पाण्डवानामयं चान्ते पालयिष्यति मेदिनीम्
011a	धनञ्जयं च सम्प्रेक्ष्य धर्मराजस्य पश्यतः
011c	व्यासो वाक्यमुवाचेदं हर्षयन्निव भारत
012a	पौत्रस्तव महाबाहो जनिष्यति महामनाः
012c	पृथ्वीं सागरपर्यन्तां पालयिष्यति चैव ह
013a	तस्माच्छोकं कुरुश्रेष्ठ जहि त्वमरिकर्शन
013c	विचार्यमत्र न हि ते सत्यमेतद्भविष्यति
014a	यच्चापि वृष्णिवीरेण कृष्णेन कुरुनन्दन
014c	पुरोक्तं तत्तथा भावि मा तेऽत्रास्तु विचारणा
015a	विबुधानां गतो लोकानक्षयानात्मनिर्जितान्
015c	न स शोच्यस्त्वया तात न चान्यैः कुरुभिस्तथा
016a	एवं पितामहेनोक्तो धर्मात्मा स धनञ्जयः
016c	त्यक्त्वा शोकं महाराज हृष्टरूपोऽभवत्तदा
017a	पिताऽपि तव धर्मज्ञ गर्भे तस्मिन्महामते
017c	अवर्धत यथाकालं शुक्लपक्षे यथा शशी
018a	ततः सञ्चोदयामास व्यासो धर्मात्मजं नृपम्
018c	अश्वमेधं प्रति तदा ततः सोऽन्तर्हितोऽभवत्
019a	धर्मराजोऽपि मेधावी श्रुत्वा व्यासस्य तद्वचः
019c	वित्तोपनयने तात चकार गमने मतिम्
