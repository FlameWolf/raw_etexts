001	वैशम्पायन उवाच
001a	प्राग्ज्योतिषमथाभ्येत्य व्यचरत्स हयोत्तमः
001c	भगदत्तात्मजस्तत्र निर्ययौ रणकर्कशः
002a	स हयं पाण्डुपुत्रस्य विषयान्तमुपागतम्
002c	युयुधे भरतश्रेष्ठ वज्रदत्तो महीपतिः
003a	सोऽभिनिर्याय नगराद्भगदत्तसुतो नृपः
003c	अश्वमायान्तमुन्मथ्य नगराभिमुखो ययौ
004a	तमालक्ष्य महाबाहुः कुरूणामृषभस्तदा
004c	गाण्डीवं विक्षिपंस्तूर्णं सहसा समुपाद्रवत्
005a	ततो गाण्डीवनिर्मुक्तैरिषुभिर्मोहितो नृपः
005c	हयमुत्सृज्य तं वीरस्ततः पार्थमुपाद्रवत्
006a	पुनः प्रविश्य नगरं दंशितः स नृपोत्तमः
006c	आरुह्य नागप्रवरं निर्ययौ युद्धकाङ्क्षया
007a	पाण्डुरेणातपत्रेण ध्रियमाणेन मूर्धनि
007c	दोधूयता चामरेण श्वेतेन च महारथः
008a	ततः पार्थं समासाद्य पाण्डवानां महारथम्
008c	आह्वयामास कौरव्यं बाल्यान्मोहाच्च संयुगे
009a	स वारणं नगप्रख्यं प्रभिन्नकरटामुखम्
009c	प्रेषयामास सङ्क्रुद्धस्ततः श्वेतहयं प्रति
010a	विक्षरन्तं यथा मेघं परवारणवारणम्
010c	शास्त्रवत्कल्पितं सङ्ख्ये त्रिसाहं युद्धदुर्मदम्
011a	प्रचोद्यमानः स गजस्तेन राज्ञा महाबलः
011c	तदाऽङ्कुशेन विबभावुत्पतिष्यन्निवाम्बरम्
012a	तमापतन्तं सम्प्रेक्ष्य क्रुद्धो राजन्धनञ्जयः
012c	भूमिष्ठो वारणगतं योधयामास भारत
013a	वज्रदत्तस्तु सङ्क्रुद्धो मुमोचाऽऽशु धनञ्जये
013c	तोमरानग्निसङ्काशाञ्शलभानिव वेगितान्
014a	अर्जुनस्तानसम्प्राप्तान्गाण्डीवप्रेषितैः शरैः
014c	द्विधा त्रिधा च चिच्छेद ख एव खगमैस्तदा
015a	स तान्दृष्ट्वा तथा छिन्नांस्तोमरान्भगदत्तजः
015c	इषूनसक्तांस्त्वरितः प्राहिणोत्पाण्डवं प्रति
016a	ततोऽर्जुनस्तूर्णतरं रुक्मपुङ्खानजिह्मगान्
016c	प्रेषयामास सङ्क्रुद्धो भगदत्तात्मजं प्रति
017a	स तैर्विद्धो महातेजा वज्रदत्तो महाहवे
017c	भृशाहतः पपातोर्व्यां न त्वेनमजहात्स्मृतिः
018a	ततः स पुनरारुह्य वारणप्रवरं रणे
018c	अव्यग्रः प्रेषयामास जयार्थी विजयं प्रति
019a	तस्मै बाणांस्ततो जिष्णुर्निर्मुक्ताशीविषोपमान्
019c	प्रेषयामास सङ्क्रुद्धो ज्वलितानिव पावकान्
020a	स तैर्विद्धो महानागो विस्रवन्रुधिरं बभौ
020c	हिमवानिव शैलेन्द्रो बहुप्रस्रवणस्तदा
