001	वैशम्पायन उवाच
001a	सैन्धवैरभवद्युद्धं ततस्तस्य किरीटिनः
001c	हतशेषैर्महाराज हतानां च सुतैरपि
002a	तेऽवतीर्णमुपश्रुत्य विषयं श्वेतवाहनम्
002c	प्रत्युद्ययुरमृष्यन्तो राजानः पाण्डवर्षभम्
003a	अश्वं च तं परामृश्य विषयान्ते विषोपमाः
003c	न भयं चक्रिरे पार्थाद्भीमसेनादनन्तरात्
004a	तेऽविदूराद्धनुष्पाणिं यज्ञियस्य हयस्य च
004c	बीभत्सुं प्रत्यपद्यन्त पदातिनमवस्थितम्
005a	ततस्ते तु महावीर्या राजानः पर्यवारयन्
005c	जिगीषन्तो नरव्याघ्राः पूर्वं विनिकृता युधि
006a	ते नामान्यथ गोत्राणि कर्माणि विविधानि च
006c	कीर्तयन्तस्तदा पार्थं शरवर्षैरवाकिरन्
007a	ते किरन्तः शरांस्तीक्ष्णान्वारणेन्द्रनिवारणान्
007c	रणे जयमभीप्सन्तः कौन्तेयं पर्यवारयन्
008a	तेऽसमीक्ष्यैव तं वीरमुग्रकर्माणमाहवे
008c	सर्वे युयुधिरे वीरा रथस्थास्तं पदातिनम्
009a	ते तमाजघ्निरे वीरं निवातकवचान्तकम्
009c	संशप्तकनिहन्तारं हन्तारं सैन्धवस्य च
010a	ततो रथसहस्रेण हयानामयुतेन च
010c	कोष्ठकीकृत्य कौन्तेयं सम्प्रहृष्टमयोधयन्
011a	संस्मरन्तो वधं वीराः सिन्धुराजस्य धीमतः
011c	जयद्रथस्य कौरव्य समरे सव्यसाचिना
012a	ततः पर्जन्यवत्सर्वे शरवृष्टिमवासृजन्
012c	तैः कीर्णः शुशुभे पार्थो रविर्मेघान्तरे यथा
013a	स शरैः समवच्छन्नो ददृशे पाण्डवर्षभः
013c	पञ्जरान्तरसञ्चारी शकुन्त इव भारत
014a	ततो हाहाकृतं सर्वं कौन्तेये शरपीडिते
014c	त्रैलोक्यमभवद्राजन्रविश्चासीद्रजोरुणः
015a	ततो ववौ महाराज मारुतो रोमहर्षणः
015c	राहुरग्रसदादित्यं युगपत्सोममेव च
016a	उल्काश्च जघ्निरे सूर्यं विकीर्यन्त्यः समन्ततः
016c	वेपथुश्चाभवद्राजन्कैलासस्य महागिरेः
017a	मुमुचुश्चास्रमत्युष्णं दुःखशोकसमन्विताः
017c	सप्तर्षयो जातभयास्तथा देवर्षयोऽपि च
018a	शशश्चाशु विनिर्भिद्य मण्डलं शशिनोऽपतत्
018c	विपरीतस्तदा राजंस्तस्मिन्नुत्पातलक्षणे
019a	रासभारुणसङ्काशा धनुष्मन्तः सविद्युतः
019c	आवृत्य गगनं मेघा मुमुचुर्मांसशोणितम्
020a	एवमासीत्तदा वीरे शरवर्षाभिसंवृते
020c	लोकेऽस्मिन्भरतश्रेष्ठ तदद्भुतमिवाभवत्
021a	तस्य तेनावकीर्णस्य शरजालेन सर्वशः
021c	मोहात्पपात गाण्डीवमावापश्च करादपि
022a	तस्मिन्मोहमनुप्राप्ते शरजालं महत्तरम्
022c	सैन्धवा मुमुचुस्तूर्णं गतसत्त्वे महारथे
023a	ततो मोहसमापन्नं ज्ञात्वा पार्थं दिवौकसः
023c	सर्वे वित्रस्तमनसस्तस्य शान्तिपराभवन्
024a	ततो देवर्षयः सर्वे तथा सप्तर्षयोऽपि च
024c	ब्रह्मर्षयश्च विजयं जेपुः पार्थस्य धीमतः
025a	ततः प्रदीपिते देवैः पार्थतेजसि पार्थिव
025c	तस्थावचलवद्धीमान्सङ्ग्रामे परमास्त्रवित्
026a	विचकर्ष धनुर्दिव्यं ततः कौरवनन्दनः
026c	यन्त्रस्येवेह शब्दोऽभून्महांस्तस्य पुनः पुनः
027a	ततः स शरवर्षाणि प्रत्यमित्रान्प्रति प्रभुः
027c	ववर्ष धनुषा पार्थो वर्षाणीव सुरेश्वरः
028a	ततस्ते सैन्धवा योधाः सर्व एव सराजकाः
028c	नादृश्यन्त शरैः कीर्णाः शलभैरिव पावकाः
029a	तस्य शब्देन वित्रेसुर्भयार्ताश्च विदुद्रुवुः
029c	मुमुचुश्चाश्रु शोकार्ताः सुषुपुश्चापि सैन्धवाः
030a	तांस्तु सर्वान्नरश्रेष्ठः सर्वतो विचरन्बली
030c	अलातचक्रवद्राजञ्शरजालैः समर्पयत्
031a	तदिन्द्रजालप्रतिमं बाणजालममित्रहा
031c	व्यसृजद्दिक्षु सर्वासु महेन्द्र इव वज्रभृत्
032a	मेघजालनिभं सैन्यं विदार्य स रविप्रभः
032c	विबभौ कौरवश्रेष्ठः शरदीव दिवाकरः
