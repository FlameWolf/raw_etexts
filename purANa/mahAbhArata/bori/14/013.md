BR-14-01-013-001	वासुदेव उवाच
BR-14-01-013-001a	न बाह्यं द्रव्यमुत्सृज्य सिद्धिर्भवति भारत
BR-14-01-013-001c	शारीरं द्रव्यमुत्सृज्य सिद्धिर्भवति वा न वा
BR-14-01-013-002a	बाह्यद्रव्यविमुक्तस्य शारीरेषु च गृध्यतः
BR-14-01-013-002c	यो धर्मो यत्सुखं चैव द्विषतामस्तु तत्तथा
BR-14-01-013-003a	द्व्यक्षरस्तु भवेन्मृत्युस्त्र्यक्षरं ब्रह्म शाश्वतम्
BR-14-01-013-003c	ममेति द्व्यक्षरो मृत्युर्न ममेति च शाश्वतम्
BR-14-01-013-004a	ब्रह्म मृत्युश्च तौ राजन्नात्मन्येव व्यवस्थितौ
BR-14-01-013-004c	अदृश्यमानौ भूतानि योधयेतामसंशयम्
BR-14-01-013-005a	अविनाशोऽस्य सत्त्वस्य नियतो यदि भारत
BR-14-01-013-005c	भित्त्वा शरीरं भूतानामहिंसां प्रतिपद्यते
BR-14-01-013-006a	लब्ध्वाऽपि पृथिवीं सर्वां सहस्थावरजङ्गमाम्
BR-14-01-013-006c	ममत्वं यस्य नैव स्यात्किं तया स करिष्यति
BR-14-01-013-007a	अथ वा वसतः पार्थ वने वन्येन जीवतः
BR-14-01-013-007c	ममता यस्य द्रव्येषु मृत्योरास्ये स वर्तते
BR-14-01-013-008a	बाह्यान्तराणां शत्रूणां स्वभावं पश्य भारत
BR-14-01-013-008c	यन्न पश्यति तद्भूतं मुच्यते स महाभयात्
BR-14-01-013-009a	कामात्मानं न प्रशंसन्ति लोके न चाकामात्काचिदस्ति प्रवृत्तिः
BR-14-01-013-009c	दानं हि वेदाध्ययनं तपश्च कामेन कर्माणि च वैदिकानि
BR-14-01-013-010a	व्रतं यज्ञान्नियमान्ध्यानयोगान्कामेन यो नारभते विदित्वा
BR-14-01-013-010c	यद्यद्ध्ययं कामयते स धर्मो न यो धर्मो नियमस्तस्य मूलम्
BR-14-01-013-011a	अत्र गाथाः कामगीताः कीर्तयन्ति पुराविदः
BR-14-01-013-011c	शृणु सङ्कीर्त्यमानास्ता निखिलेन युधिष्ठिर
BR-14-01-013-012a	नाहं शक्योऽनुपायेन हन्तुं भूतेन केनचित्
BR-14-01-013-012c	यो मां प्रयतते हन्तुं ज्ञात्वा प्रहरणे बलम्
BR-14-01-013-012e	तस्य तस्मिन्प्रहरणे पुनः प्रादुर्भवाम्यहम्
BR-14-01-013-013a	यो मां प्रयतते हन्तुं यज्ञैर्विविधदक्षिणैः
BR-14-01-013-013c	जङ्गमेष्विव कर्मात्मा पुनः प्रादुर्भवाम्यहम्
BR-14-01-013-014a	यो मां प्रयतते हन्तुं वेदैर्वेदान्तसाधनैः
BR-14-01-013-014c	स्थावरेष्विव शान्तात्मा तस्य प्रादुर्भवाम्यहम्
BR-14-01-013-015a	यो मां प्रयतते हन्तुं धृत्या सत्यपराक्रमः
BR-14-01-013-015c	भावो भवामि तस्याहं स च मां नावबुध्यते
BR-14-01-013-016a	यो मां प्रयतते हन्तुं तपसा संशितव्रतः
BR-14-01-013-016c	ततस्तपसि तस्याथ पुनः प्रादुर्भवाम्यहम्
BR-14-01-013-017a	यो मां प्रयतते हन्तुं मोक्षमास्थाय पण्डितः
BR-14-01-013-017c	तस्य मोक्षरतिस्थस्य नृत्यामि च हसामि च
BR-14-01-013-017e	अवध्यः सर्वभूतानामहमेकः सनातनः
BR-14-01-013-018a	तस्मात्त्वमपि तं कामं यज्ञैर्विविधदक्षिणैः
BR-14-01-013-018c	धर्मं कुरु महाराज तत्र ते स भविष्यति
BR-14-01-013-019a	यजस्व वाजिमेधेन विधिवद्दक्षिणावता
BR-14-01-013-019c	अन्यैश्च विविधैर्यज्ञैः समृद्धैराप्तदक्षिणैः
BR-14-01-013-020a	मा ते व्यथास्तु निहतान्बन्धून्वीक्ष्य पुनः पुनः
BR-14-01-013-020c	न शक्यास्ते पुनर्द्रष्टुं ये हतास्मिन्रणाजिरे
BR-14-01-013-021a	स त्वमिष्ट्वा महायज्ञैः समृद्धैराप्तदक्षिणैः
BR-14-01-013-021c	लोके कीर्तिं परां प्राप्य गतिमग्र्यां गमिष्यसि
