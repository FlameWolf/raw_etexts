BR-14-01-036-001	ब्रह्मोवाच
BR-14-01-036-001a	तदव्यक्तमनुद्रिक्तं सर्वव्यापि ध्रुवं स्थिरम्
BR-14-01-036-001c	नवद्वारं पुरं विद्यात्त्रिगुणं पञ्चधातुकम्
BR-14-01-036-002a	एकादशपरिक्षेपं मनो व्याकरणात्मकम्
BR-14-01-036-002c	बुद्धिस्वामिकमित्येतत्परमेकादशं भवेत्
BR-14-01-036-003a	त्रीणि स्रोतांसि यान्यस्मिन्नाप्यायन्ते पुनः पुनः
BR-14-01-036-003c	प्रणाड्यस्तिस्र एवैताः प्रवर्तन्ते गुणात्मिकाः
BR-14-01-036-004a	तमो रजस्तथा सत्त्वं गुणानेतान्प्रचक्षते
BR-14-01-036-004c	अन्योन्यमिथुनाः सर्वे तथाऽन्योन्यानुजीविनः
BR-14-01-036-005a	अन्योन्यापाश्रयाश्चैव तथाऽन्योन्यानुवर्तिनः
BR-14-01-036-005c	अन्योन्यव्यतिषक्ताश्च त्रिगुणाः पञ्च धातवः
BR-14-01-036-006a	तमसो मिथुनं सत्त्वं सत्त्वस्य मिथुनं रजः
BR-14-01-036-006c	रजसश्चापि सत्त्वं स्यात्सत्त्वस्य मिथुनं तमः
BR-14-01-036-007a	नियम्यते तमो यत्र रजस्तत्र प्रवर्तते
BR-14-01-036-007c	नियम्यते रजो यत्र सत्त्वं तत्र प्रवर्तते
BR-14-01-036-008a	नैशात्मकं तमो विद्यात्त्रिगुणं मोहसञ्ज्ञितम्
BR-14-01-036-008c	अधर्मलक्षणं चैव नियतं पापकर्मसु
BR-14-01-036-009a	प्रवृत्त्यात्मकमेवाहू रजः पर्यायकारकम्
BR-14-01-036-009c	प्रवृत्तं सर्वभूतेषु दृश्यतोत्पत्तिलक्षणम्
BR-14-01-036-010a	प्रकाशं सर्वभूतेषु लाघवं श्रद्दधानता
BR-14-01-036-010c	सात्त्विकं रूपमेवं तु लाघवं साधुसम्मितम्
BR-14-01-036-011a	एतेषां गुणतत्त्वं हि वक्ष्यते हेत्वहेतुभिः
BR-14-01-036-011c	समासव्यासयुक्तानि तत्त्वतस्तानि वित्त मे
BR-14-01-036-012a	सम्मोहोऽज्ञानमत्यागः कर्मणामविनिर्णयः
BR-14-01-036-012c	स्वप्नः स्तम्भो भयं लोभः शोकः सुकृतदूषणम्
BR-14-01-036-013a	अस्मृतिश्चाविपाकश्च नास्तिक्यं भिन्नवृत्तिता
BR-14-01-036-013c	निर्विशेषत्वमन्धत्वं जघन्यगुणवृत्तिता
BR-14-01-036-014a	अकृते कृतमानित्वमज्ञाने ज्ञानमानिता
BR-14-01-036-014c	अमैत्री विकृतो भावो अश्रद्धा मूढभावना
BR-14-01-036-015a	अनार्जवमसञ्ज्ञत्वं कर्म पापमचेतना
BR-14-01-036-015c	गुरुत्वं सन्नभावत्वमसितत्वमवाग्गतिः
BR-14-01-036-016a	सर्व एते गुणा विप्रास्तामसाः सम्प्रकीर्तिताः
BR-14-01-036-016c	ये चान्ये नियता भावा लोकेऽस्मिन्मोहसञ्ज्ञिताः
BR-14-01-036-017a	तत्र तत्र नियम्यन्ते सर्वे ते तामसा गुणाः
BR-14-01-036-017c	परिवादकथा नित्यं देवब्राह्मणवैदिकाः
BR-14-01-036-018a	अत्यागश्चाभिमानश्च मोहो मन्युस्तथाऽक्षमा
BR-14-01-036-018c	मत्सरश्चैव भूतेषु तामसं वृत्तमिष्यते
BR-14-01-036-019a	वृथारम्भाश्च ये केचिद्वृथादानानि यानि च
BR-14-01-036-019c	वृथाभक्षणमित्येतत्तामसं वृत्तमिष्यते
BR-14-01-036-020a	अतिवादोऽतितिक्षा च मात्सर्यमतिमानिता
BR-14-01-036-020c	अश्रद्दधानता चैव तामसं वृत्तमिष्यते
BR-14-01-036-021a	एवंविधास्तु ये केचिल्लोकेऽस्मिन्पापकर्मिणः
BR-14-01-036-021c	मनुष्या भिन्नमर्यादाः सर्वे ते तामसा जनाः
BR-14-01-036-022a	तेषां योनिं प्रवक्ष्यामि नियतां पापकर्मणाम्
BR-14-01-036-022c	अवाङ्निरयभावाय तिर्यङ्निरयगामिनः
BR-14-01-036-023a	स्थावराणि च भूतानि पशवो वाहनानि च
BR-14-01-036-023c	क्रव्यादा दन्दशूकाश्च कृमिकीटविहङ्गमाः
BR-14-01-036-024a	अण्डजा जन्तवो ये च सर्वे चापि चतुष्पदाः
BR-14-01-036-024c	उन्मत्ता बधिरा मूका ये चान्ये पापरोगिणः
BR-14-01-036-025a	मग्नास्तमसि दुर्वृत्ताः स्वकर्मकृतलक्षणाः
BR-14-01-036-025c	अवाक्स्रोतस इत्येते मग्नास्तमसि तामसाः
BR-14-01-036-026a	तेषामुत्कर्षमुद्रेकं वक्ष्याम्यहमतः परम्
BR-14-01-036-026c	यथा ते सुकृताँल्लोकाँल्लभन्ते पुण्यकर्मिणः
BR-14-01-036-027a	अन्यथा प्रतिपन्नास्तु विवृद्धा ये च कर्मसु
BR-14-01-036-027c	स्वकर्मनिरतानां च ब्राह्मणानां शुभैषिणाम्
BR-14-01-036-028a	संस्कारेणोर्ध्वमायान्ति यतमानाः सलोकताम्
BR-14-01-036-028c	स्वर्गं गच्छन्ति देवानामित्येषा वैदिकी श्रुतिः
BR-14-01-036-029a	अन्यथा प्रतिपन्नास्तु विवृद्धाः स्वेषु कर्मसु
BR-14-01-036-029c	पुनरावृत्तिधर्माणस्ते भवन्तीह मानुषाः
BR-14-01-036-030a	पापयोनिं समापन्नाश्चण्डाला मूकचूचुकाः
BR-14-01-036-030c	वर्णान्पर्यायशश्चापि प्राप्नुवन्त्युत्तरोत्तरम्
BR-14-01-036-031a	शूद्रयोनिमतिक्रम्य ये चान्ये तामसा गुणाः
BR-14-01-036-031c	स्रोतोमध्ये समागम्य वर्तन्ते तामसे गुणे
BR-14-01-036-032a	अभिषङ्गस्तु कामेषु महामोह इति स्मृतः
BR-14-01-036-032c	ऋषयो मुनयो देवा मुह्यन्त्यत्र सुखेप्सवः
BR-14-01-036-033a	तमो मोहो महामोहस्तामिस्रः क्रोधसञ्ज्ञितः
BR-14-01-036-033c	मरणं त्वन्धतामिस्रं तामिस्रं क्रोध उच्यते
BR-14-01-036-034a	भावतो गुणतश्चैव योनितश्चैव तत्त्वतः
BR-14-01-036-034c	सर्वमेतत्तमो विप्राः कीर्तितं वो यथाविधि
BR-14-01-036-035a	को न्वेतद्बुध्यते साधु को न्वेतत्साधु पश्यति
BR-14-01-036-035c	अतत्त्वे तत्त्वदर्शी यस्तमसस्तत्त्वलक्षणम्
BR-14-01-036-036a	तमोगुणा वो बहुधा प्रकीर्तिता यथावदुक्तं च तमः परावरम्
BR-14-01-036-036c	नरो हि यो वेद गुणानिमान्सदा स तामसैः सर्वगुणैः प्रमुच्यते
