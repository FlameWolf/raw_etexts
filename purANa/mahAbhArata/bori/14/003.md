001	व्यास उवाच
001a	युधिष्ठिर तव प्रज्ञा न सम्यगिति मे मतिः
001c	न हि कश्चित्स्वयं मर्त्यः स्ववशः कुरुते क्रियाः
002a	ईश्वरेण नियुक्तोऽयं साध्वसाधु च मानवः
002c	करोति पुरुषः कर्म तत्र का परिदेवना
003a	आत्मानं मन्यसे चाथ पापकर्माणमन्ततः
003c	शृणु तत्र यथा पापमपकृष्येत भारत
004a	तपोभिः क्रतुभिश्चैव दानेन च युधिष्ठिर
004c	तरन्ति नित्यं पुरुषा ये स्म पापानि कुर्वते
005a	यज्ञेन तपसा चैव दानेन च नराधिप
005c	पूयन्ते राजशार्दूल नरा दुष्कृतकर्मिणः
006a	असुराश्च सुराश्चैव पुण्यहेतोर्मखक्रियाम्
006c	प्रयतन्ते महात्मानस्तस्माद्यज्ञाः परायणम्
007a	यज्ञैरेव महात्मानो बभूवुरधिकाः सुराः
007c	ततो देवाः क्रियावन्तो दानवानभ्यधर्षयन्
008a	राजसूयाश्वमेधौ च सर्वमेधं च भारत
008c	नरमेधं च नृपते त्वमाहर युधिष्ठिर
009a	यजस्व वाजिमेधेन विधिवद्दक्षिणावता
009c	बहुकामान्नवित्तेन रामो दाशरथिर्यथा
010a	यथा च भरतो राजा दौःषन्तिः पृथिवीपतिः
010c	शाकुन्तलो महावीर्यस्तव पूर्वपितामहः
011	युधिष्ठिर उवाच
011a	असंशयं वाजिमेधः पावयेत्पृथिवीमपि
011c	अभिप्रायस्तु मे कश्चित्तं त्वं श्रोतुमिहार्हसि
012a	इमं ज्ञातिवधं कृत्वा सुमहान्तं द्विजोत्तम
012c	दानमल्पं न शक्यामि दातुं वित्तं च नास्ति मे
013a	न च बालानिमान्दीनानुत्सहे वसु याचितुम्
013c	तथैवार्द्रव्रणान्कृच्छ्रे वर्तमानान्नृपात्मजान्
014a	स्वयं विनाश्य पृथिवीं यज्ञार्थे द्विजसत्तम
014c	करमाहारयिष्यामि कथं शोकपरायणान्
015a	दुर्योधनापराधेन वसुधा वसुधाधिपाः
015c	प्रनष्टा योजयित्वाऽस्मानकीर्त्या मुनिसत्तम
016a	दुर्योधनेन पृथिवी क्षयिता वित्तकारणात्
016c	कोशश्चापि विशीर्णोऽसौ धार्तराष्ट्रस्य दुर्मतेः
017a	पृथिवी दक्षिणा चात्र विधिः प्रथमकल्पिकः
017c	विद्वद्भिः परिदृष्टोऽयं शिष्टो विधिविपर्ययः
018a	न च प्रतिनिधिं कर्तुं चिकीर्षामि तपोधन
018c	अत्र मे भगवन्सम्यक्साचिव्यं कर्तुमर्हसि
019	वैशम्पायन उवाच
019a	एवमुक्तस्तु पार्थेन कृष्णद्वैपायनस्तदा
019c	मुहूर्तमनुसञ्चिन्त्य धर्मराजानमब्रवीत्
020a	विद्यते द्रविणं पार्थ गिरौ हिमवति स्थितम्
020c	उत्सृष्टं ब्राह्मणैर्यज्ञे मरुत्तस्य महीपतेः
020e	तदानयस्व कौन्तेय पर्याप्तं तद्भविष्यति
021	युधिष्ठिर उवाच
021a	कथं यज्ञे मरुत्तस्य द्रविणं तत्समाचितम्
021c	कस्मिंश्च काले स नृपो बभूव वदतां वर
022	व्यास उवाच
022a	यदि शुश्रूषसे पार्थ शृणु कारन्धमं नृपम्
022c	यस्मिन्काले महावीर्यः स राजाऽऽसीन्महाधनः
