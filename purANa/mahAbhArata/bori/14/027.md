BR-14-01-027-001	ब्राह्मण उवाच
BR-14-01-027-001a	सङ्कल्पदंशमशकं शोकहर्षहिमातपम्
BR-14-01-027-001c	मोहान्धकारतिमिरं लोभव्यालसरीसृपम्
BR-14-01-027-002a	विषयैकात्ययाध्वानं कामक्रोधविरोधकम्
BR-14-01-027-002c	तदतीत्य महादुर्गं प्रविष्टोऽस्मि महद्वनम्
BR-14-01-027-003	ब्राह्मण्युवाच
BR-14-01-027-003a	क्व तद्वनं महाप्राज्ञ के वृक्षाः सरितश्च काः
BR-14-01-027-003c	गिरयः पर्वताश्चैव कियत्यध्वनि तद्वनम्
BR-14-01-027-004	ब्राह्मण उवाच
BR-14-01-027-004a	न तदस्ति पृथग्भावे किञ्चिदन्यत्ततः समम्
BR-14-01-027-004c	न तदस्त्यपृथग्भावे किञ्चिद्दूरतरं ततः
BR-14-01-027-005a	तस्माद्ध्रस्वतरं नास्ति न ततोऽस्ति बृहत्तरम्
BR-14-01-027-005c	नास्ति तस्माद्दुःखतरं नास्त्यन्यत्तत्समं सुखम्
BR-14-01-027-006a	न तत्प्रविश्य शोचन्ति न प्रहृष्यन्ति च द्विजाः
BR-14-01-027-006c	न च बिभ्यति केषाञ्चित्तेभ्यो बिभ्यति के च न
BR-14-01-027-007a	तस्मिन्वने सप्त महाद्रुमाश्च फलानि सप्तातिथयश्च सप्त
BR-14-01-027-007c	सप्ताश्रमाः सप्त समाधयश्च दीक्षाश्च सप्तैतदरण्यरूपम्
BR-14-01-027-008a	पञ्चवर्णानि दिव्यानि पुष्पाणि च फलानि च
BR-14-01-027-008c	सृजन्तः पादपास्तत्र व्याप्य तिष्ठन्ति तद्वनम्
BR-14-01-027-009a	सुवर्णानि द्विवर्णानि पुष्पाणि च फलानि च
BR-14-01-027-009c	सृजन्तः पादपास्तत्र व्याप्य तिष्ठन्ति तद्वनम्
BR-14-01-027-010a	चतुर्वर्णानि दिव्यानि पुष्पाणि च फलानि च
BR-14-01-027-010c	सृजन्तः पादपास्तत्र व्याप्य तिष्ठन्ति तद्वनम्
BR-14-01-027-011a	शङ्कराणि त्रिवर्णानि पुष्पाणि च फलानि च
BR-14-01-027-011c	सृजन्तः पादपास्तत्र व्याप्य तिष्ठन्ति तद्वनम्
BR-14-01-027-012a	सुरभीण्येकवर्णानि पुष्पाणि च फलानि च
BR-14-01-027-012c	सृजन्तः पादपास्तत्र व्याप्य तिष्ठन्ति तद्वनम्
BR-14-01-027-013a	बहून्यव्यक्तवर्णानि पुष्पाणि च फलानि च
BR-14-01-027-013c	विसृजन्तौ महावृक्षौ तद्वनं व्याप्य तिष्ठतः
BR-14-01-027-014a	एको ह्यग्निः सुमना ब्राह्मणोऽत्र पञ्चेन्द्रियाणि समिधश्चात्र सन्ति
BR-14-01-027-014c	तेभ्यो मोक्षाः सप्त भवन्ति दीक्षा गुणाः फलान्यतिथयः फलाशाः
BR-14-01-027-015a	आतिथ्यं प्रतिगृह्णन्ति तत्र सप्त महर्षयः
BR-14-01-027-015c	अर्चितेषु प्रलीनेषु तेष्वन्यद्रोचते वनम्
BR-14-01-027-016a	प्रतिज्ञावृक्षमफलं शान्तिच्छायासमन्वितम्
BR-14-01-027-016c	ज्ञानाश्रयं तृप्तितोयमन्तःक्षेत्रज्ञभास्करम्
BR-14-01-027-017a	येऽधिगच्छन्ति तत्सन्तस्तेषां नास्ति भयं पुनः
BR-14-01-027-017c	ऊर्ध्वं चावाक्च तिर्यक्च तस्य नान्तोऽधिगम्यते
BR-14-01-027-018a	सप्त स्त्रियस्तत्र वसन्ति सद्यो अवाङ्मुखा भानुमत्यो जनित्र्यः
BR-14-01-027-018c	ऊर्ध्वं रसानां ददते प्रजाभ्यः सर्वान्यथा सर्वमनित्यतां च
BR-14-01-027-019a	तत्रैव प्रतितिष्ठन्ति पुनस्तत्रोदयन्ति च
BR-14-01-027-019c	सप्त सप्तर्षयः सिद्धा वसिष्ठप्रमुखाः सह
BR-14-01-027-020a	यशो वर्चो भगश्चैव विजयः सिद्धितेजसी
BR-14-01-027-020c	एवमेवानुवर्तन्ते सप्त ज्योतींषि भास्करम्
BR-14-01-027-021a	गिरयः पर्वताश्चैव सन्ति तत्र समासतः
BR-14-01-027-021c	नद्यश्च सरितो वारि वहन्त्यो ब्रह्मसम्भवम्
BR-14-01-027-022a	नदीनां सङ्गमस्तत्र वैतानः समुपह्वरे
BR-14-01-027-022c	स्वात्मतृप्ता यतो यान्ति साक्षाद्दान्ताः पितामहम्
BR-14-01-027-023a	कृशाशाः सुव्रताशाश्च तपसा दग्धकिल्बिषाः
BR-14-01-027-023c	आत्मन्यात्मानमावेश्य ब्रह्माणं समुपासते
BR-14-01-027-024a	ऋचमप्यत्र शंसन्ति विद्यारण्यविदो जनाः
BR-14-01-027-024c	तदरण्यमभिप्रेत्य यथाधीरमजायत
BR-14-01-027-025a	एतदेतादृशं दिव्यमरण्यं ब्राह्मणा विदुः
BR-14-01-027-025c	विदित्वा चान्वतिष्ठन्त क्षेत्रज्ञेनानुदर्शितम्
