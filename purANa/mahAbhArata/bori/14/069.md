001	वैशम्पायन उवाच
001a	ब्रह्मास्त्रं तु यदा राजन्कृष्णेन प्रतिसंहृतम्
001c	तदा तद्वेश्म ते पित्रा तेजसाऽभिविदीपितम्
002a	ततो रक्षांसि सर्वाणि नेशुस्त्यक्त्वा गृहं तु तत्
002c	अन्तरिक्षे च वागासीत्साधु केशव साध्विति
003a	तदस्त्रं ज्वलितं चापि पितामहमगात्तदा
003c	ततः प्राणान्पुनर्लेभे पिता तव जनेश्वर
003e	व्यचेष्टत च बालोऽसौ यथोत्साहं यथाबलम्
004a	बभूवुर्मुदिता राजंस्ततस्ता भरतस्त्रियः
004c	ब्राह्मणान्वाचयामासुर्गोविन्दस्य च शासनात्
005a	ततस्ता मुदिताः सर्वाः प्रशशंसुर्जनार्दनम्
005c	स्त्रियो भरतसिंहानां नावं लब्ध्वेव पारगाः
006a	कुन्ती द्रुपदपुत्री च सुभद्रा चोत्तरा तथा
006c	स्त्रियश्चान्या नृसिंहानां बभूवुर्हृष्टमानसाः
007a	तत्र मल्ला नटा झल्ला ग्रन्थिकाः सौखशायिकाः
007c	सूतमागधसङ्घाश्चाप्यस्तुवन्वै जनार्दनम्
007e	कुरुवंशस्तवाऽऽख्याभिराशीर्भिर्भरतर्षभ
008a	उत्थाय तु यथाकालमुत्तरा यदुनन्दनम्
008c	अभ्यवादयत प्रीता सह पुत्रेण भारत
008e	ततस्तस्यै ददौ प्रीतो बहुरत्नं विशेषतः
009a	तथाऽन्ये वृष्णिशार्दूला नाम चास्याकरोत्प्रभुः
009c	पितुस्तव महाराज सत्यसन्धो जनार्दनः
010a	परिक्षीणे कुले यस्माज्जातोऽयमभिमन्युजः
010c	परिक्षिदिति नामास्य भवत्वित्यब्रवीत्तदा
011a	सोऽवर्धत यथाकालं पिता तव नराधिप
011c	मनःप्रह्लादनश्चासीत्सर्वलोकस्य भारत
012a	मासजातस्तु ते वीर पिता भवति भारत
012c	अथाऽऽजग्मुः सुबहुलं रत्नमादाय पाण्डवाः
013a	तान्समीपगताञ्श्रुत्वा निर्ययुर्वृष्णिपुङ्गवाः
013c	अलञ्चक्रुश्च माल्यौघैः पुरुषा नागसाह्वयम्
014a	पताकाभिर्विचित्राभिर्ध्वजैश्च विविधैरपि
014c	वेश्मानि समलञ्चक्रुः पौराश्चापि जनाधिप
015a	देवतायतनानां च पूजा बहुविधास्तथा
015c	सन्दिदेशाथ विदुरः पाण्डुपुत्रप्रियेप्सया
016a	राजमार्गाश्च तत्रासन्सुमनोभिरलङ्कृताः
016c	शुशुभे तत्पुरं चापि समुद्रौघनिभस्वनम्
017a	नर्तकैश्चापि नृत्यद्भिर्गायनानां च निस्वनैः
017c	आसीद्वैश्रवणस्येव निवासस्तत्पुरं तदा
018a	बन्दिभिश्च नरै राजन्स्त्रीसहायैः सहस्रशः
018c	तत्र तत्र विविक्तेषु समन्तादुपशोभितम्
019a	पताका धूयमानाश्च श्वसता मातरिश्वना
019c	अदर्शयन्निव तदा कुरून्वै दक्षिणोत्तरान्
020a	अघोषयत्तदा चापि पुरुषो राजधूर्गतः
020c	सर्वरात्रिविहारोऽद्य रत्नाभरणलक्षणः
