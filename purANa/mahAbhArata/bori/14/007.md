001	संवर्त उवाच
001a	कथमस्मि त्वया ज्ञातः केन वा कथितोऽस्मि ते
001c	एतदाचक्ष्व मे तत्त्वमिच्छसे चेत्प्रियं मम
002a	सत्यं ते ब्रुवतः सर्वे सम्पत्स्यन्ते मनोरथाः
002c	मिथ्या तु ब्रुवतो मूर्धा सप्तधा ते फलिष्यति
003	मरुत्त उवाच
003a	नारदेन भवान्मह्यमाख्यातो ह्यटता पथि
003c	गुरुपुत्रो ममेति त्वं ततो मे प्रीतिरुत्तमा
004	संवर्त उवाच
004a	सत्यमेतद्भवानाह स मां जानाति सत्रिणम्
004c	कथयस्वैतदेकं मे क्व नु सम्प्रति नारदः
005	मरुत्त उवाच
005a	भवन्तं कथयित्वा तु मम देवर्षिसत्तमः
005c	ततो मामभ्यनुज्ञाय प्रविष्टो हव्यवाहनम्
006	व्यास उवाच
006a	श्रुत्वा तु पार्थिवस्यैतत्संवर्तः परया मुदा
006c	एतावदहमप्येनं कुर्यामिति तदाऽब्रवीत्
007a	ततो मरुत्तमुन्मत्तो वाचा निर्भर्त्सयन्निव
007c	रूक्षया ब्राह्मणो राजन्पुनः पुनरथाब्रवीत्
008a	वातप्रधानेन मया स्वचित्तवशवर्तिना
008c	एवं विकृतरूपेण कथं याजितुमिच्छसि
009a	भ्राता मम समर्थश्च वासवेन च सत्कृतः
009c	वर्तते याजने चैव तेन कर्माणि कारय
010a	गृहं स्वं चैव याज्याश्च सर्वा गृह्याश्च देवताः
010c	पूर्वजेन ममाक्षिप्तं शरीरं वर्जितं त्विदम्
011a	नाहं तेनाननुज्ञातस्त्वामाविक्षित कर्हिचित्
011c	याजयेयं कथञ्चिद्वै स हि पूज्यतमो मम
012a	स त्वं बृहस्पतिं गच्छ तमनुज्ञाप्य चाव्रज
012c	ततोऽहं याजयिष्ये त्वां यदि यष्टुमिहेच्छसि
013	मरुत्त उवाच
013a	बृहस्पतिं गतः पूर्वमहं संवर्त तच्छृणु
013c	न मां कामयते याज्यमसौ वासववारितः
014a	अमरं याज्यमासाद्य मामृषे मा स्म मानुषम्
014c	याजयेथा मरुत्तं त्वं मर्त्यधर्माणमातुरम्
015a	स्पर्धते च मया विप्र सदा वै स हि पार्थिवः
015c	एवमस्त्विति चाप्युक्तो भ्रात्रा ते बलवृत्रहा
016a	स मामभिगतं प्रेम्णा याज्यवन्न बुभूषति
016c	देवराजमुपाश्रित्य तद्विद्धि मुनिपुङ्गव
017a	सोऽहमिच्छामि भवता सर्वस्वेनापि याजितुम्
017c	कामये समतिक्रान्तुं वासवं त्वत्कृतैर्गुणैः
018a	न हि मे वर्तते बुद्धिर्गन्तुं ब्रह्मन्बृहस्पतिम्
018c	प्रत्याख्यातो हि तेनास्मि तथाऽनपकृते सति
019	संवर्त उवाच
019a	चिकीर्षसि यथाकामं सर्वमेतत्त्वयि ध्रुवम्
019c	यदि सर्वानभिप्रायान्कर्ताऽसि मम पार्थिव
020a	याज्यमानं मया हि त्वां बृहस्पतिपुरन्दरौ
020c	द्विषेतां समभिक्रुद्धावेतदेकं समर्थय
021a	स्थैर्यमत्र कथं ते स्यात्स त्वं निःसंशयं कुरु
021c	कुपितस्त्वां न हीदानीं भस्म कुर्यां सबान्धवम्
022	मरुत्त उवाच
022a	यावत्तपेत्सहस्रांशुस्तिष्ठेरंश्चापि पर्वताः
022c	तावल्लोकान्न लभेयं त्यजेयं सङ्गतं यदि
023a	मा चापि शुभबुद्धित्वं लभेयमिह कर्हिचित्
023c	सम्यग्ज्ञाने वैषये वा त्यजेयं सङ्गतं यदि
024	संवर्त उवाच
024a	आविक्षित शुभा बुद्धिर्धीयतां तव कर्मसु
024c	याजनं हि ममाप्येवं वर्तते त्वयि पार्थिव
025a	संविधास्ये च ते राजन्नक्षयं द्रव्यमुत्तमम्
025c	येन देवान्सगन्धर्वाञ्शक्रं चाभिभविष्यसि
026a	न तु मे वर्तते बुद्धिर्धने याज्येषु वा पुनः
026c	विप्रियं तु चिकीर्षामि भ्रातुश्चेन्द्रस्य चोभयोः
027a	गमयिष्यामि चेन्द्रेण समतामपि ते ध्रुवम्
027c	प्रियं च ते करिष्यामि सत्यमेतद्ब्रवीमि ते
