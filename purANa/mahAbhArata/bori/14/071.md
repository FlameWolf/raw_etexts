001	वैशम्पायन उवाच
001a	एवमुक्तस्तु कृष्णेन धर्मपुत्रो युधिष्ठिरः
001c	व्यासमामन्त्र्य मेधावी ततो वचनमब्रवीत्
002a	यथा कालं भवान्वेत्ति हयमेधस्य तत्त्वतः
002c	दीक्षयस्व तदा मा त्वं त्वय्यायत्तो हि मे क्रतुः
003	व्यास उवाच
003a	अहं पैलोऽथ कौन्तेय याज्ञवल्क्यस्तथैव च
003c	विधानं यद्यथाकालं तत्कर्तारो न संशयः
004a	चैत्र्यां हि पौर्णमास्यां च तव दीक्षा भविष्यति
004c	सम्भाराः सम्भ्रियन्तां ते यज्ञार्थं पुरुषर्षभ
005a	अश्वविद्याविदश्चैव सूता विप्राश्च तद्विदः
005c	मेध्यमश्वं परीक्षन्तां तव यज्ञार्थसिद्धये
006a	तमुत्सृज्य यथाशास्त्रं पृथिवीं सागराम्बराम्
006c	स पर्येतु यशो नाम्ना तव पार्थिव वर्धयन्
007	वैशम्पायन उवाच
007a	इत्युक्तः स तथेत्युक्त्वा पाण्डवः पृथिवीपतिः
007c	चकार सर्वं राजेन्द्र यथोक्तं ब्रह्मवादिना
007e	सम्भाराश्चैव राजेन्द्र सर्वे सङ्कल्पिताभवन्
008a	स सम्भारान्समाहृत्य नृपो धर्मात्मजस्तदा
008c	न्यवेदयदमेयात्मा कृष्णद्वैपायनाय वै
009a	ततोऽब्रवीन्महातेजा व्यासो धर्मात्मजं नृपम्
009c	यथाकालं यथायोगं सज्जाः स्म तव दीक्षणे
010a	स्फ्यश्च कूर्चश्च सौवर्णो यच्चान्यदपि कौरव
010c	तत्र योग्यं भवेत्किञ्चित्तद्रौक्मं क्रियतामिति
011a	अश्वश्चोत्सृज्यतामद्य पृथ्व्यामथ यथाक्रमम्
011c	सुगुप्तश्च चरत्वेष यथाशास्त्रं युधिष्ठिर
012	युधिष्ठिर उवाच
012a	अयमश्वो मया ब्रह्मन्नुत्सृष्टः पृथिवीमिमाम्
012c	चरिष्यति यथाकामं तत्र वै संविधीयताम्
013a	पृथिवीं पर्यटन्तं हि तुरगं कामचारिणम्
013c	कः पालयेदिति मुने तद्भवान्वक्तुमर्हति
014	वैशम्पायन उवाच
014a	इत्युक्तः स तु राजेन्द्र कृष्णद्वैपायनोऽब्रवीत्
014c	भीमसेनादवरजः श्रेष्ठः सर्वधनुष्मताम्
015a	जिष्णुः सहिष्णुर्धृष्णुश्च स एनं पालयिष्यति
015c	शक्तः स हि महीं जेतुं निवातकवचान्तकः
016a	तस्मिन्ह्यस्त्राणि दिव्यानि दिव्यं संहननं तथा
016c	दिव्यं धनुश्चेषुधी च स एनमनुयास्यति
017a	स हि धर्मार्थकुशलः सर्वविद्याविशारदः
017c	यथाशास्त्रं नृपश्रेष्ठ चारयिष्यति ते हयम्
018a	राजपुत्रो महाबाहुः श्यामो राजीवलोचनः
018c	अभिमन्योः पिता वीरः स एनमनुयास्यति
019a	भीमसेनोऽपि तेजस्वी कौन्तेयोऽमितविक्रमः
019c	समर्थो रक्षितुं राष्ट्रं नकुलश्च विशां पते
020a	सहदेवस्तु कौरव्य समाधास्यति बुद्धिमान्
020c	कुटुम्बतन्त्रं विधिवत्सर्वमेव महायशाः
021a	तत्तु सर्वं यथान्यायमुक्तं कुरुकुलोद्वहः
021c	चकार फल्गुनं चापि सन्दिदेश हयं प्रति
022	युधिष्ठिर उवाच
022a	एह्यर्जुन त्वया वीर हयोऽयं परिपाल्यताम्
022c	त्वमर्हो रक्षितुं ह्येनं नान्यः कश्चन मानवः
023a	ये चापि त्वां महाबाहो प्रत्युदीयुर्नराधिपाः
023c	तैर्विग्रहो यथा न स्यात्तथा कार्यं त्वयाऽनघ
024a	आख्यातव्यश्च भवता यज्ञोऽयं मम सर्वशः
024c	पार्थिवेभ्यो महाबाहो समये गम्यतामिति
025a	एवमुक्त्वा स धर्मात्मा भ्रातरं सव्यसाचिनम्
025c	भीमं च नकुलं चैव पुरगुप्तौ समादधत्
026a	कुटुम्बतन्त्रे च तथा सहदेवं युधां पतिम्
026c	अनुमान्य महीपालं धृतराष्ट्रं युधिष्ठिरः
