001	जनमेजय उवाच
001a	कोऽसौ नकुलरूपेण शिरसा काञ्चनेन वै
001c	प्राह मानुषवद्वाचमेतत्पृष्टो वदस्व मे
002	वैशम्पायन उवाच
002a	एतत्पूर्वं न पृष्टोऽहं न चास्माभिः प्रभाषितम्
002c	श्रूयतां नकुलो योऽसौ यथा वागस्य मानुषी
003a	श्राद्धं सङ्कल्पयामास जमदग्निः पुरा किल
003c	होमधेनुस्तमागाच्च स्वयं चापि दुदोह ताम्
004a	तत्क्षीरं स्थापयामास नवे भाण्डे दृढे शुचौ
004c	तच्च क्रोधः स्वरूपेण पिठरं पर्यवर्तयत्
005a	जिज्ञासुस्तमृषिश्रेष्ठं किं कुर्याद्विप्रिये कृते
005c	इति सञ्चिन्त्य दुर्मेधा धर्षयामास तत्पयः
006a	तमाज्ञाय मुनिः क्रोधं नैवास्य चुकुपे ततः
006c	स तु क्रोधस्तमाहेदं प्राञ्जलिर्मूर्तिमान्स्थितः
007a	जितोऽस्मीति भृगुश्रेष्ठ भृगवो ह्यतिरोषणाः
007c	लोके मिथ्याप्रवादोऽयं यत्त्वयाऽस्मि पराजितः
008a	सोऽहं त्वयि स्थितो ह्यद्य क्षमावति महात्मनि
008c	बिभेमि तपसः साधो प्रसादं कुरु मे विभो
009	जमदग्निरुवाच
009a	साक्षाद्दृष्टोऽसि मे क्रोध गच्छ त्वं विगतज्वरः
009c	न ममापकृतं तेऽद्य न मन्युर्विद्यते मम
010a	यानुद्दिश्य तु सङ्कल्पः पयसोऽस्य कृतो मया
010c	पितरस्ते महाभागास्तेभ्यो बुध्यस्व गम्यताम्
011a	इत्युक्तो जातसन्त्रासः स तत्रान्तरधीयत
011c	पितॄणामभिषङ्गात्तु नकुलत्वमुपागतः
012a	स तान्प्रसादयामास शापस्यान्तो भवेदिति
012c	तैश्चाप्युक्तो यदा धर्मं क्षेप्स्यसे मोक्ष्यसे तदा
013a	तैश्चोक्तो यज्ञियान्देशान्धर्मारण्यानि चैव ह
013c	जुगुप्सन्परिधावन्स यज्ञं तं समुपासदत्
014a	धर्मपुत्रमथाऽऽक्षिप्य सक्तुप्रस्थेन तेन सः
014c	मुक्तः शापात्ततः क्रोधो धर्मो ह्यासीद्युधिष्ठिरः
015a	एवमेतत्तदा वृत्तं तस्य यज्ञे महात्मनः
015c	पश्यतां चापि नस्तत्र नकुलोऽन्तर्हितस्तदा
