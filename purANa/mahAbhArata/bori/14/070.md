001	वैशम्पायन उवाच
001a	तान्समीपगताञ्श्रुत्वा पाण्डवाञ्शत्रुकर्शनः
001c	वासुदेवः सहामात्यः प्रत्युद्यातो दिदृक्षया
002a	ते समेत्य यथान्यायं पाण्डवा वृष्णिभिः सह
002c	विविशुः सहिता राजन्पुरं वारणसाह्वयम्
003a	महतस्तस्य सैन्यस्य खुरनेमिस्वनेन च
003c	द्यावापृथिव्यौ खं चैव शब्देनाऽऽसीत्समावृतम्
004a	ते कोशमग्रतः कृत्वा विविशुः स्वपुरं तदा
004c	पाण्डवाः प्रीतमनसः सामात्याः ससुहृद्गणाः
005a	ते समेत्य यथान्यायं धृतराष्ट्रं जनाधिपम्
005c	कीर्तयन्तः स्वनामानि तस्य पादौ ववन्दिरे
006a	धृतराष्ट्रादनु च ते गान्धारीं सुबलात्मजाम्
006c	कुन्तीं च राजशार्दूल तदा भरतसत्तमाः
007a	विदुरं पूजयित्वा च वैश्यापुत्रं समेत्य च
007c	पूज्यमानाः स्म ते वीरा व्यराजन्त विशां पते
008a	ततस्तत्परमाश्चर्यं विचित्रं महदद्भुतम्
008c	शुश्रुवुस्ते तदा वीराः पितुस्ते जन्म भारत
009a	तदुपश्रुत्य ते कर्म वासुदेवस्य धीमतः
009c	पूजार्हं पूजयामासुः कृष्णं देवकिनन्दनम्
010a	ततः कतिपयाहस्य व्यासः सत्यवतीसुतः
010c	आजगाम महातेजा नगरं नागसाह्वयम्
011a	तस्य सर्वे यथान्यायं पूजां चक्रुः कुरूद्वहाः
011c	सह वृष्ण्यन्धकव्याघ्रैरुपासां चक्रिरे तदा
012a	तत्र नानाविधाकाराः कथाः समनुकीर्त्य वै
012c	युधिष्ठिरो धर्मसुतो व्यासं वचनमब्रवीत्
013a	भवत्प्रसादाद्भगवन्यदिदं रत्नमाहृतम्
013c	उपयोक्तुं तदिच्छामि वाजिमेधे महाक्रतौ
014a	तदनुज्ञातुमिच्छामि भवता मुनिसत्तम
014c	त्वदधीना वयं सर्वे कृष्णस्य च महात्मनः
015	व्यास उवाच
015a	अनुजानामि राजंस्त्वां क्रियतां यदनन्तरम्
015c	यजस्व वाजिमेधेन विधिवद्दक्षिणावता
016a	अश्वमेधो हि राजेन्द्र पावनः सर्वपाप्मनाम्
016c	तेनेष्ट्वा त्वं विपाप्मा वै भविता नात्र संशयः
017	वैशम्पायन उवाच
017a	इत्युक्तः स तु धर्मात्मा कुरुराजो युधिष्ठिरः
017c	अश्वमेधस्य कौरव्य चकाराऽऽहरणे मतिम्
018a	समनुज्ञाप्य तु स तं कृष्णद्वैपायनं नृपः
018c	वासुदेवमथाऽऽमन्त्र्य वाग्मी वचनमब्रवीत्
019a	देवकी सुप्रजा देवी त्वया पुरुषसत्तम
019c	यद्ब्रूयां त्वां महाबाहो तत्कृथास्त्वमिहाच्युत
020a	त्वत्प्रभावार्जितान्भोगानश्नीम यदुनन्दन
020c	पराक्रमेण बुद्ध्या च त्वयेयं निर्जिता मही
021a	दीक्षयस्व त्वमात्मानं त्वं नः परमको गुरुः
021c	त्वयीष्टवति धर्मज्ञ विपाप्मा स्यामहं विभो
021e	त्वं हि यज्ञोऽक्षरः सर्वस्त्वं धर्मस्त्वं प्रजापतिः
022	वासुदेव उवाच
022a	त्वमेवैतन्महाबाहो वक्तुमर्हस्यरिन्दम
022c	त्वं गतिः सर्वभूतानामिति मे निश्चिता मतिः
023a	त्वं चाद्य कुरुवीराणां धर्मेणाभिविराजसे
023c	गुणभूताः स्म ते राजंस्त्वं नो राजन्मतो गुरुः
024a	यजस्व मदनुज्ञातः प्राप्त एव क्रतुर्मया
024c	युनक्तु नो भवान्कार्ये यत्र वाञ्छसि भारत
024e	सत्यं ते प्रतिजानामि सर्वं कर्ताऽस्मि तेऽनघ
025a	भीमसेनार्जुनौ चैव तथा माद्रवतीसुतौ
025c	इष्टवन्तो भविष्यन्ति त्वयीष्टवति भारत
