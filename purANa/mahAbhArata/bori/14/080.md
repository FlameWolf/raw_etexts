001	वैशम्पायन उवाच
001a	तथा विलप्योपरता भर्तुः पादौ प्रगृह्य सा
001c	उपविष्टाऽभवद्देवी सोच्छ्वासं पुत्रमीक्षती
002a	ततः सञ्ज्ञां पुनर्लब्ध्वा स राजा बभ्रुवाहनः
002c	मातरं तामथाऽऽलोक्य रणभूमावथाब्रवीत्
003a	इतो दुःखतरं किं नु यन्मे माता सुखैधिता
003c	भूमौ निपतितं वीरमनुशेते मृतं पतिम्
004a	निहन्तारं रणेऽरीणां सर्वशस्त्रभृतां वरम्
004c	मया विनिहतं सङ्ख्ये प्रेक्षते दुर्मरं बत
005a	अहोऽस्या हृदयं देव्या दृढं यन्न विदीर्यते
005c	व्यूढोरस्कं महाबाहुं प्रेक्षन्त्या निहतं पतिम्
006a	दुर्मरं पुरुषेणेह मन्ये ह्यध्वन्यनागते
006c	यत्र नाहं न मे माता विप्रयुज्येत जीवितात्
007a	अहो धिक्कुरुवीरस्य ह्युरःस्थं काञ्चनं भुवि
007c	व्यपविद्धं हतस्येह मया पुत्रेण पश्यत
008a	भो भो पश्यत मे वीरं पितरं ब्राह्मणा भुवि
008c	शयानं वीरशयने मया पुत्रेण पातितम्
009a	ब्राह्मणाः कुरुमुख्यस्य प्रयुक्ता हयसारिणः
009c	कुर्वन्तु शान्तिकां त्वद्य रणे योऽयं मया हतः
010a	व्यादिशन्तु च किं विप्राः प्रायश्चित्तमिहाद्य मे
010c	सुनृशंसस्य पापस्य पितृहन्तू रणाजिरे
011a	दुश्चरा द्वादश समा हत्वा पितरमद्य वै
011c	ममेह सुनृशंसस्य संवीतस्यास्य चर्मणा
012a	शिरःकपाले चास्यैव भुञ्जतः पितुरद्य मे
012c	प्रायश्चित्तं हि नास्त्यन्यद्धत्वाऽद्य पितरं मम
013a	पश्य नागोत्तमसुते भर्तारं निहतं मया
013c	कृतं प्रियं मया तेऽद्य निहत्य समरेऽर्जुनम्
014a	सोऽहमप्यद्य यास्यामि गतिं पितृनिषेविताम्
014c	न शक्नोम्यात्मनाऽऽत्मानमहं धारयितुं शुभे
015a	सा त्वं मयि मृते मातस्तथा गाण्डीवधन्वनि
015c	भव प्रीतिमती देवि सत्येनाऽऽत्मानमालभे
016a	इत्युक्त्वा स तदा राजा दुःखशोकसमाहतः
016c	उपस्पृश्य महाराज दुःखाद्वचनमब्रवीत्
017a	शृण्वन्तु सर्वभूतानि स्थावराणि चराणि च
017c	त्वं च मातर्यथा सत्यं ब्रवीमि भुजगोत्तमे
018a	यदि नोत्तिष्ठति जयः पिता मे भरतर्षभः
018c	अस्मिन्नेव रणोद्देशे शोषयिष्ये कलेवरम्
019a	न हि मे पितरं हत्वा निष्कृतिर्विद्यते क्वचित्
019c	नरकं प्रतिपत्स्यामि ध्रुवं गुरुवधार्दितः
020a	वीरं हि क्षत्रियं हत्वा गोशतेन प्रमुच्यते
020c	पितरं तु निहत्यैवं दुस्तरा निष्कृतिर्मया
021a	एष ह्येको महातेजाः पाण्डुपुत्रो धनञ्जयः
021c	पिता च मम धर्मात्मा तस्य मे निष्कृतिः कुतः
022a	इत्येवमुक्त्वा नृपते धनञ्जयसुतो नृपः
022c	उपस्पृश्याभवत्तूष्णीं प्रायोपेतो महामतिः
