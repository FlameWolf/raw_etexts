001	वैशम्पायन उवाच
001a	तथा प्रयान्तं वार्ष्णेयं द्वारकां भरतर्षभाः
001c	परिष्वज्य न्यवर्तन्त सानुयात्राः परन्तपाः
002a	पुनः पुनश्च वार्ष्णेयं पर्यष्वजत फल्गुनः
002c	आ चक्षुर्विषयाच्चैनं ददर्श च पुनः पुनः
003a	कृच्छ्रेणैव च तां पार्थो गोविन्दे विनिवेशिताम्
003c	सञ्जहार तदा दृष्टिं कृष्णश्चाप्यपराजितः
004a	तस्य प्रयाणे यान्यासन्निमित्तानि महात्मनः
004c	बहून्यद्भुतरूपाणि तानि मे गदतः शृणु
005a	वायुर्वेगेन महता रथस्य पुरतो ववौ
005c	कुर्वन्निःशर्करं मार्गं विरजस्कमकण्टकम्
006a	ववर्ष वासवश्चापि तोयं शुचि सुगन्धि च
006c	दिव्यानि चैव पुष्पाणि पुरतः शार्ङ्गधन्वनः
007a	स प्रयातो महाबाहुः समेषु मरुधन्वसु
007c	ददर्शाथ मुनिश्रेष्ठमुत्तङ्कममितौजसम्
008a	स तं सम्पूज्य तेजस्वी मुनिं पृथुललोचनः
008c	पूजितस्तेन च तदा पर्यपृच्छदनामयम्
009a	स पृष्टः कुशलं तेन सम्पूज्य मधुसूदनम्
009c	उत्तङ्को ब्राह्मणश्रेष्ठस्ततः पप्रच्छ माधवम्
010a	कच्चिच्छौरे त्वया गत्वा कुरुपाण्डवसद्म तत्
010c	कृतं सौभ्रात्रमचलं तन्मे व्याख्यातुमर्हसि
011a	अभिसन्धाय तान्वीरानुपावृत्तोऽसि केशव
011c	सम्बन्धिनः सुदयितान्सततं वृष्णिपुङ्गव
012a	कच्चित्पाण्डुसुताः पञ्च धृतराष्ट्रस्य चात्मजाः
012c	लोकेषु विहरिष्यन्ति त्वया सह परन्तप
013a	स्वराष्ट्रेषु च राजानः कच्चित्प्राप्स्यन्ति वै सुखम्
013c	कौरवेषु प्रशान्तेषु त्वया नाथेन माधव
014a	या मे सम्भावना तात त्वयि नित्यमवर्तत
014c	अपि सा सफला कृष्ण कृता ते भरतान्प्रति
015	वासुदेव उवाच
015a	कृतो यत्नो मया ब्रह्मन्सौभ्रात्रे कौरवान्प्रति
015c	न चाशक्यन्त सन्धातुं तेऽधर्मरुचयो मया
016a	ततस्ते निधनं प्राप्ताः सर्वे ससुतबान्धवाः
016c	न दिष्टमभ्यतिक्रान्तुं शक्यं बुद्ध्या बलेन वा
016e	महर्षे विदितं नूनं सर्वमेतत्तवानघ
017a	तेऽत्यक्रामन्मतिं मह्यं भीष्मस्य विदुरस्य च
017c	ततो यमक्षयं जग्मुः समासाद्येतरेतरम्
018a	पञ्च वै पाण्डवाः शिष्टा हतमित्रा हतात्मजाः
018c	धार्तराष्ट्राश्च निहताः सर्वे ससुतबान्धवाः
019a	इत्युक्तवचने कृष्णे भृशं क्रोधसमन्वितः
019c	उत्तङ्कः प्रत्युवाचैनं रोषादुत्फाल्य लोचने
020a	यस्माच्छक्तेन ते कृष्ण न त्राताः कुरुपाण्डवाः
020c	सम्बन्धिनः प्रियास्तस्माच्छप्स्येऽहं त्वामसंशयम्
021a	न च ते प्रसभं यस्मात्ते निगृह्य निवर्तिताः
021c	तस्मान्मन्युपरीतस्त्वां शप्स्यामि मधुसूदन
022a	त्वया हि शक्तेन सता मिथ्याचारेण माधव
022c	उपचीर्णाः कुरुश्रेष्ठा यस्त्वेतान्समुपेक्षथाः
023	वासुदेव उवाच
023a	शृणु मे विस्तरेणेदं यद्वक्ष्ये भृगुनन्दन
023c	गृहाणानुनयं चापि तपस्वी ह्यसि भार्गव
024a	श्रुत्वा त्वमेतदध्यात्मं मुञ्चेथाः शापमद्य वै
024c	न च मां तपसाऽल्पेन शक्तोऽभिभवितुं पुमान्
025a	न च ते तपसो नाशमिच्छामि जपतां वर
025c	तपस्ते सुमहद्दीप्तं गुरवश्चापि तोषिताः
026a	कौमारं ब्रह्मचर्यं ते जानामि द्विजसत्तम
026c	दुःखार्जितस्य तपसस्तस्मान्नेच्छामि ते व्ययम्
