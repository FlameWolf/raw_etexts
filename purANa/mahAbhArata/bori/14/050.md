001	ब्रह्मोवाच
001a	भूतानामथ पञ्चानां यथैषामीश्वरं मनः
001c	नियमे च विसर्गे च भूतात्मा मन एव च
002a	अधिष्ठाता मनो नित्यं भूतानां महतां तथा
002c	बुद्धिरैश्वर्यमाचष्टे क्षेत्रज्ञः सर्व उच्यते
003a	इन्द्रियाणि मनो युङ्क्ते सदश्वानिव सारथिः
003c	इन्द्रियाणि मनो बुद्धिं क्षेत्रज्ञो युञ्जते सदा
004a	महाभूतसमायुक्तं बुद्धिसंयमनं रथम्
004c	तमारुह्य स भूतात्मा समन्तात्परिधावति
005a	इन्द्रियग्रामसंयुक्तो मनः सारथिरेव च
005c	बुद्धिसंयमनो नित्यं महान्ब्रह्ममयो रथः
006a	एवं यो वेत्ति विद्वान्वै सदा ब्रह्ममयं रथम्
006c	स धीरः सर्वलोकेषु न मोहमधिगच्छति
007a	अव्यक्तादि विशेषान्तं त्रसस्थावरसङ्कुलम्
007c	चन्द्रसूर्यप्रभालोकं ग्रहनक्षत्रमण्डितम्
008a	नदीपर्वतजालैश्च सर्वतः परिभूषितम्
008c	विविधाभिस्तथाऽद्भिश्च सततं समलङ्कृतम्
009a	आजीवः सर्वभूतानां सर्वप्राणभृतां गतिः
009c	एतद्ब्रह्मवनं नित्यं यस्मिंश्चरति क्षेत्रवित्
010a	लोकेऽस्मिन्यानि भूतानि स्थावराणि चराणि च
010c	तान्येवाग्रे प्रलीयन्ते पश्चाद्भूतकृता गुणाः
010e	गुणेभ्यः पञ्चभूतानि एष भूतसमुच्छ्रयः
011a	देवा मनुष्या गन्धर्वाः पिशाचासुरराक्षसाः
011c	सर्वे स्वभावतः सृष्टा न क्रियाभ्यो न कारणात्
012a	एते विश्वकृतो विप्रा जायन्ते ह पुनः पुनः
012c	तेभ्यः प्रसूतास्तेष्वेव महाभूतेषु पञ्चसु
012e	प्रलीयन्ते यथाकालमूर्मयः सागरे यथा
013a	विश्वसृग्भ्यस्तु भूतेभ्यो महाभूतानि गच्छति
013c	भूतेभ्यश्चापि पञ्चभ्यो मुक्तो गच्छेत्प्रजापतिम्
014a	प्रजापतिरिदं सर्वं तपसैवासृजत्प्रभुः
014c	तथैव वेदानृषयस्तपसा प्रतिपेदिरे
015a	तपसश्चानुपूर्व्येण फलमूलाशिनस्तथा
015c	त्रैलोक्यं तपसा सिद्धाः पश्यन्तीह समाहिताः
016a	ओषधान्यगदादीनी नानाविद्याश्च सर्वशः
016c	तपसैव प्रसिध्यन्ति तपोमूलं हि साधनम्
017a	यद्दुरापं दुराम्नायं दुराधर्षं दुरन्वयम्
017c	तत्सर्वं तपसा साध्यं तपो हि दुरतिक्रमम्
018a	सुरापो ब्रह्महा स्तेयी भ्रूणहा गुरुतल्पगः
018c	तपसैव सुतप्तेन मुच्यन्ते किल्बिषात्ततः
019a	मनुष्याः पितरो देवाः पशवो मृगपक्षिणः
019c	यानि चान्यानि भूतानि त्रसानि स्थावराणि च
020a	तपः परायणा नित्यं सिध्यन्ते तपसा सदा
020c	तथैव तपसा देवा महाभागा दिवं गताः
021a	आशीर्युक्तानि कर्माणि कुर्वते ये त्वतन्द्रिताः
021c	अहङ्कारसमायुक्तास्ते सकाशे प्रजापतेः
022a	ध्यानयोगेन शुद्धेन निर्ममा निरहङ्कृताः
022c	प्राप्नुवन्ति महात्मानो महान्तं लोकमुत्तमम्
023a	ध्यानयोगादुपागम्य प्रसन्नमतयः सदा
023c	सुखोपचयमव्यक्तं प्रविशन्त्यात्मवत्तया
024a	ध्यानयोगादुपागम्य निर्ममा निरहङ्कृताः
024c	अव्यक्तं प्रविशन्तीह महान्तं लोकमुत्तमम्
025a	अव्यक्तादेव सम्भूतः समयज्ञो गतः पुनः
025c	तमोरजोभ्यां निर्मुक्तः सत्त्वमास्थाय केवलम्
026a	विमुक्तः सर्वपापेभ्यः सर्वं त्यजति निष्कलः
026c	क्षेत्रज्ञ इति तं विद्याद्यस्तं वेद स वेदवित्
027a	चित्तं चित्तादुपागम्य मुनिरासीत संयतः
027c	यच्चित्तस्तन्मना भूत्वा गुह्यमेतत्सनातनम्
028a	अव्यक्तादि विशेषान्तमविद्यालक्षणं स्मृतम्
028c	निबोधत यथा हीदं गुणैर्लक्षणमित्युत
029a	द्व्यक्षरस्तु भवेन्मृत्युस्त्र्यक्षरं ब्रह्म शाश्वतम्
029c	ममेति च भवेन्मृत्युर्न ममेति च शाश्वतम्
030a	कर्म केचित्प्रशंसन्ति मन्दबुद्धितरा नराः
030c	ये तु बुद्धा महात्मानो न प्रशंसन्ति कर्म ते
031a	कर्मणा जायते जन्तुर्मूर्तिमान्षोडशात्मकः
031c	पुरुषं सृजतेऽविद्या अग्राह्यममृताशिनम्
032a	तस्मात्कर्मसु निःस्नेहा ये केचित्पारदर्शिनः
032c	विद्यामयोऽयं पुरुषो न तु कर्ममयः स्मृतः
033a	अपूर्वममृतं नित्यं य एनमविचारिणम्
033c	य एनं विन्दतेऽऽत्मानमग्राह्यममृताशिनम्
033e	अग्राह्योऽमृतो भवति य एभिः कारणैर्ध्रुवः
034a	अपोह्य सर्वसङ्कल्पान्संयम्याऽऽत्मानमात्मनि
034c	स तद्ब्रह्म शुभं वेत्ति यस्माद्भूयो न विद्यते
035a	प्रसादेनैव सत्त्वस्य प्रसादं समवाप्नुयात्
035c	लक्षणं हि प्रसादस्य यथा स्यात्स्वप्नदर्शनम्
036a	गतिरेषा तु मुक्तानां ये ज्ञानपरिनिष्ठिताः
036c	प्रवृत्तयश्च याः सर्वाः पश्यन्ति परिणामजाः
037a	एषा गतिरसक्तानामेष धर्मः सनातनः
037c	एषा ज्ञानवतां प्राप्तिरेतद्वृत्तमनिन्दितम्
038a	समेन सर्वभूतेषु निःस्पृहेण निराशिषा
038c	शक्या गतिरियं गन्तुं सर्वत्र समदर्शिना
039a	एतद्वः सर्वमाख्यातं मया विप्रर्षिसत्तमाः
039c	एवमाचरत क्षिप्रं ततः सिद्धिमवाप्स्यथ
040	गुरुरुवाच
040a	इत्युक्तास्ते तु मुनयो ब्रह्मणा गुरुणा तथा
040c	कृतवन्तो महात्मानस्ततो लोकानवाप्नुवन्
041a	त्वमप्येतन्महाभाग यथोक्तं ब्रह्मणो वचः
041c	सम्यगाचर शुद्धात्मंस्ततः सिद्धिमवाप्स्यसि
042	वासुदेव उवाच
042a	इत्युक्तः स तदा शिष्यो गुरुणा धर्ममुत्तमम्
042c	चकार सर्वं कौन्तेय ततो मोक्षमवाप्तवान्
043a	कृतकृत्यश्च स तदा शिष्यः कुरुकुलोद्वह
043c	तत्पदं समनुप्राप्तो यत्र गत्वा न शोचति
044	अर्जुन उवाच
044a	को न्वसौ ब्राह्मणः कृष्ण कश्च शिष्यो जनार्दन
044c	श्रोतव्यं चेन्मयैतद्वै तत्त्वमाचक्ष्व मे विभो
045	वासुदेव उवाच
045a	अहं गुरुर्महाबाहो मनः शिष्यं च विद्धि मे
045c	त्वत्प्रीत्या गुह्यमेतच्च कथितं मे धनञ्जय
046a	मयि चेदस्ति ते प्रीतिर्नित्यं कुरुकुलोद्वह
046c	अध्यात्ममेतच्छ्रुत्वा त्वं सम्यगाचर सुव्रत
047a	ततस्त्वं सम्यगाचीर्णे धर्मेऽस्मिन्कुरुनन्दन
047c	सर्वपापविशुद्धात्मा मोक्षं प्राप्स्यसि केवलम्
048a	पूर्वमप्येतदेवोक्तं युद्धकाल उपस्थिते
048c	मया तव महाबाहो तस्मादत्र मनः कुरु
049a	मया तु भरतश्रेष्ठ चिरदृष्टः पिता विभो
049c	तमहं द्रष्टुमिच्छामि सम्मते तव फल्गुन
050	वैशम्पायन उवाच
050a	इत्युक्तवचनं कृष्णं प्रत्युवाच धनञ्जयः
050c	गच्छावो नगरं कृष्ण गजसाह्वयमद्य वै
051a	समेत्य तत्र राजानं धर्मात्मानं युधिष्ठिरम्
051c	समनुज्ञाप्य दुर्धर्षं स्वां पुरीं यातुमर्हसि
