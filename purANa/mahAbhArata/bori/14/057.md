001	वैशम्पायन उवाच
001a	स मित्रसहमासाद्य त्वभिज्ञानमयाचत
001c	तस्मै ददावभिज्ञानं स चेक्ष्वाकुवरस्तदा
002	सौदास उवाच
002a	न चैवैषा गतिः क्षेम्या न चान्या विद्यते गतिः
002c	एतन्मे मतमाज्ञाय प्रयच्छ मणिकुण्डले
003	वैशम्पायन उवाच
003a	इत्युक्तस्तामुत्तङ्कस्तु भर्तुर्वाक्यमथाब्रवीत्
003c	श्रुत्वा च सा ततः प्रादात्तस्मै ते मणिकुण्डले
004a	अवाप्य कुण्डले ते तु राजानं पुनरब्रवीत्
004c	किमेतद्गुह्यवचनं श्रोतुमिच्छामि पार्थिव
005	सौदास उवाच
005a	प्रजा निसर्गाद्विप्रान्वै क्षत्रियाः पूजयन्ति ह
005c	विप्रेभ्यश्चापि बहवो दोषाः प्रादुर्भवन्ति नः
006a	सोऽहं द्विजेभ्यः प्रणतो विप्राद्दोषमवाप्तवान्
006c	गतिमन्यां न पश्यामि मदयन्तीसहायवान्
006e	स्वर्गद्वारस्य गमने स्थाने चेह द्विजोत्तम
007a	न हि राज्ञा विशेषेण विरुद्धेन द्विजातिभिः
007c	शक्यं नृलोके संस्थातुं प्रेत्य वा सुखमेधितुम्
008a	तदिष्टे ते मयैवैते दत्ते स्वे मणिकुण्डले
008c	यः कृतस्तेऽद्य समयः सफलं तं कुरुष्व मे
009	उत्तङ्क उवाच
009a	राजंस्तथेह कर्ताऽस्मि पुनरेष्यामि ते वशम्
009c	प्रश्नं तु कञ्चित्प्रष्टुं त्वां व्यवसिष्ये परन्तप
010	सौदास उवाच
010a	ब्रूहि विप्र यथाकामं प्रतिवक्ताऽस्मि ते वचः
010c	छेत्ताऽस्मि संशयं तेऽद्य न मेऽत्रास्ति विचारणा
011	उत्तङ्क उवाच
011a	प्राहुर्वाक्सङ्गतं मित्रं धर्मनैपुण्यदर्शिनः
011c	मित्रेषु यश्च विषमः स्तेन इत्येव तं विदुः
012a	स भवान्मित्रतामद्य सम्प्राप्तो मम पार्थिव
012c	स मे बुद्धिं प्रयच्छस्व समां बुद्धिमतां वर
013a	अवाप्तार्थोऽहमद्येह भवांश्च पुरुषादकः
013c	भवत्सकाशमागन्तुं क्षमं मम न वेति वा
014	सौदास उवाच
014a	क्षमं चेदिह वक्तव्यं मया द्विजवरोत्तम
014c	मत्समीपं द्विजश्रेष्ठ नाऽऽगन्तव्यं कथञ्चन
015a	एवं तव प्रपश्यामि श्रेयो भृगुकुलोद्वह
015c	आगच्छतो हि ते विप्र भवेन्मृत्युरसंशयम्
016	वैशम्पायन उवाच
016a	इत्युक्तः स तदा राज्ञा क्षमं बुद्धिमता हितम्
016c	समनुज्ञाप्य राजानमहल्यां प्रति जग्मिवान्
017a	गृहीत्वा कुण्डले दिव्ये गुरुपत्न्याः प्रियङ्करः
017c	जवेन महता प्रायाद्गौतमस्याऽऽश्रमं प्रति
018a	यथा तयो रक्षणं च मदयन्त्याऽभिभाषितम्
018c	तथा ते कुण्डले बद्ध्वा तथा कृष्णाजिनेऽनयत्
019a	स कस्मिंश्चित्क्षुधाविष्टः फलभारसमन्वितम्
019c	बिल्वं ददर्श कस्मिंश्चिदारुरोह क्षुधान्वितः
020a	शाखास्वासज्य तस्यैव कृष्णाजिनमरिन्दम
020c	यस्मिंस्ते कुण्डले बद्धे तदा द्विजवरेण वै
021a	विशीर्णबन्धने तस्मिन्गते कृष्णाजिने महीम्
021c	अपश्यद्भुजगः कश्चित्ते तत्र मणिकुण्डले
022a	ऐरावतकुलोत्पन्नः शीघ्रो भूत्वा तदा स वै
022c	विदश्याऽऽस्येन वल्मीकं विवेशाथ स कुण्डले
023a	ह्रियमाणे तु दृष्ट्वा स कुण्डले भुजगेन ह
023c	पपात वृक्षात्सोद्वेगो दुःखात्परमकोपनः
024a	स दण्डकाष्ठमादाय वल्मीकमखनत्तदा
024c	क्रोधामर्षाभितप्ताङ्गस्ततो वै द्विजपुङ्गवः
025a	तस्य वेगमसह्यं तमसहन्ती वसुन्धरा
025c	दण्डकाष्ठाभिनुन्नाङ्गी चचाल भृशमातुरा
026a	ततः खनत एवाथ विप्रर्षेर्धरणीतलम्
026c	नागलोकस्य पन्थानं कर्तुकामस्य निश्चयात्
027a	रथेन हरियुक्तेन तं देशमुपजग्मिवान्
027c	वज्रपाणिर्महातेजा ददर्श च द्विजोत्तमम्
028a	स तु तं ब्राह्मणो भूत्वा तस्य दुःखेन दुःखितः
028c	उत्तङ्कमब्रवीत्तात नैतच्छक्यं त्वयेति वै
029a	इतो हि नागलोको वै योजनानि सहस्रशः
029c	न दण्डकाष्ठसाध्यं च मन्ये कार्यमिदं तव
030	उत्तङ्क उवाच
030a	नागलोके यदि ब्रह्मन्न शक्ये कुण्डले मया
030c	प्राप्तुं प्राणान्विमोक्ष्यामि पश्यतस्ते द्विजोत्तम
031a	यदा स नाशकत्तस्य निश्चयं कर्तुमन्यथा
031c	वज्रपाणिस्तदा दण्डं वज्रास्त्रेण युयोज ह
032a	ततो वज्रप्रहारैस्तैर्दार्यमाणा वसुन्धरा
032c	नागलोकस्य पन्थानमकरोज्जनमेजय
033a	स तेन मार्गेण तदा नागलोकं विवेश ह
033c	ददर्श नागलोकं च योजनानि सहस्रशः
034a	प्राकारनिचयैर्दिव्यैर्मणिमुक्ताभ्यलङ्कृतैः
034c	उपपन्नं महाभाग शातकुम्भमयैस्तथा
035a	वापीः स्फटिकसोपाना नदीश्च विमलोदकाः
035c	ददर्श वृक्षांश्च बहून्नानाद्विजगणायुतान्
036a	तस्य लोकस्य च द्वारं ददर्श स भृगूद्वहः
036c	पञ्चयोजनविस्तारमायतं शतयोजनम्
037a	नागलोकमुत्तङ्कस्तु प्रेक्ष्य दीनोऽभवत्तदा
037c	निराशश्चाभवत्तात कुण्डलाहरणे पुनः
038a	तत्र प्रोवाच तुरगस्तं कृष्णश्वेतवालधिः
038c	ताम्रास्यनेत्रः कौरव्य प्रज्वलन्निव तेजसा
039a	धमस्वापानमेतन्मे ततस्त्वं विप्र लप्स्यसे
039c	ऐरावतसुतेनेह तवानीते हि कुण्डले
040a	मा जुगुप्सां कृथाः पुत्र त्वमत्रार्थे कथञ्चन
040c	त्वयैतद्धि समाचीर्णं गौतमस्याऽऽश्रमे तदा
041	उत्तङ्क उवाच
041a	कथं भवन्तं जानीयामुपाध्यायाश्रमं प्रति
041c	यन्मया चीर्णपूर्वं च श्रोतुमिच्छामि तद्ध्यहम्
042	अश्व उवाच
042a	गुरोर्गुरुं मां जानीहि ज्वलितं जातवेदसम्
042c	त्वया ह्यहं सदा वत्स गुरोरर्थेऽभिपूजितः
043a	सततं पूजितो विप्र शुचिना भृगुनन्दन
043c	तस्माच्छ्रेयो विधास्यामि तवैवं कुरु मा चिरम्
044a	इत्युक्तः स तथाऽकार्षीदुत्तङ्कश्चित्रभानुना
044c	घृतार्चिः प्रीतिमांश्चापि प्रजज्वाल दिधक्षया
045a	ततोऽस्य रोमकूपेभ्यो ध्मायमानस्य भारत
045c	घनः प्रादुरभूद्धूमो नागलोकभयावहः
046a	तेन धूमेन सहसा वर्धमानेन भारत
046c	नागलोके महाराज न प्रज्ञायत किञ्चन
047a	हाहाकृतमभूत्सर्वमैरावतनिवेशनम्
047c	वासुकिप्रमुखानां च नागानां जनमेजय
048a	न प्रकाशन्त वेश्मानि धूमरुद्धानि भारत
048c	नीहारसंवृतानीव वनानि गिरयस्तथा
049a	ते धूमरक्तनयना वह्नितेजोभितापिताः
049c	आजग्मुर्निश्चयं ज्ञातुं भार्गवस्यातितेजसः
050a	श्रुत्वा च निश्चयं तस्य महर्षेस्तिग्मतेजसः
050c	सम्भ्रान्तमनसः सर्वे पूजां चक्रुर्यथाविधि
051a	सर्वे प्राञ्जलयो नागा वृद्धबालपुरोगमाः
051c	शिरोभिः प्रणिपत्योचुः प्रसीद भगवन्निति
052a	प्रसाद्य ब्राह्मणं ते तु पाद्यमर्घ्यं निवेद्य च
052c	प्रायच्छन्कुण्डले दिव्ये पन्नगाः परमार्चिते
053a	ततः सम्पूजितो नागैस्तत्रोत्तङ्कः प्रतापवान्
053c	अग्निं प्रदक्षिणं कृत्वा जगाम गुरुसद्म तत्
054a	स गत्वा त्वरितो राजन्गौतमस्य निवेशनम्
054c	प्रायच्छत्कुण्डले दिव्ये गुरुपत्न्यै तदाऽनघ
055a	एवं महात्मना तेन त्रीँल्लोकाञ्जनमेजय
055c	परिक्रम्याऽऽहृते दिव्ये ततस्ते मणिकुण्डले
056a	एवंप्रभावः स मुनिरुत्तङ्को भरतर्षभ
056c	परेण तपसा युक्तो यन्मां त्वं परिपृच्छसि
