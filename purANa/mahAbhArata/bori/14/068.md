001	वैशम्पायन उवाच
001a	सैवं विलप्य करुणं सोन्मादेव तपस्विनी
001c	उत्तरा न्यपतद्भूमौ कृपणा पुत्रगृद्धिनी
002a	तां तु दृष्ट्वा निपतितां हतबन्धुपरिच्छदाम्
002c	चुक्रोश कुन्ती दुःखार्ता सर्वाश्च भरतस्त्रियः
003a	मुहूर्तमिव तद्राजन्पाण्डवानां निवेशनम्
003c	अप्रेक्षणीयमभवदार्तस्वरनिनादितम्
004a	सा मुहूर्तं च राजेन्द्र पुत्रशोकाभिपीडिता
004c	कश्मलाऽभिहता वीर वैराटी त्वभवत्तदा
005a	प्रतिलभ्य तु सा सञ्ज्ञामुत्तरा भरतर्षभ
005c	अङ्कमारोप्य तं पुत्रमिदं वचनमब्रवीत्
006a	धर्मज्ञस्य सुतः संस्त्वमधर्ममवबुध्यसे
006c	यस्त्वं वृष्णिप्रवीरस्य कुरुषे नाभिवादनम्
007a	पुत्र गत्वा मम वचो ब्रूयास्त्वं पितरं तव
007c	दुर्मरं प्राणिनां वीर काले प्राप्ते कथञ्चन
008a	याऽहं त्वया विहीनाऽद्य पत्या पुत्रेण चैव ह
008c	मर्तव्ये सति जीवामि हतस्वस्तिरकिञ्चना
009a	अथ वा धर्मराज्ञाऽहमनुज्ञाता महाभुज
009c	भक्षयिष्ये विषं तीक्ष्णं प्रवेक्ष्ये वा हुताशनम्
010a	अथ वा दुर्मरं तात यदिदं मे सहस्रधा
010c	पतिपुत्रविहीनाया हृदयं न विदीर्यते
011a	उत्तिष्ठ पुत्र पश्येमां दुःखितां प्रपितामहीम्
011c	आर्तामुपप्लुतां दीनां निमग्नां शोकसागरे
012a	आर्यां च पश्य पाञ्चालीं सात्वतीं च तपस्विनीम्
012c	मां च पश्य सुदुःखार्तां व्याधविद्धां मृगीमिव
013a	उत्तिष्ठ पश्य वदनं लोकनाथस्य धीमतः
013c	पुण्डरीकपलाशाक्षं पुरेव चपलेक्षणम्
014a	एवं विप्रलपन्तीं तु दृष्ट्वा निपतितां पुनः
014c	उत्तरां ताः स्त्रियः सर्वाः पुनरुत्थापयन्त्युत
015a	उत्थाय तु पुनर्धैर्यात्तदा मत्स्यपतेः सुता
015c	प्राञ्जलिः पुण्डरीकाक्षं भूमावेवाभ्यवादयत्
016a	श्रुत्वा स तस्या विपुलं विलापं पुरुषर्षभः
016c	उपस्पृश्य ततः कृष्णो ब्रह्मास्त्रं सञ्जहार तत्
017a	प्रतिजज्ञे च दाशार्हस्तस्य जीवितमच्युतः
017c	अब्रवीच्च विशुद्धात्मा सर्वं विश्रावयञ्जगत्
018a	न ब्रवीम्युत्तरे मिथ्या सत्यमेतद्भविष्यति
018c	एष सञ्जीवयाम्येनं पश्यतां सर्वदेहिनाम्
019a	नोक्तपूर्वं मया मिथ्या स्वैरेष्वपि कदाचन
019c	न च युद्धे परावृत्तस्तथा सञ्जीवतामयम्
020a	यथा मे दयितो धर्मो ब्राह्मणाश्च विशेषतः
020c	अभिमन्योः सुतो जातो मृतो जीवत्वयं तथा
021a	यथाऽहं नाभिजानामि विजयेन कदाचन
021c	विरोधं तेन सत्येन मृतो जीवत्वयं शिशुः
022a	यथा सत्यं च धर्मश्च मयि नित्यं प्रतिष्ठितौ
022c	तथा मृतः शिशुरयं जीवतामभिमन्युजः
023a	यथा कंसश्च केशी च धर्मेण निहतौ मया
023c	तेन सत्येन बालोऽयं पुनरुज्जीवतामिह
024a	इत्युक्तो वासुदेवेन स बालो भरतर्षभ
024c	शनैः शनैर्महाराज प्रास्पन्दत सचेतनः
