001	वैशम्पायन उवाच
001a	कृतोदकं तु राजानं धृतराष्ट्रं युधिष्ठिरः
001c	पुरस्कृत्य महाबाहुरुत्तताराकुलेन्द्रियः
002a	उत्तीर्य च महीपालो बाष्पव्याकुललोचनः
002c	पपात तीरे गङ्गाया व्याधविद्ध इव द्विपः
003a	तं सीदमानं जग्राह भीमः कृष्णेन चोदितः
003c	मैवमित्यब्रवीच्चैनं कृष्णः परबलार्दनः
004a	तमार्तं पतितं भूमौ निश्वसन्तं पुनः पुनः
004c	ददृशुः पाण्डवा राजन्धर्मात्मानं युधिष्ठिरम्
005a	तं दृष्ट्वा दीनमनसं गतसत्त्वं जनेश्वरम्
005c	भूयः शोकसमाविष्टाः पाण्डवाः समुपाविशन्
006a	राजा च धृतराष्ट्रस्तमुपासीनो महाभुजः
006c	वाक्यमाह महाप्राज्ञो महाशोकप्रपीडितम्
007a	उत्तिष्ठ कुरुशार्दूल कुरु कार्यमनन्तरम्
007c	क्षत्रधर्मेण कौरव्य जितेयमवनिस्त्वया
008a	तां भुङ्क्ष्व भ्रातृभिः सार्धं सुहृद्भिश्च जनेश्वर
008c	न शोचितव्यं पश्यामि त्वया धर्मभृतां वर
009a	शोचितव्यं मया चैव गान्धार्या च विशां पते
009c	पुत्रैर्विहीनो राज्येन स्वप्नलब्धधनो यथा
010a	अश्रुत्वा हितकामस्य विदुरस्य महात्मनः
010c	वाक्यानि सुमहार्थानि परितप्यामि दुर्मतिः
011a	उक्तवानेष मां पूर्वं धर्मात्मा दिव्यदर्शनः
011c	दुर्योधनापराधेन कुलं ते विनशिष्यति
012a	स्वस्ति चेदिच्छसे राजन्कुलस्यात्मन एव च
012c	वध्यतामेष दुष्टात्मा मन्दो राजा सुयोधनः
013a	कर्णश्च शकुनिश्चैव मैनं पश्यतु कर्हिचित्
013c	द्यूतसम्पातमप्येषामप्रमत्तो निवारय
014a	अभिषेचय राजानं धर्मात्मानं युधिष्ठिरम्
014c	स पालयिष्यति वशी धर्मेण पृथिवीमिमाम्
015a	अथ नेच्छसि राजानं कुन्तीपुत्रं युधिष्ठिरम्
015c	मेढीभूतः स्वयं राज्यं प्रतिगृह्णीष्व पार्थिव
016a	समं सर्वेषु भूतेषु वर्तमानं नराधिप
016c	अनुजीवन्तु सर्वे त्वां ज्ञातयो ज्ञातिवर्धन
017a	एवं ब्रुवति कौन्तेय विदुरे दीर्घदर्शिनि
017c	दुर्योधनमहं पापमन्ववर्तं वृथामतिः
018a	अश्रुत्वा ह्यस्य वीरस्य वाक्यानि मधुराण्यहम्
018c	फलं प्राप्य महद्दुःखं निमग्नः शोकसागरे
019a	वृद्धौ हि ते स्वः पितरौ पश्यावां दुःखितौ नृप
019c	न शोचितव्यं भवता पश्यामीह जनाधिप
