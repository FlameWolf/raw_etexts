001	ब्रह्मोवाच
001a	बुद्धिसारं मनस्तम्भमिन्द्रियग्रामबन्धनम्
001c	महाभूतारविष्कम्भं निमेषपरिवेष्टनम्
002a	जराशोकसमाविष्टं व्याधिव्यसनसञ्चरम्
002c	देशकालविचारीदं श्रमव्यायामनिस्वनम्
003a	अहोरात्रपरिक्षेपं शीतोष्णपरिमण्डलम्
003c	सुखदुःखान्तसङ्क्लेशं क्षुत्पिपासावकीलनम्
004a	छायातपविलेखं च निमेषोन्मेषविह्वलम्
004c	घोरमोहजनाकीर्णं वर्तमानमचेतनम्
005a	मासार्धमासगणितं विषमं लोकसञ्चरम्
005c	तमोनिचयपङ्कं च रजोवेगप्रवर्तकम्
006a	सत्त्वालङ्कारदीप्तं च गुणसङ्घातमण्डलम्
006c	स्वरविग्रहनाभीकं शोकसङ्घातवर्तनम्
007a	क्रियाकारणसंयुक्तं रागविस्तारमायतम्
007c	लोभेप्सापरिसङ्ख्यातं विविक्तज्ञानसम्भवम्
008a	भयमोहपरीवारं भूतसम्मोहकारकम्
008c	आनन्दप्रीतिधारं च कामक्रोधपरिग्रहम्
009a	महदादिविशेषान्तमसक्तप्रभवाव्ययम्
009c	मनोजवनमश्रान्तं कालचक्रं प्रवर्तते
010a	एतद्द्वन्द्वसमायुक्तं कालचक्रमचेतनम्
010c	विसृजेत्सङ्क्षिपेच्चापि बोधयेत्सामरं जगत्
011a	कालचक्रप्रवृत्तिं च निवृत्तिं चैव तत्त्वतः
011c	यस्तु वेद नरो नित्यं न स भूतेषु मुह्यति
012a	विमुक्तः सर्वसङ्क्लेशैः सर्वद्वन्द्वातिगो मुनिः
012c	विमुक्तः सर्वपापेभ्यः प्राप्नोति परमां गतिम्
013a	गृहस्थो ब्रह्मचारी च वानप्रस्थोऽथ भिक्षुकः
013c	चत्वार आश्रमाः प्रोक्ताः सर्वे गार्हस्थ्यमूलकाः
014a	यः कश्चिदिह लोके च ह्यागमः सम्प्रकीर्तितः
014c	तस्यान्तगमनं श्रेयः कीर्तिरेषा सनातनी
015a	संस्कारैः संस्कृतः पूर्वं यथावच्चरितव्रतः
015c	जातौ गुणविशिष्टायां समावर्तेत वेदवित्
016a	स्वदारनिरतो दान्तः शिष्टाचारो जितेन्द्रियः
016c	पञ्चभिश्च महायज्ञैः श्रद्दधानो यजेत ह
017a	देवतातिथिशिष्टाशी निरतो वेदकर्मसु
017c	इज्याप्रदानयुक्तश्च यथाशक्ति यथाविधि
018a	न पाणिपादचपलो न नेत्रचपलो मुनिः
018c	न च वागङ्गचपल इति शिष्टस्य गोचरः
019a	नित्ययज्ञोपवीती स्याच्छुक्लवासाः शुचिव्रतः
019c	नियतो दमदानाभ्यां सदा शिष्टैश्च संविशेत्
020a	जितशिश्नोदरो मैत्रः शिष्टाचारसमाहितः
020c	वैणवीं धारयेद्यष्टिं सोदकं च कमण्डलुम्
021a	अधीत्याध्यापनं कुर्यात्तथा यजनयाजने
021c	दानं प्रतिग्रहं चैव षड्गुणां वृत्तिमाचरेत्
022a	त्रीणि कर्माणि यानीह ब्राह्मणानां तु जीविका
022c	याजनाध्यापने चोभे शुद्धाच्चापि प्रतिग्रहः
023a	अवशेषाणि चान्यानि त्रीणि कर्माणि यानि तु
023c	दानमध्ययनं यज्ञो धर्मयुक्तानि तानि तु
024a	तेष्वप्रमादं कुर्वीत त्रिषु कर्मसु धर्मवित्
024c	दान्तो मैत्रः क्षमायुक्तः सर्वभूतसमो मुनिः
025a	सर्वमेतद्यथाशक्ति विप्रो निर्वर्तयञ्शुचिः
025c	एवं युक्तो जयेत्स्वर्गं गृहस्थः संशितव्रतः
