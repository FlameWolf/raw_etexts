001	ब्राह्मण उवाच
001a	अत्राप्युदाहरन्तीममितिहासं पुरातनम्
001c	नारदस्य च संवादमृषेर्देवमतस्य च
002	देवमत उवाच
002a	जन्तोः सञ्जायमानस्य किं नु पूर्वं प्रवर्तते
002c	प्राणोऽपानः समानो वा व्यानो वोदान एव च
003	नारद उवाच
003a	येनायं सृज्यते जन्तुस्ततोऽन्यः पूर्वमेति तम्
003c	प्राणद्वन्द्वं च विज्ञेयं तिर्यगं चोर्ध्वगं च यत्
004	देवमत उवाच
004a	केनायं सृज्यते जन्तुः कश्चान्यः पूर्वमेति तम्
004c	प्राणद्वन्द्वं च मे ब्रूहि तिर्यगूर्ध्वं च निश्चयात्
005	नारद उवाच
005a	सङ्कल्पाज्जायते हर्षः शब्दादपि च जायते
005c	रसात्सञ्जायते चापि रूपादपि च जायते
006a	स्पर्शात्सञ्जायते चापि गन्धादपि च जायते
006c	एतद्रूपमुदानस्य हर्षो मिथुनसम्भवः
007a	कामात्सञ्जायते शुक्रं कामात्सञ्जायते रसः
007c	समानव्यानजनिते सामान्ये शुक्रशोणिते
008a	शुक्राच्छोणितसंसृष्टात्पूर्वं प्राणः प्रवर्तते
008c	प्राणेन विकृते शुक्रे ततोऽपानः प्रवर्तते
009a	प्राणापानाविदं द्वन्द्वमवाक्चोर्ध्वं च गच्छतः
009c	व्यानः समानश्चैवोभौ तिर्यग्द्वन्द्वत्वमुच्यते
010a	अग्निर्वै देवताः सर्वा इति वेदस्य शासनम्
010c	सञ्जायते ब्राह्मणेषु ज्ञानं बुद्धिसमन्वितम्
011a	तस्य धूमस्तमोरूपं रजो भस्म सुरेतसः
011c	सत्त्वं सञ्जायते तस्य यत्र प्रक्षिप्यते हविः
012a	आघारौ समानो व्यानश्च इति यज्ञविदो विदुः
012c	प्राणापानावाज्यभागौ तयोर्मध्ये हुताशनः
012e	एतद्रूपमुदानस्य परमं ब्राह्मणा विदुः
013a	निर्द्वन्द्वमिति यत्त्वेतत्तन्मे निगदतः शृणु
014a	अहोरात्रमिदं द्वन्द्वं तयोर्मध्ये हुताशनः
014c	एतद्रूपमुदानस्य परमं ब्राह्मणा विदुः
015a	उभे चैवायने द्वन्द्वं तयोर्मध्ये हुताशनः
015c	एतद्रूपमुदानस्य परमं ब्राह्मणा विदुः
016a	उभे सत्यानृते द्वन्द्वं तयोर्मध्ये हुताशनः
016c	एतद्रूपमुदानस्य परमं ब्राह्मणा विदुः
017a	उभे शुभाशुभे द्वन्द्वं तयोर्मध्ये हुताशनः
017c	एतद्रूपमुदानस्य परमं ब्राह्मणा विदुः
018a	सच्चासच्चैव तद्द्वन्द्वं तयोर्मध्ये हुताशनः
018c	एतद्रूपमुदानस्य परमं ब्राह्मणा विदुः
019a	प्रथमं समानो व्यानो व्यस्यते कर्म तेन तत्
019c	तृतीयं तु समानेन पुनरेव व्यवस्यते
020a	शान्त्यर्थं वामदेवं च शान्तिर्ब्रह्म सनातनम्
020c	एतद्रूपमुदानस्य परमं ब्राह्मणा विदुः
