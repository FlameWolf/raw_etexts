001	ब्राह्मण उवाच
001a	यः स्यादेकायने लीनस्तूष्णीं किञ्चिदचिन्तयन्
001c	पूर्वं पूर्वं परित्यज्य स निरारम्भको भवेत्
002a	सर्वमित्रः सर्वसहः समरक्तो जितेन्द्रियः
002c	व्यपेतभयमन्युश्च कामहा मुच्यते नरः
003a	आत्मवत्सर्वभूतेषु यश्चरेन्नियतः शुचिः
003c	अमानी निरभीमानः सर्वतो मुक्त एव सः
004a	जीवितं मरणं चोभे सुखदुःखे तथैव च
004c	लाभालाभे प्रियद्वेष्ये यः समः स च मुच्यते
005a	न कस्यचित्स्पृहयते नावजानाति किञ्चन
005c	निर्द्वन्द्वो वीतरागात्मा सर्वतो मुक्त एव सः
006a	अनमित्रोऽथ निर्बन्धुरनपत्यश्च यः क्वचित्
006c	त्यक्तधर्मार्थकामश्च निराकाङ्क्षी स मुच्यते
007a	नैव धर्मी न चाधर्मी पूर्वोपचितहा च यः
007c	धातुक्षयप्रशान्तात्मा निर्द्वन्द्वः स विमुच्यते
008a	अकर्मा चाविकाङ्क्षश्च पश्यञ्जगदशाश्वतम्
008c	अस्वस्थमवशं नित्यं जन्मसंसारमोहितम्
009a	वैराग्यबुद्धिः सततं तापदोषव्यपेक्षकः
009c	आत्मबन्धविनिर्मोक्षं स करोत्यचिरादिव
010a	अगन्धरसमस्पर्शमशब्दमपरिग्रहम्
010c	अरूपमनभिज्ञेयं दृष्ट्वाऽऽत्मानं विमुच्यते
011a	पञ्चभूतगुणैर्हीनममूर्तिमदलेपकम्
011c	अगुणं गुणभोक्तारं यः पश्यति स मुच्यते
012a	विहाय सर्वसङ्कल्पान्बुद्ध्या शारीरमानसान्
012c	शनैर्निर्वाणमाप्नोति निरिन्धन इवानलः
013a	विमुक्तः सर्वसंस्कारैस्ततो ब्रह्म सनातनम्
013c	परमाप्नोति संशान्तमचलं दिव्यमक्षरम्
014a	अतः परं प्रवक्ष्यामि योगशास्त्रमनुत्तमम्
014c	यज्ज्ञात्वा सिद्धमात्मानं लोके पश्यन्ति योगिनः
015a	तस्योपदेशं पश्यामि यथावत्तन्निबोध मे
015c	यैर्द्वारैश्चारयन्नित्यं पश्यत्यात्मानमात्मनि
016a	इन्द्रियाणि तु संहृत्य मन आत्मनि धारयेत्
016c	तीव्रं तप्त्वा तपः पूर्वं ततो योक्तुमुपक्रमेत्
017a	तपस्वी त्यक्तसङ्कल्पो दम्भाहङ्कारवर्जितः
017c	मनीषी मनसा विप्रः पश्यत्यात्मानमात्मनि
018a	स चेच्छक्नोत्ययं साधुर्योक्तुमात्मानमात्मनि
018c	तत एकान्तशीलः स पश्यत्यात्मानमात्मनि
019a	संयतः सततं युक्त आत्मवान्विजितेन्द्रियः
019c	तथाऽयमात्मनाऽऽत्मानं साधु युक्तः प्रपश्यति
020a	यथा हि पुरुषः स्वप्ने दृष्ट्वा पश्यत्यसाविति
020c	तथारूपमिवाऽऽत्मानं साधु युक्तः प्रपश्यति
021a	इषीकां वा यथा मुञ्जात्कश्चिन्निर्हृत्य दर्शयेत्
021c	योगी निष्कृष्टमात्मानं तथा सम्पश्यते तनौ
022a	मुञ्जं शरीरं तस्याऽऽहुरिषीकामात्मनि श्रिताम्
022c	एतन्निदर्शनं प्रोक्तं योगविद्भिरनुत्तमम्
023a	यदा हि युक्तमात्मानं सम्यक्पश्यति देहभृत्
023c	तदाऽस्य नेशते कश्चित्त्रैलोक्यस्यापि यः प्रभुः
024a	अन्योन्याश्चैव तनवो यथेष्टं प्रतिपद्यते
024c	विनिवृत्य जरामृत्यू न हृष्यति न शोचति
025a	देवानामपि देवत्वं युक्तः कारयते वशी
025c	ब्रह्म चाव्ययमाप्नोति हित्वा देहमशाश्वतम्
026a	विनश्यत्स्वपि लोकेषु न भयं तस्य जायते
026c	क्लिश्यमानेषु भूतेषु न स क्लिश्यति केनचित्
027a	दुःखशोकमयैर्घोरैः सङ्गस्नेहसमुद्भवैः
027c	न विचाल्येत युक्तात्मा निःस्पृहः शान्तमानसः
028a	नैनं शस्त्राणि विध्यन्ते न मृत्युश्चास्य विद्यते
028c	नातः सुखतरं किञ्चिल्लोके क्वचन विद्यते
029a	सम्यग्युक्त्वा यदाऽऽत्मानमात्मन्येव प्रपश्यति
029c	तदैव न स्पृहयते साक्षादपि शतक्रतोः
030a	निर्वेदस्तु न गन्तव्यो युञ्जानेन कथञ्चन
030c	योगमेकान्तशीलस्तु यथा युञ्जीत तच्छृणु
031a	दृष्टपूर्वां दिशं चिन्त्य यस्मिन्संनिवसेत्पुरे
031c	पुरस्याभ्यन्तरे तस्य मनश्चार्यं न बाह्यतः
032a	पुरस्याभ्यन्तरे तिष्ठन्यस्मिन्नावसथे वसेत्
032c	तस्मिन्नावसथे धार्यं सबाह्याभ्यन्तरं मनः
033a	प्रचिन्त्यावसथं कृत्स्नं यस्मिन्कायेऽवतिष्ठते
033c	तस्मिन्काये मनश्चार्यं न कथञ्चन बाह्यतः
034a	सन्नियम्येन्द्रियग्रामं निर्घोषे निर्जने वने
034c	कायमभ्यन्तरं कृत्स्नमेकाग्रः परिचिन्तयेत्
035a	दन्तांस्तालु च जिह्वां च गलं ग्रीवां तथैव च
035c	हृदयं चिन्तयेच्चापि तथा हृदयबन्धनम्
036a	इत्युक्तः स मया शिष्यो मेधावी मधुसूदन
036c	पप्रच्छ पुनरेवेमं मोक्षधर्मं सुदुर्वचम्
037a	भुक्तं भुक्तं कथमिदमन्नं कोष्ठे विपच्यते
037c	कथं रसत्वं व्रजति शोणितं जायते कथम्
037e	तथा मांसं च मेदश्च स्नाय्वस्थीनि च पोषति
038a	कथमेतानि सर्वाणि शरीराणि शरीरिणाम्
038c	वर्धन्ते वर्धमानस्य वर्धते च कथं बलम्
038e	निरोजसां निष्क्रमणं मलानां च पृथक्पृथक्
039a	कुतो वाऽयं प्रश्वसिति उच्छ्वसित्यपि वा पुनः
039c	कं च देशमधिष्ठाय तिष्ठत्यात्माऽयमात्मनि
040a	जीवः कायं वहति चेच्चेष्टयानः कलेवरम्
040c	किंवर्णं कीदृशं चैव निवेशयति वै मनः
040e	याथातथ्येन भगवन्वक्तुमर्हसि मेऽनघ
041a	इति सम्परिपृष्टोऽहं तेन विप्रेण माधव
041c	प्रत्यब्रुवं महाबाहो यथाश्रुतमरिन्दम
042a	यथा स्वकोष्ठे प्रक्षिप्य कोष्ठं भाण्डमना भवेत्
042c	तथा स्वकाये प्रक्षिप्य मनो द्वारैरनिश्चलैः
042e	आत्मानं तत्र मार्गेत प्रमादं परिवर्जयेत्
043a	एवं सततमुद्युक्तः प्रीतात्मा नचिरादिव
043c	आसादयति तद्ब्रह्म यद्दृष्ट्वा स्यात्प्रधानवित्
044a	न त्वसौ चक्षुषा ग्राह्यो न च सर्वैरपीन्द्रियैः
044c	मनसैव प्रदीपेन महानात्मनि दृश्यते
045a	सर्वतः पाणिपादं तं सर्वतोक्षिशिरोमुखम्
045c	जीवो निष्क्रान्तमात्मानं शरीरात्सम्प्रपश्यति
046a	स तदुत्सृज्य देहं स्वं धारयन्ब्रह्म केवलम्
046c	आत्मानमालोकयति मनसा प्रहसन्निव
047a	इदं सर्वरहस्यं ते मयोक्तं द्विजसत्तम
047c	आपृच्छे साधयिष्यामि गच्छ शिष्य यथासुखम्
048a	इत्युक्तः स तदा कृष्ण मया शिष्यो महातपाः
048c	अगच्छत यथाकामं ब्राह्मणश्छिन्नसंशयः
049	वासुदेव उवाच
049a	इत्युक्त्वा स तदा वाक्यं मां पार्थ द्विजपुङ्गवः
049c	मोक्षधर्माश्रितः सम्यक्तत्रैवान्तरधीयत
050a	कच्चिदेतत्त्वया पार्थ श्रुतमेकाग्रचेतसा
050c	तदाऽपि हि रथस्थस्त्वं श्रुतवानेतदेव हि
051a	नैतत्पार्थ सुविज्ञेयं व्यामिश्रेणेति मे मतिः
051c	नरेणाकृतसञ्ज्ञेन विदग्धेनाकृतात्मना
052a	सुरहस्यमिदं प्रोक्तं देवानां भरतर्षभ
052c	कच्चिन्नेदं श्रुतं पार्थ मर्त्येनान्येन केनचित्
053a	न ह्येतच्छ्रोतुमर्होऽन्यो मनुष्यस्त्वामृतेऽनघ
053c	नैतदद्य सुविज्ञेयं व्यामिश्रेणान्तरात्मना
054a	क्रियावद्भिर्हि कौन्तेय देवलोकः समावृतः
054c	न चैतदिष्टं देवानां मर्त्यै रूपनिवर्तनम्
055a	परा हि सा गतिः पार्थ यत्तद्ब्रह्म सनातनम्
055c	यत्रामृतत्वं प्राप्नोति त्यक्त्वा दुःखं सदा सुखी
056a	एवं हि धर्ममास्थाय येऽपि स्युः पापयोनयः
056c	स्त्रियो वैश्यास्तथा शूद्रास्तेऽपि यान्ति परां गतिम्
057a	किं पुनर्ब्राह्मणाः पार्थ क्षत्रिया वा बहुश्रुताः
057c	स्वधर्मरतयो नित्यं ब्रह्मलोकपरायणाः
058a	हेतुमच्चैतदुद्दिष्टमुपायाश्चास्य साधने
058c	सिद्धेः फलं च मोक्षश्च दुःखस्य च विनिर्णयः
058e	अतः परं सुखं त्वन्यत्किं नु स्याद्भरतर्षभ
059a	श्रुतवाञ्श्रद्दधानश्च पराक्रान्तश्च पाण्डव
059c	यः परित्यजते मर्त्यो लोकतन्त्रमसारवत्
059e	एतैरुपायैः स क्षिप्रं परां गतिमवाप्नुयात्
060a	एतावदेव वक्तव्यं नातो भूयोऽस्ति किञ्चन
060c	षण्मासान्नित्ययुक्तस्य योगः पार्थ प्रवर्तते
