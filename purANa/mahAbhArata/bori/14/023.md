001	ब्राह्मण उवाच
001a	अत्राप्युदाहरन्तीममितिहासं पुरातनम्
001c	सुभगे पञ्चहोतॄणां विधानमिह यादृशम्
002a	प्राणापानावुदानश्च समानो व्यान एव च
002c	पञ्चहोतॄनथैतान्वै परं भावं विदुर्बुधाः
003	ब्राह्मण्युवाच
003a	स्वभावात्सप्त होतार इति ते पूर्विका मतिः
003c	यथा वै पञ्च होतारः परो भावस्तथोच्यताम्
004	ब्राह्मण उवाच
004a	प्राणेन सम्भृतो वायुरपानो जायते ततः
004c	अपाने सम्भृतो वायुस्ततो व्यानः प्रवर्तते
005a	व्यानेन सम्भृतो वायुस्ततोदानः प्रवर्तते
005c	उदाने सम्भृतो वायुः समानः सम्प्रवर्तते
006a	तेऽपृच्छन्त पुरा गत्वा पूर्वजातं प्रजापतिम्
006c	यो नो ज्येष्ठस्तमाचक्ष्व स नः श्रेष्ठो भविष्यति
007	ब्रह्मोवाच
007a	यस्मिन्प्रलीने प्रलयं व्रजन्ति सर्वे प्राणाः प्राणभृतां शरीरे
007c	यस्मिन्प्रचीर्णे च पुनश्चरन्ति स वै श्रेष्ठो गच्छत यत्र कामः
008	प्राण उवाच
008a	मयि प्रलीने प्रलयं व्रजन्ति सर्वे प्राणाः प्राणभृतां शरीरे
008c	मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्
009	ब्राह्मण उवाच
009a	प्राणः प्रलीयत ततः पुनश्च प्रचचार ह
009c	समानश्चाप्युदानश्च वचोऽब्रूतां ततः शुभे
010a	न त्वं सर्वमिदं व्याप्य तिष्ठसीह यथा वयम्
010c	न त्वं श्रेष्ठोऽसि नः प्राण अपानो हि वशे तव
010e	प्रचचार पुनः प्राणस्तमपानोऽभ्यभाषत
011a	मयि प्रलीने प्रलयं व्रजन्ति सर्वे प्राणाः प्राणभृतां शरीरे
011c	मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्
012a	व्यानश्च तमुदानश्च भाषमाणमथोचतुः
012c	अपान न त्वं श्रेष्ठोऽसि प्राणो हि वशगस्तव
013a	अपानः प्रचचाराथ व्यानस्तं पुनरब्रवीत्
013c	श्रेष्ठोऽहमस्मि सर्वेषां श्रूयतां येन हेतुना
014a	मयि प्रलीने प्रलयं व्रजन्ति सर्वे प्राणाः प्राणभृतां शरीरे
014c	मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्
015a	प्रालीयत ततो व्यानः पुनश्च प्रचचार ह
015c	प्राणापानावुदानश्च समानश्च तमब्रुवन्
015e	न त्वं श्रेष्ठोऽसि नो व्यान समानो हि वशे तव
016a	प्रचचार पुनर्व्यानः समानः पुनरब्रवीत्
016c	श्रेष्ठोऽहमस्मि सर्वेषां श्रूयतां येन हेतुना
017a	मयि प्रलीने प्रलयं व्रजन्ति सर्वे प्राणाः प्राणभृतां शरीरे
017c	मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्
018a	ततः समानः प्रालिल्ये पुनश्च प्रचचार ह
018c	प्राणापानावुदानश्च व्यानश्चैव तमब्रुवन्
018e	समान न त्वं श्रेष्ठोऽसि व्यान एव वशे तव
019a	समानः प्रचचाराथ उदानस्तमुवाच ह
019c	श्रेष्ठोऽहमस्मि सर्वेषां श्रूयतां येन हेतुना
020a	मयि प्रलीने प्रलयं व्रजन्ति सर्वे प्राणाः प्राणभृतां शरीरे
020c	मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्
021a	ततः प्रालीयतोदानः पुनश्च प्रचचार ह
021c	प्राणापानौ समानश्च व्यानश्चैव तमब्रुवन्
021e	उदान न त्वं श्रेष्ठोऽसि व्यान एव वशे तव
022a	ततस्तानब्रवीद्ब्रह्मा समवेतान्प्रजापतिः
022c	सर्वे श्रेष्ठा न वा श्रेष्ठाः सर्वे चान्योन्यधर्मिणः
022e	सर्वे स्वविषये श्रेष्ठाः सर्वे चान्योन्यरक्षिणः
023a	एकः स्थिरश्चास्थिरश्च विशेषात्पञ्च वायवः
023c	एक एव ममैवात्मा बहुधाऽप्युपचीयते
024a	परस्परस्य सुहृदो भावयन्तः परस्परम्
024c	स्वस्ति व्रजत भद्रं वो धारयध्वं परस्परम्
