001	वैशम्पायन उवाच
001a	श्रुत्वा तु नृपतिर्वीरं पितरं बभ्रुवाहनः
001c	निर्ययौ विनयेनाऽऽर्यो ब्राह्मणार्घ्यपुरःसरः
002a	मणिपूरेश्वरं त्वेवमुपयातं धनञ्जयः
002c	नाभ्यनन्दत मेधावी क्षत्रधर्ममनुस्मरन्
003a	उवाच चैनं धर्मात्मा समन्युः फल्गुनस्तदा
003c	प्रक्रियेयं न ते युक्ता बहिस्त्वं क्षत्रधर्मतः
004a	संरक्ष्यमाणं तुरगं यौधिष्ठिरमुपागतम्
004c	यज्ञियं विषयान्ते मां नायोत्सीः किं नु पुत्रक
005a	धिक्त्वामस्तु सुदुर्बुद्धिं क्षत्रधर्माविशारदम्
005c	यो मां युद्धाय सम्प्राप्तं साम्नैवाथो त्वमग्रहीः
006a	न त्वया पुरुषार्थश्च कश्चिदस्तीह जीवता
006c	यस्त्वं स्त्रीवद्युधा प्राप्तं साम्ना मां प्रत्यगृह्णथाः
007a	यद्यहं न्यस्तशस्त्रस्त्वामागच्छेयं सुदुर्मते
007c	प्रक्रियेयं ततो युक्ता भवेत्तव नराधम
008a	तमेवमुक्तं भर्त्रा तु विदित्वा पन्नगात्मजा
008c	अमृष्यमाणा भित्त्वोर्वीमुलूपी तमुपागमत्
009a	सा ददर्श ततः पुत्रं विमृशन्तमधोमुखम्
009c	सन्तर्ज्यमानमसकृद्भर्त्रा युद्धार्थिना विभो
010a	ततः सा चारुसर्वाङ्गी तमुपेत्योरगात्मजा
010c	उलूपी प्राह वचनं क्षत्रधर्मविशारदा
011a	उलूपीं मां निबोध त्वं मातरं पन्नगात्मजाम्
011c	कुरुष्व वचनं पुत्र धर्मस्ते भविता परः
012a	युध्यस्वैनं कुरुश्रेष्ठं धनञ्जयमरिन्दम
012c	एवमेष हि ते प्रीतो भविष्यति न संशयः
013a	एवमुद्धर्षितो मात्रा स राजा बभ्रुवाहनः
013c	मनश्चक्रे महातेजा युद्धाय भरतर्षभ
014a	संनह्य काञ्चनं वर्म शिरस्त्राणं च भानुमत्
014c	तूणीरशतसम्बाधमारुरोह महारथम्
015a	सर्वोपकरणैर्युक्तं युक्तमश्वैर्मनोजवैः
015c	सुचक्रोपस्करं धीमान्हेमभाण्डपरिष्कृतम्
016a	परमार्चितमुच्छ्रित्य ध्वजं सिंहं हिरण्मयम्
016c	प्रययौ पार्थमुद्दिश्य स राजा बभ्रुवाहनः
017a	ततोऽभ्येत्य हयं वीरो यज्ञियं पार्थरक्षितम्
017c	ग्राहयामास पुरुषैर्हयशिक्षाविशारदैः
018a	गृहीतं वाजिनं दृष्ट्वा प्रीतात्मा स धनञ्जयः
018c	पुत्रं रथस्थं भूमिष्ठः संन्यवारयदाहवे
019a	ततः स राजा तं वीरं शरव्रातैः सहस्रशः
019c	अर्दयामास निशितैराशीविषविषोपमैः
020a	तयोः समभवद्युद्धं पितुः पुत्रस्य चातुलम्
020c	देवासुररणप्रख्यमुभयोः प्रीयमाणयोः
021a	किरीटिनं तु विव्याध शरेण नतपर्वणा
021c	जत्रुदेशे नरव्याघ्रः प्रहसन्बभ्रुवाहनः
022a	सोऽभ्यगात्सह पुङ्खेन वल्मीकमिव पन्नगः
022c	विनिर्भिद्य च कौन्तेयं महीतलमथाविशत्
023a	स गाढवेदनो धीमानालम्ब्य धनुरुत्तमम्
023c	दिव्यं तेजः समाविश्य प्रमीत इव सम्बभौ
024a	स सञ्ज्ञामुपलभ्याथ प्रशस्य पुरुषर्षभः
024c	पुत्रं शक्रात्मजो वाक्यमिदमाह महीपते
025a	साधु साधु महाबाहो वत्स चित्राङ्गदात्मज
025c	सदृशं कर्म ते दृष्ट्वा प्रीतिमानस्मि पुत्रक
026a	विमुञ्चाम्येष बाणांस्ते पुत्र युद्धे स्थिरो भव
026c	इत्येवमुक्त्वा नाराचैरभ्यवर्षदमित्रहा
027a	तान्स गाण्डीवनिर्मुक्तान्वज्राशनिसमप्रभान्
027c	नाराचैरच्छिनद्राजा सर्वानेव त्रिधा त्रिधा
028a	तस्य पार्थः शरैर्दिव्यैर्ध्वजं हेमपरिष्कृतम्
028c	सुवर्णतालप्रतिमं क्षुरेणापाहरद्रथात्
029a	हयांश्चास्य महाकायान्महावेगपराक्रमान्
029c	चकार राज्ञो निर्जीवान्प्रहसन्पाण्डवर्षभः
030a	स रथादवतीर्याऽऽशु राजा परमकोपनः
030c	पदातिः पितरं कोपाद्योधयामास पाण्डवम्
031a	सम्प्रीयमाणः पाण्डूनामृषभः पुत्रविक्रमात्
031c	नात्यर्थं पीडयामास पुत्रं वज्रधरात्मजः
032a	स हन्यमानो विमुखं पितरं बभ्रुवाहनः
032c	शरैराशीविषाकारैः पुनरेवार्दयद्बली
033a	ततः स बाल्यात्पितरं विव्याध हृदि पत्रिणा
033c	निशितेन सुपुङ्खेन बलवद्बभ्रुवाहनः
034a	स बाणस्तेजसा दीप्तो ज्वलन्निव हुताशनः
034c	विवेश पाण्डवं राजन्मर्म भित्त्वाऽतिदुःखकृत्
035a	स तेनातिभृशं विद्धः पुत्रेण कुरुनन्दनः
035c	महीं जगाम मोहार्तस्ततो राजन्धनञ्जयः
036a	तस्मिन्निपतिते वीरे कौरवाणां धुरन्धरे
036c	सोऽपि मोहं जगामाऽऽशु ततश्चित्राङ्गदासुतः
037a	व्यायम्य संयुगे राजा दृष्ट्वा च पितरं हतम्
037c	पूर्वमेव च बाणौघैर्गाढविद्धोऽर्जुनेन सः
038a	भर्तारं निहतं दृष्ट्वा पुत्रं च पतितं भुवि
038c	चित्राङ्गदा परित्रस्ता प्रविवेश रणाजिरम्
039a	शोकसन्तप्तहृदया रुदती सा ततः शुभा
039c	मणिपूरपतेर्माता ददर्श निहतं पतिम्
