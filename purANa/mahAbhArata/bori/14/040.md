001	ब्रह्मोवाच
001a	अव्यक्तात्पूर्वमुत्पन्नो महानात्मा महामतिः
001c	आदिर्गुणानां सर्वेषां प्रथमः सर्ग उच्यते
002a	महानात्मा मतिर्विष्णुर्विश्वः शम्भुश्च वीर्यवान्
002c	बुद्धिः प्रज्ञोपलब्धिश्च तथा ख्यातिर्धृतिः स्मृतिः
003a	पर्यायवाचकैः शब्दैर्महानात्मा विभाव्यते
003c	तं जानन्ब्राह्मणो विद्वान्न प्रमोहं निगच्छति
004a	सर्वतः पाणिपादश्च सर्वतोक्षिशिरोमुखः
004c	सर्वतः श्रुतिमाँल्लोके सर्वं व्याप्य स तिष्ठति
005a	महाप्रभार्चिः पुरुषः सर्वस्य हृदि निश्रितः
005c	अणिमा लघिमा प्राप्तिरीशानो ज्योतिरव्ययः
006a	तत्र बुद्धिमतां लोकाः संन्यासनिरताश्च ये
006c	ध्यानिनो नित्ययोगाश्च सत्यसन्धा जितेन्द्रियाः
007a	ज्ञानवन्तश्च ये केचिदलुब्धा जितमन्यवः
007c	प्रसन्नमनसो धीरा निर्ममा निरहङ्कृताः
007e	विमुक्ताः सर्व एवैते महत्त्वमुपयान्ति वै
008a	आत्मनो महतो वेद यः पुण्यां गतिमुत्तमाम्
008c	स धीरः सर्वलोकेषु न मोहमधिगच्छति
008e	विष्णुरेवादिसर्गेषु स्वयम्भूर्भवति प्रभुः
009a	एवं हि यो वेद गुहाशयं प्रभुं नरः पुराणं पुरुषं विश्वरूपम्
009c	हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति
