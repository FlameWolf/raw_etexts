001	ब्राह्मण उवाच
001a	अत्राप्युदाहरन्तीममितिहासं पुरातनम्
001c	ब्राह्मणस्य च संवादं जनकस्य च भामिनि
002a	ब्राह्मणं जनको राजा सन्नं कस्मिंश्चिदागमे
002c	विषये मे न वस्तव्यमिति शिष्ट्यर्थमब्रवीत्
003a	इत्युक्तः प्रत्युवाचाथ ब्राह्मणो राजसत्तमम्
003c	आचक्ष्व विषयं राजन्यावांस्तव वशे स्थितः
004a	सोऽन्यस्य विषये राज्ञो वस्तुमिच्छाम्यहं विभो
004c	वचस्ते कर्तुमिच्छामि यथाशास्त्रं महीपते
005a	इत्युक्तः स तदा राजा ब्राह्मणेन यशस्विना
005c	मुहुरुष्णं च निःश्वस्य न स तं प्रत्यभाषत
006a	तमासीनं ध्यायमानं राजानममितौजसम्
006c	कश्मलं सहसाऽऽगच्छद्भानुमन्तमिव ग्रहः
007a	समाश्वास्य ततो राजा व्यपेते कश्मले तदा
007c	ततो मुहूर्तादिव तं ब्राह्मणं वाक्यमब्रवीत्
008a	पितृपैतामहे राज्ये वश्ये जनपदे सति
008c	विषयं नाधिगच्छामि विचिन्वन्पृथिवीमिमाम्
009a	नाध्यगच्छं यदा पृथ्व्यां मिथिला मार्गिता मया
009c	नाध्यगच्छं यदा तस्यां स्वप्रजा मार्गिता मया
010a	नाध्यगच्छं यदा तासु तदा मे कश्मलोऽभवत्
010c	ततो मे कश्मलस्यान्ते मतिः पुनरुपस्थिता
011a	तया न विषयं मन्ये सर्वो वा विषयो मम
011c	आत्माऽपि चायं न मम सर्वा वा पृथिवी मम
011e	उष्यतां यावदुत्साहो भुज्यतां यावदिष्यते
012a	पितृपैतामहे राज्ये वश्ये जनपदे सति
012c	ब्रूहि कां बुद्धिमास्थाय ममत्वं वर्जितं त्वया
013a	कां वा बुद्धिं विनिश्चित्य सर्वो वै विषयस्तव
013c	नावैषि विषयं येन सर्वो वा विषयस्तव
014	जनक उवाच
014a	अन्तवन्त इहारम्भा विदिताः सर्वकर्मसु
014c	नाध्यगच्छमहं यस्मान्ममेदमिति यद्भवेत्
015a	कस्येदमिति कस्य स्वमिति वेदवचस्तथा
015c	नाध्यगच्छमहं बुद्ध्या ममेदमिति यद्भवेत्
016a	एतां बुद्धिं विनिश्चित्य ममत्वं वर्जितं मया
016c	शृणु बुद्धिं तु यां ज्ञात्वा सर्वत्र विषयो मम
017a	नाहमात्मार्थमिच्छामि गन्धान्घ्राणगतानपि
017c	तस्मान्मे निर्जिता भूमिर्वशे तिष्ठति नित्यदा
018a	नाहमात्मार्थमिच्छामि रसानास्येऽपि वर्ततः
018c	आपो मे निर्जितास्तस्माद्वशे तिष्ठन्ति नित्यदा
019a	नाहमात्मार्थमिच्छामि रूपं ज्योतिश्च चक्षुषा
019c	तस्मान्मे निर्जितं ज्योतिर्वशे तिष्ठति नित्यदा
020a	नाहमात्मार्थमिच्छामि स्पर्शांस्त्वचि गताश्च ये
020c	तस्मान्मे निर्जितो वायुर्वशे तिष्ठति नित्यदा
021a	नाहमात्मार्थमिच्छामि शब्दाञ्श्रोत्रगतानपि
021c	तस्मान्मे निर्जिताः शब्दा वशे तिष्ठन्ति नित्यदा
022a	नाहमात्मार्थमिच्छामि मनो नित्यं मनोन्तरे
022c	मनो मे निर्जितं तस्माद्वशे तिष्ठति नित्यदा
023a	देवेभ्यश्च पितृभ्यश्च भूतेभ्योऽतिथिभिः सह
023c	इत्यर्थं सर्व एवेमे समारम्भा भवन्ति वै
024a	ततः प्रहस्य जनकं ब्राह्मणः पुनरब्रवीत्
024c	त्वज्जिज्ञासार्थमद्येह विद्धि मां धर्ममागतम्
025a	त्वमस्य ब्रह्मनाभस्य बुद्ध्यारस्यानिवर्तिनः
025c	सत्त्वनेमिनिरुद्धस्य चक्रस्यैकः प्रवर्तकः
