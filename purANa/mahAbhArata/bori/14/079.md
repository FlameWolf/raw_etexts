001	वैशम्पायन उवाच
001a	ततो बहुविधं भीरुर्विलप्य कमलेक्षणा
001c	मुमोह दुःखाद्दुर्धर्षा निपपात च भूतले
002a	प्रतिलभ्य च सा सञ्ज्ञां देवी दिव्यवपुर्धरा
002c	उलूपीं पन्नगसुतां दृष्ट्वेदं वाक्यमब्रवीत्
003a	उलूपि पश्य भर्तारं शयानं निहतं रणे
003c	त्वत्कृते मम पुत्रेण बालेन समितिञ्जयम्
004a	ननु त्वमार्ये धर्मज्ञा ननु चासि पतिव्रता
004c	यत्त्वत्कृतेऽयं पतितः पतिस्ते निहतो रणे
005a	किं तु सर्वापराधोऽयं यदि तेऽद्य धनञ्जयः
005c	क्षमस्व याच्यमाना मे सञ्जीवय धनञ्जयम्
006a	ननु त्वमार्ये धर्मज्ञा त्रैलोक्यविदिता शुभे
006c	यद्घातयित्वा भर्तारं पुत्रेणेह न शोचसि
007a	नाहं शोचामि तनयं निहतं पन्नगात्मजे
007c	पतिमेव तु शोचामि यस्याऽऽतिथ्यमिदं कृतम्
008a	इत्युक्त्वा सा तदा देवीमुलूपीं पन्नगात्मजाम्
008c	भर्तारमभिगम्येदमित्युवाच यशस्विनी
009a	उत्तिष्ठ कुरुमुख्यस्य प्रियकाम मम प्रिय
009c	अयमश्वो महाबाहो मया ते परिमोक्षितः
010a	ननु नाम त्वया वीर धर्मराजस्य यज्ञियः
010c	अयमश्वोऽनुसर्तव्यः स शेषे किं महीतले
011a	त्वयि प्राणाः समायत्ताः कुरूणां कुरुनन्दन
011c	स कस्मात्प्राणदोऽन्येषां प्राणान्सन्त्यक्तवानसि
012a	उलूपि साधु सम्पश्य भर्तारं निहतं रणे
012c	पुत्रं चैनं समुत्साह्य घातयित्वा न शोचसि
013a	कामं स्वपितु बालोऽयं भूमौ प्रेतगतिं गतः
013c	लोहिताक्षो गुडाकेशो विजयः साधु जीवतु
014a	नापराधोऽस्ति सुभगे नराणां बहुभार्यता
014c	नारीणां तु भवत्येतन्मा ते भूद्बुद्धिरीदृशी
015a	सख्यं ह्येतत्कृतं धात्रा शाश्वतं चाव्ययं च ह
015c	सख्यं समभिजानीहि सत्यं सङ्गतमस्तु ते
016a	पुत्रेण घातयित्वेमं पतिं यदि न मेऽद्य वै
016c	जीवन्तं दर्शयस्यद्य परित्यक्ष्यामि जीवितम्
017a	साहं दुःखान्विता भीरु पतिपुत्रविनाकृता
017c	इहैव प्रायमाशिष्ये प्रेक्षन्त्यास्ते न संशयः
018a	इत्युक्त्वा पन्नगसुतां सपत्नीं चैत्रवाहिनी
018c	ततः प्रायमुपासीना तूष्णीमासीज्जनाधिप
