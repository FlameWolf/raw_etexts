001	वैशम्पायन उवाच
001a	स प्रविश्य यथान्यायं पाण्डवानां निवेशनम्
001c	पितामहीमभ्यवदत्साम्ना परमवल्गुना
002a	तथा चित्राङ्गदा देवी कौरव्यस्याऽऽत्मजाऽपि च
002c	पृथां कृष्णां च सहिते विनयेनाभिजग्मतुः
002e	सुभद्रां च यथान्यायं याश्चान्याः कुरुयोषितः
003a	ददौ कुन्ती ततस्ताभ्यां रत्नानि विविधानि च
003c	द्रौपदी च सुभद्रा च याश्चाप्यन्या ददुः स्त्रियः
004a	ऊषतुस्तत्र ते देव्यौ महार्हशयनासने
004c	सुपूजिते स्वयं कुन्त्या पार्थस्य प्रियकाम्यया
005a	स च राजा महावीर्यः पूजितो बभ्रुवाहनः
005c	धृतराष्ट्रं महीपालमुपतस्थे यथाविधि
006a	युधिष्ठिरं च राजानं भीमादींश्चापि पाण्डवान्
006c	उपगम्य महातेजा विनयेनाभ्यवादयत्
007a	स तैः प्रेम्णा परिष्वक्तः पूजितश्च यथाविधि
007c	धनं चास्मै ददुर्भूरि प्रीयमाणा महारथाः
008a	तथैव स महीपालः कृष्णं चक्रगदाधरम्
008c	प्रद्युम्न इव गोविन्दं विनयेनोपतस्थिवान्
009a	तस्मै कृष्णो ददौ राज्ञे महार्हमभिपूजितम्
009c	रथं हेमपरिष्कारं दिव्याश्वयुजमुत्तमम्
010a	धर्मराजश्च भीमश्च यमजौ फल्गुनस्तथा
010c	पृथक्पृथगतीवैनं मानार्हं समपूजयन्
011a	ततस्तृतीये दिवसे सत्यवत्याः सुतो मुनिः
011c	युधिष्ठिरं समभ्येत्य वाग्मी वचनमब्रवीत्
012a	अद्य प्रभृति कौन्तेय यजस्व समयो हि ते
012c	मुहूर्तो यज्ञियः प्राप्तश्चोदयन्ति च याजकाः
013a	अहीनो नाम राजेन्द्र क्रतुस्तेऽयं विकल्पवान्
013c	बहुत्वात्काञ्चनस्यास्य ख्यातो बहुसुवर्णकः
014a	एवमेव महाराज दक्षिणां त्रिगुणां कुरु
014c	त्रित्वं व्रजतु ते राजन्ब्राह्मणा ह्यत्र कारणम्
015a	त्रीनश्वमेधानत्र त्वं सम्प्राप्य बहुदक्षिणान्
015c	ज्ञातिवध्याकृतं पापं प्रहास्यसि नराधिप
016a	पवित्रं परमं ह्येतत्पावनानां च पावनम्
016c	यदश्वमेधावभृथं प्राप्स्यसे कुरुनन्दन
017a	इत्युक्तः स तु तेजस्वी व्यासेनामिततेजसा
017c	दीक्षां विवेश धर्मात्मा वाजिमेधाप्तये तदा
017e	नराधिपः प्रायजत वाजिमेधं महाक्रतुम्
018a	तत्र वेदविदो राजंश्चक्रुः कर्माणि याजकाः
018c	परिक्रमन्तः शास्त्रज्ञा विधिवत्साधुशिक्षिताः
019a	न तेषां स्खलितं तत्र नासीदपहुतं तथा
019c	क्रमयुक्तं च युक्तं च चक्रुस्तत्र द्विजर्षभाः
020a	कृत्वा प्रवर्ग्यं धर्मज्ञा यथावद्द्विजसत्तमाः
020c	चक्रुस्ते विधिवद्राजंस्तथैवाभिषवं द्विजाः
021a	अभिषूय ततो राजन्सोमं सोमपसत्तमाः
021c	सवनान्यानुपूर्व्येण चक्रुः शास्त्रानुसारिणः
022a	न तत्र कृपणः कश्चिन्न दरिद्रो बभूव ह
022c	क्षुधितो दुःखितो वाऽपि प्राकृतो वाऽपि मानवः
023a	भोजनं भोजनार्थिभ्यो दापयामास नित्यदा
023c	भीमसेनो महातेजाः सततं राजशासनात्
024a	संस्तरे कुशलाश्चापि सर्वकर्माणि याजकाः
024c	दिवसे दिवसे चक्रुर्यथाशास्त्रार्थचक्षुषः
025a	नाषडङ्गविदत्राऽऽसीत्सदस्यस्तस्य धीमतः
025c	नाव्रतो नानुपाध्यायो न च वादाक्षमो द्विजः
026a	ततो यूपोच्छ्रये प्राप्ते षड्बैल्वान्भरतर्षभ
026c	खादिरान्बिल्वसमितांस्तावतः सर्ववर्णिनः
027a	देवदारुमयौ द्वौ तु यूपौ कुरुपतेः क्रतौ
027c	श्लेष्मातकमयं चैकं याजकाः समकारयन्
028a	शोभार्थं चापरान्यूपान्काञ्चनान्पुरुषर्षभ
028c	स भीमः कारयामास धर्मराजस्य शासनात्
029a	ते व्यराजन्त राजर्षे वासोभिरुपशोभिताः
029c	नरेन्द्राभिगता देवान्यथा सप्तर्षयो दिवि
030a	इष्टकाः काञ्चनीश्चात्र चयनार्थं कृताभवन्
030c	शुशुभे चयनं तत्र दक्षस्येव प्रजापतेः
031a	चतुश्चित्यः स तस्याऽऽसीदष्टादशकरात्मकः
031c	स रुक्मपक्षो निचितस्त्रिगुणो गरुडाकृतिः
032a	ततो नियुक्ताः पशवो यथाशास्त्रं मनीषिभिः
032c	तं तं देवं समुद्दिश्य पक्षिणः पशवश्च ये
033a	ऋषभाः शास्त्रपठितास्तथा जलचराश्च ये
033c	सर्वांस्तानभ्ययुञ्जंस्ते तत्राग्निचयकर्मणि
034a	यूपेषु नियतं चाऽऽसीत्पशूनां त्रिशतं तथा
034c	अश्वरत्नोत्तरं राज्ञः कौन्तेयस्य महात्मनः
035a	स यज्ञः शुशुभे तस्य साक्षाद्देवर्षिसङ्कुलः
035c	गन्धर्वगणसङ्कीर्णः शोभितोऽप्सरसां गणैः
036a	स किंपुरुषगीतैश्च किन्नरैरुपशोभितः
036c	सिद्धविप्रनिवासैश्च समन्तादभिसंवृतः
037a	तस्मिन्सदसि नित्यास्तु व्यासशिष्या द्विजोत्तमाः
037c	सर्वशास्त्रप्रणेतारः कुशला यज्ञकर्मसु
038a	नारदश्च बभूवात्र तुम्बुरुश्च महाद्युतिः
038c	विश्वावसुश्चित्रसेनस्तथाऽन्ये गीतकोविदाः
039a	गन्धर्वा गीतकुशला नृत्तेषु च विशारदाः
039c	रमयन्ति स्म तान्विप्रान्यज्ञकर्मान्तरेष्वथ
