001	ब्राह्मण उवाच
001a	गन्धान्न जिघ्रामि रसान्न वेद्मि रूपं न पश्यामि न च स्पृशामि
001c	न चापि शब्दान्विविधाञ्शृणोमि न चापि सङ्कल्पमुपैमि किञ्चित्
002a	अर्थानिष्टान्कामयते स्वभावः सर्वान्द्वेष्यान्प्रद्विषते स्वभावः
002c	कामद्वेषावुद्भवतः स्वभावात्प्राणापानौ जन्तुदेहान्निवेश्य
003a	तेभ्यश्चान्यांस्तेष्वनित्यांश्च भावान्भूतात्मानं लक्षयेयं शरीरे
003c	तस्मिंस्तिष्ठन्नास्मि शक्यः कथं चित्कामक्रोधाभ्यां जरया मृत्युना च
004a	अकामयानस्य च सर्वकामानविद्विषाणस्य च सर्वदोषान्
004c	न मे स्वभावेषु भवन्ति लेपास्तोयस्य बिन्दोरिव पुष्करेषु
005a	नित्यस्य चैतस्य भवन्ति नित्या निरीक्षमाणस्य बहून्स्वभावान्
005c	न सज्जते कर्मसु भोगजालं दिवीव सूर्यस्य मयूखजालम्
006a	अत्राप्युदाहरन्तीममितिहासं पुरातनम्
006c	अध्वर्युयतिसंवादं तं निबोध यशस्विनि
007a	प्रोक्ष्यमाणं पशुं दृष्ट्वा यज्ञकर्मण्यथाब्रवीत्
007c	यतिरध्वर्युमासीनो हिंसेयमिति कुत्सयन्
008a	तमध्वर्युः प्रत्युवाच नायं छागो विनश्यति
008c	श्रेयसा योक्ष्यते जन्तुर्यदि श्रुतिरियं तथा
009a	यो ह्यस्य पार्थिवो भागः पृथिवीं स गमिष्यति
009c	यदस्य वारिजं किञ्चिदपस्तत्प्रतिपद्यते
010a	सूर्यं चक्षुर्दिशः श्रोत्रे प्राणोऽस्य दिवमेव च
010c	आगमे वर्तमानस्य न मे दोषोऽस्ति कश्चन
011	यतिरुवाच
011a	प्राणैर्वियोगे छागस्य यदि श्रेयः प्रपश्यसि
011c	छागार्थे वर्तते यज्ञो भवतः किं प्रयोजनम्
012a	अनु त्वा मन्यतां माता पिता भ्राता सखाऽपि च
012c	मन्त्रयस्वैनमुन्नीय परवन्तं विशेषतः
013a	य एवमनुमन्येरंस्तान्भवान्प्रष्टुमर्हति
013c	तेषामनुमतं श्रुत्वा शक्या कर्तुं विचारणा
014a	प्राणा अप्यस्य छागस्य प्रापितास्ते स्वयोनिषु
014c	शरीरं केवलं शिष्टं निश्चेष्टमिति मे मतिः
015a	इन्धनस्य तु तुल्येन शरीरेण विचेतसा
015c	हिंसा निर्वेष्टुकामानामिन्धनं पशुसञ्ज्ञितम्
016a	अहिंसा सर्वधर्माणामिति वृद्धानुशासनम्
016c	यदहिंस्रं भवेत्कर्म तत्कार्यमिति विद्महे
017a	अहिंसेति प्रतिज्ञेयं यदि वक्ष्याम्यतः परम्
017c	शक्यं बहुविधं वक्तुं भवतः कार्यदूषणम्
018a	अहिंसा सर्वभूतानां नित्यमस्मासु रोचते
018c	प्रत्यक्षतः साधयामो न परोक्षमुपास्महे
019	अध्वर्युरुवाच
019a	भूमेर्गन्धगुणान्भुङ्क्षे पिबस्यापोमयान्रसान्
019c	ज्योतिषां पश्यसे रूपं स्पृशस्यनिलजान्गुणान्
020a	शृणोष्याकाशजं शब्दं मनसा मन्यसे मतिम्
020c	सर्वाण्येतानि भूतानि प्राणा इति च मन्यसे
021a	प्राणादाने च नित्योऽसि हिंसायां वर्तते भवान्
021c	नास्ति चेष्टा विना हिंसां किं वा त्वं मन्यसे द्विज
022	यतिरुवाच
022a	अक्षरं च क्षरं चैव द्वैधीभावोऽयमात्मनः
022c	अक्षरं तत्र सद्भावः स्वभावः क्षर उच्यते
023a	प्राणो जिह्वा मनः सत्त्वं स्वभावो रजसा सह
023c	भावैरेतैर्विमुक्तस्य निर्द्वन्द्वस्य निराशिषः
024a	समस्य सर्वभूतेषु निर्ममस्य जितात्मनः
024c	समन्तात्परिमुक्तस्य न भयं विद्यते क्वचित्
025	अध्वर्युरुवाच
025a	सद्भिरेवेह संवासः कार्यो मतिमतां वर
025c	भवतो हि मतं श्रुत्वा प्रतिभाति मतिर्मम
026a	भगवन्भगवद्बुद्ध्या प्रतिबुद्धो ब्रवीम्यहम्
026c	मतं मन्तुं क्रतुं कर्तुं नापराधोऽस्ति मे द्विज
027	ब्राह्मण उवाच
027a	उपपत्त्या यतिस्तूष्णीं वर्तमानस्ततः परम्
027c	अध्वर्युरपि निर्मोहः प्रचचार महामखे
028a	एवमेतादृशं मोक्षं सुसूक्ष्मं ब्राह्मणा विदुः
028c	विदित्वा चानुतिष्ठन्ति क्षेत्रज्ञेनानुदर्शिना
