001	जनमेजय उवाच
001a	पितामहस्य मे यज्ञे धर्मपुत्रस्य धीमतः
001c	यदाश्चर्यमभूत्किञ्चित्तद्भवान्वक्तुमर्हति
002	वैशम्पायन उवाच
002a	श्रूयतां राजशार्दूल महदाश्चर्यमुत्तमम्
002c	अश्वमेधे महायज्ञे निवृत्ते यदभूद्विभो
003a	तर्पितेषु द्विजाग्र्येषु ज्ञातिसम्बन्धिबन्धुषु
003c	दीनान्धकृपणे चापि तदा भरतसत्तम
004a	घुष्यमाणे महादाने दिक्षु सर्वासु भारत
004c	पतत्सु पुष्पवर्षेषु धर्मराजस्य मूर्धनि
005a	बिलान्निष्क्रम्य नकुलो रुक्मपार्श्वस्तदाऽनघ
005c	वज्राशनिसमं नादममुञ्चत विशां पते
006a	सकृदुत्सृज्य तं नादं त्रासयानो मृगद्विजान्
006c	मानुषं वचनं प्राह धृष्टो बिलशयो महान्
007a	सक्तुप्रस्थेन वो नायं यज्ञस्तुल्यो नराधिपाः
007c	उञ्छवृत्तेर्वदान्यस्य कुरुक्षेत्रनिवासिनः
008a	तस्य तद्वचनं श्रुत्वा नकुलस्य विशां पते
008c	विस्मयं परमं जग्मुः सर्वे ते ब्राह्मणर्षभाः
009a	ततः समेत्य नकुलं पर्यपृच्छन्त ते द्विजाः
009c	कुतस्त्वं समनुप्राप्तो यज्ञं साधुसमागमम्
010a	किं बलं परमं तुभ्यं किं श्रुतं किं परायणम्
010c	कथं भवन्तं विद्याम यो नो यज्ञं विगर्हसे
011a	अविलुप्याऽऽगमं कृत्स्नं विधिज्ञैर्याजकैः कृतम्
011c	यथागमं यथान्यायं कर्तव्यं च यथाकृतम्
012a	पूजार्हाः पूजिताश्चात्र विधिवच्छास्त्रचक्षुषा
012c	मन्त्रपूतं हुतश्चाग्निर्दत्तं देयममत्सरम्
013a	तुष्टा द्विजर्षभाश्चात्र दानैर्बहुविधैरपि
013c	क्षत्रियाश्च सुयुद्धेन श्राद्धैरपि पितामहाः
014a	पालनेन विशस्तुष्टाः कामैस्तुष्टा वरस्त्रियः
014c	अनुक्रोशैस्तथा शूद्रा दानशेषैः पृथग्जनाः
015a	ज्ञातिसम्बन्धिनस्तुष्टाः शौचेन च नृपस्य नः
015c	देवा हविर्भिः पुण्यैश्च रक्षणैः शरणागताः
016a	यदत्र तथ्यं तद्ब्रूहि सत्यसन्ध द्विजातिषु
016c	यथाश्रुतं यथादृष्टं पृष्टो ब्राह्मणकाम्यया
017a	श्रद्धेयवाक्यः प्राज्ञस्त्वं दिव्यं रूपं बिभर्षि च
017c	समागतश्च विप्रैस्त्वं तत्त्वतो वक्तुमर्हसि
018a	इति पृष्टो द्विजैस्तैः स प्रहस्य नकुलोऽब्रवीत्
018c	नैषानृता मया वाणी प्रोक्ता दर्पेण वा द्विजाः
019a	यन्मयोक्तमिदं किञ्चिद्युष्माभिश्चाप्युपश्रुतम्
019c	सक्तुप्रस्थेन वो नायं यज्ञस्तुल्यो नराधिपाः
019e	उञ्छवृत्तेर्वदान्यस्य कुरुक्षेत्रनिवासिनः
020a	इत्यवश्यं मयैतद्वो वक्तव्यं द्विजपुङ्गवाः
020c	शृणुताव्यग्रमनसः शंसतो मे द्विजर्षभाः
021a	अनुभूतं च दृष्टं च यन्मयाऽद्भुतमुत्तमम्
021c	उञ्छवृत्तेर्यथावृत्तं कुरुक्षेत्रनिवासिनः
022a	स्वर्गं येन द्विजः प्राप्तः सभार्यः ससुतस्नुषः
022c	यथा चार्धं शरीरस्य ममेदं काञ्चनीकृतम्
