001	जनमेजय उवाच
001a	सभायां वसतोस्तस्यां निहत्यारीन्महात्मनोः
001c	केशवार्जुनयोः का नु कथा समभवद्द्विज
002	वैशम्पायन उवाच
002a	कृष्णेन सहितः पार्थः स्वराज्यं प्राप्य केवलम्
002c	तस्यां सभायां रम्यायां विजहार मुदा युतः
003a	ततः कञ्चित्सभोद्देशं स्वर्गोद्देशसमं नृप
003c	यदृच्छया तौ मुदितौ जग्मतुः स्वजनावृतौ
004a	ततः प्रतीतः कृष्णेन सहितः पाण्डवोऽर्जुनः
004c	निरीक्ष्य तां सभां रम्यामिदं वचनमब्रवीत्
005a	विदितं ते महाबाहो सङ्ग्रामे समुपस्थिते
005c	माहात्म्यं देवकीमातस्तच्च ते रूपमैश्वरम्
006a	यत्तु तद्भवता प्रोक्तं तदा केशव सौहृदात्
006c	तत्सर्वं पुरुषव्याघ्र नष्टं मे नष्टचेतसः
007a	मम कौतूहलं त्वस्ति तेष्वर्थेषु पुनः प्रभो
007c	भवांश्च द्वारकां गन्ता नचिरादिव माधव
008a	एवमुक्तस्ततः कृष्णः फल्गुनं प्रत्यभाषत
008c	परिष्वज्य महातेजा वचनं वदतां वरः
009a	श्रावितस्त्वं मया गुह्यं ज्ञापितश्च सनातनम्
009c	धर्मं स्वरूपिणं पार्थ सर्वलोकांश्च शाश्वतान्
010a	अबुद्ध्वा यन्न गृह्णीथास्तन्मे सुमहदप्रियम्
010c	नूनमश्रद्दधानोऽसि दुर्मेधाश्चासि पाण्डव
011a	स हि धर्मः सुपर्याप्तो ब्रह्मणः पदवेदने
011c	न शक्यं तन्मया भूयस्तथा वक्तुमशेषतः
012a	परं हि ब्रह्म कथितं योगयुक्तेन तन्मया
012c	इतिहासं तु वक्ष्यामि तस्मिन्नर्थे पुरातनम्
013a	यथा तां बुद्धिमास्थाय गतिमग्र्यां गमिष्यसि
013c	शृणु धर्मभृतां श्रेष्ठ गदतः सर्वमेव मे
014a	आगच्छद्ब्राह्मणः कश्चित्स्वर्गलोकादरिन्दम
014c	ब्रह्मलोकाच्च दुर्धर्षः सोऽस्माभिः पूजितोऽभवत्
015a	अस्माभिः परिपृष्टश्च यदाह भरतर्षभ
015c	दिव्येन विधिना पार्थ तच्छृणुष्वाविचारयन्
016	ब्राह्मण उवाच
016a	मोक्षधर्मं समाश्रित्य कृष्ण यन्माऽनुपृच्छसि
016c	भूतानामनुकम्पार्थं यन्मोहच्छेदनं प्रभो
017a	तत्तेऽहं सम्प्रवक्ष्यामि यथावन्मधुसूदन
017c	शृणुष्वावहितो भूत्वा गदतो मम माधव
018a	कश्चिद्विप्रस्तपोयुक्तः काश्यपो धर्मवित्तमः
018c	आससाद द्विजं कञ्चिद्धर्माणामागतागमम्
019a	गतागते सुबहुशो ज्ञानविज्ञानपारगम्
019c	लोकतत्त्वार्थकुशलं ज्ञातारं सुखदुःखयोः
020a	जातीमरणतत्त्वज्ञं कोविदं पुण्यपापयोः
020c	द्रष्टारमुच्चनीचानां कर्मभिर्देहिनां गतिम्
021a	चरन्तं मुक्तवत्सिद्धं प्रशान्तं संयतेन्द्रियम्
021c	दीप्यमानं श्रिया ब्राह्म्या क्रममाणं च सर्वशः
022a	अन्तर्धानगतिज्ञं च श्रुत्वा तत्त्वेन काश्यपः
022c	तथैवान्तर्हितैः सिद्धैर्यान्तं चक्रधरैः सह
023a	सम्भाषमाणमेकान्ते समासीनं च तैः सह
023c	यदृच्छया च गच्छन्तमसक्तं पवनं यथा
024a	तं समासाद्य मेधावी स तदा द्विजसत्तमः
024c	चरणौ धर्मकामो वै तपस्वी सुसमाहितः
024e	प्रतिपेदे यथान्यायं भक्त्या परमया युतः
025a	विस्मितश्चाद्भुतं दृष्ट्वा काश्यपस्तं द्विजोत्तमम्
025c	परिचारेण महता गुरुं वैद्यमतोषयत्
026a	प्रीतात्मा चोपपन्नश्च श्रुतचारित्रसंयुतः
026c	भावेन तोषयच्चैनं गुरुवृत्त्या परन्तपः
027a	तस्मै तुष्टः स शिष्याय प्रसन्नोऽथाब्रवीद्गुरुः
027c	सिद्धिं परामभिप्रेक्ष्य शृणु तन्मे जनार्दन
028a	विविधैः कर्मभिस्तात पुण्ययोगैश्च केवलैः
028c	गच्छन्तीह गतिं मर्त्या देवलोकेऽपि च स्थितिम्
029a	न क्वचित्सुखमत्यन्तं न क्वचिच्छाश्वती स्थितिः
029c	स्थानाच्च महतो भ्रंशो दुःखलब्धात्पुनः पुनः
030a	अशुभा गतयः प्राप्ताः कष्टा मे पापसेवनात्
030c	काममन्युपरीतेन तृष्णया मोहितेन च
031a	पुनः पुनश्च मरणं जन्म चैव पुनः पुनः
031c	आहारा विविधा भुक्ताः पीता नानाविधाः स्तनाः
032a	मातरो विविधा दृष्टाः पितरश्च पृथग्विधाः
032c	सुखानि च विचित्राणि दुःखानि च मयाऽनघ
033a	प्रियैर्विवासो बहुशः संवासश्चाप्रियैः सह
033c	धननाशश्च सम्प्राप्तो लब्ध्वा दुःखेन तद्धनम्
034a	अवमानाः सुकष्टाश्च परतः स्वजनात्तथा
034c	शारीरा मानसाश्चापि वेदना भृशदारुणाः
035a	प्राप्ता विमाननाश्चोग्रा वधबन्धाश्च दारुणाः
035c	पतनं निरये चैव यातनाश्च यमक्षये
036a	जरा रोगाश्च सततं वासनानि च भूरिशः
036c	लोकेऽस्मिन्ननुभूतानि द्वन्द्वजानि भृशं मया
037a	ततः कदाचिन्निर्वेदान्निकारान्निकृतेन च
037c	लोकतन्त्रं परित्यक्तं दुःखार्तेन भृशं मया
037e	ततः सिद्धिरियं प्राप्ता प्रसादादात्मनो मया
038a	नाहं पुनरिहाऽऽगन्ता लोकानाऽऽलोकयाम्यहम्
038c	आ सिद्धेरा प्रजासर्गादात्मनो मे गतिः शुभा
039a	उपलब्धा द्विजश्रेष्ठ तथेयं सिद्धिरुत्तमा
039c	इतः परं गमिष्यामि ततः परतरं पुनः
039e	ब्रह्मणः पदमव्यग्रं मा ते भूदत्र संशयः
040a	नाहं पुनरिहाऽऽगन्ता मर्त्यलोकं परन्तप
040c	प्रीतोऽस्मि ते महाप्राज्ञ ब्रूहि किं करवाणि ते
041a	यदीप्सुरुपपन्नस्त्वं तस्य कालोऽयमागतः
041c	अभिजाने च तदहं यदर्थं मा त्वमागतः
041e	अचिरात्तु गमिष्यामि येनाहं त्वामचूचुदम्
042a	भृशं प्रीतोऽस्मि भवतश्चारित्रेण विचक्षण
042c	परिपृच्छ यावद्भवते भाषेयं यत्तवेप्सितम्
043a	बहु मन्ये च ते बुद्धिं भृशं सम्पूजयामि च
043c	येनाहं भवता बुद्धो मेधावी ह्यसि काश्यप
