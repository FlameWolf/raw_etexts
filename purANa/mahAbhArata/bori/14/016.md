BR-14-01-016-001	जनमेजय उवाच
BR-14-01-016-001a	सभायां वसतोस्तस्यां निहत्यारीन्महात्मनोः
BR-14-01-016-001c	केशवार्जुनयोः का नु कथा समभवद्द्विज
BR-14-01-016-002	वैशम्पायन उवाच
BR-14-01-016-002a	कृष्णेन सहितः पार्थः स्वराज्यं प्राप्य केवलम्
BR-14-01-016-002c	तस्यां सभायां रम्यायां विजहार मुदा युतः
BR-14-01-016-003a	ततः कञ्चित्सभोद्देशं स्वर्गोद्देशसमं नृप
BR-14-01-016-003c	यदृच्छया तौ मुदितौ जग्मतुः स्वजनावृतौ
BR-14-01-016-004a	ततः प्रतीतः कृष्णेन सहितः पाण्डवोऽर्जुनः
BR-14-01-016-004c	निरीक्ष्य तां सभां रम्यामिदं वचनमब्रवीत्
BR-14-01-016-005a	विदितं ते महाबाहो सङ्ग्रामे समुपस्थिते
BR-14-01-016-005c	माहात्म्यं देवकीमातस्तच्च ते रूपमैश्वरम्
BR-14-01-016-006a	यत्तु तद्भवता प्रोक्तं तदा केशव सौहृदात्
BR-14-01-016-006c	तत्सर्वं पुरुषव्याघ्र नष्टं मे नष्टचेतसः
BR-14-01-016-007a	मम कौतूहलं त्वस्ति तेष्वर्थेषु पुनः प्रभो
BR-14-01-016-007c	भवांश्च द्वारकां गन्ता नचिरादिव माधव
BR-14-01-016-008a	एवमुक्तस्ततः कृष्णः फल्गुनं प्रत्यभाषत
BR-14-01-016-008c	परिष्वज्य महातेजा वचनं वदतां वरः
BR-14-01-016-009a	श्रावितस्त्वं मया गुह्यं ज्ञापितश्च सनातनम्
BR-14-01-016-009c	धर्मं स्वरूपिणं पार्थ सर्वलोकांश्च शाश्वतान्
BR-14-01-016-010a	अबुद्ध्वा यन्न गृह्णीथास्तन्मे सुमहदप्रियम्
BR-14-01-016-010c	नूनमश्रद्दधानोऽसि दुर्मेधाश्चासि पाण्डव
BR-14-01-016-011a	स हि धर्मः सुपर्याप्तो ब्रह्मणः पदवेदने
BR-14-01-016-011c	न शक्यं तन्मया भूयस्तथा वक्तुमशेषतः
BR-14-01-016-012a	परं हि ब्रह्म कथितं योगयुक्तेन तन्मया
BR-14-01-016-012c	इतिहासं तु वक्ष्यामि तस्मिन्नर्थे पुरातनम्
BR-14-01-016-013a	यथा तां बुद्धिमास्थाय गतिमग्र्यां गमिष्यसि
BR-14-01-016-013c	शृणु धर्मभृतां श्रेष्ठ गदतः सर्वमेव मे
BR-14-01-016-014a	आगच्छद्ब्राह्मणः कश्चित्स्वर्गलोकादरिन्दम
BR-14-01-016-014c	ब्रह्मलोकाच्च दुर्धर्षः सोऽस्माभिः पूजितोऽभवत्
BR-14-01-016-015a	अस्माभिः परिपृष्टश्च यदाह भरतर्षभ
BR-14-01-016-015c	दिव्येन विधिना पार्थ तच्छृणुष्वाविचारयन्
BR-14-01-016-016	ब्राह्मण उवाच
BR-14-01-016-016a	मोक्षधर्मं समाश्रित्य कृष्ण यन्माऽनुपृच्छसि
BR-14-01-016-016c	भूतानामनुकम्पार्थं यन्मोहच्छेदनं प्रभो
BR-14-01-016-017a	तत्तेऽहं सम्प्रवक्ष्यामि यथावन्मधुसूदन
BR-14-01-016-017c	शृणुष्वावहितो भूत्वा गदतो मम माधव
BR-14-01-016-018a	कश्चिद्विप्रस्तपोयुक्तः काश्यपो धर्मवित्तमः
BR-14-01-016-018c	आससाद द्विजं कञ्चिद्धर्माणामागतागमम्
BR-14-01-016-019a	गतागते सुबहुशो ज्ञानविज्ञानपारगम्
BR-14-01-016-019c	लोकतत्त्वार्थकुशलं ज्ञातारं सुखदुःखयोः
BR-14-01-016-020a	जातीमरणतत्त्वज्ञं कोविदं पुण्यपापयोः
BR-14-01-016-020c	द्रष्टारमुच्चनीचानां कर्मभिर्देहिनां गतिम्
BR-14-01-016-021a	चरन्तं मुक्तवत्सिद्धं प्रशान्तं संयतेन्द्रियम्
BR-14-01-016-021c	दीप्यमानं श्रिया ब्राह्म्या क्रममाणं च सर्वशः
BR-14-01-016-022a	अन्तर्धानगतिज्ञं च श्रुत्वा तत्त्वेन काश्यपः
BR-14-01-016-022c	तथैवान्तर्हितैः सिद्धैर्यान्तं चक्रधरैः सह
BR-14-01-016-023a	सम्भाषमाणमेकान्ते समासीनं च तैः सह
BR-14-01-016-023c	यदृच्छया च गच्छन्तमसक्तं पवनं यथा
BR-14-01-016-024a	तं समासाद्य मेधावी स तदा द्विजसत्तमः
BR-14-01-016-024c	चरणौ धर्मकामो वै तपस्वी सुसमाहितः
BR-14-01-016-024e	प्रतिपेदे यथान्यायं भक्त्या परमया युतः
BR-14-01-016-025a	विस्मितश्चाद्भुतं दृष्ट्वा काश्यपस्तं द्विजोत्तमम्
BR-14-01-016-025c	परिचारेण महता गुरुं वैद्यमतोषयत्
BR-14-01-016-026a	प्रीतात्मा चोपपन्नश्च श्रुतचारित्रसंयुतः
BR-14-01-016-026c	भावेन तोषयच्चैनं गुरुवृत्त्या परन्तपः
BR-14-01-016-027a	तस्मै तुष्टः स शिष्याय प्रसन्नोऽथाब्रवीद्गुरुः
BR-14-01-016-027c	सिद्धिं परामभिप्रेक्ष्य शृणु तन्मे जनार्दन
BR-14-01-016-028a	विविधैः कर्मभिस्तात पुण्ययोगैश्च केवलैः
BR-14-01-016-028c	गच्छन्तीह गतिं मर्त्या देवलोकेऽपि च स्थितिम्
BR-14-01-016-029a	न क्वचित्सुखमत्यन्तं न क्वचिच्छाश्वती स्थितिः
BR-14-01-016-029c	स्थानाच्च महतो भ्रंशो दुःखलब्धात्पुनः पुनः
BR-14-01-016-030a	अशुभा गतयः प्राप्ताः कष्टा मे पापसेवनात्
BR-14-01-016-030c	काममन्युपरीतेन तृष्णया मोहितेन च
BR-14-01-016-031a	पुनः पुनश्च मरणं जन्म चैव पुनः पुनः
BR-14-01-016-031c	आहारा विविधा भुक्ताः पीता नानाविधाः स्तनाः
BR-14-01-016-032a	मातरो विविधा दृष्टाः पितरश्च पृथग्विधाः
BR-14-01-016-032c	सुखानि च विचित्राणि दुःखानि च मयाऽनघ
BR-14-01-016-033a	प्रियैर्विवासो बहुशः संवासश्चाप्रियैः सह
BR-14-01-016-033c	धननाशश्च सम्प्राप्तो लब्ध्वा दुःखेन तद्धनम्
BR-14-01-016-034a	अवमानाः सुकष्टाश्च परतः स्वजनात्तथा
BR-14-01-016-034c	शारीरा मानसाश्चापि वेदना भृशदारुणाः
BR-14-01-016-035a	प्राप्ता विमाननाश्चोग्रा वधबन्धाश्च दारुणाः
BR-14-01-016-035c	पतनं निरये चैव यातनाश्च यमक्षये
BR-14-01-016-036a	जरा रोगाश्च सततं वासनानि च भूरिशः
BR-14-01-016-036c	लोकेऽस्मिन्ननुभूतानि द्वन्द्वजानि भृशं मया
BR-14-01-016-037a	ततः कदाचिन्निर्वेदान्निकारान्निकृतेन च
BR-14-01-016-037c	लोकतन्त्रं परित्यक्तं दुःखार्तेन भृशं मया
BR-14-01-016-037e	ततः सिद्धिरियं प्राप्ता प्रसादादात्मनो मया
BR-14-01-016-038a	नाहं पुनरिहाऽऽगन्ता लोकानाऽऽलोकयाम्यहम्
BR-14-01-016-038c	आ सिद्धेरा प्रजासर्गादात्मनो मे गतिः शुभा
BR-14-01-016-039a	उपलब्धा द्विजश्रेष्ठ तथेयं सिद्धिरुत्तमा
BR-14-01-016-039c	इतः परं गमिष्यामि ततः परतरं पुनः
BR-14-01-016-039e	ब्रह्मणः पदमव्यग्रं मा ते भूदत्र संशयः
BR-14-01-016-040a	नाहं पुनरिहाऽऽगन्ता मर्त्यलोकं परन्तप
BR-14-01-016-040c	प्रीतोऽस्मि ते महाप्राज्ञ ब्रूहि किं करवाणि ते
BR-14-01-016-041a	यदीप्सुरुपपन्नस्त्वं तस्य कालोऽयमागतः
BR-14-01-016-041c	अभिजाने च तदहं यदर्थं मा त्वमागतः
BR-14-01-016-041e	अचिरात्तु गमिष्यामि येनाहं त्वामचूचुदम्
BR-14-01-016-042a	भृशं प्रीतोऽस्मि भवतश्चारित्रेण विचक्षण
BR-14-01-016-042c	परिपृच्छ यावद्भवते भाषेयं यत्तवेप्सितम्
BR-14-01-016-043a	बहु मन्ये च ते बुद्धिं भृशं सम्पूजयामि च
BR-14-01-016-043c	येनाहं भवता बुद्धो मेधावी ह्यसि काश्यप
