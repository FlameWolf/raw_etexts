001	ब्राह्मण उवाच
001a	नाहं तथा भीरु चरामि लोके तथा त्वं मां तर्कयसे स्वबुद्ध्या
001c	विप्रोऽस्मि मुक्तोऽस्मि वनेचरोऽस्मि गृहस्थधर्मा ब्रह्मचारी तथाऽस्मि
002a	नाहमस्मि यथा मां त्वं पश्यसे चक्षुषा शुभे
002c	मया व्याप्तमिदं सर्वं यत्किञ्चिज्जगतीगतम्
003a	ये केचिज्जन्तवो लोके जङ्गमाः स्थावराश्च ह
003c	तेषां मामन्तकं विद्धि दारूणामिव पावकम्
004a	राज्यं पृथिव्यां सर्वस्यामथ वापि त्रिविष्टपे
004c	तथा बुद्धिरियं वेत्ति बुद्धिरेव धनं मम
005a	एकः पन्था ब्राह्मणानां येन गच्छन्ति तद्विदः
005c	गृहेषु वनवासेषु गुरुवासेषु भिक्षुषु
005e	लिङ्गैर्बहुभिरव्यग्रैरेका बुद्धिरुपास्यते
006a	नानालिङ्गाश्रमस्थानां येषां बुद्धिः शमात्मिका
006c	ते भावमेकमायान्ति सरितः सागरं यथा
007a	बुद्ध्याऽयं गम्यते मार्गः शरीरेण न गम्यते
007c	आद्यन्तवन्ति कर्माणि शरीरं कर्मबन्धनम्
008a	तस्मात्ते सुभगे नास्ति परलोककृतं भयम्
008c	मद्भावभावनिरता ममैवात्मानमेष्यसि
