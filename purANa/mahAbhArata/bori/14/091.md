BR-14-01-091-001	वैशम्पायन उवाच
BR-14-01-091-001a	शमयित्वा पशूनन्यान्विधिवद्द्विजसत्तमाः
BR-14-01-091-001c	तुरगं तं यथाशास्त्रमालभन्त द्विजातयः
BR-14-01-091-002a	ततः सञ्ज्ञाप्य तुरगं विधिवद्याजकर्षभाः
BR-14-01-091-002c	उपसंवेशयन्राजंस्ततस्तां द्रुपदात्मजाम्
BR-14-01-091-002e	कलाभिस्तिसृभी राजन्यथाविधि मनस्विनीम्
BR-14-01-091-003a	उद्धृत्य तु वपां तस्य यथाशास्त्रं द्विजर्षभाः
BR-14-01-091-003c	श्रपयामासुरव्यग्राः शास्त्रवद्भरतर्षभ
BR-14-01-091-004a	तं वपाधूमगन्धं तु धर्मराजः सहानुजः
BR-14-01-091-004c	उपाजिघ्रद्यथान्यायं सर्वपाप्मापहं तदा
BR-14-01-091-005a	शिष्टान्यङ्गानि यान्यासंस्तस्याश्वस्य नराधिप
BR-14-01-091-005c	तान्यग्नौ जुहुवुर्धीराः समस्ताः षोडशर्त्विजः
BR-14-01-091-006a	संस्थाप्यैवं तस्य राज्ञस्तं क्रतुं शक्रतेजसः
BR-14-01-091-006c	व्यासः सशिष्यो भगवान्वर्धयामास तं नृपम्
BR-14-01-091-007a	ततो युधिष्ठिरः प्रादात्सदस्येभ्यो यथाविधि
BR-14-01-091-007c	कोटीसहस्रं निष्काणां व्यासाय तु वसुन्धराम्
BR-14-01-091-008a	प्रतिगृह्य धरां राजन्व्यासः सत्यवतीसुतः
BR-14-01-091-008c	अब्रवीद्भरतश्रेष्ठं धर्मात्मानं युधिष्ठिरम्
BR-14-01-091-009a	पृथिवी भवतस्त्वेषा संन्यस्ता राजसत्तम
BR-14-01-091-009c	निष्क्रयो दीयतां मह्यं ब्राह्मणा हि धनार्थिनः
BR-14-01-091-010a	युधिष्ठिरस्तु तान्विप्रान्प्रत्युवाच महामनाः
BR-14-01-091-010c	भ्रातृभिः सहितो धीमान्मध्ये राज्ञां महात्मनाम्
BR-14-01-091-011a	अश्वमेधे महायज्ञे पृथिवी दक्षिणा स्मृता
BR-14-01-091-011c	अर्जुनेन जिता सेयमृत्विग्भ्यः प्रापिता मया
BR-14-01-091-012a	वनं प्रवेक्ष्ये विप्रेन्द्रा विभजध्वं महीमिमाम्
BR-14-01-091-012c	चतुर्धा पृथिवीं कृत्वा चातुर्होत्रप्रमाणतः
BR-14-01-091-013a	नाहमादातुमिच्छामि ब्रह्मस्वं मुनिसत्तमाः
BR-14-01-091-013c	इदं हि मे मतं नित्यं भ्रातॄणां च ममानघाः
BR-14-01-091-014a	इत्युक्तवति तस्मिंस्ते भ्रातरो द्रौपदी च सा
BR-14-01-091-014c	एवमेतदिति प्राहुस्तदभूद्रोमहर्षणम्
BR-14-01-091-015a	ततोऽन्तरिक्षे वागासीत्साधु साध्विति भारत
BR-14-01-091-015c	तथैव द्विजसङ्घानां शंसतां विबभौ स्वनः
BR-14-01-091-016a	द्वैपायनस्तथोक्तस्तु पुनरेव युधिष्ठिरम्
BR-14-01-091-016c	उवाच मध्ये विप्राणामिदं सम्पूजयन्मुनिः
BR-14-01-091-017a	दत्तैषा भवता मह्यं तां ते प्रतिददाम्यहम्
BR-14-01-091-017c	हिरण्यं दीयतामेभ्यो द्विजातिभ्यो धरास्तु ते
BR-14-01-091-018a	ततोऽब्रवीद्वासुदेवो धर्मराजं युधिष्ठिरम्
BR-14-01-091-018c	यथाऽऽह भगवान्व्यासस्तथा तत्कर्तुमर्हसि
BR-14-01-091-019a	इत्युक्तः स कुरुश्रेष्ठः प्रीतात्मा भ्रातृभिः सह
BR-14-01-091-019c	कोटिकोटिकृतां प्रादाद्दक्षिणां त्रिगुणां क्रतोः
BR-14-01-091-020a	न करिष्यति तल्लोके कश्चिदन्यो नराधिपः
BR-14-01-091-020c	यत्कृतं कुरुसिंहेन मरुत्तस्यानुकुर्वता
BR-14-01-091-021a	प्रतिगृह्य तु तद्द्रव्यं कृष्णद्वैपायनः प्रभुः
BR-14-01-091-021c	ऋत्विग्भ्यः प्रददौ विद्वांश्चतुर्धा व्यभजंश्च ते
BR-14-01-091-022a	पृथिव्या निष्क्रयं दत्त्वा तद्धिरण्यं युधिष्ठिरः
BR-14-01-091-022c	धूतपाप्मा जितस्वर्गो मुमुदे भ्रातृभिः सह
BR-14-01-091-023a	ऋत्विजस्तमपर्यन्तं सुवर्णनिचयं तदा
BR-14-01-091-023c	व्यभजन्त द्विजातिभ्यो यथोत्साहं यथाबलम्
BR-14-01-091-024a	यज्ञवाटे तु यत्किञ्चिद्धिरण्यमपि भूषणम्
BR-14-01-091-024c	तोरणानि च यूपांश्च घटाः पात्रीस्तथेष्टकाः
BR-14-01-091-024e	युधिष्ठिराभ्यनुज्ञाताः सर्वं तद्व्यभजन्द्विजाः
BR-14-01-091-025a	अनन्तरं ब्राह्मणेभ्यः क्षत्रिया जह्रिरे वसु
BR-14-01-091-025c	तथा विट्शूद्रसङ्घाश्च तथाऽन्ये म्लेच्छजातयः
BR-14-01-091-025e	कालेन महता जह्रुस्तत्सुवर्णं ततस्ततः
BR-14-01-091-026a	ततस्ते ब्राह्मणाः सर्वे मुदिता जग्मुरालयान्
BR-14-01-091-026c	तर्पिता वसुना तेन धर्मराज्ञा महात्मना
BR-14-01-091-027a	स्वमंशं भगवान्व्यासः कुन्त्यै पादाभिवादनात्
BR-14-01-091-027c	प्रददौ तस्य महतो हिरण्यस्य महाद्युतिः
BR-14-01-091-028a	श्वशुरात्प्रीतिदायं तं प्राप्य सा प्रीतमानसा
BR-14-01-091-028c	चकार पुण्यं लोके तु सुमहान्तं पृथा तदा
BR-14-01-091-029a	गत्वा त्ववभृथं राजा विपाप्मा भ्रातृभिः सह
BR-14-01-091-029c	सभाज्यमानः शुशुभे महेन्द्रो दैवतैरिव
BR-14-01-091-030a	पाण्डवाश्च महीपालैः समेतैः संवृतास्तदा
BR-14-01-091-030c	अशोभन्त महाराज ग्रहास्तारागणैरिव
BR-14-01-091-031a	राजभ्योऽपि ततः प्रादाद्रत्नानि विविधानि च
BR-14-01-091-031c	गजानश्वानलङ्कारान्स्त्रियो वस्त्राणि काञ्चनम्
BR-14-01-091-032a	तद्धनौघमपर्यन्तं पार्थः पार्थिवमण्डले
BR-14-01-091-032c	विसृजञ्शुशुभे राजा यथा वैश्रवणस्तथा
BR-14-01-091-033a	आनाय्य च तथा वीरं राजानं बभ्रुवाहनम्
BR-14-01-091-033c	प्रदाय विपुलं वित्तं गृहान्प्रास्थापयत्तदा
BR-14-01-091-034a	दुःशलायाश्च तं पौत्रं बालकं पार्थिवर्षभ
BR-14-01-091-034c	स्वराज्ये पितृभिर्गुप्ते प्रीत्या समभिषेचयत्
BR-14-01-091-035a	राज्ञश्चैवापि तान्सर्वान्सुविभक्तान्सुपूजितान्
BR-14-01-091-035c	प्रस्थापयामास वशी कुरुराजो युधिष्ठिरः
BR-14-01-091-036a	एवं बभूव यज्ञः स धर्मराजस्य धीमतः
BR-14-01-091-036c	बह्वन्नधनरत्नौघः सुरामैरेयसागरः
BR-14-01-091-037a	सर्पिःपङ्का ह्रदा यत्र बहवश्चान्नपर्वताः
BR-14-01-091-037c	रसालाकर्दमाः कुल्या बभूवुर्भरतर्षभ
BR-14-01-091-038a	भक्ष्यषाण्डवरागाणां क्रियतां भुज्यतामिति
BR-14-01-091-038c	पशूनां वध्यतां चापि नान्तस्तत्र स्म दृश्यते
BR-14-01-091-039a	मत्तोन्मत्तप्रमुदितं प्रगीतयुवतीजनम्
BR-14-01-091-039c	मृदङ्गशङ्खशब्दैश्च मनोरममभूत्तदा
BR-14-01-091-040a	दीयतां भुज्यतां चेति दिवारात्रमवारितम्
BR-14-01-091-040c	तं महोत्सवसङ्काशमतिहृष्टजनाकुलम्
BR-14-01-091-040e	कथयन्ति स्म पुरुषा नानादेशनिवासिनः
BR-14-01-091-041a	वर्षित्वा धनधाराभिः कामै रत्नैर्धनैस्तथा
BR-14-01-091-041c	विपाप्मा भरतश्रेष्ठः कृतार्थः प्राविशत्पुरम्
