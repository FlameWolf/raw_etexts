001	वैशम्पायन उवाच
001a	उत्थितायां पृथायां तु सुभद्रा भ्रातरं तदा
001c	दृष्ट्वा चुक्रोश दुःखार्ता वचनं चेदमब्रवीत्
002a	पुण्डरीकाक्ष पश्यस्व पौत्रं पार्थस्य धीमतः
002c	परिक्षीणेषु कुरुषु परिक्षीणं गतायुषम्
003a	इषीका द्रोणपुत्रेण भीमसेनार्थमुद्यता
003c	सोत्तरायां निपतिता विजये मयि चैव ह
004a	सेयं ज्वलन्ती हृदये मयि तिष्ठति केशव
004c	यन्न पश्यामि दुर्धर्ष मम पुत्रसुतं विभो
005a	किं नु वक्ष्यति धर्मात्मा धर्मराजो युधिष्ठिरः
005c	भीमसेनार्जुनौ चापि माद्रवत्याः सुतौ च तौ
006a	श्रुत्वाऽभिमन्योस्तनयं जातं च मृतमेव च
006c	मुषिता इव वार्ष्णेय द्रोणपुत्रेण पाण्डवाः
007a	अभिमन्युः प्रियः कृष्ण पितॄणां नात्र संशयः
007c	ते श्रुत्वा किं नु वक्ष्यन्ति द्रोणपुत्रास्त्रनिर्जिताः
008a	भविताऽतः परं दुःखं किं नु मन्ये जनार्दन
008c	अभिमन्योः सुतात्कृष्ण मृताज्जातादरिन्दम
009a	साऽहं प्रसादये कृष्ण त्वामद्य शिरसा नता
009c	पृथेयं द्रौपदी चैव ताः पश्य पुरुषोत्तम
010a	यदा द्रोणसुतो गर्भान्पाण्डूनां हन्ति माधव
010c	तदा किल त्वया द्रौणिः क्रुद्धेनोक्तोऽरिमर्दन
011a	अकामं त्वा करिष्यामि ब्रह्मबन्धो नराधम
011c	अहं सञ्जीवयिष्यामि किरीटितनयात्मजम्
012a	इत्येतद्वचनं श्रुत्वा जानमाना बलं तव
012c	प्रसादये त्वा दुर्धर्ष जीवतामभिमन्युजः
013a	यद्येवं त्वं प्रतिश्रुत्य न करोषि वचः शुभम्
013c	सफलं वृष्णिशार्दूल मृतां मामुपधारय
014a	अभिमन्योः सुतो वीर न सञ्जीवति यद्ययम्
014c	जीवति त्वयि दुर्धर्ष किं करिष्याम्यहं त्वया
015a	सञ्जीवयैनं दुर्धर्ष मृतं त्वमभिमन्युजम्
015c	सदृशाक्षसुतं वीर सस्यं वर्षन्निवाम्बुदः
016a	त्वं हि केशव धर्मात्मा सत्यवान्सत्यविक्रमः
016c	स तां वाचमृतां कर्तुमर्हसि त्वमरिन्दम
017a	इच्छन्नपि हि लोकांस्त्रीञ्जीवयेथा मृतानिमान्
017c	किं पुनर्दयितं जातं स्वस्रीयस्याऽऽत्मजं मृतम्
018a	प्रभावज्ञाऽस्मि ते कृष्ण तस्मादेतद्ब्रवीमि ते
018c	कुरुष्व पाण्डुपुत्राणामिमं परमनुग्रहम्
019a	स्वसेति वा महाबाहो हतपुत्रेति वा पुनः
019c	प्रपन्ना मामियं वेति दयां कर्तुमिहार्हसि
