BR-14-01-051-001	वैशम्पायन उवाच
BR-14-01-051-001a	ततोऽभ्यचोदयत्कृष्णो युज्यतामिति दारुकम्
BR-14-01-051-001c	मुहूर्तादिव चाचष्ट युक्तमित्येव दारुकः
BR-14-01-051-002a	तथैव चानुयात्राणि चोदयामास पाण्डवः
BR-14-01-051-002c	सज्जयध्वं प्रयास्यामो नगरं गजसाह्वयम्
BR-14-01-051-003a	इत्युक्ताः सैनिकास्ते तु सज्जीभूता विशां पते
BR-14-01-051-003c	आचख्युः सज्जमित्येव पार्थायामिततेजसे
BR-14-01-051-004a	ततस्तौ रथमास्थाय प्रयातौ कृष्णपाण्डवौ
BR-14-01-051-004c	विकुर्वाणौ कथाश्चित्राः प्रीयमाणौ विशां पते
BR-14-01-051-005a	रथस्थं तु महातेजा वासुदेवं धनञ्जयः
BR-14-01-051-005c	पुनरेवाब्रवीद्वाक्यमिदं भरतसत्तम
BR-14-01-051-006a	त्वत्प्रसादाज्जयः प्राप्तो राज्ञा वृष्णिकुलोद्वह
BR-14-01-051-006c	निहताः शत्रवश्चापि प्राप्तं राज्यमकण्टकम्
BR-14-01-051-007a	नाथवन्तश्च भवता पाण्डवा मधुसूदन
BR-14-01-051-007c	भवन्तं प्लवमासाद्य तीर्णाः स्म कुरुसागरम्
BR-14-01-051-008a	विश्वकर्मन्नमस्तेऽस्तु विश्वात्मन्विश्वसम्भव
BR-14-01-051-008c	यथाऽहं त्वा विजानामि यथा चाहं भवन्मनाः
BR-14-01-051-009a	त्वत्तेजःसम्भवो नित्यं हुताशो मधुसूदन
BR-14-01-051-009c	रतिः क्रीडामयी तुभ्यं माया ते रोदसी विभो
BR-14-01-051-010a	त्वयि सर्वमिदं विश्वं यदिदं स्थाणुजङ्गमम्
BR-14-01-051-010c	त्वं हि सर्वं विकुरुषे भूतग्रामं सनातनम्
BR-14-01-051-011a	पृथिवीं चान्तरिक्षं च तथा स्थावरजङ्गमम्
BR-14-01-051-011c	हसितं तेऽमला ज्योत्स्ना ऋतवश्चेन्द्रियान्वयाः
BR-14-01-051-012a	प्राणो वायुः सततगः क्रोधो मृत्युः सनातनः
BR-14-01-051-012c	प्रसादे चापि पद्मा श्रीर्नित्यं त्वयि महामते
BR-14-01-051-013a	रतिस्तुष्टिर्धृतिः क्षान्तिस्त्वयि चेदं चराचरम्
BR-14-01-051-013c	त्वमेवेह युगान्तेषु निधनं प्रोच्यसेऽनघ
BR-14-01-051-014a	सुदीर्घेणापि कालेन न ते शक्या गुणा मया
BR-14-01-051-014c	आत्मा च परमो वक्तुं नमस्ते नलिनेक्षण
BR-14-01-051-015a	विदितो मेऽसि दुर्धर्ष नारदाद्देवलात्तथा
BR-14-01-051-015c	कृष्णद्वैपायनाच्चैव तथा कुरुपितामहात्
BR-14-01-051-016a	त्वयि सर्वं समासक्तं त्वमेवैको जनेश्वरः
BR-14-01-051-016c	यच्चानुग्रहसंयुक्तमेतदुक्तं त्वयाऽनघ
BR-14-01-051-017a	एतत्सर्वमहं सम्यगाचरिष्ये जनार्दन
BR-14-01-051-017c	इदं चाद्भुतमत्यर्थं कृतमस्मत्प्रियेप्सया
BR-14-01-051-018a	यत्पापो निहतः सङ्ख्ये कौरव्यो धृतराष्ट्रजः
BR-14-01-051-018c	त्वया दग्धं हि तत्सैन्यं मया विजितमाहवे
BR-14-01-051-019a	भवता तत्कृतं कर्म येनावाप्तो जयो मया
BR-14-01-051-019c	दुर्योधनस्य सङ्ग्रामे तव बुद्धिपराक्रमैः
BR-14-01-051-020a	कर्णस्य च वधोपायो यथावत्सम्प्रदर्शितः
BR-14-01-051-020c	सैन्धवस्य च पापस्य भूरिश्रवस एव च
BR-14-01-051-021a	अहं च प्रीयमाणेन त्वया देवकिनन्दन
BR-14-01-051-021c	यदुक्तस्तत्करिष्यामि न हि मेऽत्र विचारणा
BR-14-01-051-022a	राजानं च समासाद्य धर्मात्मानं युधिष्ठिरम्
BR-14-01-051-022c	चोदयिष्यामि धर्मज्ञ गमनार्थं तवानघ
BR-14-01-051-023a	रुचितं हि ममैतत्ते द्वारकागमनं प्रभो
BR-14-01-051-023c	अचिराच्चैव दृष्टा त्वं मातुलं मधुसूदन
BR-14-01-051-023e	बलदेवं च दुर्धर्षं तथाऽन्यान्वृष्णिपुङ्गवान्
BR-14-01-051-024a	एवं सम्भाषमाणौ तौ प्राप्तौ वारणसाह्वयम्
BR-14-01-051-024c	तथा विविशतुश्चोभौ सम्प्रहृष्टनराकुलम्
BR-14-01-051-025a	तौ गत्वा धृतराष्ट्रस्य गृहं शक्रगृहोपमम्
BR-14-01-051-025c	ददृशाते महाराज धृतराष्ट्रं जनेश्वरम्
BR-14-01-051-026a	विदुरं च महाबुद्धिं राजानं च युधिष्ठिरम्
BR-14-01-051-026c	भीमसेनं च दुर्धर्षं माद्रीपुत्रौ च पाण्डवौ
BR-14-01-051-026e	धृतराष्ट्रमुपासीनं युयुत्सुं चापराजितम्
BR-14-01-051-027a	गान्धारीं च महाप्राज्ञां पृथां कृष्णां च भामिनीम्
BR-14-01-051-027c	सुभद्राद्याश्च ताः सर्वा भरतानां स्त्रियस्तथा
BR-14-01-051-027e	ददृशाते स्थिताः सर्वा गान्धारीं परिवार्य वै
BR-14-01-051-028a	ततः समेत्य राजानं धृतराष्ट्रमरिन्दमौ
BR-14-01-051-028c	निवेद्य नामधेये स्वे तस्य पादावगृह्णताम्
BR-14-01-051-029a	गान्धार्याश्च पृथायाश्च धर्मराज्ञस्तथैव च
BR-14-01-051-029c	भीमस्य च महात्मानौ तथा पादावगृह्णताम्
BR-14-01-051-030a	क्षत्तारं चापि सम्पूज्य पृष्ट्वा कुशलमव्ययम्
BR-14-01-051-030c	तैः सार्धं नृपतिं वृद्धं ततस्तं पर्युपासताम्
BR-14-01-051-031a	ततो निशि महाराज धृतराष्ट्रः कुरूद्वहान्
BR-14-01-051-031c	जनार्दनं च मेधावी व्यसर्जयत वै गृहान्
BR-14-01-051-032a	तेऽनुज्ञाता नृपतिना ययुः स्वं स्वं निवेशनम्
BR-14-01-051-032c	धनञ्जयगृहानेव ययौ कृष्णस्तु वीर्यवान्
BR-14-01-051-033a	तत्रार्चितो यथान्यायं सर्वकामैरुपस्थितः
BR-14-01-051-033c	कृष्णः सुष्वाप मेधावी धनञ्जयसहायवान्
BR-14-01-051-034a	प्रभातायां तु शर्वर्यां कृतपूर्वाह्णिकक्रियौ
BR-14-01-051-034c	धर्मराजस्य भवनं जग्मतुः परमार्चितौ
BR-14-01-051-034e	यत्रास्ते स सहामात्यो धर्मराजो महामनाः
BR-14-01-051-035a	ततस्तौ तत्प्रविश्याथ ददृशाते महाबलौ
BR-14-01-051-035c	धर्मराजानमासीनं देवराजमिवाश्विनौ
BR-14-01-051-036a	तौ समासाद्य राजानं वार्ष्णेयकुरुपुङ्गवौ
BR-14-01-051-036c	निषीदतुरनुज्ञातौ प्रीयमाणेन तेन वै
BR-14-01-051-037a	ततः स राजा मेधावी विवक्षू प्रेक्ष्य तावुभौ
BR-14-01-051-037c	प्रोवाच वदतां श्रेष्ठो वचनं राजसत्तमः
BR-14-01-051-038a	विवक्षू हि युवां मन्ये वीरौ यदुकुरूद्वहौ
BR-14-01-051-038c	ब्रूत कर्ताऽस्मि सर्वं वां न चिरान्मा विचार्यताम्
BR-14-01-051-039a	इत्युक्ते फल्गुनस्तत्र धर्मराजानमब्रवीत्
BR-14-01-051-039c	विनीतवदुपागम्य वाक्यं वाक्यविशारदः
BR-14-01-051-040a	अयं चिरोषितो राजन्वासुदेवः प्रतापवान्
BR-14-01-051-040c	भवन्तं समनुज्ञाप्य पितरं द्रष्टुमिच्छति
BR-14-01-051-041a	स गच्छेदभ्यनुज्ञातो भवता यदि मन्यसे
BR-14-01-051-041c	आनर्तनगरीं वीरस्तदनुज्ञातुमर्हसि
BR-14-01-051-042	युधिष्ठिर उवाच
BR-14-01-051-042a	पुण्डरीकाक्ष भद्रं ते गच्छ त्वं मधुसूदन
BR-14-01-051-042c	पुरीं द्वारवतीमद्य द्रष्टुं शूरसुतं प्रभुम्
BR-14-01-051-043a	रोचते मे महाबाहो गमनं तव केशव
BR-14-01-051-043c	मातुलश्चिरदृष्टो मे त्वया देवी च देवकी
BR-14-01-051-044a	मातुलं वसुदेवं त्वं बलदेवं च माधव
BR-14-01-051-044c	पूजयेथा महाप्राज्ञ मद्वाक्येन यथाऽर्हतः
BR-14-01-051-045a	स्मरेथाश्चापि मां नित्यं भीमं च बलिनां वरम्
BR-14-01-051-045c	फल्गुनं नकुलं चैव सहदेवं च माधव
BR-14-01-051-046a	आनर्तानवलोक्य त्वं पितरं च महाभुज
BR-14-01-051-046c	वृष्णींश्च पुनरागच्छेर्हयमेधे ममानघ
BR-14-01-051-047a	स गच्छ रत्नान्यादाय विविधानि वसूनि च
BR-14-01-051-047c	यच्चाप्यन्यन्मनोज्ञं ते तदप्यादत्स्व सात्वत
BR-14-01-051-048a	इयं हि वसुधा सर्वा प्रसादात्तव माधव
BR-14-01-051-048c	अस्मानुपगता वीर निहताश्चापि शत्रवः
BR-14-01-051-049a	एवं ब्रुवति कौरव्ये धर्मराजे युधिष्ठिरे
BR-14-01-051-049c	वासुदेवो वरः पुंसामिदं वचनमब्रवीत्
BR-14-01-051-050a	तवैव रत्नानि धनं च केवलं धरा च कृत्स्ना तु महाभुजाद्य वै
BR-14-01-051-050c	यदस्ति चान्यद्द्रविणं गृहेषु मे त्वमेव तस्येश्वर नित्यमीश्वरः
BR-14-01-051-051a	तथेत्यथोक्तः प्रतिपूजितस्तदा गदाग्रजो धर्मसुतेन वीर्यवान्
BR-14-01-051-051c	पितृष्वसामभ्यवदद्यथाविधि सम्पूजितश्चाप्यगमत्प्रदक्षिणम्
BR-14-01-051-052a	तया स सम्यक्प्रतिनन्दितस्तदा तथैव सर्वैर्विदुरादिभिस्ततः
BR-14-01-051-052c	विनिर्ययौ नागपुराद्गदाग्रजो रथेन दिव्येन चतुर्युजा हरिः
BR-14-01-051-053a	रथं सुभद्रामधिरोप्य भामिनीं युधिष्ठिरस्यानुमते जनार्दनः
BR-14-01-051-053c	पितृष्वसायाश्च तथा महाभुजो विनिर्ययौ पौरजनाभिसंवृतः
BR-14-01-051-054a	तमन्वगाद्वानरवर्यकेतनः ससात्यकिर्माद्रवतीसुतावपि
BR-14-01-051-054c	अगाधबुद्धिर्विदुरश्च माधवं स्वयं च भीमो गजराजविक्रमः
BR-14-01-051-055a	निवर्तयित्वा कुरुराष्ट्रवर्धनांस्ततः स सर्वान्विदुरं च वीर्यवान्
BR-14-01-051-055c	जनार्दनो दारुकमाह सत्वरः प्रचोदयाश्वानिति सात्यकिस्तदा
BR-14-01-051-056a	ततो ययौ शत्रुगणप्रमर्दनः शिनिप्रवीरानुगतो जनार्दनः
BR-14-01-051-056c	यथा निहत्यारिगणाञ्शतक्रतुर्दिवं तथाऽऽनर्तपुरीं प्रतापवान्
