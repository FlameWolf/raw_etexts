001	वैशम्पायन उवाच
001a	एवमुक्तस्तु राज्ञा स धृतराष्ट्रेण धीमता
001c	तूष्णीं बभूव मेधावी तमुवाचाथ केशवः
002a	अतीव मनसा शोकः क्रियमाणो जनाधिप
002c	सन्तापयति वैतस्य पूर्वप्रेतान्पितामहान्
003a	यजस्व विविधैर्यज्ञैर्बहुभिः स्वाप्तदक्षिणैः
003c	देवांस्तर्पय सोमेन स्वधया च पितॄनपि
004a	त्वद्विधस्य महाबुद्धे नैतदद्योपपद्यते
004c	विदितं वेदितव्यं ते कर्तव्यमपि ते कृतम्
005a	श्रुताश्च राजधर्मास्ते भीष्माद्भागीरथीसुतात्
005c	कृष्णद्वैपायनाच्चैव नारदाद्विदुरात्तथा
006a	नेमामर्हसि मूढानां वृत्तिं त्वमनुवर्तितुम्
006c	पितृपैतामहीं वृत्तिमास्थाय धुरमुद्वह
007a	युक्तं हि यशसा क्षत्रं स्वर्गं प्राप्तुमसंशयम्
007c	न हि कश्चन शूराणां निहतोऽत्र पराङ्मुखः
008a	त्यज शोकं महाराज भवितव्यं हि तत्तथा
008c	न शक्यास्ते पुनर्द्रष्टुं त्वया ह्यस्मिन्रणे हताः
009a	एतावदुक्त्वा गोविन्दो धर्मराजं युधिष्ठिरम्
009c	विरराम महातेजास्तमुवाच युधिष्ठिरः
010a	गोविन्द मयि या प्रीतिस्तव सा विदिता मम
010c	सौहृदेन तथा प्रेम्णा सदा मामनुकम्पसे
011a	प्रियं तु मे स्यात्सुमहत्कृतं चक्रगदाधर
011c	श्रीमन्प्रीतेन मनसा सर्वं यावदनन्दन
012a	यदि मामनुजानीयाद्भवान्गन्तुं तपोवनम्
012c	न हि शान्तिं प्रपश्यामि घातयित्वा पितामहम्
012e	कर्णं च पुरुषव्याघ्रं संग्रामेष्वपलायिनम्
013a	कर्मणा येन मुच्येयमस्मात्क्रूरादरिन्दम
013c	कर्मणस्तद्विधत्स्वेह येन शुध्यति मे मनः
014a	तमेवंवादिनं व्यासस्ततः प्रोवाच धर्मवित्
014c	सान्त्वयन्सुमहातेजाः शुभं वचनमर्थवत्
015a	अकृता ते मतिस्तात पुनर्बाल्येन मुह्यसे
015c	किमाकाशे वयं सर्वे प्रलपाम मुहुर्मुहुः
016a	विदिताः क्षत्रधर्मास्ते येषां युद्धेन जीविका
016c	यथा प्रवृत्तो नृपतिर्नाधिबन्धेन युज्यते
017a	मोक्षधर्माश्च निखिला याथातथ्येन ते श्रुताः
017c	असकृच्चैव सन्देहाश्छिन्नास्ते कामजा मया
018a	अश्रद्दधानो दुर्मेधा लुप्तस्मृतिरसि ध्रुवम्
018c	मैवं भव न ते युक्तमिदमज्ञानमीदृशम्
019a	प्रायश्चित्तानि सर्वाणि विदितानि च तेऽनघ
019c	युद्धधर्माश्च ते सर्वे दानधर्माश्च ते श्रुताः
020a	स कथं सर्वधर्मज्ञः सर्वागमविशारदः
020c	परिमुह्यसि भूयस्त्वमज्ञानादिव भारत
