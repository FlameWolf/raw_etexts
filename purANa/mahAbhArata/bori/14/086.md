001	वैशम्पायन उवाच
001a	इत्युक्त्वानुययौ पार्थो हयं तं कामचारिणम्
001c	न्यवर्तत ततो वाजी येन नागाह्वयं पुरम्
002a	तं निवृत्तं तु शुश्राव चारेणैव युधिष्ठिरः
002c	श्रुत्वाऽर्जुनं कुशलिनं स च हृष्टमनाभवत्
003a	विजयस्य च तत्कर्म गान्धारविषये तदा
003c	श्रुत्वाऽन्येषु च देशेषु स सुप्रीतोऽभवन्नृपः
004a	एतस्मिन्नेव काले तु द्वादशीं माघपाक्षिकीम्
004c	इष्टं गृहीत्वा नक्षत्रं धर्मराजो युधिष्ठिरः
005a	समानाय्य महातेजाः सर्वान्भ्रातॄन्महामनाः
005c	भीमं च नकुलं चैव सहदेवं च कौरवः
006a	प्रोवाचेदं वचः काले तदा धर्मभृतां वरः
006c	आमन्त्र्य वदतां श्रेष्ठो भीमं भीमपराक्रमम्
007a	आयाति भीमसेनासौ सहाश्वेन तवानुजः
007c	यथा मे पुरुषाः प्राहुर्ये धनञ्जयसारिणः
008a	उपस्थितश्च कालोऽयमभितो वर्तते हयः
008c	माघी च पौर्णमासीयं मासः शेषो वृकोदर
009a	तत्प्रस्थाप्यन्तु विद्वांसो ब्राह्मणा वेदपारगाः
009c	वाजिमेधार्थसिद्ध्यर्थं देशं पश्यन्तु यज्ञियम्
010a	इत्युक्तः स तु तच्चक्रे भीमो नृपतिशासनम्
010c	हृष्टः श्रुत्वा नरपतेरायान्तं सव्यसाचिनम्
011a	ततो ययौ भीमसेनः प्राज्ञैः स्थपतिभिः सह
011c	ब्राह्मणानग्रतः कृत्वा कुशलान्यज्ञकर्मसु
012a	तं सशालचयग्रामं सम्प्रतोलीविटङ्किनम्
012c	मापयामास कौरव्यो यज्ञवाटं यथाविधि
013a	सदः सपत्नीसदनं साग्नीध्रमपि चोत्तरम्
013c	कारयामास विधिवन्मणिहेमविभूषितम्
014a	स्तम्भान्कनकचित्रांश्च तोरणानि बृहन्ति च
014c	यज्ञायतनदेशेषु दत्त्वा शुद्धं च काञ्चनम्
015a	अन्तःपुराणि राज्ञां च नानादेशनिवासिनाम्
015c	कारयामास धर्मात्मा तत्र तत्र यथाविधि
016a	ब्राह्मणानां च वेश्मानि नानादेशसमेयुषाम्
016c	कारयामास भीमः स विविधानि ह्यनेकशः
017a	तथा सम्प्रेषयामास दूतान्नृपतिशासनात्
017c	भीमसेनो महाराज राज्ञामक्लिष्टकर्मणाम्
018a	ते प्रियार्थं कुरुपतेराययुर्नृपसत्तमाः
018c	रत्नान्यनेकान्यादाय स्त्रियोऽश्वानायुधानि च
019a	तेषां निविशतां तेषु शिबिरेषु सहस्रशः
019c	नर्दतः सागरस्येव शब्दो दिवमिवास्पृशत्
020a	तेषामभ्यागतानां स राजा राजीवलोचनः
020c	व्यादिदेशान्नपानानि शय्याश्चाप्यतिमानुषाः
021a	वाहनानां च विविधाः शालाः शालीक्षुगोरसैः
021c	उपेताः पुरुषव्याघ्र व्यादिदेश स धर्मराट्
022a	तथा तस्मिन्महायज्ञे धर्मराजस्य धीमतः
022c	समाजग्मुर्मुनिगणा बहवो ब्रह्मवादिनः
023a	ये च द्विजातिप्रवरास्तत्राऽऽसन्पृथिवीपते
023c	समाजग्मुः सशिष्यांस्तान्प्रतिजग्राह कौरवः
024a	सर्वांश्च ताननुययौ यावदावसथादिति
024c	स्वयमेव महातेजा दम्भं त्यक्त्वा युधिष्ठिरः
025a	ततः कृत्वा स्थपतयः शिल्पिनोऽन्ये च ये तदा
025c	कृत्स्नं यज्ञविधिं राजन्धर्मराज्ञे न्यवेदयन्
026a	तच्छ्रुत्वा धर्मराजः स कृतं सर्वमनिन्दितम्
026c	हृष्टरूपोऽभवद्राजा सह भ्रातृभिरच्युतः
