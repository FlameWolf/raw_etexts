001	ब्रह्मोवाच
001a	सन्न्यासं तप इत्याहुर्वृद्धा निश्चितदर्शिनः
001c	ब्राह्मणा ब्रह्मयोनिस्था ज्ञानं ब्रह्म परं विदुः
002a	अविदूरात्परं ब्रह्म वेदविद्याव्यपाश्रयम्
002c	निर्द्वन्द्वं निर्गुणं नित्यमचिन्त्यं गुह्यमुत्तमम्
003a	ज्ञानेन तपसा चैव धीराः पश्यन्ति तत्पदम्
003c	निर्णिक्ततमसः पूता व्युत्क्रान्तरजसोऽमलाः
004a	तपसा क्षेममध्वानं गच्छन्ति परमैषिणः
004c	सन्न्यासनिरता नित्यं ये ब्रह्मविदुषो जनाः
005a	तपः प्रदीप इत्याहुराचारो धर्मसाधकः
005c	ज्ञानं त्वेव परं विद्म सन्न्यासस्तप उत्तमम्
006a	यस्तु वेद निराबाधं ज्ञानं तत्त्वविनिश्चयात्
006c	सर्वभूतस्थमात्मानं स सर्वगतिरिष्यते
007a	यो विद्वान्सहवासं च विवासं चैव पश्यति
007c	तथैवैकत्वनानात्वे स दुःखात्परिमुच्यते
008a	यो न कामयते किञ्चिन्न किञ्चिदवमन्यते
008c	इहलोकस्थ एवैष ब्रह्मभूयाय कल्पते
009a	प्रधानगुणतत्त्वज्ञः सर्वभूतविधानवित्
009c	निर्ममो निरहङ्कारो मुच्यते नात्र संशयः
010a	निर्द्वन्द्वो निर्नमस्कारो निःस्वधाकार एव च
010c	निर्गुणं नित्यमद्वन्द्वं प्रशमेनैव गच्छति
011a	हित्वा गुणमयं सर्वं कर्म जन्तुः शुभाशुभम्
011c	उभे सत्यानृते हित्वा मुच्यते नात्र संशयः
012a	अव्यक्तबीजप्रभवो बुद्धिस्कन्धमयो महान्
012c	महाहङ्कारविटप इन्द्रियान्तरकोटरः
013a	महाभूतविशाखश्च विशेषप्रतिशाखवान्
013c	सदापर्णः सदापुष्पः शुभाशुभफलोदयः
013e	आजीवः सर्वभूतानां ब्रह्मवृक्षः सनातनः
014a	एतच्छित्त्वा च भित्त्वा च ज्ञानेन परमासिना
014c	हित्वा चामरतां प्राप्य जह्याद्वै मृत्युजन्मनी
014e	निर्ममो निरहङ्कारो मुच्यते नात्र संशयः
015a	द्वावेतौ पक्षिणौ नित्यौ सखायौ चाप्यचेतनौ
015c	एताभ्यां तु परो यस्य चेतनावानिति स्मृतः
016a	अचेतनः सत्त्वसङ्घातयुक्तः सत्त्वात्परं चेतयतेऽन्तरात्मा
016c	स क्षेत्रज्ञः सत्त्वसङ्घातबुद्धिर्गुणातिगो मुच्यते मृत्युपाशात्
