001	वैशम्पायन उवाच
001a	स तु वाजी समुद्रान्तां पर्येत्य पृथिवीमिमाम्
001c	निवृत्तोऽभिमुखो राजन्येन नागाह्वयं पुरम्
002a	अनुगच्छंश्च तेजस्वी निवृत्तोऽथ किरीटभृत्
002c	यदृच्छया समापेदे पुरं राजगृहं तदा
003a	तमभ्याशगतं राजा जरासन्धात्मजात्मजः
003c	क्षत्रधर्मे स्थितो वीरः समरायाऽऽजुहाव ह
004a	ततः पुरात्स निष्क्रम्य रथी धन्वी शरी तली
004c	मेघसन्धिः पदातिं तं धनञ्जयमुपाद्रवत्
005a	आसाद्य च महातेजा मेघसन्धिर्धनञ्जयम्
005c	बालभावान्महाराज प्रोवाचेदं न कौशलात्
006a	किमयं चार्यते वाजी स्त्रीमध्य इव भारत
006c	हयमेनं हरिष्यामि प्रयतस्व विमोक्षणे
007a	अदत्तानुनयो युद्धे यदि त्वं पितृभिर्मम
007c	करिष्यामि तवाऽऽतिथ्यं प्रहर प्रहरामि वा
008a	इत्युक्तः प्रत्युवाचैनं पाण्डवः प्रहसन्निव
008c	विघ्नकर्ता मया वार्य इति मे व्रतमाहितम्
009a	भ्रात्रा ज्येष्ठेन नृपते तवापि विदितं ध्रुवम्
009c	प्रहरस्व यथाशक्ति न मन्युर्विद्यते मम
010a	इत्युक्तः प्राहरत्पूर्वं पाण्डवं मगधेश्वरः
010c	किरञ्शरसहस्राणि वर्षाणीव सहस्रदृक्
011a	ततो गाण्डीवभृच्छूरो गाण्डीवप्रेषितैः शरैः
011c	चकार मोघांस्तान्बाणानयत्नाद्भरतर्षभ
012a	स मोघं तस्य बाणौघं कृत्वा वानरकेतनः
012c	शरान्मुमोच ज्वलितान्दीप्तास्यानिव पन्नगान्
013a	ध्वजे पताकादण्डेषु रथयन्त्रे हयेषु च
013c	अन्येषु च रथाङ्गेषु न शरीरे न सारथौ
014a	संरक्ष्यमाणः पार्थेन शरीरे फल्गुनस्य ह
014c	मन्यमानः स्ववीर्यं तन्मागधः प्राहिणोच्छरान्
015a	ततो गाण्डीवभृच्छूरो मागधेन समाहतः
015c	बभौ वासन्तिक इव पलाशः पुष्पितो महान्
016a	अवध्यमानः सोऽभ्यघ्नन्मागधः पाण्डवर्षभम्
016c	तेन तस्थौ स कौरव्य लोकवीरस्य दर्शने
017a	सव्यसाची तु सङ्क्रुद्धो विकृष्य बलवद्धनुः
017c	हयांश्चकार निर्देहान्सारथेश्च शिरोऽहरत्
018a	धनुश्चास्य महच्चित्रं क्षुरेण प्रचकर्त ह
018c	हस्तावापं पताकां च ध्वजं चास्य न्यपातयत्
019a	स राजा व्यथितो व्यश्वो विधनुर्हतसारथिः
019c	गदामादाय कौन्तेयमभिदुद्राव वेगवान्
020a	तस्यापतत एवाशु गदां हेमपरिष्कृताम्
020c	शरैश्चकर्त बहुधा बहुभिर्गृध्रवाजितैः
021a	सा गदा शकलीभूता विशीर्णमणिबन्धना
021c	व्याली निर्मुच्यमानेव पपातास्य सहस्रधा
022a	विरथं तं विधन्वानं गदया परिवर्जितम्
022c	नैच्छत्ताडयितुं धीमानर्जुनः समराग्रणीः
023a	तत एनं विमनसं क्षत्रधर्मे समास्थितम्
023c	सान्त्वपूर्वमिदं वाक्यमब्रवीत्कपिकेतनः
024a	पर्याप्तः क्षत्रधर्मोऽयं दर्शितः पुत्र गम्यताम्
024c	बह्वेतत्समरे कर्म तव बालस्य पार्थिव
025a	युधिष्ठिरस्य सन्देशो न हन्तव्या नृपा इति
025c	तेन जीवसि राजंस्त्वमपराद्धोऽपि मे रणे
026a	इति मत्वा स चाऽऽत्मानं प्रत्यादिष्टं स्म मागधः
026c	तथ्यमित्यवगम्यैनं प्राञ्जलिः प्रत्यपूजयत्
027a	तमर्जुनः समाश्वास्य पुनरेवेदमब्रवीत्
027c	आगन्तव्यं परां चैत्रीमश्वमेधे नृपस्य नः
028a	इत्युक्तः स तथेत्युक्त्वा पूजयामास तं हयम्
028c	फल्गुनं च युधां श्रेष्ठं विधिवत्सहदेवजः
029a	ततो यथेष्टमगमत्पुनरेव स केसरी
029c	ततः समुद्रतीरेण वङ्गान्पुण्ड्रान्सकेरलान्
030a	तत्र तत्र च भूरीणि म्लेच्छसैन्यान्यनेकशः
030c	विजिग्ये धनुषा राजन्गाण्डीवेन धनञ्जयः
