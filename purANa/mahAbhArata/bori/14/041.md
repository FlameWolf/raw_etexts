001	ब्रह्मोवाच
001a	य उत्पन्नो महान्पूर्वमहङ्कारः स उच्यते
001c	अहमित्येव सम्भूतो द्वितीयः सर्ग उच्यते
002a	अहङ्कारश्च भूतादिर्वैकारिक इति स्मृतः
002c	तेजसश्चेतना धातुः प्रजासर्गः प्रजापतिः
003a	देवानां प्रभवो देवो मनसश्च त्रिलोककृत्
003c	अहमित्येव तत्सर्वमभिमन्ता स उच्यते
004a	अध्यात्मज्ञाननित्यानां मुनीनां भावितात्मनाम्
004c	स्वाध्यायक्रतुसिद्धानामेष लोकः सनातनः
005a	अहङ्कारेणाहरतो गुणानिमान्भूतादिरेवं सृजते स भूतकृत्
005c	वैकारिकः सर्वमिदं विचेष्टते स्वतेजसा रञ्जयते जगत्तथा
