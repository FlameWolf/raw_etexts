BR-14-01-026-001	ब्राह्मण उवाच
BR-14-01-026-001a	एकः शास्ता न द्वितीयोऽस्ति शास्ता यथा नियुक्तोऽस्मि तथा चरामि
BR-14-01-026-001c	हृद्येष तिष्ठन्पुरुषः शास्ति शास्ता तेनैव युक्तः प्रवणादिवोदकम्
BR-14-01-026-002a	एको गुरुर्नास्ति ततो द्वितीयो यो हृच्छयस्तमहमनुब्रवीमि
BR-14-01-026-002c	तेनानुशिष्टा गुरुणा सदैव पराभूता दानवाः सर्व एव
BR-14-01-026-003a	एको बन्धुर्नास्ति ततो द्वितीयो यो हृच्छयस्तमहमनुब्रवीमि
BR-14-01-026-003c	तेनानुशिष्टा बान्धवा बन्धुमन्तः सप्तर्षयः सप्त दिवि प्रभान्ति
BR-14-01-026-004a	एकः श्रोता नास्ति ततो द्वितीयो यो हृच्छयस्तमहमनुब्रवीमि
BR-14-01-026-004c	तस्मिन्गुरौ गुरुवासं निरुष्य शक्रो गतः सर्वलोकामरत्वम्
BR-14-01-026-005a	एको द्वेष्टा नास्ति ततो द्वितीयो यो हृच्छयस्तमहमनुब्रवीमि
BR-14-01-026-005c	तेनानुशिष्टा गुरुणा सदैव लोकद्विष्टाः पन्नगाः सर्व एव
BR-14-01-026-006a	अत्राप्युदाहरन्तीममितिहासं पुरातनम्
BR-14-01-026-006c	प्रजापतौ पन्नगानां देवर्षीणां च संविदम्
BR-14-01-026-007a	देवर्षयश्च नागाश्च असुराश्च प्रजापतिम्
BR-14-01-026-007c	पर्यपृच्छन्नुपासीनाः श्रेयो नः प्रोच्यतामिति
BR-14-01-026-008a	तेषां प्रोवाच भगवाञ्श्रेयः समनुपृच्छताम्
BR-14-01-026-008c	ओमित्येकाक्षरं ब्रह्म ते श्रुत्वा प्राद्रवन्दिशः
BR-14-01-026-009a	तेषां प्राद्रवमाणानामुपदेशार्थमात्मनः
BR-14-01-026-009c	सर्पाणां दशने भावः प्रवृत्तः पूर्वमेव तु
BR-14-01-026-010a	असुराणां प्रवृत्तस्तु दम्भभावः स्वभावजः
BR-14-01-026-010c	दानं देवा व्यवसिता दममेव महर्षयः
BR-14-01-026-011a	एकं शास्तारमासाद्य शब्देनैकेन संस्कृताः
BR-14-01-026-011c	नाना व्यवसिताः सर्वे सर्पदेवर्षिदानवाः
BR-14-01-026-012a	शृणोत्ययं प्रोच्यमानं गृह्णाति च यथातथम्
BR-14-01-026-012c	पृच्छतस्तावतो भूयो गुरुरन्योऽनुमन्यते
BR-14-01-026-013a	तस्य चानुमते कर्म ततः पश्चात्प्रवर्तते
BR-14-01-026-013c	गुरुर्बोद्धा च शत्रुश्च द्वेष्टा च हृदि संश्रितः
BR-14-01-026-014a	पापेन विचरँल्लोके पापचारी भवत्ययम्
BR-14-01-026-014c	शुभेन विचरँल्लोके शुभचारी भवत्युत
BR-14-01-026-015a	कामचारी तु कामेन य इन्द्रियसुखे रतः
BR-14-01-026-015c	व्रतवारी सदैवैष य इन्द्रियजये रतः
BR-14-01-026-016a	अपेतव्रतकर्मा तु केवलं ब्रह्मणि श्रितः
BR-14-01-026-016c	ब्रह्मभूतश्चरँल्लोके ब्रह्मचारी भवत्ययम्
BR-14-01-026-017a	ब्रह्मैव समिधस्तस्य ब्रह्माग्निर्ब्रह्मसंस्तरः
BR-14-01-026-017c	आपो ब्रह्म गुरुर्ब्रह्म स ब्रह्मणि समाहितः
BR-14-01-026-018a	एतदेतादृशं सूक्ष्मं ब्रह्मचर्यं विदुर्बुधाः
BR-14-01-026-018c	विदित्वा चान्वपद्यन्त क्षेत्रज्ञेनानुदर्शिनः
