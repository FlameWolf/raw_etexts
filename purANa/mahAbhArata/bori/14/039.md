001	ब्रह्मोवाच
001a	नैव शक्या गुणा वक्तुं पृथक्त्वेनेह सर्वशः
001c	अविच्छिन्नानि दृश्यन्ते रजः सत्त्वं तमस्तथा
002a	अन्योन्यमनुषज्जन्ते अन्योन्यं चानुजीविनः
002c	अन्योन्यापाश्रयाः सर्वे तथाऽन्योन्यानुवर्तिनः
003a	यावत्सत्त्वं तमस्तावद्वर्तते नात्र संशयः
003c	यावत्तमश्च सत्त्वं च रजस्तावदिहोच्यते
004a	संहत्य कुर्वते यात्रां सहिताः सङ्घचारिणः
004c	सङ्घातवृत्तयो ह्येते वर्तन्ते हेत्वहेतुभिः
005a	उद्रेकव्यतिरेकाणां तेषामन्योन्यवर्तिनाम्
005c	वर्तते तद्यथान्यूनं व्यतिरिक्तं च सर्वशः
006a	व्यतिरिक्तं तमो यत्र तिर्यग्भावगतं भवेत्
006c	अल्पं तत्र रजो ज्ञेयं सत्त्वं चाल्पतरं ततः
007a	उद्रिक्तं च रजो यत्र मध्यस्रोतोगतं भवेत्
007c	अल्पं तत्र तमो ज्ञेयं सत्त्वं चाल्पतरं ततः
008a	उद्रिक्तं च यदा सत्त्वमूर्ध्वस्रोतोगतं भवेत्
008c	अल्पं तत्र रजो ज्ञेयं तमश्चाल्पतरं ततः
009a	सत्त्वं वैकारिकं योनिरिन्द्रियाणां प्रकाशिका
009c	न हि सत्त्वात्परो भावः कश्चिदन्यो विधीयते
010a	ऊर्ध्वं गच्छन्ति सत्त्वस्था मध्ये तिष्ठन्ति राजसाः
010c	जघन्यगुणसंयुक्ता यान्त्यधस्तामसा जनाः
011a	तमः शूद्रे रजः क्षत्रे ब्राह्मणे सत्त्वमुत्तमम्
011c	इत्येवं त्रिषु वर्णेषु विवर्तन्ते गुणास्त्रयः
012a	दूरादपि हि दृश्यन्ते सहिताः सङ्घचारिणः
012c	तमः सत्त्वं रजश्चैव पृथक्त्वं नानुशुश्रुम
013a	दृष्ट्वा चादित्यमुद्यन्तं कुचोराणां भयं भवेत्
013c	अध्वगाः परितप्येरंस्तृष्णार्ता दुःखभागिनः
014a	आदित्यः सत्त्वमुद्दिष्टं कुचोरास्तु यथा तमः
014c	परितापोऽध्वगानां च राजसो गुण उच्यते
015a	प्राकाश्यं सत्त्वमादित्ये सन्तापो राजसो गुणः
015c	उपप्लवस्तु विज्ञेयस्तामसस्तस्य पर्वसु
016a	एवं ज्योतिःषु सर्वेषु विवर्तन्ते गुणास्त्रयः
016c	पर्यायेण च वर्तन्ते तत्र तत्र तथा तथा
017a	स्थावरेषु च भूतेषु तिर्यग्भावगतं तमः
017c	राजसास्तु विवर्तन्ते स्नेहभावस्तु सात्त्विकः
018a	अहस्त्रिधा तु विज्ञेयं त्रिधा रात्रिर्विधीयते
018c	मासार्धमासवर्षाणि ऋतवः सन्धयस्तथा
019a	त्रिधा दानानि दीयन्ते त्रिधा यज्ञः प्रवर्तते
019c	त्रिधा लोकास्त्रिधा वेदास्त्रिधा विद्यास्त्रिधा गतिः
020a	भूतं भव्यं भविष्यच्च धर्मोऽर्थः काम इत्यपि
020c	प्राणापानावुदानश्चाप्येत एव त्रयो गुणाः
021a	यत्किञ्चिदिह वै लोके सर्वमेष्वेव तत्त्रिषु
021c	त्रयो गुणाः प्रवर्तन्ते अव्यक्ता नित्यमेव तु
021e	सत्त्वं रजस्तमश्चैव गुणसर्गः सनातनः
022a	तमोऽव्यक्तं शिवं नित्यमजं योनिः सनातनः
022c	प्रकृतिर्विकारः प्रलयः प्रधानं प्रभवाप्ययौ
023a	अनुद्रिक्तमनूनं च ह्यकम्पमचलं ध्रुवम्
023c	सदसच्चैव तत्सर्वमव्यक्तं त्रिगुणं स्मृतम्
023e	ज्ञेयानि नामधेयानि नरैरध्यात्मचिन्तकैः
024a	अव्यक्तनामानि गुणांश्च तत्त्वतो यो वेद सर्वाणि गतीश्च केवलाः
024c	विमुक्तदेहः प्रविभागतत्त्ववित्स मुच्यते सर्वगुणैर्निरामयः
