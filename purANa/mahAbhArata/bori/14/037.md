001	ब्रह्मोवाच
001a	रजोऽहं वः प्रवक्ष्यामि याथातथ्येन सत्तमाः
001c	निबोधत महाभागा गुणवृत्तं च सर्वशः
002a	सङ्घातो रूपमायासः सुखदुःखे हिमातपौ
002c	ऐश्वर्यं विग्रहः सन्धिर्हेतुवादोऽरतिः क्षमा
003a	बलं शौर्यं मदो रोषो व्यायामकलहावपि
003c	ईर्ष्येप्सा पैशुनं युद्धं ममत्वं परिपालनम्
004a	वधबन्धपरिक्लेशाः क्रयो विक्रय एव च
004c	निकृन्त छिन्धि भिन्धीति परमर्मावकर्तनम्
005a	उग्रं दारुणमाक्रोशः परवित्तानुशासनम्
005c	लोकचिन्ता विचिन्ता च मत्सरः परिभाषणम्
006a	मृषावादो मृषादानं विकल्पः परिभाषणम्
006c	निन्दा स्तुतिः प्रशंसा च प्रतापः परितर्पणम्
007a	परिचर्या च शुश्रूषा सेवा तृष्णा व्यपाश्रयः
007c	व्यूहोऽनयः प्रमादश्च परितापः परिग्रहः
008a	संस्कारा ये च लोकेऽस्मिन्प्रवर्तन्ते पृथक्पृथक्
008c	नृषु नारीषु भूतेषु द्रव्येषु शरणेषु च
009a	सन्तापोऽप्रत्ययश्चैव व्रतानि नियमाश्च ये
009c	प्रदानमाशीर्युक्तं च सततं मे भवत्विति
010a	स्वधाकारो नमस्कारः स्वाहाकारो वषट्क्रिया
010c	याजनाध्यापने चोभे तथैवाहुः परिग्रहम्
011a	इदं मे स्यादिदं मे स्यात्स्नेहो गुणसमुद्भवः
011c	अभिद्रोहस्तथा माया निकृतिर्मान एव च
012a	स्तैन्यं हिंसा परीवादः परितापः प्रजागरः
012c	स्तम्भो दम्भोऽथ रागश्च भक्तिः प्रीतिः प्रमोदनम्
013a	द्यूतं च जनवादश्च सम्बन्धाः स्त्रीकृताश्च ये
013c	नृत्तवादित्रगीतानि प्रसङ्गा ये च केचन
013e	सर्व एते गुणा विप्रा राजसाः सम्प्रकीर्तिताः
014a	भूतभव्यभविष्याणां भावानां भुवि भावनाः
014c	त्रिवर्गनिरता नित्यं धर्मोऽर्थः काम इत्यपि
015a	कामवृत्ताः प्रमोदन्ते सर्वकामसमृद्धिभिः
015c	अर्वाक्स्रोतस इत्येते तैजसा रजसावृताः
016a	अस्मिँल्लोके प्रमोदन्ते जायमानाः पुनः पुनः
016c	प्रेत्यभाविकमीहन्त इह लौकिकमेव च
016e	ददति प्रतिगृह्णन्ति जपन्त्यथ च जुह्वति
017a	रजोगुणा वो बहुधाऽनुकीर्तिता यथावदुक्तं गुणवृत्तमेव च
017c	नरो हि यो वेद गुणानिमान्सदा स राजसैः सर्वगुणैर्विमुच्यते
