001	जनमेजय उवाच
001a	श्रुत्वैतद्वचनं ब्रह्मन्व्यासेनोक्तं महात्मना
001c	अश्वमेधं प्रति तदा किं नृपः प्रचकार ह
002a	रत्नं च यन्मरुत्तेन निहितं पृथिवीतले
002c	तदवाप कथं चेति तन्मे ब्रूहि द्विजोत्तम
003	वैशम्पायन उवाच
003a	श्रुत्वा द्वैपायनवचो धर्मराजो युधिष्ठिरः
003c	भ्रातॄन्सर्वान्समानाय्य काले वचनमब्रवीत्
003e	अर्जुनं भीमसेनं च माद्रीपुत्रौ यमावपि
004a	श्रुतं वो वचनं वीराः सौहृदाद्यन्महात्मना
004c	कुरूणां हितकामेन प्रोक्तं कृष्णेन धीमता
005a	तपोवृद्धेन महता सुहृदां भूतिमिच्छता
005c	गुरुणा धर्मशीलेन व्यासेनाद्भुतकर्मणा
006a	भीष्मेण च महाप्राज्ञ गोविन्देन च धीमता
006c	संस्मृत्य तदहं सम्यक्कर्तुमिच्छामि पाण्डवाः
007a	आयत्यां च तदात्वे च सर्वेषां तद्धि नो हितम्
007c	अनुबन्धे च कल्याणं यद्वचो ब्रह्मवादिनः
008a	इयं हि वसुधा सर्वा क्षीणरत्ना कुरूद्वहाः
008c	तच्चाचष्ट बहु व्यासो मरुत्तस्य धनं नृपाः
009a	यद्येतद्वो बहुमतं मन्यध्वं वा क्षमं यदि
009c	तदानयामहे सर्वे कथं वा भीम मन्यसे
010a	इत्युक्तवाक्ये नृपतौ तदा कुरुकुलोद्वह
010c	भीमसेनो नृपश्रेष्ठं प्राञ्जलिर्वाक्यमब्रवीत्
011a	रोचते मे महाबाहो यदिदं भाषितं त्वया
011c	व्यासाख्यातस्य वित्तस्य समुपानयनं प्रति
012a	यदि तत्प्राप्नुयामेह धनमाविक्षितं प्रभो
012c	कृतमेव महाराज भवेदिति मतिर्मम
013a	ते वयं प्रणिपातेन गिरीशस्य महात्मनः
013c	तदानयाम भद्रं ते समभ्यर्च्य कपर्दिनम्
014a	तं विभुं देवदेवेशं तस्यैवानुचरांश्च तान्
014c	प्रसाद्यार्थमवाप्स्यामो नूनं वाग्बुद्धिकर्मभिः
015a	रक्षन्ते ये च तद्द्रव्यं किङ्करा रौद्रदर्शनाः
015c	ते च वश्या भविष्यन्ति प्रसन्ने वृषभध्वजे
016a	श्रुत्वैवं वदतस्तस्य वाक्यं भीमस्य भारत
016c	प्रीतो धर्मात्मजो राजा बभूवातीव भारत
016e	अर्जुनप्रमुखाश्चापि तथेत्येवाब्रुवन्मुदा
017a	कृत्वा तु पाण्डवाः सर्वे रत्नाहरणनिश्चयम्
017c	सेनामाज्ञापयामासुर्नक्षत्रेऽहनि च ध्रुवे
018a	ततो ययुः पाण्डुसुता ब्राह्मणान्स्वस्ति वाच्य च
018c	अर्चयित्वा सुरश्रेष्ठं पूर्वमेव महेश्वरम्
019a	मोदकैः पायसेनाथ मांसापूपैस्तथैव च
019c	आशास्य च महात्मानं प्रययुर्मुदिता भृशम्
020a	तेषां प्रयास्यतां तत्र मङ्गलानि शुभान्यथ
020c	प्राहुः प्रहृष्टमनसो द्विजाग्र्या नागराश्च ते
021a	ततः प्रदक्षिणीकृत्य शिरोभिः प्रणिपत्य च
021c	ब्राह्मणानग्निसहितान्प्रययुः पाण्डुनन्दनाः
022a	समनुज्ञाप्य राजानं पुत्रशोकसमाहतम्
022c	धृतराष्ट्रं सभार्यं वै पृथां पृथुललोचनाम्
023a	मूले निक्षिप्य कौरव्यं युयुत्सुं धृतराष्ट्रजम्
023c	सम्पूज्यमानाः पौरैश्च ब्राह्मणैश्च मनीषिभिः
