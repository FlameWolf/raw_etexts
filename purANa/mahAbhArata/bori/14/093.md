001	नकुल उवाच
001a	हन्त वो वर्तयिष्यामि दानस्य परमं फलम्
001c	न्यायलब्धस्य सूक्ष्मस्य विप्रदत्तस्य यद्द्विजाः
002a	धर्मक्षेत्रे कुरुक्षेत्रे धर्मज्ञैर्बहुभिर्वृते
002c	उञ्छवृत्तिर्द्विजः कश्चित्कापोतिरभवत्पुरा
003a	सभार्यः सह पुत्रेण सस्नुषस्तपसि स्थितः
003c	वधूचतुर्थो वृद्धः स धर्मात्मा नियतेन्द्रियः
004a	षष्ठे काले तदा विप्रो भुङ्क्ते तैः सह सुव्रतः
004c	षष्ठे काले कदाचिच्च तस्याऽऽहारो न विद्यते
004e	भुङ्क्तेऽन्यस्मिन्कदाचित्स षष्ठे काले द्विजोत्तमः
005a	कपोतधर्मिणस्तस्य दुर्भिक्षे सति दारुणे
005c	नाविद्यत तदा विप्राः सञ्चयस्तान्निबोधत
005e	क्षीणौषधिसमावायो द्रव्यहीनोऽभवत्तदा
006a	काले कालेऽस्य सम्प्राप्ते नैव विद्येत भोजनम्
006c	क्षुधापरिगताः सर्वे प्रातिष्ठन्त तदा तु ते
007a	उञ्छंस्तदा शुक्लपक्षे मध्यं तपति भास्करे
007c	उष्णार्तश्च क्षुधार्तश्च स विप्रस्तपसि स्थितः
007e	उञ्छमप्राप्तवानेव सार्धं परिजनेन ह
008a	स तथैव क्षुधाविष्टः स्पृष्ट्वा तोयं यथाविधि
008c	क्षपयामास तं कालं कृच्छ्रप्राणो द्विजोत्तमः
009a	अथ षष्ठे गते काले यवप्रस्थमुपार्जयत्
009c	यवप्रस्थं च ते सक्तूनकुर्वन्त तपस्विनः
010a	कृतजप्याह्विकास्ते तु हुत्वा वह्निं यथाविधि
010c	कुडवं कुडवं सर्वे व्यभजन्त तपस्विनः
011a	अथागच्छद्द्विजः कश्चिदतिथिर्भुञ्जतां तदा
011c	ते तं दृष्ट्वाऽतिथिं तत्र प्रहृष्टमनसोऽभवन्
012a	तेऽभिवाद्य सुखप्रश्नं पृष्ट्वा तमतिथिं तदा
012c	विशुद्धमनसो दान्ताः श्रद्धादमसमन्विताः
013a	अनसूयवो गतक्रोधाः साधवो गतमत्सराः
013c	त्यक्तमाना जितक्रोधा धर्मज्ञा द्विजसत्तमाः
014a	सब्रह्मचर्यं स्वं गोत्रं समाख्याय परस्परम्
014c	कुटीं प्रवेशयामासुः क्षुधार्तमतिथिं तदा
015a	इदमर्घ्यं च पाद्यं च बृसी चेयं तवानघ
015c	शुचयः सक्तवश्चेमे नियमोपार्जिताः प्रभो
015e	प्रतिगृह्णीष्व भद्रं ते मया दत्ता द्विजोत्तम
016a	इत्युक्तः प्रतिगृह्याथ सक्तूनां कुडवं द्विजः
016c	भक्षयामास राजेन्द्र न च तुष्टिं जगाम सः
017a	स उञ्छवृत्तिः तं प्रेक्ष्य क्षुधापरिगतं द्विजम्
017c	आहारं चिन्तयामास कथं तुष्टो भवेदिति
018a	तस्य भार्याऽब्रवीद्राजन्मद्भागो दीयतामिति
018c	गच्छत्वेष यथाकामं सन्तुष्टो द्विजसत्तमः
019a	इति ब्रुवन्तीं तां साध्वीं धर्मात्मा स द्विजर्षभः
019c	क्षुधापरिगतां ज्ञात्वा सक्तूंस्तान्नाभ्यनन्दत
020a	जानन्वृद्धां क्षुधार्तां च श्रान्तां ग्लानां तपस्विनीम्
020c	त्वगस्थिभूतां वेपन्तीं ततो भार्यामुवाच ताम्
021a	अपि कीटपतङ्गानां मृगाणां चैव शोभने
021c	स्त्रियो रक्ष्याश्च पोष्याश्च नैवं त्वं वक्तुमर्हसि
022a	अनुकम्पितो नरो नार्या पुष्टो रक्षित एव च
022c	प्रपतेद्यशसो दीप्तान्न च लोकानवाप्नुयात्
023a	इत्युक्ता सा ततः प्राह धर्मार्थौ नौ समौ द्विज
023c	सक्तुप्रस्थचतुर्भागं गृहाणेमं प्रसीद मे
024a	सत्यं रतिश्च धर्मश्च स्वर्गश्च गुणनिर्जितः
024c	स्त्रीणां पतिसमाधीनं काङ्क्षितं च द्विजोत्तम
025a	ऋतुर्मातुः पितुर्बीजं दैवतं परमं पतिः
025c	भर्तुः प्रसादात्स्त्रीणां वै रतिः पुत्रफलं तथा
026a	पालनाद्धि पतिस्त्वं मे भर्ताऽसि भरणान्मम
026c	पुत्रप्रदानाद्वरदस्तस्मात्सक्तून्गृहाण मे
027a	जरापरिगतो वृद्धः क्षुधार्तो दुर्बलो भृशम्
027c	उपवासपरिश्रान्तो यदा त्वमपि कर्शितः
028a	इत्युक्तः स तया सक्तून्प्रगृह्येदं वचोऽब्रवीत्
028c	द्विज सक्तूनिमान्भूयः प्रतिगृह्णीष्व सत्तम
029a	स तान्प्रगृह्य भुक्त्वा च न तुष्टिमगमद्द्विजः
029c	तमुञ्छवृत्तिरालक्ष्य ततश्चिन्तापरोऽभवत्
030	पुत्र उवाच
030a	सक्तूनिमान्प्रगृह्य त्वं देहि विप्राय सत्तम
030c	इत्येवं सुकृतं मन्ये तस्मादेतत्करोम्यहम्
031a	भवान्हि परिपाल्यो मे सर्वयत्नैर्द्विजोत्तम
031c	साधूनां काङ्क्षितं ह्येतत्पितुर्वृद्धस्य पोषणम्
032a	पुत्रार्थो विहितो ह्येष स्थाविर्ये परिपालनम्
032c	श्रुतिरेषा हि विप्रर्षे त्रिषु लोकेषु विश्रुता
033a	प्राणधारणमात्रेण शक्यं कर्तुं तपस्त्वया
033c	प्राणो हि परमो धर्मः स्थितो देहेषु देहिनाम्
034	पितोवाच
034a	अपि वर्षसहस्री त्वं बाल एव मतो मम
034c	उत्पाद्य पुत्रं हि पिता कृतकृत्यो भवत्युत
035a	बालानां क्षुद्बलवती जानाम्येतदहं विभो
035c	वृद्धोऽहं धारयिष्यामि त्वं बली भव पुत्रक
036a	जीर्णेन वयसा पुत्र न मा क्षुद्बाधतेऽपि च
036c	दीर्घकालं तपस्तप्तं न मे मरणतो भयम्
037	पुत्र उवाच
037a	अपत्यमस्मि ते पुत्रस्त्राणात्पुत्रो हि विश्रुतः
037c	आत्मा पुत्रः स्मृतस्तस्मात्त्राह्यात्मानमिहाऽऽत्मना
038	पितोवाच
038a	रूपेण सदृशस्त्वं मे शीलेन च दमेन च
038c	परीक्षितश्च बहुधा सक्तूनादद्मि ते ततः
039a	इत्युक्त्वाऽऽदाय तान्सक्तून्प्रीतात्मा द्विजसत्तमः
039c	प्रहसन्निव विप्राय स तस्मै प्रददौ तदा
040a	भुक्त्वा तानपि सक्तून्स नैव तुष्टो बभूव ह
040c	उञ्छवृत्तिस्तु सव्रीडो बभूव द्विजसत्तमः
041a	तं वै वधूः स्थिता साध्वी ब्राह्मणप्रियकाम्यया
041c	सक्तूनादाय संहृष्टा गुरुं तं वाक्यमब्रवीत्
042a	सन्तानात्तव सन्तानं मम विप्र भविष्यति
042c	सक्तूनिमानतिथये गृहीत्वा त्वं प्रयच्छ मे
043a	तव प्रसवनिर्वृत्या मम लोकाः किलाक्षयाः
043c	पौत्रेण तानवाप्नोति यत्र गत्वा न शोचति
044a	धर्माद्या हि यथा त्रेता वह्नित्रेता तथैव च
044c	तथैव पुत्रपौत्राणां स्वर्गे त्रेता किलाक्षया
045a	पितॄंस्त्राणात्तारयति पुत्र इत्यनुशुश्रुम
045c	पुत्रपौत्रैश्च नियतं साधुलोकानुपाश्नुते
046	श्वशुर उवाच
046a	वातातपविशीर्णाङ्गीं त्वां विवर्णां निरीक्ष्य वै
046c	कर्शितां सुव्रताचारे क्षुधाविह्वलचेतसम्
047a	कथं सक्तून्ग्रहीष्यामि भूत्वा धर्मोपघातकः
047c	कल्याणवृत्ते कल्याणि नैवं त्वं वक्तुमर्हसि
048a	षष्ठे काले व्रतवतीं शीलशौचसमन्विताम्
048c	कृच्छ्रवृत्तिं निराहारां द्रक्ष्यामि त्वां कथं न्वहम्
049a	बाला क्षुधार्ता नारी च रक्ष्या त्वं सततं मया
049c	उपवासपरिश्रान्ता त्वं हि बान्धवनन्दिनी
050	स्नुषोवाच
050a	गुरोर्मम गुरुस्त्वं वै यतो दैवतदैवतम्
050c	देवातिदेवस्तस्मात्त्वं सक्तूनादत्स्व मे विभो
051a	देहः प्राणश्च धर्मश्च शुश्रूषार्थमिदं गुरोः
051c	तव विप्र प्रसादेन लोकान्प्राप्स्याम्यभीप्सितान्
052a	अवेक्ष्या इति कृत्वा त्वं दृढभक्त्येति वा द्विज
052c	चिन्त्या ममेयमिति वा सक्तूनादातुमर्हसि
053	श्वशुर उवाच
053a	अनेन नित्यं साध्वी त्वं शीलवृत्तेन शोभसे
053c	या त्वं धर्मव्रतोपेता गुरुवृत्तिमवेक्षसे
054a	तस्मात्सक्तून्ग्रहीष्यामि वधूर्नार्हसि वञ्चनाम्
054c	गणयित्वा महाभागे त्वं हि धर्मभृतां वरा
055a	इत्युक्त्वा तानुपादाय सक्तून्प्रादाद्द्विजातये
055c	ततस्तुष्टोऽभवद्विप्रस्तस्य साधोर्महात्मनः
056a	प्रीतात्मा स तु तं वाक्यमिदमाह द्विजर्षभम्
056c	वाग्मी तदा द्विजश्रेष्ठो धर्मः पुरुषविग्रहः
057a	शुद्धेन तव दानेन न्यायोपात्तेन यत्नतः
057c	यथाशक्ति विमुक्तेन प्रीतोऽस्मि द्विजसत्तम
058a	अहो दानं घुष्यते ते स्वर्गे स्वर्गनिवासिभिः
058c	गगनात्पुष्पवर्षं च पश्यस्व पतितं भुवि
059a	सुरर्षिदेवगन्धर्वा ये च देवपुरःसराः
059c	स्तुवन्तो देवदूताश्च स्थिता दानेन विस्मिताः
060a	ब्रह्मर्षयो विमानस्था ब्रह्मलोकगताश्च ये
060c	काङ्क्षन्ते दर्शनं तुभ्यं दिवं गच्छ द्विजर्षभ
061a	पितृलोकगताः सर्वे तारिताः पितरस्त्वया
061c	अनागताश्च बहवः सुबहूनि युगानि च
062a	ब्रह्मचर्येण यज्ञेन दानेन तपसा तथा
062c	अगह्वरेण धर्मेण तस्माद्गच्छ दिवं द्विज
063a	श्रद्धया परया यस्त्वं तपश्चरसि सुव्रत
063c	तस्माद्देवास्तवानेन प्रीता द्विजवरोत्तम
064a	सर्वस्वमेतद्यस्मात्ते त्यक्तं शुद्धेन चेतसा
064c	कृच्छ्रकाले ततः स्वर्गो जितोऽयं तव कर्मणा
065a	क्षुधा निर्णुदति प्रज्ञां धर्म्यां बुद्धिं व्यपोहति
065c	क्षुधापरिगतज्ञानो धृतिं त्यजति चैव ह
066a	बुभुक्षां जयते यस्तु स स्वर्गं जयते ध्रुवम्
066c	यदा दानरुचिर्भवति तदा धर्मो न सीदति
067a	अनवेक्ष्य सुतस्नेहं कलत्रस्नेहमेव च
067c	धर्ममेव गुरुं ज्ञात्वा तृष्णा न गणिता त्वया
068a	द्रव्यागमो नृणां सूक्ष्मः पात्रे दानं ततः परम्
068c	कालः परतरो दानाच्छ्रद्धा चापि ततः परा
069a	स्वर्गद्वारं सुसूक्ष्मं हि नरैर्मोहान्न दृश्यते
069c	स्वर्गार्गलं लोभबीजं रागगुप्तं दुरासदम्
070a	तत्तु पश्यन्ति पुरुषा जितक्रोधा जितेन्द्रियाः
070c	ब्राह्मणास्तपसा युक्ता यथाशक्तिप्रदायिनः
071a	सहस्रशक्तिश्च शतं शतशक्तिर्दशापि च
071c	दद्यादपश्च यः शक्त्या सर्वे तुल्यफलाः स्मृताः
072a	रन्तिदेवो हि नृपतिरपः प्रादादकिञ्चनः
072c	शुद्धेन मनसा विप्र नाकपृष्ठं ततो गतः
073a	न धर्मः प्रीयते तात दानैर्दत्तैर्महाफलैः
073c	न्यायलब्धैर्यथा सूक्ष्मैः श्रद्धापूतैः स तुष्यति
074a	गोप्रदानसहस्राणि द्विजेभ्योऽदान्नृगो नृपः
074c	एकां दत्त्वा स पारक्यां नरकं समवाप्तवान्
075a	आत्ममांसप्रदानेन शिबिरौशीनरो नृपः
075c	प्राप्य पुण्यकृताँल्लोकान्मोदते दिवि सुव्रतः
076a	विभवे न नृणां पुण्यं स्वशक्त्या स्वर्जितं सताम्
076c	न यज्ञैर्विविधैर्विप्र यथान्यायेन सञ्चितैः
077a	क्रोधो दानफलं हन्ति लोभात्स्वर्गं न गच्छति
077c	न्यायवृत्तिर्हि तपसा दानवित्स्वर्गमश्नुते
078a	न राजसूयैर्बहुभिरिष्ट्वा विपुलदक्षिणैः
078c	न चाश्वमेधैर्बहुभिः फलं सममिदं तव
079a	सक्तुप्रस्थेन हि जितो ब्रह्मलोकस्त्वयाऽनघ
079c	विरजो ब्रह्मभवनं गच्छ विप्र यथेच्छकम्
080a	सर्वेषां वो द्विजश्रेष्ठ दिव्यं यानमुपस्थितम्
080c	आरोहत यथाकामं धर्मोऽस्मि द्विज पश्य माम्
081a	पावितो हि त्वया देहो लोके कीर्तिः स्थिरा च ते
081c	सभार्यः सहपुत्रश्च सस्नुषश्च दिवं व्रज
082a	इत्युक्तवाक्यो धर्मेण यानमारुह्य स द्विजः
082c	सभार्यः ससुतश्चापि सस्नुषश्च दिवं ययौ
083a	तस्मिन्विप्रे गते स्वर्गं ससुते सस्नुषे तदा
083c	भार्याचतुर्थे धर्मज्ञे ततोऽहं निःसृतो बिलात्
084a	ततस्तु सक्तुगन्धेन क्लेदेन सलिलस्य च
084c	दिव्यपुष्पावमर्दाच्च साधोर्दानलवैश्च तैः
084e	विप्रस्य तपसा तस्य शिरो मे काञ्चनीकृतम्
085a	तस्य सत्याभिसन्धस्य सूक्ष्मदानेन चैव ह
085c	शरीरार्धं च मे विप्राः शातकुम्भमयं कृतम्
085e	पश्यतेदं सुविपुलं तपसा तस्य धीमतः
086a	कथमेवंविधं मे स्यादन्यत्पार्श्वमिति द्विजाः
086c	तपोवनानि यज्ञांश्च हृष्टोऽभ्येमि पुनः पुनः
087a	यज्ञं त्वहमिमं श्रुत्वा कुरुराजस्य धीमतः
087c	आशया परया प्राप्तो न चाहं काञ्चनीकृतः
088a	ततो मयोक्तं तद्वाक्यं प्रहस्य द्विजसत्तमाः
088c	सक्तुप्रस्थेन यज्ञोऽयं सम्मितो नेति सर्वथा
089a	सक्तुप्रस्थलवैस्तैर्हि तदाऽहं काञ्चनीकृतः
089c	न हि यज्ञो महानेष सदृशस्तैर्मतो मम
090	वैशम्पायन उवाच
090a	इत्युक्त्वा नकुलः सर्वान्यज्ञे द्विजवरांस्तदा
090c	जगामादर्शनं राजन्विप्रास्ते च ययुर्गृहान्
091a	एतत्ते सर्वमाख्यातं मया परपुरञ्जय
091c	यदाश्चर्यमभूत्तस्मिन्वाजिमेधे महाक्रतौ
092a	न विस्मयस्ते नृपते यज्ञे कार्यः कथञ्चन
092c	ऋषिकोटिसहस्राणि तपोभिर्ये दिवं गताः
093a	अद्रोहः सर्वभूतेषु सन्तोषः शीलमार्जवम्
093c	तपो दमश्च सत्यं च दानं चेति समं मतम्
