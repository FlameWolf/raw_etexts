001	ब्राह्मण उवाच
001a	अत्राप्युदाहरन्तीममितिहासं पुरातनम्
001c	चातुर्होत्रविधानस्य विधानमिह यादृशम्
002a	तस्य सर्वस्य विधिवद्विधानमुपदेक्ष्यते
002c	शृणु मे गदतो भद्रे रहस्यमिदमुत्तमम्
003a	करणं कर्म कर्ता च मोक्ष इत्येव भामिनि
003c	चत्वार एते होतारो यैरिदं जगदावृतम्
004a	होतॄणां साधनं चैव शृणु सर्वमशेषतः
004c	घ्राणं जिह्वा च चक्षुश्च त्वक्च श्रोत्रं च पञ्चमम्
004e	मनो बुद्धिश्च सप्तैते विज्ञेया गुणहेतवः
005a	गन्धो रसश्च रूपं च शब्दः स्पर्शश्च पञ्चमः
005c	मन्तव्यमथ बोद्धव्यं सप्तैते कर्महेतवः
006a	घ्राता भक्षयिता द्रष्टा स्प्रष्टा श्रोता च पञ्चमः
006c	मन्ता बोद्धा च सप्तैते विज्ञेयाः कर्तृहेतवः
007a	स्वगुणं भक्षयन्त्येते गुणवन्तः शुभाशुभम्
007c	अहं च निर्गुणोऽत्रेति सप्तैते मोक्षहेतवः
008a	विदुषां बुध्यमानानां स्वं स्वं स्थानं यथाविधि
008c	गुणास्ते देवताभूताः सततं भुञ्जते हविः
009a	अदन्ह्यविद्वानन्नानि ममत्वेनोपपद्यते
009c	आत्मार्थं पाचयन्नित्यं ममत्वेनोपहन्यते
010a	अभक्ष्यभक्षणं चैव मद्यपानं च हन्ति तम्
010c	स चान्नं हन्ति तच्चान्नं स हत्वा हन्यते बुधः
011a	अत्ता ह्यन्नमिदं विद्वान्पुनर्जनयतीश्वरः
011c	स चान्नाज्जायते तस्मिन्सूक्ष्मो नाम व्यतिक्रमः
012a	मनसा गम्यते यच्च यच्च वाचा निरुद्यते
012c	श्रोत्रेण श्रूयते यच्च चक्षुषा यच्च दृश्यते
013a	स्पर्शेन स्पृश्यते यच्च घ्राणेन घ्रायते च यत्
013c	मनःषष्ठानि संयम्य हवींष्येतानि सर्वशः
014a	गुणवत्पावको मह्यं दीप्यते हव्यवाहनः
014c	योगयज्ञः प्रवृत्तो मे ज्ञानब्रह्ममनोद्भवः
014e	प्राणस्तोत्रोऽपानशस्त्रः सर्वत्यागसुदक्षिणः
015a	कर्मानुमन्ता ब्रह्मा मे कर्ताऽध्वर्युः कृतस्तुतिः
015c	कृतप्रशास्ता तच्छास्त्रमपवर्गोऽस्य दक्षिणा
016a	ऋचश्चाप्यत्र शंसन्ति नारायणविदो जनाः
016c	नारायणाय देवाय यदबध्नन्पशून्पुरा
017a	तत्र सामानि गायन्ति तानि चाहुर्निदर्शनम्
017c	देवं नारायणं भीरु सर्वात्मानं निबोध मे
