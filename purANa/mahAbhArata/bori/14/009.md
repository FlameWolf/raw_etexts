001	इन्द्र उवाच
001a	कच्चित्सुखं स्वपिषि त्वं बृहस्पते कच्चिन्मनोज्ञाः परिचारकास्ते
001c	कच्चिद्देवानां सुखकामोऽसि विप्र कच्चिद्देवास्त्वां परिपालयन्ति
002	बृहस्पतिरुवाच
002a	सुखं शयेऽहं शयने महेन्द्र तथा मनोज्ञाः परिचारका मे
002c	तथा देवानां सुखकामोऽस्मि शक्र देवाश्च मां सुभृशं पालयन्ति
003	इन्द्र उवाच
003a	कुतो दुःखं मानसं देहजं वा पाण्डुर्विवर्णश्च कुतस्त्वमद्य
003c	आचक्ष्व मे तद्द्विज यावदेतान्निहन्मि सर्वांस्तव दुःखकर्तॄन्
004	बृहस्पतिरुवाच
004a	मरुत्तमाहुर्मघवन्यक्ष्यमाणं महायज्ञेनोत्तमदक्षिणेन
004c	तं संवर्तो याजयितेति मे श्रुतं तदिच्छामि न स तं याजयेत
005	इन्द्र उवाच
005a	सर्वान्कामाननुजातोऽसि विप्र यस्त्वं देवानां मन्त्रयसे पुरोधाः
005c	उभौ च ते जन्ममृत्यू व्यतीतौ किं संवर्तस्तव कर्ताऽद्य विप्र
006	बृहस्पतिरुवाच
006a	देवैः सह त्वमसुरान्सम्प्रणुद्य जिघांससेऽद्याप्युत सानुबन्धान्
006c	यं यं समृद्धं पश्यसि तत्र तत्र दुःखं सपत्नेषु समृद्धभावः
007a	अतोऽस्मि देवेन्द्र विवर्णरूपः सपत्नो मे वर्धते तन्निशम्य
007c	सर्वोपायैर्मघवन्संनियच्छ संवर्तं वा पार्थिवं वा मरुत्तम्
008	इन्द्र उवाच
008a	एहि गच्छ प्रहितो जातवेदो बृहस्पतिं परिदातुं मरुत्ते
008c	अयं वै त्वा याजयिता बृहस्पतिस्तथाऽमरं चैव करिष्यतीति
009	अग्निरुवाच
009a	अयं गच्छामि तव शक्राद्य दूतो बृहस्पतिं परिदातुं मरुत्ते
009c	वाचं सत्यां पुरुहूतस्य कर्तुं बृहस्पतेश्चापचितिं चिकीर्षुः
010	व्यास उवाच
010a	ततः प्रायाद्धूमकेतुर्महात्मा वनस्पतीन्वीरुधश्चावमृद्नन्
010c	कामाद्धिमान्ते परिवर्तमानः काष्ठातिगो मातरिश्वेव नर्दन्
011	मरुत्त उवाच
011a	आश्चर्यमद्य पश्यामि रूपिणं वह्निमागतम्
011c	आसनं सलिलं पाद्यं गां चोपानय वै मुने
012	अग्निरुवाच
012a	आसनं सलिलं पाद्यं प्रतिनन्दामि तेऽनघ
012c	इन्द्रेण तु समादिष्टं विद्धि मां दूतमागतम्
013	मरुत्त उवाच
013a	कच्चिच्छ्रीमान्देवराजः सुखी च कच्चिच्चास्मान्प्रीयते धूमकेतो
013c	कच्चिद्देवाश्चास्य वशे यथावत्तद्ब्रूहि त्वं मम कार्त्स्न्येन देव
014	अग्निरुवाच
014a	शक्रो भृशं सुसुखी पार्थिवेन्द्र प्रीतिं चेच्छत्यजरां वै त्वया सः
014c	देवाश्च सर्वे वशगास्तस्य राजन्सन्देशं त्वं शृणु मे देवराज्ञः
015a	यदर्थं मां प्राहिणोत्त्वत्सकाशं बृहस्पतिं परिदातुं मरुत्ते
015c	अयं गुरुर्याजयिता नृप त्वां मर्त्यं सन्तममरं त्वां करोतु
016	मरुत्त उवाच
016a	संवर्तोऽयं याजयिता द्विजो मे बृहस्पतेरञ्जलिरेष तस्य
016c	नासौ देवं याजयित्वा महेन्द्रं मर्त्यं सन्तं याजयन्नद्य शोभेत्
017	अग्निरुवाच
017a	ये वै लोका देवलोके महान्तः सम्प्राप्स्यसे तान्देवराजप्रसादात्
017c	त्वां चेदसौ याजयेद्वै बृहस्पतिर्नूनं स्वर्गं त्वं जयेः कीर्तियुक्तः
018a	तथा लोका मानुषा ये च दिव्याः प्रजापतेश्चापि ये वै महान्तः
018c	ते ते जिता देवराज्यं च कृत्स्नं बृहस्पतिश्चेद्याजयेत्त्वां नरेन्द्र
019	संवर्त उवाच
019a	माऽस्मानेवं त्वं पुनरागाः कथञ्चिद्बृहस्पतिं परिदातुं मरुत्ते
019c	मा त्वां धक्ष्ये चक्षुषा दारुणेन सङ्क्रुद्धोऽहं पावक तन्निबोध
020	व्यास उवाच
020a	ततो देवानगमद्धूमकेतुर्दाहाद्भीतो व्यथितोऽश्वत्थपर्णवत्
020c	तं वै दृष्ट्वा प्राह शक्रो महात्मा बृहस्पतेः सन्निधौ हव्यवाहम्
021a	यत्त्वं गतः प्रहितो जातवेदो बृहस्पतिं परिदातुं मरुत्ते
021c	तत्किं प्राह स नृपो यक्ष्यमाणः कच्चिद्वचः प्रतिगृह्णाति तच्च
022	अग्निरुवाच
022a	न ते वाचं रोचयते मरुत्तो बृहस्पतेरञ्जलिं प्राहिणोत्सः
022c	संवर्तो मां याजयितेत्यभीक्ष्णं पुनः पुनः स मया प्रोच्यमानः
023a	उवाचेदं मानुषा ये च दिव्याः प्रजापतेर्ये च लोका महान्तः
023c	तांश्चेल्लभेयं संविदं तेन कृत्वा तथाऽपि नेच्छेयमिति प्रतीतः
024	इन्द्र उवाच
024a	पुनर्भवान्पार्थिवं तं समेत्य वाक्यं मदीयं प्रापय स्वार्थयुक्तम्
024c	पुनर्यद्युक्तो न करिष्यते वचस्ततो वज्रं संप्रहर्ताऽस्मि तस्मै
025	अग्निरुवाच
025a	गन्धर्वराड्यात्वयं तत्र दूतो बिभेम्यहं वासव तत्र गन्तुम्
025c	संरब्धो मामब्रवीत्तीक्ष्णरोषः संवर्तो वाक्यं चरितब्रह्मचर्यः
026a	यद्यागच्छेः पुनरेवं कथञ्चिद्बृहस्पतिं परिदातुं मरुत्ते
026c	दहेयं त्वां चक्षुषा दारुणेन सङ्क्रुद्ध इत्येतदवैहि शक्र
027	इन्द्र उवाच
027a	त्वमेवान्यान्दहसे जातवेदो न हि त्वदन्यो विद्यते भस्मकर्ता
027c	त्वत्संस्पर्शात्सर्वलोको बिभेत्यश्रद्धेयं वदसे हव्यवाह
028	अग्निरुवाच
028a	दिवं देवेन्द्र पृथिवीं चैव सर्वां संवेष्टयेस्त्वं स्वबलेनैव शक्र
028c	एवंविधस्येह सतस्तवासौ कथं वृत्रस्त्रिदिवं प्राग्जहार
029	इन्द्र उवाच
029a	न चण्डिका जङ्गमा नो करेणुर्न वारिसोमं प्रपिबामि वह्ने
029c	न दुर्बले वै विसृजामि वज्रं को मेऽसुखाय प्रहरेन्मनुष्यः
030a	प्रव्राजयेयं कालकेयान्पृथिव्यामपाकर्षं दानवानन्तरिक्षात्
030c	दिवः प्रह्रादमवसानमानयं को मेऽसुखाय प्रहरेत मर्त्यः
031	अग्निरुवाच
031a	यत्र शर्यातिं च्यवनो याजयिष्यन्सहाश्विभ्यां सोममगृह्णदेकः
031c	तं त्वं क्रुद्धः प्रत्यषेधीः पुरस्ताच्छर्यातियज्ञं स्मर तं महेन्द्र
032a	वज्रं गृहीत्वा च पुरन्दर त्वं संप्राहार्षीश्च्यवनस्यातिघोरम्
032c	स ते विप्रः सह वज्रेण बाहुमपागृह्णात्तपसा जातमन्युः
033a	ततो रोषात्सर्वतो घोररूपं सपत्नं ते जनयामास भूयः
033c	मदं नामासुरं विश्वरूपं यं त्वं दृष्ट्वा चक्षुषी संन्यमीलः
034a	हनुरेका जगतीस्था तथैका दिवं गता महतो दानवस्य
034c	सहस्रं दन्तानां शतयोजनानां सुतीक्ष्णानां घोररूपं बभूव
035a	वृत्ताः स्थूला रजतस्तम्भवर्णा दंष्ट्राश्चतस्रो द्वे शते योजनानाम्
035c	स त्वां दन्तान्विदशन्नभ्यधावज्जिघांसया शूलमुद्यम्य घोरम्
036a	अपश्यस्त्वं तं तदा घोररूपं सर्वे त्वन्ये ददृशुर्दर्शनीयम्
036c	यस्माद्भीतः प्राञ्जलिस्त्वं महर्षिमागच्छेथाः शरणं दानवघ्न
037a	क्षत्रादेवं ब्रह्मबलं गरीयो न ब्रह्मतः किञ्चिदन्यद्गरीयः
037c	सोऽहं जानन्ब्रह्मतेजो यथावन्न संवर्तं गन्तुमिच्छामि शक्र
