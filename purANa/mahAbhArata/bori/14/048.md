001	ब्रह्मोवाच
001a	केचिद्ब्रह्ममयं वृक्षं केचिद्ब्रह्ममयं महत्
001c	केचित्पुरुषमव्यक्तं केचित्परमनामयम्
001e	मन्यन्ते सर्वमप्येतदव्यक्तप्रभवाव्ययम्
002a	उच्छ्वासमात्रमपि चेद्योऽन्तकाले समो भवेत्
002c	आत्मानमुपसङ्गम्य सोऽमृतत्वाय कल्पते
003a	निमेषमात्रमपि चेत्संयम्याऽऽत्मानमात्मनि
003c	गच्छत्यात्मप्रसादेन विदुषां प्राप्तिमव्ययाम्
004a	प्राणायामैरथ प्राणान्संयम्य स पुनः पुनः
004c	दशद्वादशभिर्वाऽपि चतुर्विंशात्परं ततः
005a	एवं पूर्वं प्रसन्नात्मा लभते यद्यदिच्छति
005c	अव्यक्तात्सत्त्वमुद्रिक्तममृतत्वाय कल्पते
006a	सत्त्वात्परतरं नान्यत्प्रशंसन्तीह तद्विदः
006c	अनुमानाद्विजानीमः पुरुषं सत्त्वसंश्रयम्
006e	न शक्यमन्यथा गन्तुं पुरुषं तमथो द्विजाः
007a	क्षमा धृतिरहिंसा च समता सत्यमार्जवम्
007c	ज्ञानं त्यागोऽथ सन्न्यासः सात्त्विकं वृत्तमिष्यते
008a	एतेनैवानुमानेन मन्यन्तेऽथ मनीषिणः
008c	सत्त्वं च पुरुषश्चैकस्तत्र नास्ति विचारणा
009a	आहुरेके च विद्वांसो ये ज्ञाने सुप्रतिष्ठिताः
009c	क्षेत्रज्ञसत्त्वयोरैक्यमित्येतन्नोपपद्यते
010a	पृथग्भूतस्ततो नित्यमित्येतदविचारितम्
010c	पृथग्भावश्च विज्ञेयः सहजश्चापि तत्त्वतः
011a	तथैवैकत्वनानात्वमिष्यते विदुषां नयः
011c	मशकोदुम्बरे त्वैक्यं पृथक्त्वमपि दृश्यते
012a	मत्स्यो यथाऽन्यः स्यादप्सु सम्प्रयोगस्तथाऽनयोः
012c	सम्बन्धस्तोयबिन्दूनां पर्णे कोकनदस्य च
013	गुरुरुवाच
013a	इत्युक्तवन्तं ते विप्रास्तदा लोकपितामहम्
013c	पुनः संशयमापन्नाः पप्रच्छुर्द्विजसत्तमाः
014	ऋषय ऊचुः
014a	किं स्विदेवेह धर्माणामनुष्ठेयतमं स्मृतम्
014c	व्याहतामिव पश्यामो धर्मस्य विविधां गतिम्
015a	ऊर्ध्वं देहाद्वदन्त्येके नैतदस्तीति चापरे
015c	केचित्संशयितं सर्वं निःसंशयमथापरे
016a	अनित्यं नित्यमित्येके नास्त्यस्तीत्यपि चापरे
016c	एकरूपं द्विधेत्येके व्यामिश्रमिति चापरे
016e	एकमेके पृथक्चान्ये बहुत्वमिति चापरे
017a	मन्यन्ते ब्राह्मणा एवं प्राज्ञास्तत्त्वार्थदर्शिनः
017c	जटाजिनधराश्चान्ये मुण्डाः केचिदसंवृताः
018a	अस्नानं केचिदिच्छन्ति स्नानमित्यपि चापरे
018c	आहारं केचिदिच्छन्ति केचिच्चानशने रताः
019a	कर्म केचित्प्रशंसन्ति प्रशान्तिमपि चापरे
019c	देशकालावुभौ केचिन्नैतदस्तीति चापरे
019e	केचिन्मोक्षं प्रशंसन्ति केचिद्भोगान्पृथग्विधान्
020a	धनानि केचिदिच्छन्ति निर्धनत्वं तथाऽपरे
020c	उपास्यसाधनं त्वेके नैतदस्तीति चापरे
021a	अहिंसानिरताश्चान्ये केचिद्धिंसापरायणाः
021c	पुण्येन यशसेत्येके नैतदस्तीति चापरे
022a	सद्भावनिरताश्चान्ये केचित्संशयिते स्थिताः
022c	दुःखादन्ये सुखादन्ये ध्यानमित्यपरे स्थिताः
023a	यज्ञमित्यपरे धीराः प्रदानमिति चापरे
023c	सर्वमेके प्रशंसन्ति न सर्वमिति चापरे
024a	तपस्त्वन्ये प्रशंसन्ति स्वाध्यायमपरे जनाः
024c	ज्ञानं सन्न्यासमित्येके स्वभावं भूतचिन्तकाः
025a	एवं व्युत्थापिते धर्मे बहुधा विप्रधावति
025c	निश्चयं नाधिगच्छामः सम्मूढाः सुरसत्तम
026a	इदं श्रेय इदं श्रेय इत्येवं प्रस्थितो जनः
026c	यो हि यस्मिन्रतो धर्मे स तं पूजयते सदा
027a	तत्र नो विहता प्रज्ञा मनश्च बहुलीकृतम्
027c	एतदाख्यातुमिच्छामः श्रेयः किमिति सत्तम
028a	अतः परं च यद्गुह्यं तद्भवान्वक्तुमर्हति
028c	सत्त्वक्षेत्रज्ञयोश्चैव सम्बन्धः केन हेतुना
029a	एवमुक्तः स तैर्विप्रैर्भगवाँल्लोकभावनः
029c	तेभ्यः शशंस धर्मात्मा याथातथ्येन बुद्धिमान्
