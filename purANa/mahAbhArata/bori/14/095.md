001	जनमेजय उवाच
001a	धर्मागतेन त्यागेन भगवन्सर्वमस्ति चेत्
001c	एतन्मे सर्वमाचक्ष्व कुशलो ह्यसि भाषितुम्
002a	ततोञ्छवृत्तेर्यद्वृत्तं सक्तुदाने फलं महत्
002c	कथितं मे महद्ब्रह्मंस्तथ्यमेतदसंशयम्
003a	कथं हि सर्वयज्ञेषु निश्चयः परमो भवेत्
003c	एतदर्हसि मे वक्तुं निखिलेन द्विजर्षभ
004	वैशम्पायन उवाच
004a	अत्राप्युदाहरन्तीममितिहासं पुरातनम्
004c	अगस्त्यस्य महायज्ञे पुरावृत्तमरिन्दम
005a	पुराऽगस्त्यो महातेजा दीक्षां द्वादशवार्षिकीम्
005c	प्रविवेश महाराज सर्वभूतहिते रतः
006a	तत्राग्निकल्पा होतार आसन्सत्रे महात्मनः
006c	मूलाहारा निराहाराः साश्मकुट्टा मरीचिपाः
007a	परिघृष्टिका वैघसिकाः सम्प्रक्षालास्तथैव च
007c	यतयो भिक्षवश्चात्र बभूवुः पर्यवस्थिताः
008a	सर्वे प्रत्यक्षधर्माणो जितक्रोधा जितेन्द्रियाः
008c	दमे स्थिताश्च ते सर्वे दम्भमोहविवर्जिताः
009a	वृत्ते शुद्धे स्थिता नित्यमिन्द्रियैश्चाप्यवाहिताः
009c	उपासते स्म तं यज्ञं भुञ्जानास्ते महर्षयः
010a	यथाशक्त्या भगवता तदन्नं समुपार्जितम्
010c	तस्मिन्सत्रे तु यत्किञ्चिदयोग्यं तत्र नाभवत्
010e	तथा ह्यनेकैर्मुनिभिर्महान्तः क्रतवः कृताः
011a	एवंविधेस्त्वगस्त्यस्य वर्तमाने महाध्वरे
011c	न ववर्ष सहस्राक्षस्तदा भरतसत्तम
012a	ततः कर्मान्तरे राजन्नगस्त्यस्य महात्मनः
012c	कथेयमभिनिर्वृत्ता मुनीनां भावितात्मनाम्
013a	अगस्त्यो यजमानोऽसौ ददात्यन्नं विमत्सरः
013c	न च वर्षति पर्जन्यः कथमन्नं भविष्यति
014a	सत्रं चेदं महद्विप्रा मुनेर्द्वादशवार्षिकम्
014c	न वर्षिष्यति देवश्च वर्षाण्येतानि द्वादश
015a	एतद्भवन्तः सञ्चिन्त्य महर्षेरस्य धीमतः
015c	अगस्त्यस्यातितपसः कर्तुमर्हन्त्यनुग्रहम्
016a	इत्येवमुक्ते वचने ततोऽगस्त्यः प्रतापवान्
016c	प्रोवाचेदं वचो वाग्मी प्रसाद्य शिरसा मुनीन्
017a	यदि द्वादशवर्षाणि न वर्षिष्यति वासवः
017c	चिन्तायज्ञं करिष्यामि विधिरेष सनातनः
018a	यदि द्वादशवर्षाणि न वर्षिष्यति वासवः
018c	व्यायामेनाऽऽहरिष्यामि यज्ञानन्यानतिव्रतान्
019a	बीजयज्ञो मयाऽयं वै बहुवर्षसमाचितः
019c	बीजैः कृतैः करिष्ये च नात्र विघ्नो भविष्यति
020a	नेदं शक्यं वृथा कर्तुं मम सत्रं कथञ्चन
020c	वर्षिष्यतीह वा देवो न वा देवो भविष्यति
021a	अथ वाऽभ्यर्थनामिन्द्रः कुर्यान्न त्विह कामतः
021c	स्वयमिन्द्रो भविष्यामि जीवयिष्यामि च प्रजाः
022a	यो यदाहारजातश्च स तथैव भविष्यति
022c	विशेषं चैव कर्ताऽस्मि पुनः पुनरतीव हि
023a	अद्येह स्वर्णमभ्येतु यच्चान्यद्वसु दुर्लभम्
023c	त्रिषु लोकेषु यच्चास्ति तदिहागच्छतां स्वयम्
024a	दिव्याश्चाप्सरसां सङ्घाः सगन्धर्वाः सकिन्नराः
024c	विश्वावसुश्च ये चान्ये तेऽप्युपासन्तु वः सदा
025a	उत्तरेभ्यः कुरुभ्यश्च यत्किञ्चिद्वसु विद्यते
025c	सर्वं तदिह यज्ञे मे स्वयमेवोपतिष्ठतु
025e	स्वर्गं स्वर्गसदश्चैव धर्मश्च स्वयमेव तु
026a	इत्युक्ते सर्वमेवैतदभवत्तस्य धीमतः
026c	ततस्ते मुनयो दृष्ट्वा मुनेस्तस्य तपोबलम्
026e	विस्मिता वचनं प्राहुरिदं सर्वे महार्थवत्
027a	प्रीताः स्म तव वाक्येन न त्विच्छामस्तपोव्ययम्
027c	स्वैरेव यज्ञैस्तुष्टाः स्मो न्यायेनेच्छामहे वयम्
028a	यज्ञान्दीक्षास्तथा होमान्यच्चान्यन्मृगयामहे
028c	तन्नोऽस्तु स्वकृतैर्यज्ञैर्नान्यतो मृगयामहे
029a	न्यायेनोपार्जिताहाराः स्वकर्मनिरता वयम्
029c	वेदांश्च ब्रह्मचर्येण न्यायतः प्रार्थयामहे
030a	न्यायेनोत्तरकालं च गृहेभ्यो निःसृता वयम्
030c	धर्मदृष्टैर्विधिद्वारैस्तपस्तप्स्यामहे वयम्
031a	भवतः सम्यगेषा हि बुद्धिर्हिंसाविवर्जिता
031c	एतामहिंसां यज्ञेषु ब्रूयास्त्वं सततं प्रभो
032a	प्रीतास्ततो भविष्यामो वयं द्विजवरोत्तम
032c	विसर्जिताः समाप्तौ च सत्रादस्माद्व्रजामहे
033	वैशम्पायन उवाच
033a	तथा कथयतामेव देवराजः पुरन्दरः
033c	ववर्ष सुमहातेजा दृष्ट्वा तस्य तपोबलम्
034a	असमाप्तौ च यज्ञस्य तस्यामितपराक्रमः
034c	निकामवर्षी देवेन्द्रो बभूव जनमेजय
035a	प्रसादयामास च तमगस्त्यं त्रिदशेश्वरः
035c	स्वयमभ्येत्य राजर्षे पुरस्कृत्य बृहस्पतिम्
036a	ततो यज्ञसमाप्तौ तान्विससर्ज महामुनीन्
036c	अगस्त्यः परमप्रीतः पूजयित्वा यथाविधि
