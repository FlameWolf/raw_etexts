001	अर्जुन उवाच
001a	ब्रह्म यत्परमं वेद्यं तन्मे व्याख्यातुमर्हसि
001c	भवतो हि प्रसादेन सूक्ष्मे मे रमते मतिः
002	वासुदेव उवाच
002a	अत्राप्युदाहरन्तीममितिहासं पुरातनम्
002c	संवादं मोक्षसंयुक्तं शिष्यस्य गुरुणा सह
003a	कश्चिद्ब्राह्मणमासीनमाचार्यं संशितव्रतम्
003c	शिष्यः पप्रच्छ मेधावी किं स्विच्छ्रेयः परन्तप
004a	भगवन्तं प्रपन्नोऽहं निःश्रेयसपरायणः
004c	याचे त्वां शिरसा विप्र यद्ब्रूयां तद्विचक्ष्व मे
005a	तमेवंवादिनं पार्थ शिष्यं गुरुरुवाच ह
005c	कथयस्व प्रवक्ष्यामि यत्र ते संशयो द्विज
006a	इत्युक्तः स कुरुश्रेष्ठ गुरुणा गुरुवत्सलः
006c	प्राञ्जलिः परिपप्रच्छ यत्तच्छृणु महामते
007	शिष्य उवाच
007a	कुतश्चाहं कुतश्च त्वं तत्सत्यं ब्रूहि यत्परम्
007c	कुतो जातानि भूतानि स्थावराणि चराणि च
008a	केन जीवन्ति भूतानि तेषामायुः किमात्मकम्
008c	किं सत्यं किं तपो विप्र के गुणाः सद्भिरीरिताः
008e	के पन्थानः शिवाः सन्ति किं सुखं किं च दुष्कृतम्
009a	एतान्मे भगवन्प्रश्नान्याथातथ्येन सत्तम
009c	वक्तुमर्हसि विप्रर्षे यथावदिह तत्त्वतः
010	वासुदेव उवाच
010a	तस्मै सम्प्रतिपन्नाय यथावत्परिपृच्छते
010c	शिष्याय गुणयुक्ताय शान्ताय गुरुवर्तिने
010e	छायाभूताय दान्ताय यतये ब्रह्मचारिणे
011a	तान्प्रश्नानब्रवीत्पार्थ मेधावी स धृतव्रतः
011c	गुरुः कुरुकुलश्रेष्ठ सम्यक्सर्वानरिन्दम
012a	ब्रह्मप्रोक्तमिदं धर्ममृषिप्रवरसेवितम्
012c	वेदविद्यासमावाप्यं तत्त्वभूतार्थभावनम्
013a	भूतभव्यभविष्यादिधर्मकामार्थनिश्चयम्
013c	सिद्धसङ्घपरिज्ञातं पुराकल्पं सनातनम्
014a	प्रवक्ष्येऽहं महाप्राज्ञ पदमुत्तममद्य ते
014c	बुद्ध्वा यदिह संसिद्धा भवन्तीह मनीषिणः
015a	उपगम्यर्षयः पूर्वं जिज्ञासन्तः परस्परम्
015c	बृहस्पतिभरद्वाजौ गौतमो भार्गवस्तथा
016a	वसिष्ठः काश्यपश्चैव विश्वामित्रोऽत्रिरेव च
016c	मार्गान्सर्वान्परिक्रम्य परिश्रान्ताः स्वकर्मभिः
017a	ऋषिमाङ्गिरसं वृद्धं पुरस्कृत्य तु ते द्विजाः
017c	ददृशुर्ब्रह्मभवने ब्रह्माणं वीतकल्मषम्
018a	तं प्रणम्य महात्मानं सुखासीनं महर्षयः
018c	पप्रच्छुर्विनयोपेता निःश्रेयसमिदं परम्
019a	कथं कर्म क्रियात्साधु कथं मुच्येत किल्बिषात्
019c	के नो मार्गाः शिवाश्च स्युः किं सत्यं किं च दुष्कृतम्
020a	केनोभौ कर्मपन्थानौ महत्त्वं केन विन्दति
020c	प्रलयं चापवर्गं च भूतानां प्रभवाप्ययौ
021a	इत्युक्तः स मुनिश्रेष्ठैर्यदाह प्रपितामहः
021c	तत्तेऽहं सम्प्रवक्ष्यामि शृणु शिष्य यथागमम्
022	ब्रह्मोवाच
022a	सत्याद्भूतानि जातानि स्थावराणि चराणि च
022c	तपसा तानि जीवन्ति इति तद्वित्त सुव्रताः
023a	स्वां योनिं पुनरागम्य वर्तन्ते स्वेन कर्मणा
023c	सत्यं हि गुणसंयुक्तं नियतं पञ्चलक्षणम्
024a	ब्रह्म सत्यं तपः सत्यं सत्यं चैव प्रजापतिः
024c	सत्याद्भूतानि जातानि भूतं सत्यमयं महत्
025a	तस्मात्सत्याश्रया विप्रा नित्यं योगपरायणाः
025c	अतीतक्रोधसन्तापा नियता धर्मसेतवः
026a	अन्योन्यनियतान्वैद्यान्धर्मसेतुप्रवर्तकान्
026c	तानहं सम्प्रवक्ष्यामि शाश्वतान्लोकभावनान्
027a	चातुर्विद्यं तथा वर्णांश्चतुरश्चाश्रमान्पृथक्
027c	धर्ममेकं चतुष्पादं नित्यमाहुर्मनीषिणः
028a	पन्थानं वः प्रवक्ष्यामि शिवं क्षेमकरं द्विजाः
028c	नियतं ब्रह्मभावाय यातं पूर्वं मनीषिभिः
029a	गदतस्तं ममाद्येह पन्थानं दुर्विदं परम्
029c	निबोधत महाभागा निखिलेन परं पदम्
030a	ब्रह्मचारिकमेवाहुराश्रमं प्रथमं पदम्
030c	गार्हस्थ्यं तु द्वितीयं स्याद्वानप्रस्थमतः परम्
030e	ततः परं तु विज्ञेयमध्यात्मं परमं पदम्
031a	ज्योतिराकाशमादित्यो वायुरिन्द्रः प्रजापतिः
031c	नोपैति यावदध्यात्मं तावदेतान्न पश्यति
031e	तस्योपायं प्रवक्ष्यामि पुरस्तात्तं निबोधत
032a	फलमूलानिलभुजां मुनीनां वसतां वने
032c	वानप्रस्थं द्विजातीनां त्रयाणामुपदिश्यते
033a	सर्वेषामेव वर्णानां गार्हस्थ्यं तद्विधीयते
033c	श्रद्धालक्षणमित्येवं धर्मं धीराः प्रचक्षते
034a	इत्येते देवयाना वः पन्थानः परिकीर्तिताः
034c	सद्भिरध्यासिता धीरैः कर्मभिर्धर्मसेतवः
035a	एतेषां पृथगध्यास्ते यो धर्मं संशितव्रतः
035c	कालात्पश्यति भूतानां सदैव प्रभवाप्ययौ
036a	अतस्तत्त्वानि वक्ष्यामि याथातथ्येन हेतुना
036c	विषयस्थानि सर्वाणि वर्तमानानि भागशः
037a	महानात्मा तथाव्यक्तमहङ्कारस्तथैव च
037c	इन्द्रियाणि दशैकं च महाभूतानि पञ्च च
038a	विशेषाः पञ्चभूतानामित्येषा वैदिकी श्रुतिः
038c	चतुर्विंशतिरेषा वस्तत्त्वानां सम्प्रकीर्तिता
039a	तत्त्वानामथ यो वेद सर्वेषां प्रभवाप्ययौ
039c	स धीरः सर्वभूतेषु न मोहमधिगच्छति
040a	तत्त्वानि यो वेदयते यथातथं गुणांश्च सर्वानखिलाश्च देवताः
040c	विधूतपाप्मा प्रविमुच्य बन्धनं स सर्वलोकानमलान्समश्नुते
