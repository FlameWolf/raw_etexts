001	जनमेजय उवाच
001a	उत्तङ्काय वरं दत्त्वा गोविन्दो द्विजसत्तम
001c	अत ऊर्ध्वं महाबाहुः किं चकार महायशाः
002	वैशम्पायन उवाच
002a	दत्त्वा वरमुत्तङ्काय प्रायात्सात्यकिना सह
002c	द्वारकामेव गोविन्दः शीघ्रवेगैर्महाहयैः
003a	सरांसि च नदीश्चैव वनानि विविधानि च
003c	अतिक्रम्य ससादाथ रम्यां द्वारवतीं पुरीम्
004a	वर्तमाने महाराज महे रैवतकस्य च
004c	उपायात्पुण्डरीकाक्षो युयुधानानुगस्तदा
005a	अलंकृतस्तु स गिरिर्नानारूपविचित्रितैः
005c	बभौ रुक्ममयैः काशैः सर्वतः पुरुषर्षभ
006a	काञ्चनस्रग्भिरग्र्याभिः सुमनोभिस्तथैव च
006c	वासोभिश्च महाशैलः कल्पवृक्षैश्च सर्वशः
007a	दीपवृक्षैश्च सौवर्णैरभीक्ष्णमुपशोभितः
007c	गुहानिर्झरदेशेषु दिवाभूतो बभूव ह
008a	पताकाभिर्विचित्राभिः सघण्टाभिः समन्ततः
008c	पुंभिः स्त्रीभिश्च सङ्घुष्टः प्रगीत इव चाभवत्
008e	अतीव प्रेक्षणीयोऽभून्मेरुर्मुनिगणैरिव
009a	मत्तानां हृष्टरूपाणां स्त्रीणां पुंसां च भारत
009c	गायतां पर्वतेन्द्रस्य दिवस्पृगिव निस्वनः
010a	प्रमत्तमत्तसम्मत्तक्ष्वेडितोत्कृष्टसङ्कुला
010c	तथा किलकिलाशब्दैर्भूरभूत्सुमनोहरा
011a	विपणापणवान्रम्यो भक्ष्यभोज्यविहारवान्
011c	वस्त्रमाल्योत्करयुतो वीणावेणुमृदङ्गवान्
012a	सुरामैरेयमिश्रेण भक्ष्यभोज्येन चैव ह
012c	दीनान्धकृपणादिभ्यो दीयमानेन चानिशम्
012e	बभौ परमकल्याणो महस्तस्य महागिरेः
013a	पुण्यावसथवान्वीर पुण्यकृद्भिर्निषेवितः
013c	विहारो वृष्णिवीराणां महे रैवतकस्य ह
013e	स नगो वेश्मसङ्कीर्णो देवलोक इवाऽऽबभौ
014a	तदा च कृष्णसान्निध्यमासाद्य भरतर्षभ
014c	शक्रसद्मप्रतीकाशो बभूव स हि शैलराट्
015a	ततः सम्पूज्यमानः स विवेश भवनं शुभम्
015c	गोविन्दः सात्यकिश्चैव जगाम भवनं स्वकम्
016a	विवेश च स हृष्टात्मा चिरकालप्रवासकः
016c	कृत्वा नसुकरं कर्म दानवेष्विव वासवः
017a	उपयातं तु वार्ष्णेयं भोजवृष्ण्यन्धकास्तदा
017c	अभ्यगच्छन्महात्मानं देवा इव शतक्रतुम्
018a	स तानभ्यर्च्य मेधावी पृष्ट्वा च कुशलं तदा
018c	अभ्यवादयत प्रीतः पितरं मातरं तथा
019a	ताभ्यां च सम्परिष्वक्तः सान्त्वितश्च महाभुजः
019c	उपोपविष्टस्तैः सर्वैर्वृष्णिभिः परिवारितः
020a	स विश्रान्तो महातेजाः कृतपादावसेचनः
020c	कथयामास तं कृष्णः पृष्टः पित्रा महाहवम्
