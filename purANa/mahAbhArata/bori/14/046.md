BR-14-01-046-001	ब्रह्मोवाच
BR-14-01-046-001a	एवमेतेन मार्गेण पूर्वोक्तेन यथाविधि
BR-14-01-046-001c	अधीतवान्यथाशक्ति तथैव ब्रह्मचर्यवान्
BR-14-01-046-002a	स्वधर्मनिरतो विद्वान्सर्वेन्द्रिययतो मुनिः
BR-14-01-046-002c	गुरोः प्रियहिते युक्तः सत्यधर्मपरः शुचिः
BR-14-01-046-003a	गुरुणा समनुज्ञातो भुञ्जीतान्नमकुत्सयन्
BR-14-01-046-003c	हविष्यभैक्ष्यभुक्चापि स्थानासनविहारवान्
BR-14-01-046-004a	द्विकालमग्निं जुह्वानः शुचिर्भूत्वा समाहितः
BR-14-01-046-004c	धारयीत सदा दण्डं बैल्वं पालाशमेव वा
BR-14-01-046-005a	क्षौमं कार्पासिकं वाऽपि मृगाजिनमथापि वा
BR-14-01-046-005c	सर्वं काषायरक्तं स्याद्वासो वाऽपि द्विजस्य ह
BR-14-01-046-006a	मेखला च भवेन्मौञ्जी जटी नित्योदकस्तथा
BR-14-01-046-006c	यज्ञोपवीती स्वाध्यायी अलुप्तनियतव्रतः
BR-14-01-046-007a	पूताभिश्च तथैवाद्भिः सदा दैवततर्पणम्
BR-14-01-046-007c	भावेन नियतः कुर्वन्ब्रह्मचारी प्रशस्यते
BR-14-01-046-008a	एवं युक्तो जयेत्स्वर्गमूर्ध्वरेताः समाहितः
BR-14-01-046-008c	न संसरति जातीषु परमं स्थानमाश्रितः
BR-14-01-046-009a	संस्कृतः सर्वसंस्कारैस्तथैव ब्रह्मचर्यवान्
BR-14-01-046-009c	ग्रामान्निष्क्रम्य चारण्यं मुनिः प्रव्रजितो वसेत्
BR-14-01-046-010a	चर्मवल्कलसंवीतः स्वयं प्रातरुपस्पृशेत्
BR-14-01-046-010c	अरण्यगोचरो नित्यं न ग्रामं प्रविशेत्पुनः
BR-14-01-046-011a	अर्चयन्नतिथीन्काले दद्याच्चापि प्रतिश्रयम्
BR-14-01-046-011c	फलपत्रावरैर्मूलैः श्यामाकेन च वर्तयन्
BR-14-01-046-012a	प्रवृत्तमुदकं वायुं सर्वं वानेयमा तृणात्
BR-14-01-046-012c	प्राश्नीयादानुपूर्व्येण यथादीक्षमतन्द्रितः
BR-14-01-046-013a	आमूलफलभिक्षाभिरर्चेदतिथिमागतम्
BR-14-01-046-013c	यद्भक्षः स्यात्ततो दद्याद्भिक्षां नित्यमतन्द्रितः
BR-14-01-046-014a	देवतातिथिपूर्वं च सदा भुञ्जीत वाग्यतः
BR-14-01-046-014c	अस्कन्दितमनाश्चैव लघ्वाशी देवताश्रयः
BR-14-01-046-015a	दान्तो मैत्रः क्षमायुक्तः केशश्मश्रु च धारयन्
BR-14-01-046-015c	जुह्वन्स्वाध्यायशीलश्च सत्यधर्मपरायणः
BR-14-01-046-016a	त्यक्तदेहः सदा दक्षो वननित्यः समाहितः
BR-14-01-046-016c	एवं युक्तो जयेत्स्वर्गं वानप्रस्थो जितेन्द्रियः
BR-14-01-046-017a	गृहस्थो ब्रह्मचारी च वानप्रस्थोऽथ वा पुनः
BR-14-01-046-017c	य इच्छेन्मोक्षमास्थातुमुत्तमां वृत्तिमाश्रयेत्
BR-14-01-046-018a	अभयं सर्वभूतेभ्यो दत्त्वा नैष्कर्म्यमाचरेत्
BR-14-01-046-018c	सर्वभूतहितो मैत्रः सर्वेन्द्रिययतो मुनिः
BR-14-01-046-019a	अयाचितमसङ्कॢप्तमुपपन्नं यदृच्छया
BR-14-01-046-019c	जोषयेत सदा भोज्यं ग्रासमागतमस्पृहः
BR-14-01-046-020a	यात्रामात्रं च भुञ्जीत केवलं प्राणयात्रिकम्
BR-14-01-046-020c	धर्मलब्धं तथाऽश्नीयान्न काममनुवर्तयेत्
BR-14-01-046-021a	ग्रासादाच्छादनाच्चान्यन्न गृह्णीयात्कथञ्चन
BR-14-01-046-021c	यावदाहारयेत्तावत्प्रतिगृह्णीत नान्यथा
BR-14-01-046-022a	परेभ्यो न प्रतिग्राह्यं न च देयं कदाचन
BR-14-01-046-022c	दैन्यभावाच्च भूतानां संविभज्य सदा बुधः
BR-14-01-046-023a	नाददीत परस्वानि न गृह्णीयादयाचितम्
BR-14-01-046-023c	न किञ्चिद्विषयं भुक्त्वा स्पृहयेत्तस्य वै पुनः
BR-14-01-046-024a	मृदमापस्तथाऽश्मानं पत्रपुष्पफलानि च
BR-14-01-046-024c	असंवृतानि गृह्णीयात्प्रवृत्तानीह कार्यवान्
BR-14-01-046-025a	न शिल्पजीविकां जीवेद्द्विरन्नं नोत कामयेत्
BR-14-01-046-025c	न द्वेष्टा नोपदेष्टा च भवेत निरुपस्कृतः
BR-14-01-046-025e	श्रद्धापूतानि भुञ्जीत निमित्तानि विवर्जयेत्
BR-14-01-046-026a	मुधावृत्तिरसक्तश्च सर्वभूतैरसंविदम्
BR-14-01-046-026c	कृत्वा वह्निं चरेद्भैक्ष्यं विधूमे भुक्तवज्जने
BR-14-01-046-027a	वृत्ते शरावसम्पाते भैक्ष्यं लिप्सेत मोक्षवित्
BR-14-01-046-027c	लाभे न च प्रहृष्येत नालाभे विमना भवेत्
BR-14-01-046-028a	मात्राशी कालमाकाङ्क्षंश्चरेद्भैक्ष्यं समाहितः
BR-14-01-046-028c	लाभं साधारणं नेच्छेन्न भुञ्जीताभिपूजितः
BR-14-01-046-028e	अभिपूजितलाभाद्धि विजुगुप्सेत भिक्षुकः
BR-14-01-046-029a	शुक्तान्यम्लानि तिक्तानि कषायकटुकानि च
BR-14-01-046-029c	नास्वादयीत भुञ्जानो रसांश्च मधुरांस्तथा
BR-14-01-046-029e	यात्रामात्रं च भुञ्जीत केवलं प्राणयात्रिकम्
BR-14-01-046-030a	असंरोधेन भूतानां वृत्तिं लिप्सेत मोक्षवित्
BR-14-01-046-030c	न चान्यमनुभिक्षेत भिक्षमाणः कथञ्चन
BR-14-01-046-031a	न सन्निकाशयेद्धर्मं विविक्ते विरजाश्चरेत्
BR-14-01-046-031c	शून्यागारमरण्यं वा वृक्षमूलं नदीं तथा
BR-14-01-046-031e	प्रतिश्रयार्थं सेवेत पार्वतीं वा पुनर्गुहाम्
BR-14-01-046-032a	ग्रामैकरात्रिको ग्रीष्मे वर्षास्वेकत्र वा वसेत्
BR-14-01-046-032c	अध्वा सूर्येण निर्दिष्टः कीटवच्च चरेन्महीम्
BR-14-01-046-033a	दयार्थं चैव भूतानां समीक्ष्य पृथिवीं चरेत्
BR-14-01-046-033c	सञ्चयांश्च न कुर्वीत स्नेहवासं च वर्जयेत्
BR-14-01-046-034a	पूतेन चाम्भसा नित्यं कार्यं कुर्वीत मोक्षवित्
BR-14-01-046-034c	उपस्पृशेदुद्धृताभिरद्भिश्च पुरुषः सदा
BR-14-01-046-035a	अहिंसा ब्रह्मचर्यं च सत्यमार्जवमेव च
BR-14-01-046-035c	अक्रोधश्चानसूया च दमो नित्यमपैशुनम्
BR-14-01-046-036a	अष्टास्वेतेषु युक्तः स्याद्व्रतेषु नियतेन्द्रियः
BR-14-01-046-036c	अपापमशठं वृत्तमजिह्मं नित्यमाचरेत्
BR-14-01-046-037a	आशीर्युक्तानि कर्माणि हिंसायुक्तानि यानि च
BR-14-01-046-037c	लोकसङ्ग्रहधर्मं च नैव कुर्यान्न कारयेत्
BR-14-01-046-038a	सर्वभावानतिक्रम्य लघुमात्रः परिव्रजेत्
BR-14-01-046-038c	समः सर्वेषु भूतेषु स्थावरेषु चरेषु च
BR-14-01-046-039a	परं नोद्वेजयेत्कञ्चिन्न च कस्यचिदुद्विजेत्
BR-14-01-046-039c	विश्वास्यः सर्वभूतानामग्र्यो मोक्षविदुच्यते
BR-14-01-046-040a	अनागतं च न ध्यायेन्नातीतमनुचिन्तयेत्
BR-14-01-046-040c	वर्तमानमुपेक्षेत कालाकाङ्क्षी समाहितः
BR-14-01-046-041a	न चक्षुषा न मनसा न वाचा दूषयेत्क्वचित्
BR-14-01-046-041c	न प्रत्यक्षं परोक्षं वा किञ्चिद्दुष्टं समाचरेत्
BR-14-01-046-042a	इन्द्रियाण्युपसंहृत्य कूर्मोऽङ्गानीव सर्वशः
BR-14-01-046-042c	क्षीणेन्द्रियमनोबुद्धिर्निरीक्षेत निरिन्द्रियः
BR-14-01-046-043a	निर्द्वन्द्वो निर्नमस्कारो निःस्वाहाकार एव च
BR-14-01-046-043c	निर्ममो निरहङ्कारो निर्योगक्षेम एव च
BR-14-01-046-044a	निराशीः सर्वभूतेषु निरासङ्गो निराश्रयः
BR-14-01-046-044c	सर्वज्ञः सर्वतो मुक्तो मुच्यते नात्र संशयः
BR-14-01-046-045a	अपाणिपादपृष्ठं तमशिरस्कमनूदरम्
BR-14-01-046-045c	प्रहीणगुणकर्माणं केवलं विमलं स्थिरम्
BR-14-01-046-046a	अगन्धरसमस्पर्शमरूपाशब्दमेव च
BR-14-01-046-046c	अत्वगस्थ्यथ वामज्जममांसमपि चैव ह
BR-14-01-046-047a	निश्चिन्तमव्ययं नित्यं हृदिस्थमपि नित्यदा
BR-14-01-046-047c	सर्वभूतस्थमात्मानं ये पश्यन्ति न ते मृताः
BR-14-01-046-048a	न तत्र क्रमते बुद्धिर्नेन्द्रियाणि न देवताः
BR-14-01-046-048c	वेदा यज्ञाश्च लोकाश्च न तपो न पराक्रमः
BR-14-01-046-048e	यत्र ज्ञानवतां प्राप्तिरलिङ्गग्रहणा स्मृता
BR-14-01-046-049a	तस्मादलिङ्गो धर्मज्ञो धर्मव्रतमनुव्रतः
BR-14-01-046-049c	गूढधर्माश्रितो विद्वानज्ञातचरितं चरेत्
BR-14-01-046-050a	अमूढो मूढरूपेण चरेद्धर्ममदूषयन्
BR-14-01-046-050c	यथैनमवमन्येरन्परे सततमेव हि
BR-14-01-046-051a	तथावृत्तश्चरेद्धर्मं सतां वर्त्माविदूषयन्
BR-14-01-046-051c	यो ह्येवं वृत्तसम्पन्नः स मुनिः श्रेष्ठ उच्यते
BR-14-01-046-052a	इन्द्रियाणीन्द्रियार्थांश्च महाभूतानि पञ्च च
BR-14-01-046-052c	मनोबुद्धिरथाऽऽत्मानमव्यक्तं पुरुषं तथा
BR-14-01-046-053a	सर्वमेतत्प्रसङ्ख्याय सम्यक्सन्त्यज्य निर्मलः
BR-14-01-046-053c	ततः स्वर्गमवाप्नोति विमुक्तः सर्वबन्धनैः
BR-14-01-046-054a	एतदेवान्तवेलायां परिसङ्ख्याय तत्त्ववित्
BR-14-01-046-054c	ध्यायेदेकान्तमास्थाय मुच्यतेऽथ निराश्रयः
BR-14-01-046-055a	निर्मुक्तः सर्वसङ्गेभ्यो वायुराकाशगो यथा
BR-14-01-046-055c	क्षीणकोशो निरातङ्कः प्राप्नोति परमं पदम्
