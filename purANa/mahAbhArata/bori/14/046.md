001	ब्रह्मोवाच
001a	एवमेतेन मार्गेण पूर्वोक्तेन यथाविधि
001c	अधीतवान्यथाशक्ति तथैव ब्रह्मचर्यवान्
002a	स्वधर्मनिरतो विद्वान्सर्वेन्द्रिययतो मुनिः
002c	गुरोः प्रियहिते युक्तः सत्यधर्मपरः शुचिः
003a	गुरुणा समनुज्ञातो भुञ्जीतान्नमकुत्सयन्
003c	हविष्यभैक्ष्यभुक्चापि स्थानासनविहारवान्
004a	द्विकालमग्निं जुह्वानः शुचिर्भूत्वा समाहितः
004c	धारयीत सदा दण्डं बैल्वं पालाशमेव वा
005a	क्षौमं कार्पासिकं वाऽपि मृगाजिनमथापि वा
005c	सर्वं काषायरक्तं स्याद्वासो वाऽपि द्विजस्य ह
006a	मेखला च भवेन्मौञ्जी जटी नित्योदकस्तथा
006c	यज्ञोपवीती स्वाध्यायी अलुप्तनियतव्रतः
007a	पूताभिश्च तथैवाद्भिः सदा दैवततर्पणम्
007c	भावेन नियतः कुर्वन्ब्रह्मचारी प्रशस्यते
008a	एवं युक्तो जयेत्स्वर्गमूर्ध्वरेताः समाहितः
008c	न संसरति जातीषु परमं स्थानमाश्रितः
009a	संस्कृतः सर्वसंस्कारैस्तथैव ब्रह्मचर्यवान्
009c	ग्रामान्निष्क्रम्य चारण्यं मुनिः प्रव्रजितो वसेत्
010a	चर्मवल्कलसंवीतः स्वयं प्रातरुपस्पृशेत्
010c	अरण्यगोचरो नित्यं न ग्रामं प्रविशेत्पुनः
011a	अर्चयन्नतिथीन्काले दद्याच्चापि प्रतिश्रयम्
011c	फलपत्रावरैर्मूलैः श्यामाकेन च वर्तयन्
012a	प्रवृत्तमुदकं वायुं सर्वं वानेयमा तृणात्
012c	प्राश्नीयादानुपूर्व्येण यथादीक्षमतन्द्रितः
013a	आमूलफलभिक्षाभिरर्चेदतिथिमागतम्
013c	यद्भक्षः स्यात्ततो दद्याद्भिक्षां नित्यमतन्द्रितः
014a	देवतातिथिपूर्वं च सदा भुञ्जीत वाग्यतः
014c	अस्कन्दितमनाश्चैव लघ्वाशी देवताश्रयः
015a	दान्तो मैत्रः क्षमायुक्तः केशश्मश्रु च धारयन्
015c	जुह्वन्स्वाध्यायशीलश्च सत्यधर्मपरायणः
016a	त्यक्तदेहः सदा दक्षो वननित्यः समाहितः
016c	एवं युक्तो जयेत्स्वर्गं वानप्रस्थो जितेन्द्रियः
017a	गृहस्थो ब्रह्मचारी च वानप्रस्थोऽथ वा पुनः
017c	य इच्छेन्मोक्षमास्थातुमुत्तमां वृत्तिमाश्रयेत्
018a	अभयं सर्वभूतेभ्यो दत्त्वा नैष्कर्म्यमाचरेत्
018c	सर्वभूतहितो मैत्रः सर्वेन्द्रिययतो मुनिः
019a	अयाचितमसङ्कॢप्तमुपपन्नं यदृच्छया
019c	जोषयेत सदा भोज्यं ग्रासमागतमस्पृहः
020a	यात्रामात्रं च भुञ्जीत केवलं प्राणयात्रिकम्
020c	धर्मलब्धं तथाऽश्नीयान्न काममनुवर्तयेत्
021a	ग्रासादाच्छादनाच्चान्यन्न गृह्णीयात्कथञ्चन
021c	यावदाहारयेत्तावत्प्रतिगृह्णीत नान्यथा
022a	परेभ्यो न प्रतिग्राह्यं न च देयं कदाचन
022c	दैन्यभावाच्च भूतानां संविभज्य सदा बुधः
023a	नाददीत परस्वानि न गृह्णीयादयाचितम्
023c	न किञ्चिद्विषयं भुक्त्वा स्पृहयेत्तस्य वै पुनः
024a	मृदमापस्तथाऽश्मानं पत्रपुष्पफलानि च
024c	असंवृतानि गृह्णीयात्प्रवृत्तानीह कार्यवान्
025a	न शिल्पजीविकां जीवेद्द्विरन्नं नोत कामयेत्
025c	न द्वेष्टा नोपदेष्टा च भवेत निरुपस्कृतः
025e	श्रद्धापूतानि भुञ्जीत निमित्तानि विवर्जयेत्
026a	मुधावृत्तिरसक्तश्च सर्वभूतैरसंविदम्
026c	कृत्वा वह्निं चरेद्भैक्ष्यं विधूमे भुक्तवज्जने
027a	वृत्ते शरावसम्पाते भैक्ष्यं लिप्सेत मोक्षवित्
027c	लाभे न च प्रहृष्येत नालाभे विमना भवेत्
028a	मात्राशी कालमाकाङ्क्षंश्चरेद्भैक्ष्यं समाहितः
028c	लाभं साधारणं नेच्छेन्न भुञ्जीताभिपूजितः
028e	अभिपूजितलाभाद्धि विजुगुप्सेत भिक्षुकः
029a	शुक्तान्यम्लानि तिक्तानि कषायकटुकानि च
029c	नास्वादयीत भुञ्जानो रसांश्च मधुरांस्तथा
029e	यात्रामात्रं च भुञ्जीत केवलं प्राणयात्रिकम्
030a	असंरोधेन भूतानां वृत्तिं लिप्सेत मोक्षवित्
030c	न चान्यमनुभिक्षेत भिक्षमाणः कथञ्चन
031a	न सन्निकाशयेद्धर्मं विविक्ते विरजाश्चरेत्
031c	शून्यागारमरण्यं वा वृक्षमूलं नदीं तथा
031e	प्रतिश्रयार्थं सेवेत पार्वतीं वा पुनर्गुहाम्
032a	ग्रामैकरात्रिको ग्रीष्मे वर्षास्वेकत्र वा वसेत्
032c	अध्वा सूर्येण निर्दिष्टः कीटवच्च चरेन्महीम्
033a	दयार्थं चैव भूतानां समीक्ष्य पृथिवीं चरेत्
033c	सञ्चयांश्च न कुर्वीत स्नेहवासं च वर्जयेत्
034a	पूतेन चाम्भसा नित्यं कार्यं कुर्वीत मोक्षवित्
034c	उपस्पृशेदुद्धृताभिरद्भिश्च पुरुषः सदा
035a	अहिंसा ब्रह्मचर्यं च सत्यमार्जवमेव च
035c	अक्रोधश्चानसूया च दमो नित्यमपैशुनम्
036a	अष्टास्वेतेषु युक्तः स्याद्व्रतेषु नियतेन्द्रियः
036c	अपापमशठं वृत्तमजिह्मं नित्यमाचरेत्
037a	आशीर्युक्तानि कर्माणि हिंसायुक्तानि यानि च
037c	लोकसङ्ग्रहधर्मं च नैव कुर्यान्न कारयेत्
038a	सर्वभावानतिक्रम्य लघुमात्रः परिव्रजेत्
038c	समः सर्वेषु भूतेषु स्थावरेषु चरेषु च
039a	परं नोद्वेजयेत्कञ्चिन्न च कस्यचिदुद्विजेत्
039c	विश्वास्यः सर्वभूतानामग्र्यो मोक्षविदुच्यते
040a	अनागतं च न ध्यायेन्नातीतमनुचिन्तयेत्
040c	वर्तमानमुपेक्षेत कालाकाङ्क्षी समाहितः
041a	न चक्षुषा न मनसा न वाचा दूषयेत्क्वचित्
041c	न प्रत्यक्षं परोक्षं वा किञ्चिद्दुष्टं समाचरेत्
042a	इन्द्रियाण्युपसंहृत्य कूर्मोऽङ्गानीव सर्वशः
042c	क्षीणेन्द्रियमनोबुद्धिर्निरीक्षेत निरिन्द्रियः
043a	निर्द्वन्द्वो निर्नमस्कारो निःस्वाहाकार एव च
043c	निर्ममो निरहङ्कारो निर्योगक्षेम एव च
044a	निराशीः सर्वभूतेषु निरासङ्गो निराश्रयः
044c	सर्वज्ञः सर्वतो मुक्तो मुच्यते नात्र संशयः
045a	अपाणिपादपृष्ठं तमशिरस्कमनूदरम्
045c	प्रहीणगुणकर्माणं केवलं विमलं स्थिरम्
046a	अगन्धरसमस्पर्शमरूपाशब्दमेव च
046c	अत्वगस्थ्यथ वामज्जममांसमपि चैव ह
047a	निश्चिन्तमव्ययं नित्यं हृदिस्थमपि नित्यदा
047c	सर्वभूतस्थमात्मानं ये पश्यन्ति न ते मृताः
048a	न तत्र क्रमते बुद्धिर्नेन्द्रियाणि न देवताः
048c	वेदा यज्ञाश्च लोकाश्च न तपो न पराक्रमः
048e	यत्र ज्ञानवतां प्राप्तिरलिङ्गग्रहणा स्मृता
049a	तस्मादलिङ्गो धर्मज्ञो धर्मव्रतमनुव्रतः
049c	गूढधर्माश्रितो विद्वानज्ञातचरितं चरेत्
050a	अमूढो मूढरूपेण चरेद्धर्ममदूषयन्
050c	यथैनमवमन्येरन्परे सततमेव हि
051a	तथावृत्तश्चरेद्धर्मं सतां वर्त्माविदूषयन्
051c	यो ह्येवं वृत्तसम्पन्नः स मुनिः श्रेष्ठ उच्यते
052a	इन्द्रियाणीन्द्रियार्थांश्च महाभूतानि पञ्च च
052c	मनोबुद्धिरथाऽऽत्मानमव्यक्तं पुरुषं तथा
053a	सर्वमेतत्प्रसङ्ख्याय सम्यक्सन्त्यज्य निर्मलः
053c	ततः स्वर्गमवाप्नोति विमुक्तः सर्वबन्धनैः
054a	एतदेवान्तवेलायां परिसङ्ख्याय तत्त्ववित्
054c	ध्यायेदेकान्तमास्थाय मुच्यतेऽथ निराश्रयः
055a	निर्मुक्तः सर्वसङ्गेभ्यो वायुराकाशगो यथा
055c	क्षीणकोशो निरातङ्कः प्राप्नोति परमं पदम्
