BR-08-01-053-001  सञ्जय उवाच
BR-08-01-053-001a तेषामनीकानि बृहद्ध्वजानि रणे समृद्धानि समागतानि
BR-08-01-053-001c गर्जन्ति भेरीनिनदोन्मुखानि मेघैर्यथा मेघगणास्तपान्ते
BR-08-01-053-002a महागजाभ्राकुलमस्त्रतोयं वादित्रनेमीतलशब्दवच्च
BR-08-01-053-002c हिरण्यचित्रायुधवैद्युतं च महारथैरावृतशब्दवच्च
BR-08-01-053-003a तद्भीमवेगं रुधिरौघवाहि खड्गाकुलं क्षत्रियजीववाहि
BR-08-01-053-003c अनार्तवं क्रूरमनिष्टवर्षं बभूव तत्संहरणं प्रजानाम्
BR-08-01-053-004a रथान्ससूतान्सहयान्गजांश्च सर्वानरीन्मृत्युवशं शरौघैः
BR-08-01-053-004c निन्ये हयांश्चैव तथा ससादीन्पदातिसङ्घांश्च तथैव पार्थः
BR-08-01-053-005a कृपः शिखण्डी च रणे समेतौ दुर्योधनं सात्यकिरभ्यगच्छत
BR-08-01-053-005c श्रुतश्रवा द्रोणसुतेन सार्धं युधामन्युश्चित्रसेनेन चापि
BR-08-01-053-006a कर्णस्य पुत्रस्तु रथी सुषेणं समागतः सृञ्जयांश्चोत्तमौजाः
BR-08-01-053-006c गान्धारराजं सहदेवः क्षुधार्तो महर्षभं सिंह इवाभ्यधावत्
BR-08-01-053-007a शतानीको नाकुलिः कर्णपुत्रं युवा युवानं वृषसेनं शरौघैः
BR-08-01-053-007c समार्दयत्कर्णसुतश्च वीरः पाञ्चालेयं शरवर्षैरनेकैः
BR-08-01-053-008a रथर्षभः कृतवर्माणमार्च्छन्माद्रीपुत्रो नकुलश्चित्रयोधी
BR-08-01-053-008c पाञ्चालानामधिपो याज्ञसेनिः सेनापतिं कर्णमार्च्छत्ससैन्यम्
BR-08-01-053-009a दुःशासनो भारत भारती च संशप्तकानां पृतना समृद्धा
BR-08-01-053-009c भीमं रणे शस्त्रभृतां वरिष्ठं तदा समार्च्छत्तमसह्यवेगम्
BR-08-01-053-010a कर्णात्मजं तत्र जघान शूरस्तथाच्छिनच्चोत्तमौजाः प्रसह्य
BR-08-01-053-010c तस्योत्तमाङ्गं निपपात भूमौ निनादयद्गां निनदेन खं च
BR-08-01-053-011a सुषेणशीर्षं पतितं पृथिव्यां विलोक्य कर्णोऽथ तदार्तरूपः
BR-08-01-053-011c क्रोधाद्धयांस्तस्य रथं ध्वजं च बाणैः सुधारैर्निशितैर्न्यकृन्तत्
BR-08-01-053-012a स तूत्तमौजा निशितैः पृषत्कैर्विव्याध खड्गेन च भास्वरेण
BR-08-01-053-012c पार्ष्णिं हयांश्चैव कृपस्य हत्वा शिखण्डिवाहं स ततोऽभ्यरोहत्
BR-08-01-053-013a कृपं तु दृष्ट्वा विरथं रथस्थो नैच्छच्छरैस्ताडयितुं शिखण्डी
BR-08-01-053-013c तं द्रौणिरावार्य रथं कृपं स्म समुज्जह्रे पङ्कगतां यथा गाम्
BR-08-01-053-014a हिरण्यवर्मा निशितैः पृषत्कैस्तवात्मजानामनिलात्मजो वै
BR-08-01-053-014c अतापयत्सैन्यमतीव भीमः काले शुचौ मध्यगतो यथार्कः

