BR-08-01-008-001  सञ्जय उवाच
BR-08-01-008-001a ते सेनेऽन्योन्यमासाद्य प्रहृष्टाश्वनरद्विपे
BR-08-01-008-001c बृहत्यौ सम्प्रजह्राते देवासुरचमूपमे
BR-08-01-008-002a ततो गजा रथाश्चाश्वाः पत्तयश्च महाहवे
BR-08-01-008-002c सम्प्रहारं परं चक्रुर्देहपाप्मप्रणाशनम्
BR-08-01-008-003a पूर्णचन्द्रार्कपद्मानां कान्तित्विड्गन्धतः समैः
BR-08-01-008-003c उत्तमाङ्गैर्नृसिंहानां नृसिंहास्तस्तरुर्महीम्
BR-08-01-008-004a अर्धचन्द्रैस्तथा भल्लैः क्षुरप्रैरसिपट्टिशैः
BR-08-01-008-004c परश्वधैश्चाप्यकृन्तन्नुत्तमाङ्गानि युध्यताम्
BR-08-01-008-005a व्यायतायतबाहूनां व्यायतायतबाहुभिः
BR-08-01-008-005c व्यायता बाहवः पेतुश्छिन्नमुष्ट्यायुधाङ्गदाः
BR-08-01-008-006a तैः स्फुरद्भिर्मही भाति रक्ताङ्गुलितलैस्तदा
BR-08-01-008-006c गरुडप्रहतैरुग्रैः पञ्चास्यैरिव पन्नगैः
BR-08-01-008-007a हयस्यन्दननागेभ्यः पेतुर्वीरा द्विषद्धताः
BR-08-01-008-007c विमानेभ्यो यथा क्षीणे पुण्ये स्वर्गसदस्तथा
BR-08-01-008-008a गदाभिरन्यैर्गुर्वीभिः परिघैर्मुसलैरपि
BR-08-01-008-008c पोथिताः शतशः पेतुर्वीरा वीरतरै रणे
BR-08-01-008-009a रथा रथैर्विनिहता मत्ता मत्तैर्द्विपैर्द्विपाः
BR-08-01-008-009c सादिनः सादिभिश्चैव तस्मिन्परमसङ्कुले
BR-08-01-008-010a रथा वररथैर्नागैरश्वारोहाश्च पत्तिभिः
BR-08-01-008-010c अश्वारोहैः पदाताश्च निहता युधि शेरते
BR-08-01-008-011a रथाश्वपत्तयो नागै रथैर्नागाश्च पत्तयः
BR-08-01-008-011c रथपत्तिद्विपाश्चाश्वैर्नृभिश्चाश्वरथद्विपाः
BR-08-01-008-012a रथाश्वेभनराणां च नराश्वेभरथैः कृतम्
BR-08-01-008-012c पाणिपादैश्च शस्त्रैश्च रथैश्च कदनं महत्
BR-08-01-008-013a तथा तस्मिन्बले शूरैर्वध्यमाने हतेऽपि च
BR-08-01-008-013c अस्मानभ्यागमन्पार्था वृकोदरपुरोगमाः
BR-08-01-008-014a धृष्टद्युम्नः शिखण्डी च द्रौपदेयाः प्रभद्रकाः
BR-08-01-008-014c सात्यकिश्चेकितानश्च द्रविडैः सैनिकैः सह
BR-08-01-008-015a भृता वित्तेन महता पाण्ड्याश्चौड्राः सकेरलाः
BR-08-01-008-015c व्यूढोरस्का दीर्घभुजाः प्रांशवः प्रियदर्शनाः
BR-08-01-008-016a आपीडिनो रक्तदन्ता मत्तमातङ्गविक्रमाः
BR-08-01-008-016c नानाविरागवसना गन्धचूर्णावचूर्णिताः
BR-08-01-008-017a बद्धासयः पाशहस्ता वारणप्रतिवारणाः
BR-08-01-008-017c समानमृत्यवो राजन्ननीकस्थाः परस्परम्
BR-08-01-008-018a कलापिनश्चापहस्ता दीर्घकेशाः प्रियाहवाः
BR-08-01-008-018c पत्तयः सात्यकेरन्ध्रा घोररूपपराक्रमाः
BR-08-01-008-019a अथापरे पुनः शूराश्चेदिपाञ्चालकेकयाः
BR-08-01-008-019c करूषाः कोसलाः काश्या मागधाश्चापि दुद्रुवुः
BR-08-01-008-020a तेषां रथाश्च नागाश्च प्रवराश्चापि पत्तयः
BR-08-01-008-020c नानाविधरवैर्हृष्टा नृत्यन्ति च हसन्ति च
BR-08-01-008-021a तस्य सैन्यस्य महतो महामात्रवरैर्वृतः
BR-08-01-008-021c मध्यं वृकोदरोऽभ्यागात्त्वदीयं नागधूर्गतः
BR-08-01-008-022a स नागप्रवरोऽत्युग्रो विधिवत्कल्पितो बभौ
BR-08-01-008-022c उदयाद्र्यग्र्यभवनं यथाभ्युदितभास्करम्
BR-08-01-008-023a तस्यायसं वर्मवरं वररत्नविभूषितम्
BR-08-01-008-023c तारोद्भासस्य नभसः शारदस्य समत्विषम्
BR-08-01-008-024a स तोमरप्रासकरश्चारुमौलिः स्वलङ्कृतः
BR-08-01-008-024c चरन्मध्यंदिनार्काभस्तेजसा व्यदहद्रिपून्
BR-08-01-008-025a तं दृष्ट्वा द्विरदं दूरात्क्षेमधूर्तिर्द्विपस्थितः
BR-08-01-008-025c आह्वयानोऽभिदुद्राव प्रमनाः प्रमनस्तरम्
BR-08-01-008-026a तयोः समभवद्युद्धं द्विपयोरुग्ररूपयोः
BR-08-01-008-026c यदृच्छया द्रुमवतोर्महापर्वतयोरिव
BR-08-01-008-027a संसक्तनागौ तौ वीरौ तोमरैरितरेतरम्
BR-08-01-008-027c बलवत्सूर्यरश्म्याभैर्भित्त्वा भित्त्वा विनेदतुः
BR-08-01-008-028a व्यपसृत्य तु नागाभ्यां मण्डलानि विचेरतुः
BR-08-01-008-028c प्रगृह्य चैव धनुषी जघ्नतुर्वै परस्परम्
BR-08-01-008-029a क्ष्वेडितास्फोटितरवैर्बाणशब्दैश्च सर्वशः
BR-08-01-008-029c तौ जनान्हर्षयित्वा च सिंहनादान्प्रचक्रतुः
BR-08-01-008-030a समुद्यतकराभ्यां तौ द्विपाभ्यां कृतिनावुभौ
BR-08-01-008-030c वातोद्धूतपताकाभ्यां युयुधाते महाबलौ
BR-08-01-008-031a तावन्योन्यस्य धनुषी छित्त्वान्योन्यं विनेदतुः
BR-08-01-008-031c शक्तितोमरवर्षेण प्रावृण्मेघाविवाम्बुभिः
BR-08-01-008-032a क्षेमधूर्तिस्तदा भीमं तोमरेण स्तनान्तरे
BR-08-01-008-032c निर्बिभेद तु वेगेन षड्भिश्चाप्यपरैर्नदन्
BR-08-01-008-033a स भीमसेनः शुशुभे तोमरैरङ्गमाश्रितैः
BR-08-01-008-033c क्रोधदीप्तवपुर्मेघैः सप्तसप्तिरिवांशुमान्
BR-08-01-008-034a ततो भास्करवर्णाभमञ्जोगतिमयस्मयम्
BR-08-01-008-034c ससर्ज तोमरं भीमः प्रत्यमित्राय यत्नवान्
BR-08-01-008-035a ततः कुलूताधिपतिश्चापमायम्य सायकैः
BR-08-01-008-035c दशभिस्तोमरं छित्त्वा शक्त्या विव्याध पाण्डवम्
BR-08-01-008-036a अथ कार्मुकमादाय महाजलदनिस्वनम्
BR-08-01-008-036c रिपोरभ्यर्दयन्नागमुन्मदः पाण्डवः शरैः
BR-08-01-008-037a स शरौघार्दितो नागो भीमसेनेन संयुगे
BR-08-01-008-037c निगृह्यमाणो नातिष्ठद्वातध्वस्त इवाम्बुदः
BR-08-01-008-038a तामभ्यधावद्द्विरदं भीमसेनस्य नागराट्
BR-08-01-008-038c महावातेरितं मेघं वातोद्धूत इवाम्बुदः
BR-08-01-008-039a सन्निवर्त्यात्मनो नागं क्षेमधूर्तिः प्रयत्नतः
BR-08-01-008-039c विव्याधाभिद्रुतं बाणैर्भीमसेनं सकुञ्जरम्
BR-08-01-008-040a ततः साधुविसृष्टेन क्षुरेण पुरुषर्षभः
BR-08-01-008-040c छित्त्वा शरासनं शत्रोर्नागमामित्रमार्दयत्
BR-08-01-008-041a ततः खजाकया भीमं क्षेमधूर्तिः पराभिनत्
BR-08-01-008-041c जघान चास्य द्विरदं नाराचैः सर्वमर्मसु
BR-08-01-008-042a पुरा नागस्य पतनादवप्लुत्य स्थितो महीम्
BR-08-01-008-042c भीमसेनो रिपोर्नागं गदया समपोथयत्
BR-08-01-008-043a तस्मात्प्रमथितान्नागात्क्षेमधूर्तिमवद्रुतम्
BR-08-01-008-043c उद्यतासिमुपायान्तं गदयाहन्वृकोदरः
BR-08-01-008-044a स पपात हतः सासिर्व्यसुः स्वमभितो द्विपम्
BR-08-01-008-044c वज्रप्ररुग्णमचलं सिंहो वज्रहतो यथा
BR-08-01-008-045a निहतं नृपतिं दृष्ट्वा कुलूतानां यशस्करम्
BR-08-01-008-045c प्राद्रवद्व्यथिता सेना त्वदीया भरतर्षभ

