BR-08-01-054-001  सञ्जय उवाच
BR-08-01-054-001a अथ त्विदानीं तुमुले विमर्दे द्विषद्भिरेको बहुभिः समावृतः
BR-08-01-054-001c महाभये सारथिमित्युवाच भीमश्चमूं वारयन्धार्तराष्ट्रीम्
BR-08-01-054-001e त्वं सारथे याहि जवेन वाहैर्नयाम्येतान्धार्तराष्ट्रान्यमाय
BR-08-01-054-002a सञ्चोदितो भीमसेनेन चैवं स सारथिः पुत्रबलं त्वदीयम्
BR-08-01-054-002c प्रायात्ततः सारथिरुग्रवेगो यतो भीमस्तद्बलं गन्तुमैच्छत्
BR-08-01-054-003a ततोऽपरे नागरथाश्वपत्तिभिः प्रत्युद्ययुः कुरवस्तं समन्तात्
BR-08-01-054-003c भीमस्य वाहाग्र्यमुदारवेगं समन्ततो बाणगणैर्निजघ्नुः
BR-08-01-054-004a ततः शरानापततो महात्मा चिच्छेद बाणैस्तपनीयपुङ्खैः
BR-08-01-054-004c ते वै निपेतुस्तपनीयपुङ्खा द्विधा त्रिधा भीमशरैर्निकृत्ताः
BR-08-01-054-005a ततो राजन्नागरथाश्वयूनां भीमाहतानां तव राजमध्ये
BR-08-01-054-005c घोरो निनादः प्रबभौ नरेन्द्र वज्राहतानामिव पर्वतानाम्
BR-08-01-054-006a ते वध्यमानाश्च नरेन्द्रमुख्या निर्भिन्ना वै भीमसेनप्रवेकैः
BR-08-01-054-006c भीमं समन्तात्समरेऽध्यरोहन्वृक्षं शकुन्ता इव पुष्पहेतोः
BR-08-01-054-007a ततोऽभिपातं तव सैन्यमध्ये प्रादुश्चक्रे वेगमिवात्तवेगः
BR-08-01-054-007c यथान्तकाले क्षपयन्दिधक्षुर्भूतान्तकृत्काल इवात्तदण्डः
BR-08-01-054-008a तस्यातिवेगस्य रणेऽतिवेगं नाशक्नुवन्धारयितुं त्वदीयाः
BR-08-01-054-008c व्यात्ताननस्यापततो यथैव कालस्य काले हरतः प्रजा वै
BR-08-01-054-009a ततो बलं भारत भारतानां प्रदह्यमानं समरे महात्मन्
BR-08-01-054-009c भीतं दिशोऽकीर्यत भीमनुन्नं महानिलेनाभ्रगणो यथैव
BR-08-01-054-010a ततो धीमान्सारथिमब्रवीद्बली स भीमसेनः पुनरेव हृष्टः
BR-08-01-054-010c सूताभिजानीहि परान्स्वकान्वा रथान्ध्वजांश्चापततः समेतान्
BR-08-01-054-010e युध्यन्नहं नाभिजानामि किञ्चिन्मा सैन्यं स्वं छादयिष्ये पृषत्कैः
BR-08-01-054-011a अरीन्विशोकाभिनिरीक्ष्य सर्वतो मनस्तु चिन्ता प्रदुनोति मे भृशम्
BR-08-01-054-011c राजातुरो नागमद्यत्किरीटी बहूनि दुःखान्यभिजातोऽस्मि सूत
BR-08-01-054-012a एतद्दुःखं सारथे धर्मराजो यन्मां हित्वा यातवाञ्शत्रुमध्ये
BR-08-01-054-012c नैनं जीवन्नापि जानाम्यजीवन्बीभत्सुं वा तन्ममाद्यातिदुःखम्
BR-08-01-054-013a सोऽहं द्विषत्सैन्यमुदग्रकल्पं विनाशयिष्ये परमप्रतीतः
BR-08-01-054-013c एतान्निहत्याजिमध्ये समेतान्प्रीतो भविष्यामि सह त्वयाद्य
BR-08-01-054-014a सर्वांस्तूणीरान्मार्गणान्वान्ववेक्ष्य किं शिष्टं स्यात्सायकानां रथे मे
BR-08-01-054-014c का वा जातिः किं प्रमाणं च तेषां ज्ञात्वा व्यक्तं तन्ममाचक्ष्व सूत
BR-08-01-054-015  विशोक उवाच
BR-08-01-054-015a षण्मार्गणानामयुतानि वीर क्षुराश्च भल्लाश्च तथायुताख्याः
BR-08-01-054-015c नाराचानां द्वे सहस्रे तु वीर त्रीण्येव च प्रदराणां च पार्थ
BR-08-01-054-016a अस्त्यायुधं पाण्डवेयावशिष्टं न यद्वहेच्छकटं षड्गवीयम्
BR-08-01-054-016c एतद्विद्वन्मुञ्च सहस्रशोऽपि गदासिबाहुद्रविणं च तेऽस्ति
BR-08-01-054-017  भीम उवाच
BR-08-01-054-017a सूताद्येमं पश्य भीमप्रमुक्तैः सम्भिन्दद्भिः पार्थिवानाशुवेगैः
BR-08-01-054-017c उग्रैर्बाणैराहवं घोररूपं नष्टादित्यं मृत्युलोकेन तुल्यम्
BR-08-01-054-018a अद्यैव तद्विदितं पार्थिवानां भविष्यति आकुमारं च सूत
BR-08-01-054-018c निमग्नो वा समरे भीमसेन एकः कुरून्वा समरे विजेता
BR-08-01-054-019a सर्वे सङ्ख्ये कुरवो निष्पतन्तु मां वा लोकाः कीर्तयन्त्वाकुमारम्
BR-08-01-054-019c सर्वानेकस्तानहं पातयिष्ये ते वा सर्वे भीमसेनं तुदन्तु
BR-08-01-054-020a आशास्तारः कर्म चाप्युत्तमं वा तन्मे देवाः केवलं साधयन्तु
BR-08-01-054-020c आयात्विहाद्यार्जुनः शत्रुघाती शक्रस्तूर्णं यज्ञ इवोपहूतः
BR-08-01-054-021a ईक्षस्वैतां भारतीं दीर्यमाणामेते कस्माद्विद्रवन्ते नरेन्द्राः
BR-08-01-054-021c व्यक्तं धीमान्सव्यसाची नराग्र्यः सैन्यं ह्येतच्छादयत्याशु बाणैः
BR-08-01-054-022a पश्य ध्वजांश्च द्रवतो विशोक नागान्हयान्पत्तिसङ्घांश्च सङ्ख्ये
BR-08-01-054-022c रथान्विशीर्णाञ्शरशक्तिताडितान्पश्यस्वैतान्रथिनश्चैव सूत
BR-08-01-054-023a आपूर्यते कौरवी चाप्यभीक्ष्णं सेना ह्यसौ सुभृशं हन्यमाना
BR-08-01-054-023c धनञ्जयस्याशनितुल्यवेगैर्ग्रस्ता शरैर्बर्हिसुवर्णवाजैः
BR-08-01-054-024a एते द्रवन्ति स्म रथाश्वनागाः पदातिसङ्घानवमर्दयन्तः
BR-08-01-054-024c संमुह्यमानाः कौरवाः सर्व एव द्रवन्ति नागा इव दावभीताः
BR-08-01-054-024e हाहाकृताश्चैव रणे विशोक मुञ्चन्ति नादान्विपुलान्गजेन्द्राः
BR-08-01-054-025  विशोक उवाच
BR-08-01-054-025a सर्वे कामाः पाण्डव ते समृद्धाः कपिध्वजो दृश्यते हस्तिसैन्ये
BR-08-01-054-025c नीलाद्धनाद्विद्युतमुच्चरन्तीं तथापश्यं विस्फुरद्वै धनुस्तत्
BR-08-01-054-026a कपिर्ह्यसौ वीक्ष्यते सर्वतो वै ध्वजाग्रमारुह्य धनञ्जयस्य
BR-08-01-054-026c दिवाकराभो मणिरेष दिव्यो विभ्राजते चैव किरीटसंस्थः
BR-08-01-054-027a पार्श्वे भीमं पाण्डुराभ्रप्रकाशं पश्येमं त्वं देवदत्तं सुघोषम्
BR-08-01-054-027c अभीशुहस्तस्य जनार्दनस्य विगाहमानस्य चमूं परेषाम्
BR-08-01-054-028a रविप्रभं वज्रनाभं क्षुरान्तं पार्श्वे स्थितं पश्य जनार्दनस्य
BR-08-01-054-028c चक्रं यशो वर्धयत्केशवस्य सदार्चितं यदुभिः पश्य वीर
BR-08-01-054-029  भीम उवाच
BR-08-01-054-029a ददामि ते ग्रामवरांश्चतुर्दश प्रियाख्याने सारथे सुप्रसन्नः
BR-08-01-054-029c दसीशतं चापि रथांश्च विंशतिं यदर्जुनं वेदयसे विशोक

