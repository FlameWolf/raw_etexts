BR-08-01-013-001  सञ्जय उवाच
BR-08-01-013-001a अथोत्तरेण पाण्डूनां सेनायां ध्वनिरुत्थितः
BR-08-01-013-001c रथनागाश्वपत्तीनां दण्डधारेण वध्यताम्
BR-08-01-013-002a निवर्तयित्वा तु रथं केशवोऽर्जुनमब्रवीत्
BR-08-01-013-002c वाहयन्नेव तुरगान्गरुडानिलरंहसः
BR-08-01-013-003a मागधोऽथाप्यतिक्रान्तो द्विरदेन प्रमाथिना
BR-08-01-013-003c भगदत्तादनवरः शिक्षया च बलेन च
BR-08-01-013-004a एनं हत्वा निहन्तासि पुनः संशप्तकानिति
BR-08-01-013-004c वाक्यान्ते प्रापयत्पार्थं दण्डधारान्तिकं प्रति
BR-08-01-013-005a स मागधानां प्रवरोऽङ्कुशग्रहो ग्रहेष्वसह्यो विकचो यथा ग्रहः
BR-08-01-013-005c सपत्नसेनां प्रममाथ दारुणो महीं समग्रां विकचो यथा ग्रहः
BR-08-01-013-006a सुकल्पितं दानवनागसन्निभं महाभ्रसंह्रादममित्रमर्दनम्
BR-08-01-013-006c रथाश्वमातङ्गगणान्सहस्रशः समास्थितो हन्ति शरैर्द्विपानपि
BR-08-01-013-007a रथानधिष्ठाय सवाजिसारथीन्रथांश्च पद्भिस्त्वरितो व्यपोथयत्
BR-08-01-013-007c द्विपांश्च पद्भ्यां चरणैः करेण च द्विपास्थितो हन्ति स कालचक्रवत्
BR-08-01-013-008a नरांश्च कार्ष्णायसवर्मभूषणान्निपात्य साश्वानपि पत्तिभिः सह
BR-08-01-013-008c व्यपोथयद्दन्तिवरेण शुष्मिणा सशब्दवत्स्थूलनडान्यथा तथा
BR-08-01-013-009a अथार्जुनो ज्यातलनेमिनिस्वने मृदङ्गभेरीबहुशङ्खनादिते
BR-08-01-013-009c नराश्वमातङ्गसहस्रनादितै रथोत्तमेनाभ्यपतद्द्विपोत्तमम्
BR-08-01-013-010a ततोऽर्जुनं द्वादशभिः शरोत्तमैर्जनार्दनं षोडशभिः समार्दयत्
BR-08-01-013-010c स दण्डधारस्तुरगांस्त्रिभिस्त्रिभिस्ततो ननाद प्रजहास चासकृत्
BR-08-01-013-011a ततोऽस्य पार्थः सगुणेषुकार्मुकं चकर्त भल्लैर्ध्वजमप्यलङ्कृतम्
BR-08-01-013-011c पुनर्नियन्तॄन्सह पादगोप्तृभिस्ततस्तु चुक्रोध गिरिव्रजेश्वरः
BR-08-01-013-012a ततोऽर्जुनं भिन्नकटेन दन्तिना घनाघनेनानिलतुल्यरंहसा
BR-08-01-013-012c अतीव चुक्षोभयिषुर्जनार्दनं धनञ्जयं चाभिजघान तोमरैः
BR-08-01-013-013a अथास्य बाहू द्विपहस्तसन्निभौ शिरश्च पूर्णेन्दुनिभाननं त्रिभिः
BR-08-01-013-013c क्षुरैः प्रचिच्छेद सहैव पाण्डवस्ततो द्विपं बाणशतैः समार्दयत्
BR-08-01-013-014a स पार्थबाणैस्तपनीयभूषणैः समारुचत्काञ्चनवर्मभृद्द्विपः
BR-08-01-013-014c तथा चकाशे निशि पर्वतो यथा दवाग्निना प्रज्वलितौषधिद्रुमः
BR-08-01-013-015a स वेदनार्तोऽम्बुदनिस्वनो नदंश्चलन्भ्रमन्प्रस्खलितोऽऽतुरो द्रवन्
BR-08-01-013-015c पपात रुग्णः सनियन्तृकस्तथा यथा गिरिर्वज्रनिपातचूर्णितः
BR-08-01-013-016a हिमावदातेन सुवर्णमालिना हिमाद्रिकूटप्रतिमेन दन्तिना
BR-08-01-013-016c हते रणे भ्रातरि दण्ड आव्रजज्जिघांसुरिन्द्रावरजं धनञ्जयम्
BR-08-01-013-017a स तोमरैरर्ककरप्रभैस्त्रिभिर्जनार्दनं पञ्चभिरेव चार्जुनम्
BR-08-01-013-017c समर्पयित्वा विननाद चार्दयंस्ततोऽस्य बाहू विचकर्त पाण्डवः
BR-08-01-013-018a क्षुरप्रकृत्तौ सुभृशं सतोमरौ च्युताङ्गदौ चन्दनरूषितौ भुजौ
BR-08-01-013-018c गजात्पतन्तौ युगपद्विरेजतुर्यथाद्रिशृङ्गात्पतितौ महोरगौ
BR-08-01-013-019a अथार्धचन्द्रेण हृतं किरीटिना पपात दण्डस्य शिरः क्षितिं द्विपात्
BR-08-01-013-019c तच्छोणिताभं निपतद्विरेजे दिवाकरोऽस्तादिव पश्चिमां दिशम्
BR-08-01-013-020a अथ द्विपं श्वेतनगाग्रसन्निभं दिवाकरांशुप्रतिमैः शरोत्तमैः
BR-08-01-013-020c बिभेद पार्थः स पपात नानदन्हिमाद्रिकूटः कुलिशाहतो यथा
BR-08-01-013-021a ततोऽपरे तत्प्रतिमा गजोत्तमा जिगीषवः संयति सव्यसाचिनम्
BR-08-01-013-021c तथा कृतास्तेन यथैव तौ द्विपौ ततः प्रभग्नं सुमहद्रिपोर्बलम्
BR-08-01-013-022a गजा रथाश्वाः पुरुषाश्च सङ्घशः परस्परघ्नाः परिपेतुराहवे
BR-08-01-013-022c परस्परप्रस्खलिताः समाहता भृशं च तत्तत्कुलभाषिणो हताः
BR-08-01-013-023a अथार्जुनं स्वे परिवार्य सैनिकाः पुरन्दरं देवगणा इवाब्रुवन्
BR-08-01-013-023c अभैष्म यस्मान्मरणादिव प्रजाः स वीर दिष्ट्या निहतस्त्वया रिपुः
BR-08-01-013-024a न चेत्परित्रास्य इमाञ्जनान्भयाद्द्विषद्भिरेवं बलिभिः प्रपीडितान्
BR-08-01-013-024c तथाभविष्यद्द्विषतां प्रमोदनं यथा हतेष्वेष्विह नोऽरिषु त्वया
BR-08-01-013-025a इतीव भूयश्च सुहृद्भिरीरिता निशम्य वाचः सुमनास्ततोऽर्जुनः
BR-08-01-013-025c यथानुरूपं प्रतिपूज्य तं जनं जगाम संशप्तकसङ्घहा पुनः

