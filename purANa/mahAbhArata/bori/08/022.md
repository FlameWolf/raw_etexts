BR-08-01-022-001  धृतराष्ट्र उवाच
BR-08-01-022-001a स्वेन च्छन्देन नः सर्वान्नावधीद्व्यक्तमर्जुनः
BR-08-01-022-001c न ह्यस्य समरे मुच्येतान्तकोऽप्याततायिनः
BR-08-01-022-002a पार्थो ह्येकोऽहरद्भद्रामेकश्चाग्निमतर्पयत्
BR-08-01-022-002c एकश्चेमां महीं जित्वा चक्रे बलिभृतो नृपान्
BR-08-01-022-003a एको निवातकवचानवधीद्दिव्यकार्मुकः
BR-08-01-022-003c एकः किरातरूपेण स्थितं शर्वमयोधयत्
BR-08-01-022-004a एकोऽभ्यरक्षद्भरतानेको भवमतोषयत्
BR-08-01-022-004c तेनैकेन जिताः सर्वे मदीया उग्रतेजसः
BR-08-01-022-004e ते न निन्द्याः प्रशस्याश्च यत्ते चक्रुर्ब्रवीहि तत्
BR-08-01-022-005  सञ्जय उवाच
BR-08-01-022-005a हतप्रहतविध्वस्ता विवर्मायुधवाहनाः
BR-08-01-022-005c दीनस्वरा दूयमाना मानिनः शत्रुभिर्जिताः
BR-08-01-022-006a शिबिरस्थाः पुनर्मन्त्रं मन्त्रयन्ति स्म कौरवाः
BR-08-01-022-006c भग्नदंष्ट्रा हतविषाः पदाक्रान्ता इवोरगाः
BR-08-01-022-007a तानब्रवीत्ततः कर्णः क्रुद्धः सर्प इव श्वसन्
BR-08-01-022-007c करं करेणाभिपीड्य प्रेक्षमाणस्तवात्मजम्
BR-08-01-022-008a यत्तो दृढश्च दक्षश्च धृतिमानर्जुनः सदा
BR-08-01-022-008c स बोधयति चाप्येनं प्राप्तकालमधोक्षजः
BR-08-01-022-009a सहसास्त्रविसर्गेण वयं तेनाद्य वञ्चिताः
BR-08-01-022-009c श्वस्त्वहं तस्य सङ्कल्पं सर्वं हन्ता महीपते
BR-08-01-022-010a एवमुक्तस्तथेत्युक्त्वा सोऽनुजज्ञे नृपोत्तमान्
BR-08-01-022-010c सुखोषितास्ते रजनीं हृष्टा युद्धाय निर्ययुः
BR-08-01-022-011a तेऽपश्यन्विहितं व्यूहं धर्मराजेन दुर्जयम्
BR-08-01-022-011c प्रयत्नात्कुरुमुख्येन बृहस्पत्युशनोमतात्
BR-08-01-022-012a अथ प्रतीपकर्तारं सततं विजितात्मनाम्
BR-08-01-022-012c सस्मार वृषभस्कन्धं कर्णं दुर्योधनस्तदा
BR-08-01-022-013a पुरन्दरसमं युद्धे मरुद्गणसमं बले
BR-08-01-022-013c कार्तवीर्यसमं वीर्ये कर्णं राज्ञोऽगमन्मनः
BR-08-01-022-013e सूतपुत्रं महेष्वासं बन्धुमात्ययिकेष्विव
BR-08-01-022-014  धृतराष्ट्र उवाच
BR-08-01-022-014a यद्वोऽगमन्मनो मन्दाः कर्णं वैकर्तनं तदा
BR-08-01-022-014c अप्यद्राक्षत तं यूयं शीतार्ता इव भास्करम्
BR-08-01-022-015a कृतेऽवहारे सैन्यानां प्रवृत्ते च रणे पुनः
BR-08-01-022-015c कथं वैकर्तनः कर्णस्तत्रायुध्यत सञ्जय
BR-08-01-022-015e कथं च पाण्डवाः सर्वे युयुधुस्तत्र सूतजम्
BR-08-01-022-016a कर्णो ह्येको महाबाहुर्हन्यात्पार्थान्ससोमकान्
BR-08-01-022-016c कर्णस्य भुजयोर्वीर्यं शक्रविष्णुसमं मतम्
BR-08-01-022-016e तथास्त्राणि सुघोराणि विक्रमश्च महात्मनः
BR-08-01-022-017a दुर्योधनं तदा दृष्ट्वा पाण्डवेन भृशार्दितम्
BR-08-01-022-017c पराक्रान्तान्पाण्डुसुतान्दृष्ट्वा चापि महाहवे
BR-08-01-022-018a कर्णमाश्रित्य सङ्ग्रामे दर्पो दुर्योधने पुनः
BR-08-01-022-018c जेतुमुत्सहते पार्थान्सपुत्रान्सहकेशवान्
BR-08-01-022-019a अहो बत महद्दुःखं यत्र पाण्डुसुतान्रणे
BR-08-01-022-019c नातरद्रभसः कर्णो दैवं नूनं परायणम्
BR-08-01-022-019e अहो द्यूतस्य निष्ठेयं घोरा सम्प्रति वर्तते
BR-08-01-022-020a अहो दुःखानि तीव्राणि दुर्योधनकृतान्यहम्
BR-08-01-022-020c सहिष्यामि सुघोराणि शल्यभूतानि सञ्जय
BR-08-01-022-021a सौबलं च तथा तात नीतिमानिति मन्यते
BR-08-01-022-022a युद्धेषु नाम दिव्येषु वर्तमानेषु सञ्जय
BR-08-01-022-022c अश्रौषं निहतान्पुत्रान्नित्यमेव च निर्जितान्
BR-08-01-022-023a न पाण्डवानां समरे कश्चिदस्ति निवारकः
BR-08-01-022-023c स्त्रीमध्यमिव गाहन्ति दैवं हि बलवत्तरम्
BR-08-01-022-024  सञ्जय उवाच
BR-08-01-022-024a अतिक्रान्तं हि यत्कार्यं पश्चाच्चिन्तयतीति च
BR-08-01-022-024c तच्चास्य न भवेत्कार्यं चिन्तया च विनश्यति
BR-08-01-022-025a तदिदं तव कार्यं तु दूरप्राप्तं विजानता
BR-08-01-022-025c न कृतं यत्त्वया पूर्वं प्राप्ताप्राप्तविचारणे
BR-08-01-022-026a उक्तोऽसि बहुधा राजन्मा युध्यस्वेति पाण्डवैः
BR-08-01-022-026c गृह्णीषे न च तन्मोहात्पाण्डवेषु विशाम्पते
BR-08-01-022-027a त्वया पापानि घोराणि समाचीर्णानि पाण्डुषु
BR-08-01-022-027c त्वत्कृते वर्तते घोरः पार्थिवानां जनक्षयः
BR-08-01-022-028a तत्त्विदानीमतिक्रम्य मा शुचो भरतर्षभ
BR-08-01-022-028c शृणु सर्वं यथावृत्तं घोरं वैशसमच्युत
BR-08-01-022-029a प्रभातायां रजन्यां तु कर्णो राजानमभ्ययात्
BR-08-01-022-029c समेत्य च महाबाहुर्दुर्योधनमभाषत
BR-08-01-022-030a अद्य राजन्समेष्यामि पाण्डवेन यशस्विना
BR-08-01-022-030c हनिष्यामि च तं वीरं स वा मां निहनिष्यति
BR-08-01-022-031a बहुत्वान्मम कार्याणां तथा पार्थस्य पार्थिव
BR-08-01-022-031c नाभूत्समागमो राजन्मम चैवार्जुनस्य च
BR-08-01-022-032a इदं तु मे यथाप्रज्ञं शृणु वाक्यं विशाम्पते
BR-08-01-022-032c अनिहत्य रणे पार्थं नाहमेष्यामि भारत
BR-08-01-022-033a हतप्रवीरे सैन्येऽस्मिन्मयि चैव स्थिते युधि
BR-08-01-022-033c अभियास्यति मां पार्थः शक्रशक्त्या विनाकृतम्
BR-08-01-022-034a ततः श्रेयस्करं यत्ते तन्निबोध जनेश्वर
BR-08-01-022-034c आयुधानां च यद्वीर्यं द्रव्याणामर्जुनस्य च
BR-08-01-022-035a कायस्य महतो भेदे लाघवे दूरपातने
BR-08-01-022-035c सौष्ठवे चास्त्रयोगे च सव्यसाची न मत्समः
BR-08-01-022-036a सर्वायुधमहामात्रं विजयं नाम तद्धनुः
BR-08-01-022-036c इन्द्रार्थमभिकामेन निर्मितं विश्वकर्मणा
BR-08-01-022-037a येन दैत्यगणान्राजञ्जितवान्वै शतक्रतुः
BR-08-01-022-037c यस्य घोषेण दैत्यानां विमुह्यन्ति दिशो दश
BR-08-01-022-037e तद्भार्गवाय प्रायच्छच्छक्रः परमसम्मतम्
BR-08-01-022-038a तद्दिव्यं भार्गवो मह्यमददाद्धनुरुत्तमम्
BR-08-01-022-038c येन योत्स्ये महाबाहुमर्जुनं जयतां वरम्
BR-08-01-022-038e यथेन्द्रः समरे सर्वान्दैतेयान्वै समागतान्
BR-08-01-022-039a धनुर्घोरं रामदत्तं गाण्डीवात्तद्विशिष्यते
BR-08-01-022-039c त्रिःसप्तकृत्वः पृथिवी धनुषा तेन निर्जिता
BR-08-01-022-040a धनुषो यस्य कर्माणि दिव्यानि प्राह भार्गवः
BR-08-01-022-040c तद्रामो ह्यददान्मह्यं येन योत्स्यामि पाण्डवम्
BR-08-01-022-041a अद्य दुर्योधनाहं त्वां नन्दयिष्ये सबान्धवम्
BR-08-01-022-041c निहत्य समरे वीरमर्जुनं जयतां वरम्
BR-08-01-022-042a सपर्वतवनद्वीपा हतद्विड्भूः ससागरा
BR-08-01-022-042c पुत्रपौत्रप्रतिष्ठा ते भविष्यत्यद्य पार्थिव
BR-08-01-022-043a नासाध्यं विद्यते मेऽद्य त्वत्प्रियार्थं विशेषतः
BR-08-01-022-043c सम्यग्धर्मानुरक्तस्य सिद्धिरात्मवतो यथा
BR-08-01-022-044a न हि मां समरे सोढुं स शक्तोऽग्निं तरुर्यथा
BR-08-01-022-044c अवश्यं तु मया वाच्यं येन हीनोऽस्मि फल्गुनात्
BR-08-01-022-045a ज्या तस्य धनुषो दिव्या तथाक्षय्यौ महेषुधी
BR-08-01-022-045c तस्य दिव्यं धनुः श्रेष्ठं गाण्डीवमजरं युधि
BR-08-01-022-046a विजयं च महद्दिव्यं ममापि धनुरुत्तमम्
BR-08-01-022-046c तत्राहमधिकः पार्थाद्धनुषा तेन पार्थिव
BR-08-01-022-047a मया चाभ्यधिको वीरः पाण्डवस्तन्निबोध मे
BR-08-01-022-047c रश्मिग्राहश्च दाशार्हः सर्वलोकनमस्कृतः
BR-08-01-022-048a अग्निदत्तश्च वै दिव्यो रथः काञ्चनभूषणः
BR-08-01-022-048c अच्छेद्यः सर्वतो वीर वाजिनश्च मनोजवाः
BR-08-01-022-048e ध्वजश्च दिव्यो द्युतिमान्वानरो विस्मयङ्करः
BR-08-01-022-049a कृष्णश्च स्रष्टा जगतो रथं तमभिरक्षति
BR-08-01-022-049c एभिर्द्रव्यैरहं हीनो योद्धुमिच्छामि पाण्डवम्
BR-08-01-022-050a अयं तु सदृशो वीरः शल्यः समितिशोभनः
BR-08-01-022-050c सारथ्यं यदि मे कुर्याद्ध्रुवस्ते विजयो भवेत्
BR-08-01-022-051a तस्य मे सारथिः शल्यो भवत्वसुकरः परैः
BR-08-01-022-051c नाराचान्गार्ध्रपत्रांश्च शकटानि वहन्तु मे
BR-08-01-022-052a रथाश्च मुख्या राजेन्द्र युक्ता वाजिभिरुत्तमैः
BR-08-01-022-052c आयान्तु पश्चात्सततं मामेव भरतर्षभ
BR-08-01-022-053a एवमभ्यधिकः पार्थाद्भविष्यामि गुणैरहम्
BR-08-01-022-053c शल्यो ह्यभ्यधिकः कृष्णादर्जुनादधिको ह्यहम्
BR-08-01-022-054a यथाश्वहृदयं वेद दाशार्हः परवीरहा
BR-08-01-022-054c तथा शल्योऽपि जानीते हयानां वै महारथः
BR-08-01-022-055a बाहुवीर्ये समो नास्ति मद्रराजस्य कश्चन
BR-08-01-022-055c तथास्त्रैर्मत्समो नास्ति कश्चिदेव धनुर्धरः
BR-08-01-022-056a तथा शल्यसमो नास्ति हययाने ह कश्चन
BR-08-01-022-056c सोऽयमभ्यधिकः पार्थाद्भविष्यति रथो मम
BR-08-01-022-057a एतत्कृतं महाराज त्वयेच्छामि परन्तप
BR-08-01-022-057c एवं कृते कृतं मह्यं सर्वकामैर्भविष्यति
BR-08-01-022-058a ततो द्रष्टासि समरे यत्करिष्यामि भारत
BR-08-01-022-058c सर्वथा पाण्डवान्सर्वाञ्जेष्याम्यद्य समागतान्
BR-08-01-022-059  दुर्योधन उवाच
BR-08-01-022-059a सर्वमेतत्करिष्यामि यथा त्वं कर्ण मन्यसे
BR-08-01-022-059c सोपासङ्गा रथाः साश्वा अनुयास्यन्ति सूतज
BR-08-01-022-060a नाराचान्गार्ध्रपक्षांश्च शकटानि वहन्तु ते
BR-08-01-022-060c अनुयास्याम कर्ण त्वां वयं सर्वे च पार्थिवाः
BR-08-01-022-061  सञ्जय उवाच
BR-08-01-022-061a एवमुक्त्वा महाराज तव पुत्राः प्रतापवान्
BR-08-01-022-061c अभिगम्याब्रवीद्राजा मद्रराजमिदं वचः
