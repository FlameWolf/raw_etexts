BR-08-01-060-001  सञ्जय उवाच
BR-08-01-060-001a ततः कर्णः कुरुषु प्रद्रुतेषु वरूथिना श्वेतहयेन राजन्
BR-08-01-060-001c पाञ्चालपुत्रान्व्यधमत्सूतपुत्रो महेषुभिर्वात इवाभ्रसङ्घान्
BR-08-01-060-002a सूतं रथादञ्जलिकेन पात्य जघान चाश्वाञ्जनमेजयस्य
BR-08-01-060-002c शतानीकं सुतसोमं च भल्लैरवाकिरद्धनुषी चाप्यकृन्तत्
BR-08-01-060-003a धृष्टद्युम्नं निर्बिभेदाथ षड्भिर्जघान चाश्वं दक्षिणं तस्य सङ्ख्ये
BR-08-01-060-003c हत्वा चाश्वान्सात्यकेः सूतपुत्रः कैकेयपुत्रं न्यवधीद्विशोकम्
BR-08-01-060-004a तमभ्यधावन्निहते कुमारे कैकेयसेनापतिरुग्रधन्वा
BR-08-01-060-004c शरैर्विभिन्नं भृशमुग्रवेगैः कर्णात्मजं सोऽभ्यहनत्सुषेणम्
BR-08-01-060-005a तस्यार्धचन्द्रैस्त्रिभिरुच्चकर्त प्रसह्य बाहू च शिरश्च कर्णः
BR-08-01-060-005c स स्यन्दनाद्गामपतद्गतासुः परश्वधैः शाल इवावरुग्णः
BR-08-01-060-006a हताश्वमञ्जोगतिभिः सुषेणः शिनिप्रवीरं निशितैः पृषत्कैः
BR-08-01-060-006c प्रच्छाद्य नृत्यन्निव सौतिपुत्रः शैनेयबाणाभिहतः पपात
BR-08-01-060-007a पुत्रे हते क्रोधपरीतचेताः कर्णः शिनीनामृषभं जिघांसुः
BR-08-01-060-007c हतोऽसि शैनेय इति ब्रुवन्स व्यवासृजद्बाणममित्रसाहम्
BR-08-01-060-008a स तस्य चिच्छेद शरं शिखण्डी त्रिभिस्त्रिभिश्च प्रतुतोद कर्णम्
BR-08-01-060-008c शिखण्डिनः कार्मुकं स ध्वजं च च्छित्त्वा शराभ्यामहनत्सुजातम्
BR-08-01-060-009a शिखण्डिनं षड्भिरविध्यदुग्रो दान्तो धार्ष्टद्युम्नशिरश्चकर्त
BR-08-01-060-009c अथाभिनत्सुतसोमं शरेण स संशितेनाधिरथिर्महात्मा
BR-08-01-060-010a अथाक्रन्दे तुमुले वर्तमाने धार्ष्टद्युम्ने निहते तत्र कृष्णः
BR-08-01-060-010c अपाञ्चाल्यं क्रियते याहि पार्थ कर्णं जहीत्यब्रवीद्राजसिंह
BR-08-01-060-011a ततः प्रहस्याशु नरप्रवीरो रथं रथेनाधिरथेर्जगाम
BR-08-01-060-011c भये तेषां त्राणमिच्छन्सुबाहुरभ्याहतानां रथयूथपेन
BR-08-01-060-012a विस्फार्य गाण्डीवमथोग्रघोषं ज्यया समाहत्य तले भृशं च
BR-08-01-060-012c बाणान्धकारं सहसैव कृत्वा जघान नागाश्वरथान्नरांश्च
BR-08-01-060-013a तं भीमसेनोऽनु ययौ रथेन पृष्ठे रक्षन्पाण्डवमेकवीरम्
BR-08-01-060-013c तौ राजपुत्रौ त्वरितौ रथाभ्यां कर्णाय यातावरिभिर्विमुक्तौ
BR-08-01-060-014a अत्रान्तरे सुमहत्सूतपुत्रश्चक्रे युद्धं सोमकान्सम्प्रमृद्नन्
BR-08-01-060-014c रथाश्वमातङ्गगणाञ्जघान प्रच्छादयामास दिशः शरैश्च
BR-08-01-060-015a तमुत्तमौजा जनमेजयश्च क्रुद्धौ युधामन्युशिखण्डिनौ च
BR-08-01-060-015c कर्णं विनेदुः सहिताः पृषत्कैः सम्मर्दमानाः सह पार्षतेन
BR-08-01-060-016a ते पञ्च पाञ्चालरथाः सुरूपैर्वैकर्तनं कर्णमभिद्रवन्तः
BR-08-01-060-016c तस्माद्रथाच्च्यावयितुं न शेकुर्धैर्यात्कृतात्मानमिवेन्द्रियाणि
BR-08-01-060-017a तेषां धनूंषि ध्वजवाजिसूतांस्तूणं पताकाश्च निकृत्य बाणैः
BR-08-01-060-017c तान्पञ्चभिः स त्वहनत्पृषत्कैः कर्णस्ततः सिंह इवोन्ननाद
BR-08-01-060-018a तस्यास्यतस्तानभिनिघ्नतश्च ज्याबाणहस्तस्य धनुःस्वनेन
BR-08-01-060-018c साद्रिद्रुमा स्यात्पृथिवी विशीर्णा इत्येव मत्वा जनता व्यषीदत्
BR-08-01-060-019a स शक्रचापप्रतिमेन धन्वना भृशाततेनाधिरथिः शरान्सृजन्
BR-08-01-060-019c बभौ रणे दीप्तमरीचिमण्डलो यथांशुमाली परिवेषवांस्तथा
BR-08-01-060-020a शिखण्डिनं द्वादशभिः पराभिनच्छितैः शरैः षड्भिरथोत्तमौजसम्
BR-08-01-060-020c त्रिभिर्युधामन्युमविध्यदाशुगैस्त्रिभिस्त्रिभिः सोमकपार्षतात्मजौ
BR-08-01-060-021a पराजिताः पञ्च महारथास्तु ते महाहवे सूतसुतेन मारिष
BR-08-01-060-021c निरुद्यमास्तस्थुरमित्रमर्दना यथेन्द्रियार्थात्मवता पराजिताः
BR-08-01-060-022a निमज्जतस्तानथ कर्णसागरे विपन्ननावो वणिजो यथार्णवे
BR-08-01-060-022c उद्दध्रिरे नौभिरिवार्णवाद्रथैः सुकल्पितैर्द्रौपदिजाः स्वमातुलान्
BR-08-01-060-023a ततः शिनीनामृषभः शितैः शरैर्निकृत्य कर्णप्रहितानिषून्बहून्
BR-08-01-060-023c विदार्य कर्णं निशितैरयस्मयैस्तवात्मजं ज्येष्ठमविध्यदष्टभिः
BR-08-01-060-024a कृपोऽथ भोजश्च तवात्मजस्तथा स्वयं च कर्णो निशितैरताडयत्
BR-08-01-060-024c स तैश्चतुर्भिर्युयुधे यदूत्तमो दिगीश्वरैर्दैत्यपतिर्यथा तथा
BR-08-01-060-025a समानतेनेष्वसनेन कूजता भृशाततेनामितबाणवर्षिणा
BR-08-01-060-025c बभूव दुर्धर्षतरः स सात्यकिः शरन्नभोमध्यगतो यथा रविः
BR-08-01-060-026a पुनः समासाद्य रथान्सुदंशिताः शिनिप्रवीरं जुगुपुः परन्तपाः
BR-08-01-060-026c समेत्य पाञ्चालरथा महारणे मरुद्गणाः शक्रमिवारिनिग्रहे
BR-08-01-060-027a ततोऽभवद्युद्धमतीव दारुणं तवाहितानां तव सैनिकैः सह
BR-08-01-060-027c रथाश्वमातङ्गविनाशनं तथा यथा सुराणामसुरैः पुराभवत्
BR-08-01-060-028a रथद्विपा वाजिपदातयोऽपि वा भ्रमन्ति नानाविधशस्त्रवेष्टिताः
BR-08-01-060-028c परस्परेणाभिहताश्च चस्खलुर्विनेदुरार्ता व्यसवोऽपतन्त च
BR-08-01-060-029a तथा गते भीममभीस्तवात्मजः ससार राजावरजः किरञ्शरैः
BR-08-01-060-029c तमभ्यधावत्त्वरितो वृकोदरो महारुरुं सिंह इवाभिपेतिवान्
BR-08-01-060-030a ततस्तयोर्युद्धमतीतमानुषं प्रदीव्यतोः प्राणदुरोदरेऽभवत्
BR-08-01-060-030c परस्परेणाभिनिविष्टरोषयोरुदग्रयोः शम्बरशक्रयोर्यथा
BR-08-01-060-031a शरैः शरीरान्तकरैः सुतेजनैर्निजघ्नतुस्तावितरेतरं भृशम्
BR-08-01-060-031c सकृत्प्रभिन्नाविव वाशितान्तरे महागजौ मन्मथसक्तचेतसौ
BR-08-01-060-032a तवात्मजस्याथ वृकोदरस्त्वरन्धनुः क्षुराभ्यां ध्वजमेव चाच्छिनत्
BR-08-01-060-032c ललाटमप्यस्य बिभेद पत्रिणा शिरश्च कायात्प्रजहार सारथेः
BR-08-01-060-033a स राजपुत्रोऽन्यदवाप्य कार्मुकं वृकोदरं द्वादशभिः पराभिनत्
BR-08-01-060-033c स्वयं नियच्छंस्तुरगानजिह्मगैः शरैश्च भीमं पुनरभ्यवीवृषत्

