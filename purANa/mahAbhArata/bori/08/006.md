BR-08-01-006-001  सञ्जय उवाच
BR-08-01-006-001a हते द्रोणे महेष्वासे तस्मिन्नहनि भारत
BR-08-01-006-001c कृते च मोघसङ्कल्पे द्रोणपुत्रे महारथे
BR-08-01-006-002a द्रवमाणे महाराज कौरवाणां बले तथा
BR-08-01-006-002c व्यूह्य पार्थः स्वकं सैन्यमतिष्ठद्भ्रातृभिः सह
BR-08-01-006-003a तमवस्थितमाज्ञाय पुत्रस्ते भरतर्षभ
BR-08-01-006-003c द्रवच्च स्वबलं दृष्ट्वा पौरुषेण न्यवारयत्
BR-08-01-006-004a स्वमनीकमवस्थाप्य बाहुवीर्ये व्यवस्थितः
BR-08-01-006-004c युद्ध्वा च सुचिरं कालं पाण्डवैः सह भारत
BR-08-01-006-005a लब्धलक्षैः परैर्हृष्टैर्व्यायच्छद्भिश्चिरं तदा
BR-08-01-006-005c सन्ध्याकालं समासाद्य प्रत्याहारमकारयत्
BR-08-01-006-006a कृत्वावहारं सैन्यानां प्रविश्य शिबिरं स्वकम्
BR-08-01-006-006c कुरवोऽऽत्महितं मन्त्रं मन्त्रयां चक्रिरे तदा
BR-08-01-006-007a पर्यङ्केषु परार्ध्येषु स्पर्ध्यास्तरणवत्सु च
BR-08-01-006-007c वरासनेषूपविष्टाः सुखशय्यास्विवामराः
BR-08-01-006-008a ततो दुर्योधनो राजा साम्ना परमवल्गुना
BR-08-01-006-008c तानाभाष्य महेष्वासान्प्राप्तकालमभाषत
BR-08-01-006-009a मतिं मतिमतां श्रेष्ठाः सर्वे प्रब्रूत माचिरम्
BR-08-01-006-009c एवं गते तु यत्कार्यं भवेत्कार्यकरं नृपाः
BR-08-01-006-010a एवमुक्ते नरेन्द्रेण नरसिंहा युयुत्सवः
BR-08-01-006-010c चक्रुर्नानाविधाश्चेष्टाः सिंहासनगतास्तदा
BR-08-01-006-011a तेषां निशम्येङ्गितानि युद्धे प्राणाञ्जुहूषताम्
BR-08-01-006-011c समुद्वीक्ष्य मुखं राज्ञो बालार्कसमवर्चसः
BR-08-01-006-011e आचार्यपुत्रो मेधावी वाक्यज्ञो वाक्यमाददे
BR-08-01-006-012a रागो योगस्तथा दाक्ष्यं नयश्चेत्यर्थसाधकाः
BR-08-01-006-012c उपायाः पण्डितैः प्रोक्ताः सर्वे दैवसमाश्रिताः
BR-08-01-006-013a लोकप्रवीरा येऽस्माकं देवकल्पा महारथाः
BR-08-01-006-013c नीतिमन्तस्तथा युक्ता दक्षा रक्ताश्च ते हताः
BR-08-01-006-014a न त्वेव कार्यं नैराश्यमस्माभिर्विजयं प्रति
BR-08-01-006-014c सुनीतैरिह सर्वार्थैर्दैवमप्यनुलोम्यते
BR-08-01-006-015a ते वयं प्रवरं नॄणां सर्वैर्गुणगणैर्युतम्
BR-08-01-006-015c कर्णं सेनापतिं कृत्वा प्रमथिष्यामहे रिपून्
BR-08-01-006-016a ततो दुर्योधनः प्रीतः प्रियं श्रुत्वा वचस्तदा
BR-08-01-006-016c प्रीतिसंस्कारसंयुक्तं तथ्यमात्महितं शुभम्
BR-08-01-006-017a स्वं मनः समवस्थाप्य बाहुवीर्यमुपाश्रितः
BR-08-01-006-017c दुर्योधनो महाराज राधेयमिदमब्रवीत्
BR-08-01-006-018a कर्ण जानामि ते वीर्यं सौहृदं च परं मयि
BR-08-01-006-018c तथापि त्वां महाबाहो प्रवक्ष्यामि हितं वचः
BR-08-01-006-019a श्रुत्वा यथेष्टं च कुरु वीर यत्तव रोचते
BR-08-01-006-019c भवान्प्राज्ञतमो नित्यं मम चैव परा गतिः
BR-08-01-006-020a भीष्मद्रोणावतिरथौ हतौ सेनापती मम
BR-08-01-006-020c सेनापतिर्भवानस्तु ताभ्यां द्रविणवत्तरः
BR-08-01-006-021a वृद्धौ च तौ महेष्वासौ सापेक्षौ च धनञ्जये
BR-08-01-006-021c मानितौ च मया वीरौ राधेय वचनात्तव
BR-08-01-006-022a पितामहत्वं सम्प्रेक्ष्य पाण्डुपुत्रा महारणे
BR-08-01-006-022c रक्षितास्तात भीष्मेण दिवसानि दशैव ह
BR-08-01-006-023a न्यस्तशस्त्रे च भवति हतो भीष्मः पितामहः
BR-08-01-006-023c शिखण्डिनं पुरस्कृत्य फल्गुनेन महाहवे
BR-08-01-006-024a हते तस्मिन्महाभागे शरतल्पगते तदा
BR-08-01-006-024c त्वयोक्ते पुरुषव्याघ्र द्रोणो ह्यासीत्पुरःसरः
BR-08-01-006-025a तेनापि रक्षिताः पार्थाः शिष्यत्वादिह संयुगे
BR-08-01-006-025c स चापि निहतो वृद्धो धृष्टद्युम्नेन सत्वरम्
BR-08-01-006-026a निहताभ्यां प्रधानाभ्यां ताभ्याममितविक्रम
BR-08-01-006-026c त्वत्समं समरे योधं नान्यं पश्यामि चिन्तयन्
BR-08-01-006-027a भवानेव तु नः शक्तो विजयाय न संशयः
BR-08-01-006-027c पूर्वं मध्ये च पश्चाच्च तवैव विदितं हि तत्
BR-08-01-006-028a स भवान्धुर्यवत्सङ्ख्ये धुरमुद्वोढुमर्हसि
BR-08-01-006-028c अभिषेचय सेनान्ये स्वयमात्मानमात्मना
BR-08-01-006-029a देवतानां यथा स्कन्दः सेनानीः प्रभुरव्ययः
BR-08-01-006-029c तथा भवानिमां सेनां धार्तराष्ट्रीं बिभर्तु मे
BR-08-01-006-029e जहि शत्रुगणान्सर्वान्महेन्द्र इव दानवान्
BR-08-01-006-030a अवस्थितं रणे ज्ञात्वा पाण्डवास्त्वां महारथम्
BR-08-01-006-030c द्रविष्यन्ति सपाञ्चाला विष्णुं दृष्ट्वेव दानवाः
BR-08-01-006-030e तस्मात्त्वं पुरुषव्याघ्र प्रकर्षेथा महाचमूम्
BR-08-01-006-031a भवत्यवस्थिते यत्ते पाण्डवा गतचेतसः
BR-08-01-006-031c भविष्यन्ति सहामात्याः पाञ्चालैः सृञ्जयैः सह
BR-08-01-006-032a यथा ह्यभ्युदितः सूर्यः प्रतपन्स्वेन तेजसा
BR-08-01-006-032c व्यपोहति तमस्तीव्रं तथा शत्रून्व्यपोह नः
BR-08-01-006-033  कर्ण उवाच
BR-08-01-006-033a उक्तमेतन्मया पूर्वं गान्धारे तव सन्निधौ
BR-08-01-006-033c जेष्यामि पाण्डवान्राजन्सपुत्रान्सजनार्दनान्
BR-08-01-006-034a सेनापतिर्भविष्यामि तवाहं नात्र संशयः
BR-08-01-006-034c स्थिरो भव महाराज जितान्विद्धि च पाण्डवान्
BR-08-01-006-035  सञ्जय उवाच
BR-08-01-006-035a एवमुक्तो महातेजास्ततो दुर्योधनो नृपः
BR-08-01-006-035c उत्तस्थौ राजभिः सार्धं देवैरिव शतक्रतुः
BR-08-01-006-035e सेनापत्येन सत्कर्तुं कर्णं स्कन्दमिवामराः
BR-08-01-006-036a ततोऽभिषिषिचुस्तूर्णं विधिदृष्टेन कर्मणा
BR-08-01-006-036c दुर्योधनमुखा राजन्राजानो विजयैषिणः
BR-08-01-006-036e शातकौम्भमयैः कुम्भैर्माहेयैश्चाभिमन्त्रितैः
BR-08-01-006-037a तोयपूर्णैर्विषाणैश्च द्वीपिखड्गमहर्षभैः
BR-08-01-006-037c मणिमुक्तामयैश्चान्यैः पुण्यगन्धैस्तथौषधैः
BR-08-01-006-038a औदुम्बरे समासीनमासने क्षौमसंवृतम्
BR-08-01-006-038c शास्त्रदृष्टेन विधिना संभारैश्च सुसंभृतैः
BR-08-01-006-039a जय पार्थान्सगोविन्दान्सानुगांस्त्वं महाहवे
BR-08-01-006-039c इति तं बन्दिनः प्राहुर्द्विजाश्च भरतर्षभ
BR-08-01-006-040a जहि पार्थान्सपाञ्चालान्राधेय विजयाय नः
BR-08-01-006-040c उद्यन्निव सदा भानुस्तमांस्युग्रैर्गभस्तिभिः
BR-08-01-006-041a न ह्यलं त्वद्विसृष्टानां शराणां ते सकेशवाः
BR-08-01-006-041c कृतघ्नाः सूर्यरश्मीनां ज्वलतामिव दर्शने
BR-08-01-006-042a न हि पार्थाः सपाञ्चालाः स्थातुं शक्तास्तवाग्रतः
BR-08-01-006-042c आत्तशस्त्रस्य समरे महेन्द्रस्येव दानवाः
BR-08-01-006-043a अभिषिक्तस्तु राधेयः प्रभया सोऽमितप्रभः
BR-08-01-006-043c व्यत्यरिच्यत रूपेण दिवाकर इवापरः
BR-08-01-006-044a सेनापत्येन राधेयमभिषिच्य सुतस्तव
BR-08-01-006-044c अमन्यत तदात्मानं कृतार्थं कालचोदितः
BR-08-01-006-045a कर्णोऽपि राजन्सम्प्राप्य सेनापत्यमरिंदमः
BR-08-01-006-045c योगमाज्ञापयामास सूर्यस्योदयनं प्रति
BR-08-01-006-046a तव पुत्रैर्वृतः कर्णः शुशुभे तत्र भारत
BR-08-01-006-046c देवैरिव यथा स्कन्दः सङ्ग्रामे तारकामये

