BR-08-01-064-001  सञ्जय उवाच
BR-08-01-064-001a तद्देवनागासुरसिद्धसङ्घैर्गन्धर्वयक्षाप्सरसां च सङ्घैः
BR-08-01-064-001c ब्रह्मर्षिराजर्षिसुपर्णजुष्टं बभौ वियद्विस्मयनीयरूपम्
BR-08-01-064-002a नानद्यमानं निनदैर्मनोज्ञैर्वादित्रगीतस्तुतिभिश्च नृत्तैः
BR-08-01-064-002c सर्वेऽन्तरिक्षे ददृशुर्मनुष्याः खस्थांश्च तान्विस्मयनीयरूपान्
BR-08-01-064-003a ततः प्रहृष्टाः कुरुपाण्डुयोधा वादित्रपत्रायुधसिंहनादैः
BR-08-01-064-003c निनादयन्तो वसुधां दिशश्च स्वनेन सर्वे द्विषतो निजघ्नुः
BR-08-01-064-004a नानाश्वमातङ्गरथायुताकुलं वरासिशक्त्यृष्टिनिपातदुःसहम्
BR-08-01-064-004c अभीरुजुष्टं हतदेहसङ्कुलं रणाजिरं लोहितरक्तमाबभौ
BR-08-01-064-005a तथा प्रवृत्तेऽस्त्रभृतां पराभवे धनञ्जयश्चाधिरथिश्च सायकैः
BR-08-01-064-005c दिशश्च सैन्यं च शितैरजिह्मगैः परस्परं प्रोर्णुवतुः स्म दंशितौ
BR-08-01-064-006a ततस्त्वदीयाश्च परे च सायकैः कृतेऽन्धकारे विविदुर्न किञ्चन
BR-08-01-064-006c भयात्तु तावेव रथौ समाश्रयंस्तमोनुदौ खे प्रसृता इवांशवः
BR-08-01-064-007a ततोऽस्त्रमस्त्रेण परस्परस्य तौ विधूय वाताविव पूर्वपश्चिमौ
BR-08-01-064-007c घनान्धकारे वितते तमोनुदौ यथोदितौ तद्वदतीव रेजतुः
BR-08-01-064-008a न चाभिमन्तव्यमिति प्रचोदिताः परे त्वदीयाश्च तदावतस्थिरे
BR-08-01-064-008c महारथौ तौ परिवार्य सर्वतः सुरासुरा वासवशम्बराविव
BR-08-01-064-009a मृदङ्गभेरीपणवानकस्वनैर्निनादिते भारत शङ्खनिस्वनैः
BR-08-01-064-009c ससिंहनादौ बभतुर्नरोत्तमौ शशाङ्कसूर्याविव मेघसंप्लवे
BR-08-01-064-010a महाधनुर्मण्डलमध्यगावुभौ सुवर्चसौ बाणसहस्ररश्मिनौ
BR-08-01-064-010c दिधक्षमाणौ सचराचरं जगद्युगास्तसूर्याविव दुःसहौ रणे
BR-08-01-064-011a उभावजेयावहितान्तकावुभौ जिघांसतुस्तौ कृतिनौ परस्परम्
BR-08-01-064-011c महाहवे वीरवरौ समीयतुर्यथेन्द्रजम्भाविव कर्णपाण्डवौ
BR-08-01-064-012a ततो महास्त्राणि महाधनुर्धरौ विमुञ्चमानाविषुभिर्भयानकैः
BR-08-01-064-012c नराश्वनागानमितौ निजघ्नतुः परस्परं जघ्नतुरुत्तमेषुभिः
BR-08-01-064-013a ततो विसस्रुः पुनरर्दिताः शरैर्नरोत्तमाभ्यां कुरुपाण्डवाश्रयाः
BR-08-01-064-013c सनागपत्त्यश्वरथा दिशो गतास्तथा यथा सिंहभयाद्वनौकसः
BR-08-01-064-014a ततस्तु दुर्योधनभोजसौबलाः कृपश्च शारद्वतसूनुना सह
BR-08-01-064-014c महारथाः पञ्च धनञ्जयाच्युतौ शरैः शरीरान्तकरैरताडयन्
BR-08-01-064-015a धनूंषि तेषामिषुधीन्हयान्ध्वजान्रथांश्च सूतांश्च धनञ्जयः शरैः
BR-08-01-064-015c समं च चिच्छेद पराभिनच्च ताञ्शरोत्तमैर्द्वादशभिश्च सूतजम्
BR-08-01-064-016a अथाभ्यधावंस्त्वरिताः शतं रथाः शतं च नागार्जुनमाततायिनः
BR-08-01-064-016c शकास्तुखारा यवनाश्च सादिनः सहैव काम्बोजवरैर्जिघांसवः
BR-08-01-064-017a वरायुधान्पाणिगतान्करैः सह क्षुरैर्न्यकृन्तंस्त्वरिताः शिरांसि च
BR-08-01-064-017c हयांश्च नागांश्च रथांश्च युध्यतां धनञ्जयः शत्रुगणं तमक्षिणोत्
BR-08-01-064-018a ततोऽन्तरिक्षे सुरतूर्यनिस्वनाः ससाधुवादा हृषितैः समीरिताः
BR-08-01-064-018c निपेतुरप्युत्तमपुष्पवृष्टयः सुरूपगन्धाः पवनेरिताः शिवाः
BR-08-01-064-019a तदद्भुतं देवमनुष्यसाक्षिकं समीक्ष्य भूतानि विसिष्मियुर्नृप
BR-08-01-064-019c तवात्मजः सूतसुतश्च न व्यथां न विस्मयं जग्मतुरेकनिश्चयौ
BR-08-01-064-020a अथाब्रवीद्द्रोणसुतस्तवात्मजं करं करेण प्रतिपीड्य सान्त्वयन्
BR-08-01-064-020c प्रसीद दुर्योधन शाम्य पाण्डवैरलं विरोधेन धिगस्तु विग्रहम्
BR-08-01-064-021a हतो गुरुर्ब्रह्मसमो महास्त्रवित्तथैव भीष्मप्रमुखा नरर्षभाः
BR-08-01-064-021c अहं त्ववध्यो मम चापि मातुलः प्रशाधि राज्यं सह पाण्डवैश्चिरम्
BR-08-01-064-022a धनञ्जयः स्थास्यति वारितो मया जनार्दनो नैव विरोधमिच्छति
BR-08-01-064-022c युधिष्ठिरो भूतहिते सदा रतो वृकोदरस्तद्वशगस्तथा यमौ
BR-08-01-064-023a त्वया च पार्थैश्च परस्परेण प्रजाः शिवं प्राप्नुयुरिच्छति त्वयि
BR-08-01-064-023c व्रजन्तु शेषाः स्वपुराणि पार्थिवा निवृत्तवैराश्च भवन्तु सैनिकाः
BR-08-01-064-024a न चेद्वचः श्रोष्यसि मे नराधिप ध्रुवं प्रतप्तासि हतोऽरिभिर्युधि
BR-08-01-064-024c इदं च दृष्टं जगता सह त्वया कृतं यदेकेन किरीटमालिना
BR-08-01-064-024e यथा न कुर्याद्बलभिन्न चान्तको न च प्रचेता भगवान्न यक्षराट्
BR-08-01-064-025a अतोऽपि भूयांश्च गुणैर्धनञ्जयः स चाभिपत्स्यत्यखिलं वचो मम
BR-08-01-064-025c तवानुयात्रां च तथा करिष्यति प्रसीद राजञ्जगतः शमाय वै
BR-08-01-064-026a ममापि मानः परमः सदा त्वयि ब्रवीम्यतस्त्वां परमाच्च सौहृदात्
BR-08-01-064-026c निवारयिष्यामि हि कर्णमप्यहं यदा भवान्सप्रणयो भविष्यति
BR-08-01-064-027a वदन्ति मित्रं सहजं विचक्षणास्तथैव साम्ना च धनेन चार्जितम्
BR-08-01-064-027c प्रतापतश्चोपनतं चतुर्विधं तदस्ति सर्वं त्वयि पाण्डवेषु च
BR-08-01-064-028a निसर्गतस्ते तव वीर बान्धवाः पुनश्च साम्ना च समाप्नुहि स्थिरम्
BR-08-01-064-028c त्वयि प्रसन्ने यदि मित्रतामियुर्ध्रुवं नरेन्द्रेन्द्र तथा त्वमाचर
BR-08-01-064-029a स एवमुक्तः सुहृदा वचो हितं विचिन्त्य निःश्वस्य च दुर्मनाब्रवीत्
BR-08-01-064-029c यथा भवानाह सखे तथैव तन्ममापि च ज्ञापयतो वचः शृणु
BR-08-01-064-030a निहत्य दुःशासनमुक्तवान्बहु प्रसह्य शार्दूलवदेष दुर्मतिः
BR-08-01-064-030c वृकोदरस्तद्धृदये मम स्थितं न तत्परोक्षं भवतः कुतः शमः
BR-08-01-064-031a न चापि कर्णं गुरुपुत्र संस्तवादुपारमेत्यर्हसि वक्तुमच्युत
BR-08-01-064-031c श्रमेण युक्तो महताद्य फल्गुनस्तमेष कर्णः प्रसभं हनिष्यति
BR-08-01-064-032a तमेवमुक्त्वाभ्यनुनीय चासकृत्तवात्मजः स्वाननुशास्ति सैनिकान्
BR-08-01-064-032c समाघ्नताभिद्रवताहितानिमान्सबाणशब्दान्किमु जोषमास्यते

