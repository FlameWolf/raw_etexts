BR-08-01-023-001  सञ्जय उवाच
BR-08-01-023-001a पुत्रस्तव महाराज मद्रराजमिदं वचः
BR-08-01-023-001c विनयेनोपसङ्गम्य प्रणयाद्वाक्यमब्रवीत्
BR-08-01-023-002a सत्यव्रत महाभाग द्विषतामघवर्धन
BR-08-01-023-002c मद्रेश्वर रणे शूर परसैन्यभयङ्कर
BR-08-01-023-003a श्रुतवानसि कर्णस्य ब्रुवतो वदतां वर
BR-08-01-023-003c यथा नृपतिसिंहानां मध्ये त्वां वरयत्ययम्
BR-08-01-023-004a तस्मात्पार्थविनाशार्थं हितार्थं मम चैव हि
BR-08-01-023-004c सारथ्यं रथिनां श्रेष्ठ सुमनाः कर्तुमर्हसि
BR-08-01-023-005a अस्याभीशुग्रहो लोके नान्योऽस्ति भवता समः
BR-08-01-023-005c स पातु सर्वतः कर्णं भवान्ब्रह्मेव शङ्करम्
BR-08-01-023-006a पार्थस्य सचिवः कृष्णो यथाभीशुग्रहो वरः
BR-08-01-023-006c तथा त्वमपि राधेयं सर्वतः परिपालय
BR-08-01-023-007a भीष्मो द्रोणः कृपः कर्णो भवान्भोजश्च वीर्यवान्
BR-08-01-023-007c शकुनिः सौबलो द्रौणिरहमेव च नो बलम्
BR-08-01-023-007e एषामेव कृतो भागो नवधा पृतनापते
BR-08-01-023-008a नैव भागोऽत्र भीष्मस्य द्रोणस्य च महात्मनः
BR-08-01-023-008c ताभ्यामतीत्य तौ भागौ निहता मम शत्रवः
BR-08-01-023-009a वृद्धौ हि तौ नरव्याघ्रौ छलेन निहतौ च तौ
BR-08-01-023-009c कृत्वा नसुकरं कर्म गतौ स्वर्गमितोऽनघ
BR-08-01-023-010a तथान्ये पुरुषव्याघ्राः परैर्विनिहता युधि
BR-08-01-023-010c अस्मदीयाश्च बहवः स्वर्गायोपगता रणे
BR-08-01-023-010e त्यक्त्वा प्राणान्यथाशक्ति चेष्टाः कृत्वा च पुष्कलाः
BR-08-01-023-011a कर्णो ह्येको महाबाहुरस्मत्प्रियहिते रतः
BR-08-01-023-011c भवांश्च पुरुषव्याघ्र सर्वलोकमहारथः
BR-08-01-023-011e तस्मिञ्जयाशा विपुला मम मद्रजनाधिप
BR-08-01-023-012a पार्थस्य समरे कृष्णो यथाभीशुवरग्रहः
BR-08-01-023-012c तेन युक्तो रणे पार्थो रक्ष्यमाणश्च पार्थिव
BR-08-01-023-012e यानि कर्माणि कुरुते प्रत्यक्षाणि तथैव ते
BR-08-01-023-013a पूर्वं न समरे ह्येवमवधीदर्जुनो रिपून्
BR-08-01-023-013c अहन्यहनि मद्रेश द्रावयन्दृश्यते युधि
BR-08-01-023-014a भागोऽवशिष्टः कर्णस्य तव चैव महाद्युते
BR-08-01-023-014c तं भागं सह कर्णेन युगपन्नाशयाहवे
BR-08-01-023-015a सूर्यारुणौ यथा दृष्ट्वा तमो नश्यति मारिष
BR-08-01-023-015c तथा नश्यन्तु कौन्तेयाः सपाञ्चालाः ससृञ्जयाः
BR-08-01-023-016a रथानां प्रवरः कर्णो यन्तॄणां प्रवरो भवान्
BR-08-01-023-016c सन्निपातः समो लोके भवतोर्नास्ति कश्चन
BR-08-01-023-017a यथा सर्वास्ववस्थासु वार्ष्णेयः पाति पाण्डवम्
BR-08-01-023-017c तथा भवान्परित्रातु कर्णं वैकर्तनं रणे
BR-08-01-023-018a त्वया सारथिना ह्येष अप्रधृष्यो भविष्यति
BR-08-01-023-018c देवतानामपि रणे सशक्राणां महीपते
BR-08-01-023-018e किं पुनः पाण्डवेयानां मातिशङ्कीर्वचो मम
BR-08-01-023-019a दुर्योधनवचः श्रुत्वा शल्यः क्रोधसमन्वितः
BR-08-01-023-019c त्रिशिखां भ्रुकुटीं कृत्वा धुन्वन्हस्तौ पुनः पुनः
BR-08-01-023-020a क्रोधरक्ते महानेत्रे परिवर्त्य महाभुजः
BR-08-01-023-020c कुलैश्वर्यश्रुतिबलैर्दृप्तः शल्योऽब्रवीदिदम्
BR-08-01-023-021a अवमन्यसे मां गान्धारे ध्रुवं मां परिशङ्कसे
BR-08-01-023-021c यन्मां ब्रवीषि विस्रब्धं सारथ्यं क्रियतामिति
BR-08-01-023-022a अस्मत्तोऽभ्यधिकं कर्णं मन्यमानः प्रशंससि
BR-08-01-023-022c न चाहं युधि राधेयं गणये तुल्यमात्मना
BR-08-01-023-023a आदिश्यतामभ्यधिको ममांशः पृथिवीपते
BR-08-01-023-023c तमहं समरे हत्वा गमिष्यामि यथागतम्
BR-08-01-023-024a अथ वाप्येक एवाहं योत्स्यामि कुरुनन्दन
BR-08-01-023-024c पश्य वीर्यं ममाद्य त्वं सङ्ग्रामे दहतो रिपून्
BR-08-01-023-025a न चाभिकामान्कौरव्य विधाय हृदये पुमान्
BR-08-01-023-025c अस्मद्विधः प्रवर्तेत मा मा त्वमतिशङ्किथाः
BR-08-01-023-026a युधि चाप्यवमानो मे न कर्तव्यः कथञ्चन
BR-08-01-023-026c पश्य हीमौ मम भुजौ वज्रसंहननोपमौ
BR-08-01-023-027a धनुः पश्य च मे चित्रं शरांश्चाशीविषोपमान्
BR-08-01-023-027c रथं पश्य च मे कॢप्तं सदश्वैर्वातवेगितैः
BR-08-01-023-027e गदां च पश्य गान्धारे हेमपट्टविभूषिताम्
BR-08-01-023-028a दारयेयं महीं क्रुद्धो विकिरेयं च पर्वतान्
BR-08-01-023-028c शोषयेयं समुद्रांश्च तेजसा स्वेन पार्थिव
BR-08-01-023-029a तन्मामेवंविधं जानन्समर्थमरिनिग्रहे
BR-08-01-023-029c कस्माद्युनक्षि सारथ्ये न्यूनस्याधिरथेर्नृप
BR-08-01-023-030a न नाम धुरि राजेन्द्र प्रयोक्तुं त्वमिहार्हसि
BR-08-01-023-030c न हि पापीयसः श्रेयान्भूत्वा प्रेष्यत्वमुत्सहे
BR-08-01-023-031a यो ह्यभ्युपगतं प्रीत्या गरीयांसं वशे स्थितम्
BR-08-01-023-031c वशे पापीयसो धत्ते तत्पापमधरोत्तरम्
BR-08-01-023-032a ब्राह्मणा ब्रह्मणा सृष्टा मुखात्क्षत्रमथोरसः
BR-08-01-023-032c ऊरुभ्यामसृजद्वैश्याञ्शूद्रान्पद्भ्यामिति श्रुतिः
BR-08-01-023-032e तेभ्यो वर्णविशेषाश्च प्रतिलोमानुलोमजाः
BR-08-01-023-033a अथान्योन्यस्य संयोगाच्चातुर्वर्ण्यस्य भारत
BR-08-01-023-033c गोप्तारः सङ्ग्रहीतारो दातारः क्षत्रियाः स्मृताः
BR-08-01-023-034a याजनाध्यापनैर्विप्रा विशुद्धैश्च प्रतिग्रहैः
BR-08-01-023-034c लोकस्यानुग्रहार्थाय स्थापिता ब्रह्मणा भुवि
BR-08-01-023-035a कृषिश्च पाशुपाल्यं च विशां दानं च सर्वशः
BR-08-01-023-035c ब्रह्मक्षत्रविशां शूद्रा विहिताः परिचारकाः
BR-08-01-023-036a ब्रह्मक्षत्रस्य विहिताः सूता वै परिचारकाः
BR-08-01-023-036c न विट्शूद्रस्य तत्रैव शृणु वाक्यं ममानघ
BR-08-01-023-037a सोऽहं मूर्धावसिक्तः सन्राजर्षिकुलसम्भवः
BR-08-01-023-037c महारथः समाख्यातः सेव्यः स्तव्यश्च बन्दिनाम्
BR-08-01-023-038a सोऽहमेतादृशो भूत्वा नेहारिकुलमर्दन
BR-08-01-023-038c सूतपुत्रस्य सङ्ग्रामे सारथ्यं कर्तुमुत्सहे
BR-08-01-023-039a अवमानमहं प्राप्य न योत्स्यामि कथञ्चन
BR-08-01-023-039c आपृच्छ्य त्वाद्य गान्धारे गमिष्यामि यथागतम्
BR-08-01-023-040a एवमुक्त्वा नरव्याघ्रः शल्यः समितिशोभनः
BR-08-01-023-040c उत्थाय प्रययौ तूर्णं राजमध्यादमर्षितः
BR-08-01-023-041a प्रणयाद्बहुमानाच्च तं निगृह्य सुतस्तव
BR-08-01-023-041c अब्रवीन्मधुरं वाक्यं साम सर्वार्थसाधकम्
BR-08-01-023-042a यथा शल्य त्वमात्थेदमेवमेतदसंशयम्
BR-08-01-023-042c अभिप्रायस्तु मे कश्चित्तं निबोध जनेश्वर
BR-08-01-023-043a न कर्णोऽभ्यधिकस्त्वत्तः शङ्के नैव कथञ्चन
BR-08-01-023-043c न हि मद्रेश्वरो राजा कुर्याद्यदनृतं भवेत्
BR-08-01-023-044a ऋतमेव हि पूर्वास्ते वहन्ति पुरुषोत्तमाः
BR-08-01-023-044c तस्मादार्तायनिः प्रोक्तो भवानिति मतिर्मम
BR-08-01-023-045a शल्यभूतश्च शत्रूणां यस्मात्त्वं भुवि मानद
BR-08-01-023-045c तस्माच्छल्येति ते नाम कथ्यते पृथिवीपते
BR-08-01-023-046a यदेव व्याहृतं पूर्वं भवता भूरिदक्षिण
BR-08-01-023-046c तदेव कुरु धर्मज्ञ मदर्थं यद्यदुच्यसे
BR-08-01-023-047a न च त्वत्तो हि राधेयो न चाहमपि वीर्यवान्
BR-08-01-023-047c वृणीमस्त्वां हयाग्र्याणां यन्तारमिति संयुगे
BR-08-01-023-048a यथा ह्यभ्यधिकं कर्णं गुणैस्तात धनञ्जयात्
BR-08-01-023-048c वासुदेवादपि त्वां च लोकोऽयमिति मन्यते
BR-08-01-023-049a कर्णो ह्यभ्यधिकः पार्थादस्त्रैरेव नरर्षभ
BR-08-01-023-049c भवानप्यधिकः कृष्णादश्वयाने बले तथा
BR-08-01-023-050a यथाश्वहृदयं वेद वासुदेवो महामनाः
BR-08-01-023-050c द्विगुणं त्वं तथा वेत्थ मद्रराज न संशयः
BR-08-01-023-051  शल्य उवाच
BR-08-01-023-051a यन्मा ब्रवीषि गान्धारे मध्ये सैन्यस्य कौरव
BR-08-01-023-051c विशिष्टं देवकीपुत्रात्प्रीतिमानस्म्यहं त्वयि
BR-08-01-023-052a एष सारथ्यमातिष्ठे राधेयस्य यशस्विनः
BR-08-01-023-052c युध्यतः पाण्डवाग्र्येण यथा त्वं वीर मन्यसे
BR-08-01-023-053a समयश्च हि मे वीर कश्चिद्वैकर्तनं प्रति
BR-08-01-023-053c उत्सृजेयं यथाश्रद्धमहं वाचोऽस्य सन्निधौ
BR-08-01-023-054  संजय उवाच
BR-08-01-023-054a तथेति राजन्पुत्रस्ते सह कर्णेन भारत
BR-08-01-023-054c अब्रवीन्मद्रराजस्य सुतं भरतसत्तम
