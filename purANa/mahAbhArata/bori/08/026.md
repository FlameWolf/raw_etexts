BR-08-01-026-001  दुर्योधन उवाच
BR-08-01-026-001a अयं ते कर्ण सारथ्यं मद्रराजः करिष्यति
BR-08-01-026-001c कृष्णादभ्यधिको यन्ता देवेन्द्रस्येव मातलिः
BR-08-01-026-002a यथा हरिहयैर्युक्तं सङ्गृह्णाति स मातलिः
BR-08-01-026-002c शल्यस्तव तथाद्यायं संयन्ता रथवाजिनाम्
BR-08-01-026-003a योधे त्वयि रथस्थे च मद्रराजे च सारथौ
BR-08-01-026-003c रथश्रेष्ठो ध्रुवं सङ्ख्ये पार्थो नाभिभविष्यति
BR-08-01-026-004  सञ्जय उवाच
BR-08-01-026-004a ततो दुर्योधनो भूयो मद्रराजं तरस्विनम्
BR-08-01-026-004c उवाच राजन्सङ्ग्रामे संयच्छन्तं हयोत्तमान्
BR-08-01-026-005a त्वयाभिगुप्तो राधेयो विजेष्यति धनञ्जयम्
BR-08-01-026-005c इत्युक्तो रथमास्थाय तथेति प्राह भारत
BR-08-01-026-006a शल्येऽभ्युपगते कर्णः सारथिं सुमनोऽब्रवीत्
BR-08-01-026-006c स्वं सूत स्यन्दनं मह्यं कल्पयेत्यसकृत्त्वरन्
BR-08-01-026-007a ततो जैत्रं रथवरं गन्धर्वनगरोपमम्
BR-08-01-026-007c विधिवत्कल्पितं भर्त्रे जयेत्युक्त्वा न्यवेदयत्
BR-08-01-026-008a तं रथं रथिनां श्रेष्ठः कर्णोऽभ्यर्च्य यथाविधि
BR-08-01-026-008c सम्पादितं ब्रह्मविदा पूर्वमेव पुरोधसा
BR-08-01-026-009a कृत्वा प्रदक्षिणं यत्नादुपस्थाय च भास्करम्
BR-08-01-026-009c समीपस्थं मद्रराजं समारोपयदग्रतः
BR-08-01-026-010a ततः कर्णस्य दुर्धर्षं स्यन्दनप्रवरं महत्
BR-08-01-026-010c आरुरोह महातेजाः शल्यः सिंह इवाचलम्
BR-08-01-026-011a ततः शल्यास्थितं राजन्कर्णः स्वरथमुत्तमम्
BR-08-01-026-011c अध्यतिष्ठद्यथाम्भोदं विद्युत्वन्तं दिवाकरः
BR-08-01-026-012a तावेकरथमारूढावादित्याग्निसमत्विषौ
BR-08-01-026-012c व्यभ्राजेतां यथा मेघं सूर्याग्नी सहितौ दिवि
BR-08-01-026-013a संस्तूयमानौ तौ वीरौ तदास्तां द्युतिमत्तरौ
BR-08-01-026-013c ऋत्विक्सदस्यैरिन्द्राग्नी हूयमानाविवाध्वरे
BR-08-01-026-014a स शल्यसङ्गृहीताश्वे रथे कर्णः स्थितोऽभवत्
BR-08-01-026-014c धनुर्विस्फारयन्घोरं परिवेषीव भास्करः
BR-08-01-026-015a आस्थितः स रथश्रेष्ठं कर्णः शरगभस्तिमान्
BR-08-01-026-015c प्रबभौ पुरुषव्याघ्रो मन्दरस्थ इवांशुमान्
BR-08-01-026-016a तं रथस्थं महावीरं यान्तं चामिततेजसम्
BR-08-01-026-016c दुर्योधनः स्म राधेयमिदं वचनमब्रवीत्
BR-08-01-026-017a अकृतं द्रोणभीष्माभ्यां दुष्करं कर्म संयुगे
BR-08-01-026-017c कुरुष्वाधिरथे वीर मिषतां सर्वधन्विनाम्
BR-08-01-026-018a मनोगतं मम ह्यासीद्भीष्मद्रोणौ महारथौ
BR-08-01-026-018c अर्जुनं भीमसेनं च निहन्ताराविति ध्रुवम्
BR-08-01-026-019a ताभ्यां यदकृतं वीर वीरकर्म महामृधे
BR-08-01-026-019c तत्कर्म कुरु राधेय वज्रपाणिरिवापरः
BR-08-01-026-020a गृहाण धर्मराजं वा जहि वा त्वं धनञ्जयम्
BR-08-01-026-020c भीमसेनं च राधेय माद्रीपुत्रौ यमावपि
BR-08-01-026-021a जयश्च तेऽस्तु भद्रं च प्रयाहि पुरुषर्षभ
BR-08-01-026-021c पाण्डुपुत्रस्य सैन्यानि कुरु सर्वाणि भस्मसात्
BR-08-01-026-022a ततस्तूर्यसहस्राणि भेरीणामयुतानि च
BR-08-01-026-022c वाद्यमानान्यरोचन्त मेघशब्दा यथा दिवि
BR-08-01-026-023a प्रतिगृह्य तु तद्वाक्यं रथस्थो रथसत्तमः
BR-08-01-026-023c अभ्यभाषत राधेयः शल्यं युद्धविशारदम्
BR-08-01-026-024a चोदयाश्वान्महाबाहो यावद्धन्मि धनञ्जयम्
BR-08-01-026-024c भीमसेनं यमौ चोभौ राजानं च युधिष्ठिरम्
BR-08-01-026-025a अद्य पश्यतु मे शल्य बाहुवीर्यं धनञ्जयः
BR-08-01-026-025c अस्यतः कङ्कपत्राणां सहस्राणि शतानि च
BR-08-01-026-026a अद्य क्षेप्स्याम्यहं शल्य शरान्परमतेजनान्
BR-08-01-026-026c पाण्डवानां विनाशाय दुर्योधनजयाय च
BR-08-01-026-027  शल्य उवाच
BR-08-01-026-027a सूतपुत्र कथं नु त्वं पाण्डवानवमन्यसे
BR-08-01-026-027c सर्वास्त्रज्ञान्महेष्वासान्सर्वानेव महारथान्
BR-08-01-026-028a अनिवर्तिनो महाभागानजेयान्सत्यविक्रमान्
BR-08-01-026-028c अपि सञ्जनयेयुर्ये भयं साक्षाच्छतक्रतोः
BR-08-01-026-029a यदा श्रोष्यसि निर्घोषं विस्फूर्जितमिवाशनेः
BR-08-01-026-029c राधेय गाण्डिवस्याजौ तदा नैवं वदिष्यसि
BR-08-01-026-030  सञ्जय उवाच
BR-08-01-026-030a अनादृत्य तु तद्वाक्यं मद्रराजेन भाषितम्
BR-08-01-026-030c द्रक्ष्यस्यद्येत्यवोचद्वै शल्यं कर्णो नरेश्वर
BR-08-01-026-031a दृष्ट्वा कर्णं महेष्वासं युयुत्सुं समवस्थितम्
BR-08-01-026-031c चुक्रुशुः कुरवः सर्वे हृष्टरूपाः परन्तप
BR-08-01-026-032a ततो दुन्दुभिघोषेण भेरीणां निनदेन च
BR-08-01-026-032c बाणशब्दैश्च विविधैर्गर्जितैश्च तरस्विनाम्
BR-08-01-026-032e निर्ययुस्तावका युद्धे मृत्युं कृत्वा निवर्तनम्
BR-08-01-026-033a प्रयाते तु ततः कर्णे योधेषु मुदितेषु च
BR-08-01-026-033c चचाल पृथिवी राजन्ररास च सुविस्वरम्
BR-08-01-026-034a निश्चरन्तो व्यदृश्यन्त सूर्यात्सप्त महाग्रहाः
BR-08-01-026-034c उल्कापातश्च सञ्जज्ञे दिशां दाहस्तथैव च
BR-08-01-026-034e तथाशन्यश्च सम्पेतुर्ववुर्वाताश्च दारुणाः
BR-08-01-026-035a मृगपक्षिगणाश्चैव बहुशः पृतनां तव
BR-08-01-026-035c अपसव्यं तदा चक्रुर्वेदयन्तो महद्भयम्
BR-08-01-026-036a प्रस्थितस्य च कर्णस्य निपेतुस्तुरगा भुवि
BR-08-01-026-036c अस्थिवर्षं च पतितमन्तरिक्षाद्भयानकम्
BR-08-01-026-037a जज्वलुश्चैव शस्त्राणि ध्वजाश्चैव चकम्पिरे
BR-08-01-026-037c अश्रूणि च व्यमुञ्चन्त वाहनानि विशाम्पते
BR-08-01-026-038a एते चान्ये च बहव उत्पातास्तत्र मारिष
BR-08-01-026-038c समुत्पेतुर्विनाशाय कौरवाणां सुदारुणाः
BR-08-01-026-039a न च तान्गणयामासुः सर्वे ते दैवमोहिताः
BR-08-01-026-039c प्रस्थितं सूतपुत्रं च जयेत्यूचुर्नरा भुवि
BR-08-01-026-039e निर्जितान्पाण्डवांश्चैव मेनिरे तव कौरवाः
BR-08-01-026-040a ततो रथस्थः परवीरहन्ता भीष्मद्रोणावात्तवीर्यौ निरीक्ष्य
BR-08-01-026-040c समज्वलद्भारत पावकाभो वैकर्तनोऽसौ रथकुञ्जरो वृषः
BR-08-01-026-041a स शल्यमाभाष्य जगाद वाक्यं पार्थस्य कर्माप्रतिमं च दृष्ट्वा
BR-08-01-026-041c मानेन दर्पेण च दह्यमानः क्रोधेन दीप्यन्निव निःश्वसित्वा
BR-08-01-026-042a नाहं महेन्द्रादपि वज्रपाणेः क्रुद्धाद्बिभेम्यात्तधनू रथस्थः
BR-08-01-026-042c दृष्ट्वा तु भीष्मप्रमुखाञ्शयानान्न त्वेव मां स्थिरता सञ्जहाति
BR-08-01-026-043a महेन्द्रविष्णुप्रतिमावनिन्दितौ रथाश्वनागप्रवरप्रमाथिनौ
BR-08-01-026-043c अवध्यकल्पौ निहतौ यदा परैस्ततो ममाद्यापि रणेऽस्ति साध्वसम्
BR-08-01-026-044a समीक्ष्य सङ्ख्येऽतिबलान्नराधिपैर्नराश्वमातङ्गरथाञ्शरैर्हतान्
BR-08-01-026-044c कथं न सर्वानहितान्रणेऽवधीन्महास्त्रविद्ब्राह्मणपुङ्गवो गुरुः
BR-08-01-026-045a स संस्मरन्द्रोणहवं महाहवे ब्रवीमि सत्यं कुरवो निबोधत
BR-08-01-026-045c न वो मदन्यः प्रसहेद्रणेऽर्जुनं क्रमागतं मृत्युमिवोग्ररूपिणम्
BR-08-01-026-046a शिक्षा प्रसादश्च बलं धृतिश्च द्रोणे महास्त्राणि च सन्नतिश्च
BR-08-01-026-046c स चेदगान्मृत्युवशं महात्मा सर्वानन्यानातुरानद्य मन्ये
BR-08-01-026-047a नेह ध्रुवं किञ्चिदपि प्रचिन्त्यं विदुर्लोके कर्मणोऽनित्ययोगात्
BR-08-01-026-047c सूर्योदये को हि विमुक्तसंशयो गर्वं कुर्वीताद्य गुरौ निपातिते
BR-08-01-026-048a न नूनमस्त्राणि बलं पराक्रमः क्रिया सुनीतं परमायुधानि वा
BR-08-01-026-048c अलं मनुष्यस्य सुखाय वर्तितुं तथा हि युद्धे निहतः परैर्गुरुः
BR-08-01-026-049a हुताशनादित्यसमानतेजसं पराक्रमे विष्णुपुरन्दरोपमम्
BR-08-01-026-049c नये बृहस्पत्युशनःसमं सदा न चैनमस्त्रं तदपात्सुदुःसहम्
BR-08-01-026-050a सम्प्रक्रुष्टे रुदितस्त्रीकुमारे पराभूते पौरुषे धार्तराष्ट्रे
BR-08-01-026-050c मया कृत्यमिति जानामि शल्य प्रयाहि तस्माद्द्विषतामनीकम्
BR-08-01-026-051a यत्र राजा पाण्डवः सत्यसन्धो व्यवस्थितो भीमसेनार्जुनौ च
BR-08-01-026-051c वासुदेवः सृञ्जयाः सात्यकिश्च यमौ च कस्तौ विषहेन्मदन्यः
BR-08-01-026-052a तस्मात्क्षिप्रं मद्रपते प्रयाहि रणे पाञ्चालान्पाण्डवान्सृञ्जयांश्च
BR-08-01-026-052c तान्वा हनिष्यामि समेत्य सङ्ख्ये यास्यामि वा द्रोणमुखाय मन्ये
BR-08-01-026-053a न त्वेवाहं न गमिष्यामि मध्यं तेषां शूराणामिति मा शल्य विद्धि
BR-08-01-026-053c मित्रद्रोहो मर्षणीयो न मेऽयं त्यक्त्वा प्राणाननुयास्यामि द्रोणम्
BR-08-01-026-054a प्राज्ञस्य मूढस्य च जीवितान्ते प्राणप्रमोक्षोऽन्तकवक्त्रगस्य
BR-08-01-026-054c अतो विद्वन्नभियास्यामि पार्थं दिष्टं न शक्यं व्यतिवर्तितुं वै
BR-08-01-026-055a कल्याणवृत्तः सततं हि राजन्वैचित्रवीर्यस्य सुतो ममासीत्
BR-08-01-026-055c तस्यार्थसिद्ध्यर्थमहं त्यजामि प्रियान्भोगान्दुस्त्यजं जीवितं च
BR-08-01-026-056a वैयाघ्रचर्माणमकूजनाक्षं हैमत्रिकोशं रजतत्रिवेणुम्
BR-08-01-026-056c रथप्रबर्हं तुरगप्रबर्हैर्युक्तं प्रादान्मह्यमिदं हि रामः
BR-08-01-026-057a धनूंषि चित्राणि निरीक्ष्य शल्य ध्वजं गदां सायकांश्चोग्ररूपान्
BR-08-01-026-057c असिं च दीप्तं परमायुधं च शङ्खं च शुभ्रं स्वनवन्तमुग्रम्
BR-08-01-026-058a पताकिनं वज्रनिपातनिस्वनं सिताश्वयुक्तं शुभतूणशोभितम्
BR-08-01-026-058c इमं समास्थाय रथं रथर्षभं रणे हनिष्याम्यहमर्जुनं बलात्
BR-08-01-026-059a तं चेन्मृत्युः सर्वहरोऽभिरक्षते सदाप्रमत्तः समरे पाण्डुपुत्रम्
BR-08-01-026-059c तं वा हनिष्यामि समेत्य युद्धे यास्यामि वा भीष्ममुखो यमाय
BR-08-01-026-060a यमवरुणकुबेरवासवा वा यदि युगपत्सगणा महाहवे
BR-08-01-026-060c जुगुपिषव इहैत्य पाण्डवं किमु बहुना सह तैर्जयामि तम्
BR-08-01-026-061a इति रणरभसस्य कत्थतस्तदुपनिशम्य वचः स मद्रराट्
BR-08-01-026-061c अवहसदवमन्य वीर्यवान्प्रतिषिषिधे च जगाद चोत्तरम्
BR-08-01-026-062a विरम विरम कर्ण कत्थनादतिरभसोऽस्यति चाप्ययुक्तवाक्
BR-08-01-026-062c क्व च हि नरवरो धनञ्जयः क्व पुनरिह त्वमुपारमाबुध
BR-08-01-026-063a यदुसदनमुपेन्द्रपालितं त्रिदिवमिवामरराजरक्षितम्
BR-08-01-026-063c प्रसभमिह विलोक्य को हरेत्पुरुषवरावरजामृतेऽर्जुनात्
BR-08-01-026-064a त्रिभुवनसृजमीश्वरेश्वरं क इह पुमान्भवमाह्वयेद्युधि
BR-08-01-026-064c मृगवधकलहे ऋतेऽर्जुनात्सुरपतिवीर्यसमप्रभावतः
BR-08-01-026-065a असुरसुरमहोरगान्नरान्गरुडपिशाचसयक्षराक्षसान्
BR-08-01-026-065c इषुभिरजयदग्निगौरवात्स्वभिलषितं च हविर्ददौ जयः
BR-08-01-026-066a स्मरसि ननु यदा परैर्हृतः स च धृतराष्ट्रसुतो विमोक्षितः
BR-08-01-026-066c दिनकरज नरोत्तमैर्यदा मरुषु बहून्विनिहत्य तानरीन्
BR-08-01-026-067a प्रथममपि पलायिते त्वयि प्रियकलहा धृतराष्ट्रसूनवः
BR-08-01-026-067c स्मरसि ननु यदा प्रमोचिताः खचरगणानवजित्य पाण्डवैः
BR-08-01-026-068a समुदितबलवाहनाः पुनः पुरुषवरेण जिताः स्थ गोग्रहे
BR-08-01-026-068c सगुरुगुरुसुताः सभीष्मकाः किमु न जितः स तदा त्वयार्जुनः
BR-08-01-026-069a इदमपरमुपस्थितं पुनस्तव निधनाय सुयुद्धमद्य वै
BR-08-01-026-069c यदि न रिपुभयात्पलायसे समरगतोऽद्य हतोऽसि सूतज
BR-08-01-026-070  सञ्जय उवाच
BR-08-01-026-070a इति बहुपरुषं प्रभाषति प्रमनसि मद्रपतौ रिपुस्तवम्
BR-08-01-026-070c भृशमतिरुषितः परं वृषः कुरुपृतनापतिराह मद्रपम्
BR-08-01-026-071a भवतु भवतु किं विकत्थसे ननु मम तस्य च युद्धमुद्यतम्
BR-08-01-026-071c यदि स जयति मां महाहवे तत इदमस्तु सुकत्थितं तव
BR-08-01-026-072a एवमस्त्विति मद्रेश उक्त्वा नोत्तरमुक्तवान्
BR-08-01-026-072c याहि मद्रेश चाप्येनं कर्णः प्राह युयुत्सया
BR-08-01-026-073a स रथः प्रययौ शत्रूञ्श्वेताश्वः शल्यसारथिः
BR-08-01-026-073c निघ्नन्नमित्रान्समरे तमो घ्नन्सविता यथा
BR-08-01-026-074a ततः प्रायात्प्रीतिमान्वै रथेन वैयाघ्रेण श्वेतयुजाथ कर्णः
BR-08-01-026-074c स चालोक्य ध्वजिनीं पाण्डवानां धनञ्जयं त्वरया पर्यपृच्छत्

