BR-08-01-034-001  सञ्जय उवाच
BR-08-01-034-001a तानभिद्रवतो दृष्ट्वा पाण्डवांस्तावकं बलम्
BR-08-01-034-001c क्रोशतस्तव पुत्रस्य न स्म राजन्न्यवर्तत
BR-08-01-034-002a ततः पक्षात्प्रपक्षाच्च प्रपक्षैश्चापि दक्षिणात्
BR-08-01-034-002c उदस्तशस्त्राः कुरवो भीममभ्यद्रवन्रणे
BR-08-01-034-003a कर्णोऽपि दृष्ट्वा द्रवतो धार्तराष्ट्रान्पराङ्मुखान्
BR-08-01-034-003c हंसवर्णान्हयाग्र्यांस्तान्प्रैषीद्यत्र वृकोदरम्
BR-08-01-034-004a ते प्रेषिता महाराज शल्येनाहवशोभिना
BR-08-01-034-004c भीमसेनरथं प्राप्य समसज्जन्त वाजिनः
BR-08-01-034-005a दृष्ट्वा कर्णं समायान्तं भीमः क्रोधसमन्वितः
BR-08-01-034-005c मतिं दध्रे विनाशाय कर्णस्य भरतर्षभ
BR-08-01-034-006a सोऽब्रवीत्सात्यकिं वीरं धृष्टद्युम्नं च पार्षतम्
BR-08-01-034-006c एनं रक्षत राजानं धर्मात्मानं युधिष्ठिरम्
BR-08-01-034-006e संशयान्महतो मुक्तं कथञ्चित्प्रेक्षतो मम
BR-08-01-034-007a अग्रतो मे कृतो राजा छिन्नसर्वपरिच्छदः
BR-08-01-034-007c दुर्योधनस्य प्रीत्यर्थं राधेयेन दुरात्मना
BR-08-01-034-008a अन्तमद्य करिष्यामि तस्य दुःखस्य पार्षत
BR-08-01-034-008c हन्ता वास्मि रणे कर्णं स वा मां निहनिष्यति
BR-08-01-034-008e सङ्ग्रामेण सुघोरेण सत्यमेतद्ब्रवीमि वः
BR-08-01-034-009a राजानमद्य भवतां न्यासभूतं ददामि वै
BR-08-01-034-009c अस्य संरक्षणे सर्वे यतध्वं विगतज्वराः
BR-08-01-034-010a एवमुक्त्वा महाबाहुः प्रायादाधिरथिं प्रति
BR-08-01-034-010c सिंहनादेन महता सर्वाः सन्नादयन्दिशः
BR-08-01-034-011a दृष्ट्वा त्वरितमायान्तं भीमं युद्धाभिनन्दिनम्
BR-08-01-034-011c सूतपुत्रमथोवाच मद्राणामीश्वरो विभुः
BR-08-01-034-012a पश्य कर्ण महाबाहुं क्रुद्धं पाण्डवनन्दनम्
BR-08-01-034-012c दीर्घकालार्जितं क्रोधं मोक्तुकामं त्वयि ध्रुवम्
BR-08-01-034-013a ईदृशं नास्य रूपं मे दृष्टपूर्वं कदाचन
BR-08-01-034-013c अभिमन्यौ हते कर्ण राक्षसे वा घटोत्कचे
BR-08-01-034-014a त्रैलोक्यस्य समस्तस्य शक्तः क्रुद्धो निवारणे
BR-08-01-034-014c बिभर्ति यादृशं रूपं कालाग्निसदृशं शुभम्
BR-08-01-034-015a इति ब्रुवति राधेयं मद्राणामीश्वरे नृप
BR-08-01-034-015c अभ्यवर्तत वै कर्णं क्रोधदीप्तो वृकोदरः
BR-08-01-034-016a तथागतं तु सम्प्रेक्ष्य भीमं युद्धाभिनन्दिनम्
BR-08-01-034-016c अब्रवीद्वचनं शल्यं राधेयः प्रहसन्निव
BR-08-01-034-017a यदुक्तं वचनं मेऽद्य त्वया मद्रजनेश्वर
BR-08-01-034-017c भीमसेनं प्रति विभो तत्सत्यं नात्र संशयः
BR-08-01-034-018a एष शूरश्च वीरश्च क्रोधनश्च वृकोदरः
BR-08-01-034-018c निरपेक्षः शरीरे च प्राणतश्च बलाधिकः
BR-08-01-034-019a अज्ञातवासं वसता विराटनगरे तदा
BR-08-01-034-019c द्रौपद्याः प्रियकामेन केवलं बाहुसंश्रयात्
BR-08-01-034-019e गूढभावं समाश्रित्य कीचकः सगणो हतः
BR-08-01-034-020a सोऽद्य सङ्ग्रामशिरसि सन्नद्धः क्रोधमूर्च्छितः
BR-08-01-034-020c किङ्करोद्यतदण्डेन मृत्युनापि व्रजेद्रणम्
BR-08-01-034-021a चिरकालाभिलषितो ममायं तु मनोरथः
BR-08-01-034-021c अर्जुनं समरे हन्यां मां वा हन्याद्धनञ्जयः
BR-08-01-034-021e स मे कदाचिदद्यैव भवेद्भीमसमागमात्
BR-08-01-034-022a निहते भीमसेने तु यदि वा विरथीकृते
BR-08-01-034-022c अभियास्यति मां पार्थस्तन्मे साधु भविष्यति
BR-08-01-034-022e अत्र यन्मन्यसे प्राप्तं तच्छीघ्रं सम्प्रधारय
BR-08-01-034-023a एतच्छ्रुत्वा तु वचनं राधेयस्य महात्मनः
BR-08-01-034-023c उवाच वचनं शल्यः सूतपुत्रं तथागतम्
BR-08-01-034-024a अभियासि महाबाहो भीमसेनं महाबलम्
BR-08-01-034-024c निरस्य भीमसेनं तु ततः प्राप्स्यसि फल्गुनम्
BR-08-01-034-025a यस्ते कामोऽभिलषितश्चिरात्प्रभृति हृद्गतः
BR-08-01-034-025c स वै सम्पत्स्यते कर्ण सत्यमेतद्ब्रवीमि ते
BR-08-01-034-026a एवमुक्ते ततः कर्णः शल्यं पुनरभाषत
BR-08-01-034-026c हन्ताहमर्जुनं सङ्ख्ये मां वा हन्ता धनञ्जयः
BR-08-01-034-026e युद्धे मनः समाधाय याहि याहीत्यचोदयत्
BR-08-01-034-027a ततः प्रायाद्रथेनाशु शल्यस्तत्र विशाम्पते
BR-08-01-034-027c यत्र भीमो महेष्वासो व्यद्रावयत वाहिनीम्
BR-08-01-034-028a ततस्तूर्यनिनादश्च भेरीणां च महास्वनः
BR-08-01-034-028c उदतिष्ठत राजेन्द्र कर्णभीमसमागमे
BR-08-01-034-029a भीमसेनोऽथ सङ्क्रुद्धस्तव सैन्यं दुरासदम्
BR-08-01-034-029c नाराचैर्विमलैस्तीक्ष्णैर्दिशः प्राद्रावयद्बली
BR-08-01-034-030a स सन्निपातस्तुमुलो भीमरूपो विशाम्पते
BR-08-01-034-030c आसीद्रौद्रो महाराज कर्णपाण्डवयोर्मृधे
BR-08-01-034-030e ततो मुहूर्ताद्राजेन्द्र पाण्डवः कर्णमाद्रवत्
BR-08-01-034-031a तमापतन्तं सम्प्रेक्ष्य कर्णो वैकर्तनो वृषः
BR-08-01-034-031c आजघानोरसि क्रुद्धो नाराचेन स्तनान्तरे
BR-08-01-034-031e पुनश्चैनममेयात्मा शरवर्षैरवाकिरत्
BR-08-01-034-032a स विद्धः सूतपुत्रेण छादयामास पत्रिभिः
BR-08-01-034-032c विव्याध निशितैः कर्ण नवभिर्नतपर्वभिः
BR-08-01-034-033a तस्य कर्णो धनुर्मध्ये द्विधा चिच्छेद पत्रिणा
BR-08-01-034-033c अथ तं छिन्नधन्वानमभ्यविध्यत्स्तनान्तरे
BR-08-01-034-033e नाराचेन सुतीक्ष्णेन सर्वावरणभेदिना
BR-08-01-034-034a सोऽन्यत्कार्मुकमादाय सूतपुत्रं वृकोदरः
BR-08-01-034-034c राजन्मर्मसु मर्मज्ञो विद्ध्वा सुनिशितैः शरैः
BR-08-01-034-034e ननाद बलवन्नादं कम्पयन्निव रोदसी
BR-08-01-034-035a तं कर्णः पञ्चविंशत्या नाराचानां समार्दयत्
BR-08-01-034-035c मदोत्कटं वने दृप्तमुल्काभिरिव कुञ्जरम्
BR-08-01-034-036a ततः सायकभिन्नाङ्गः पाण्डवः क्रोधमूर्च्छितः
BR-08-01-034-036c संरम्भामर्षताम्राक्षः सूतपुत्रवधेच्छया
BR-08-01-034-037a स कार्मुके महावेगं भारसाधनमुत्तमम्
BR-08-01-034-037c गिरीणामपि भेत्तारं सायकं समयोजयत्
BR-08-01-034-038a विकृष्य बलवच्चापमा कर्णादतिमारुतिः
BR-08-01-034-038c तं मुमोच महेष्वासः क्रुद्धः कर्णजिघांसया
BR-08-01-034-039a स विसृष्टो बलवता बाणो वज्राशनिस्वनः
BR-08-01-034-039c अदारयद्रणे कर्णं वज्रवेग इवाचलम्
BR-08-01-034-040a स भीमसेनाभिहतो सूतपुत्रः कुरूद्वह
BR-08-01-034-040c निषसाद रथोपस्थे विसञ्ज्ञः पृतनापतिः
BR-08-01-034-041a ततो मद्राधिपो दृष्ट्वा विसञ्ज्ञं सूतनन्दनम्
BR-08-01-034-041c अपोवाह रथेनाजौ कर्णमाहवशोभिनम्
BR-08-01-034-042a ततः पराजिते कर्णे धार्तराष्ट्रीं महाचमूम्
BR-08-01-034-042c व्यद्रावयद्भीमसेनो यथेन्द्रो दानवीं चमूम्

