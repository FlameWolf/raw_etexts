BR-08-01-049-001  सञ्जय उवाच
BR-08-01-049-001a युधिष्ठिरेणैवमुक्तः कौन्तेयः श्वेतवाहनः
BR-08-01-049-001c असिं जग्राह सङ्क्रुद्धो जिघांसुर्भरतर्षभम्
BR-08-01-049-002a तस्य कोपं समुद्वीक्ष्य चित्तज्ञः केशवस्तदा
BR-08-01-049-002c उवाच किमिदं पार्थ गृहीतः खड्ग इत्युत
BR-08-01-049-003a नेह पश्यामि योद्धव्यं तव किञ्चिद्धनञ्जय
BR-08-01-049-003c ते ध्वस्ता धार्तराष्ट्रा हि सर्वे भीमेन धीमता
BR-08-01-049-004a अपयातोऽसि कौन्तेय राजा द्रष्टव्य इत्यपि
BR-08-01-049-004c स राजा भवता दृष्टः कुशली च युधिष्ठिरः
BR-08-01-049-005a तं दृष्ट्वा नृपशार्दूलं शार्दूलसमविक्रमम्
BR-08-01-049-005c हर्षकाले तु सम्प्राप्ते कस्मात्त्वा मन्युराविशत्
BR-08-01-049-006a न तं पश्यामि कौन्तेय यस्ते वध्यो भवेदिह
BR-08-01-049-006c कस्माद्भवान्महाखड्गं परिगृह्णाति सत्वरम्
BR-08-01-049-007a तत्त्वा पृच्छामि कौन्तेय किमिदं ते चिकीर्षितम्
BR-08-01-049-007c परामृशसि यत्क्रुद्धः खड्गमद्भुतविक्रम
BR-08-01-049-008a एवमुक्तस्तु कृष्णेन प्रेक्षमाणो युधिष्ठिरम्
BR-08-01-049-008c अर्जुनः प्राह गोविन्दं क्रुद्धः सर्प इव श्वसन्
BR-08-01-049-009a दद गाण्डीवमन्यस्मा इति मां योऽभिचोदयेत्
BR-08-01-049-009c छिन्द्यामहं शिरस्तस्य इत्युपांशुव्रतं मम
BR-08-01-049-010a तदुक्तोऽहमदीनात्मन्राज्ञामितपराक्रम
BR-08-01-049-010c समक्षं तव गोविन्द न तत्क्षन्तुमिहोत्सहे
BR-08-01-049-011a तस्मादेनं वधिष्यामि राजानं धर्मभीरुकम्
BR-08-01-049-011c प्रतिज्ञां पालयिष्यामि हत्वेमं नरसत्तमम्
BR-08-01-049-011e एतदर्थं मया खड्गो गृहीतो यदुनन्दन
BR-08-01-049-012a सोऽहं युधिष्ठिरं हत्वा सत्येऽप्यानृण्यतां गतः
BR-08-01-049-012c विशोको विज्वरश्चापि भविष्यामि जनार्दन
BR-08-01-049-013a किं वा त्वं मन्यसे प्राप्तमस्मिन्काले समुत्थिते
BR-08-01-049-013c त्वमस्य जगतस्तात वेत्थ सर्वं गतागतम्
BR-08-01-049-013e तत्तथा प्रकरिष्यामि यथा मां वक्ष्यते भवान्
BR-08-01-049-014  कृष्ण उवाच
BR-08-01-049-014a इदानीं पार्थ जानामि न वृद्धाः सेवितास्त्वया
BR-08-01-049-014c अकाले पुरुषव्याघ्र संरम्भक्रिययानया
BR-08-01-049-014e न हि धर्मविभागज्ञः कुर्यादेवं धनञ्जय
BR-08-01-049-015a अकार्याणां च कार्याणां संयोगं यः करोति वै
BR-08-01-049-015c कार्याणामक्रियाणां च स पार्थ पुरुषाधमः
BR-08-01-049-016a अनुसृत्य तु ये धर्मं कवयः समुपस्थिताः
BR-08-01-049-016c समासविस्तरविदां न तेषां वेत्थ निश्चयम्
BR-08-01-049-017a अनिश्चयज्ञो हि नरः कार्याकार्यविनिश्चये
BR-08-01-049-017c अवशो मुह्यते पार्थ यथा त्वं मूढ एव तु
BR-08-01-049-018a न हि कार्यमकार्यं वा सुखं ज्ञातुं कथञ्चन
BR-08-01-049-018c श्रुतेन ज्ञायते सर्वं तच्च त्वं नावबुध्यसे
BR-08-01-049-019a अविज्ञानाद्भवान्यच्च धर्मं रक्षति धर्मवित्
BR-08-01-049-019c प्राणिनां हि वधं पार्थ धार्मिको नावबुध्यते
BR-08-01-049-020a प्राणिनामवधस्तात सर्वज्यायान्मतो मम
BR-08-01-049-020c अनृतं तु भवेद्वाच्यं न च हिंस्यात्कथञ्चन
BR-08-01-049-021a स कथं भ्रातरं ज्येष्ठं राजानं धर्मकोविदम्
BR-08-01-049-021c हन्याद्भवान्नरश्रेष्ठ प्राकृतोऽन्यः पुमानिव
BR-08-01-049-022a अयुध्यमानस्य वधस्तथाशस्त्रस्य भारत
BR-08-01-049-022c पराङ्मुखस्य द्रवतः शरणं वाभिगच्छतः
BR-08-01-049-022e कृताञ्जलेः प्रपन्नस्य न वधः पूज्यते बुधैः
BR-08-01-049-023a त्वया चैव व्रतं पार्थ बालेनैव कृतं पुरा
BR-08-01-049-023c तस्मादधर्मसंयुक्तं मौढ्यात्कर्म व्यवस्यसि
BR-08-01-049-024a स गुरुं पार्थ कस्मात्त्वं हन्या धर्ममनुस्मरन्
BR-08-01-049-024c असम्प्रधार्य धर्माणां गतिं सूक्ष्मां दुरन्वयाम्
BR-08-01-049-025a इदं धर्मरहस्यं च वक्ष्यामि भरतर्षभ
BR-08-01-049-025c यद्ब्रूयात्तव भीष्मो वा धर्मज्ञो वा युधिष्ठिरः
BR-08-01-049-026a विदुरो वा तथा क्षत्ता कुन्ती वापि यशस्विनी
BR-08-01-049-026c तत्ते वक्ष्यामि तत्त्वेन तन्निबोध धनञ्जय
BR-08-01-049-027a सत्यस्य वचनं साधु न सत्याद्विद्यते परम्
BR-08-01-049-027c तत्त्वेनैतत्सुदुर्ज्ञेयं यस्य सत्यमनुष्ठितम्
BR-08-01-049-028a भवेत्सत्यमवक्तव्यं वक्तव्यमनृतं भवेत्
BR-08-01-049-028c सर्वस्वस्यापहारे तु वक्तव्यमनृतं भवेत्
BR-08-01-049-029a प्राणात्यये विवाहे च वक्तव्यमनृतं भवेत्
BR-08-01-049-029c यत्रानृतं भवेत्सत्यं सत्यं चाप्यनृतं भवेत्
BR-08-01-049-030a तादृशं पश्यते बालो यस्य सत्यमनुष्ठितम्
BR-08-01-049-030c सत्यानृते विनिश्चित्य ततो भवति धर्मवित्
BR-08-01-049-031a किमाश्चर्यं कृतप्रज्ञः पुरुषोऽपि सुदारुणः
BR-08-01-049-031c सुमहत्प्राप्नुयात्पुण्यं बलाकोऽन्धवधादिव
BR-08-01-049-032a किमाश्चर्यं पुनर्मूढो धर्मकामोऽप्यपण्डितः
BR-08-01-049-032c सुमहत्प्राप्नुयात्पापमापगामिव कौशिकः
BR-08-01-049-033  अर्जुन उवाच
BR-08-01-049-033a आचक्ष्व भगवन्नेतद्यथा विद्यामहं तथा
BR-08-01-049-033c बलाकान्धाभिसम्बद्धं नदीनां कौशिकस्य च
BR-08-01-049-034  कृष्ण उवाच
BR-08-01-049-034a मृगव्याधोऽभवत्कश्चिद्बलाको नाम भारत
BR-08-01-049-034c यात्रार्थं पुत्रदारस्य मृगान्हन्ति न कामतः
BR-08-01-049-035a सोऽन्धौ च मातापितरौ बिभर्त्यन्यांश्च संश्रितान्
BR-08-01-049-035c स्वधर्मनिरतो नित्यं सत्यवागनसूयकः
BR-08-01-049-036a स कदाचिन्मृगाँल्लिप्सुर्नान्वविन्दत्प्रयत्नवान्
BR-08-01-049-036c अथापश्यत्स पीतोदं श्वापदं घ्राणचक्षुषम्
BR-08-01-049-037a अदृष्टपूर्वमपि तत्सत्त्वं तेन हतं तदा
BR-08-01-049-037c अन्वेव च ततो व्योम्नः पुष्पवर्षमवापतत्
BR-08-01-049-038a अप्सरोगीतवादित्रैर्नादितं च मनोरमम्
BR-08-01-049-038c विमानमागमत्स्वर्गान्मृगव्याधनिनीषया
BR-08-01-049-039a तद्भूतं सर्वभूतानामभावाय किलार्जुन
BR-08-01-049-039c तपस्तप्त्वा वरं प्राप्तं कृतमन्धं स्वयम्भुवा
BR-08-01-049-040a तद्धत्वा सर्वभूतानामभावकृतनिश्चयम्
BR-08-01-049-040c ततो बलाकः स्वरगादेवं धर्मः सुदुर्विदः
BR-08-01-049-041a कौशिकोऽप्यभवद्विप्रस्तपस्वी न बहुश्रुतः
BR-08-01-049-041c नदीनां सङ्गमे ग्रामाददूरे स किलावसत्
BR-08-01-049-042a सत्यं मया सदा वाच्यमिति तस्याभवद्व्रतम्
BR-08-01-049-042c सत्यवादीति विख्यातः स तदासीद्धनञ्जय
BR-08-01-049-043a अथ दस्युभयात्केचित्तदा तद्वनमाविशन्
BR-08-01-049-043c दस्यवोऽपि गताः क्रूरा व्यमार्गन्त प्रयत्नतः
BR-08-01-049-044a अथ कौशिकमभ्येत्य प्राहुस्तं सत्यवादिनम्
BR-08-01-049-044c कतमेन पथा याता भगवन्बहवो जनाः
BR-08-01-049-044e सत्येन पृष्टः प्रब्रूहि यदि तान्वेत्थ शंस नः
BR-08-01-049-045a स पृष्टः कौशिकः सत्यं वचनं तानुवाच ह
BR-08-01-049-045c बहुवृक्षलतागुल्ममेतद्वनमुपाश्रिताः
BR-08-01-049-045e ततस्ते तान्समासाद्य क्रूरा जघ्नुरिति श्रुतिः
BR-08-01-049-046a तेनाधर्मेण महता वाग्दुरुक्तेन कौशिकः
BR-08-01-049-046c गतः सुकष्टं नरकं सूक्ष्मधर्मेष्वकोविदः
BR-08-01-049-046e अप्रभूतश्रुतो मूढो धर्माणामविभागवित्
BR-08-01-049-047a वृद्धानपृष्ट्वा सन्देहं महच्छ्वभ्रमितोऽर्हति
BR-08-01-049-047c तत्र ते लक्षणोद्देशः कश्चिदेव भविष्यति
BR-08-01-049-048a दुष्करं परमज्ञानं तर्केणात्र व्यवस्यति
BR-08-01-049-048c श्रुतिर्धर्म इति ह्येके वदन्ति बहवो जनाः
BR-08-01-049-049a न त्वेतत्प्रतिसूयामि न हि सर्वं विधीयते
BR-08-01-049-049c प्रभवार्थाय भूतानां धर्मप्रवचनं कृतम्
BR-08-01-049-050a धारणाद्धर्ममित्याहुर्धर्मो धारयति प्रजाः
BR-08-01-049-050c यः स्याद्धारणसंयुक्तः स धर्म इति निश्चयः
BR-08-01-049-051a येऽन्यायेन जिहीर्षन्तो जना इच्छन्ति कर्हिचित्
BR-08-01-049-051c अकूजनेन चेन्मोक्षो नात्र कूजेत्कथञ्चन
BR-08-01-049-052a अवश्यं कूजितव्यं वा शङ्केरन्वाप्यकूजतः
BR-08-01-049-052c श्रेयस्तत्रानृतं वक्तुं सत्यादिति विचारितम्
BR-08-01-049-053a प्राणात्यये विवाहे वा सर्वज्ञातिधनक्षये
BR-08-01-049-053c नर्मण्यभिप्रवृत्ते वा प्रवक्तव्यं मृषा भवेत्
BR-08-01-049-053e अधर्मं नात्र पश्यन्ति धर्मतत्त्वार्थदर्शिनः
BR-08-01-049-054a यः स्तेनैः सह सम्बन्धान्मुच्यते शपथैरपि
BR-08-01-049-054c श्रेयस्तत्रानृतं वक्तुं तत्सत्यमविचारितम्
BR-08-01-049-055a न च तेभ्यो धनं देयं शक्ये सति कथञ्चन
BR-08-01-049-055c पापेभ्यो हि धनं दत्तं दातारमपि पीडयेत्
BR-08-01-049-055e तस्माद्धर्मार्थमनृतमुक्त्वा नानृतवाग्भवेत्
BR-08-01-049-056a एष ते लक्षणोद्देशः समुद्दिष्टो यथाविधि
BR-08-01-049-056c एतच्छ्रुत्वा ब्रूहि पार्थ यदि वध्यो युधिष्ठिरः
BR-08-01-049-057  अर्जुन उवाच
BR-08-01-049-057a यथा ब्रूयान्महाप्राज्ञो यथा ब्रूयान्महामतिः
BR-08-01-049-057c हितं चैव यथास्माकं तथैतद्वचनं तव
BR-08-01-049-058a भवान्मातृसमोऽस्माकं तथा पितृसमोऽपि च
BR-08-01-049-058c गतिश्च परमा कृष्ण तेन ते वाक्यमद्भुतम्
BR-08-01-049-059a न हि ते त्रिषु लोकेषु विद्यतेऽविदितं क्वचित्
BR-08-01-049-059c तस्माद्भवान्परं धर्मं वेद सर्वं यथातथम्
BR-08-01-049-060a अवध्यं पाण्डवं मन्ये धर्मराजं युधिष्ठिरम्
BR-08-01-049-060c तस्मिन्समयसंयोगे ब्रूहि किञ्चिदनुग्रहम्
BR-08-01-049-060e इदं चापरमत्रैव शृणु हृत्स्थं विवक्षितम्
BR-08-01-049-061a जानासि दाशार्ह मम व्रतं त्वं यो मां ब्रूयात्कश्चन मानुषेषु
BR-08-01-049-061c अन्यस्मै त्वं गाण्डिवं देहि पार्थ यस्त्वत्तोऽस्त्रैर्भविता वा विशिष्टः
BR-08-01-049-062a हन्यामहं केशव तं प्रसह्य भीमो हन्यात्तूबरकेति चोक्तः
BR-08-01-049-062c तन्मे राजा प्रोक्तवांस्ते समक्षं धनुर्देहीत्यसकृद्वृष्णिसिंह
BR-08-01-049-063a तं हत्वा चेत्केशव जीवलोके स्थाता कालं नाहमप्यल्पमात्रम्
BR-08-01-049-063c सा च प्रतिज्ञा मम लोकप्रबुद्धा भवेत्सत्या धर्मभृतां वरिष्ठ
BR-08-01-049-063e यथा जीवेत्पाण्डवोऽहं च कृष्ण तथा बुद्धिं दातुमद्यार्हसि त्वम्
BR-08-01-049-064  वासुदेव उवाच
BR-08-01-049-064a राजा श्रान्तो जगतो विक्षतश्च कर्णेन सङ्ख्ये निशितैर्बाणसङ्घैः
BR-08-01-049-064c तस्मात्पार्थ त्वां परुषाण्यवोचत्कर्णे द्यूतं ह्यद्य रणे निबद्धम्
BR-08-01-049-065a तस्मिन्हते कुरवो निर्जिताः स्युरेवंबुद्धिः पार्थिवो धर्मपुत्रः
BR-08-01-049-065c यदावमानं लभते महान्तं तदा जीवन्मृत इत्युच्यते सः
BR-08-01-049-066a तन्मानितः पार्थिवोऽयं सदैव त्वया सभीमेन तथा यमाभ्याम्
BR-08-01-049-066c वृद्धैश्च लोके पुरुषप्रवीरैस्तस्यावमानं कलया त्वं प्रयुङ्क्ष्व
BR-08-01-049-067a त्वमित्यत्रभवन्तं त्वं ब्रूहि पार्थ युधिष्ठिरम्
BR-08-01-049-067c त्वमित्युक्तो हि निहतो गुरुर्भवति भारत
BR-08-01-049-068a एवमाचर कौन्तेय धर्मराजे युधिष्ठिरे
BR-08-01-049-068c अधर्मयुक्तं संयोगं कुरुष्वैवं कुरूद्वह
BR-08-01-049-069a अथर्वाङ्गिरसी ह्येषा श्रुतीनामुत्तमा श्रुतिः
BR-08-01-049-069c अविचार्यैव कार्यैषा श्रेयःकामैर्नरैः सदा
BR-08-01-049-070a वधो ह्ययं पाण्डव धर्मराज्ञस्त्वत्तो युक्तो वेत्स्यते चैवमेषः
BR-08-01-049-070c ततोऽस्य पादावभिवाद्य पश्चाच्छमं ब्रूयाः सान्त्वपूर्वं च पार्थम्
BR-08-01-049-071a भ्राता प्राज्ञस्तव कोपं न जातु कुर्याद्राजा कञ्चन पाण्डवेयः
BR-08-01-049-071c मुक्तोऽनृताद्भ्रातृवधाच्च पार्थ हृष्टः कर्णं त्वं जहि सूतपुत्रम्
BR-08-01-049-072  सञ्जय उवाच
BR-08-01-049-072a इत्येवमुक्तस्तु जनार्दनेन पार्थः प्रशस्याथ सुहृद्वधं तम्
BR-08-01-049-072c ततोऽब्रवीदर्जुनो धर्मराजमनुक्तपूर्वं परुषं प्रसह्य
BR-08-01-049-073a मा त्वं राजन्व्याहर व्याहरत्सु न तिष्ठसे क्रोशमात्रे रणार्धे
BR-08-01-049-073c भीमस्तु मामर्हति गर्हणाय यो युध्यते सर्वयोधप्रवीरः
BR-08-01-049-074a काले हि शत्रून्प्रतिपीड्य सङ्ख्ये हत्वा च शूरान्पृथिवीपतींस्तान्
BR-08-01-049-074c यः कुञ्जराणामधिकं सहस्रं हत्वानदत्तुमुलं सिंहनादम्
BR-08-01-049-075a सुदुष्करं कर्म करोति वीरः कर्तुं यथा नार्हसि त्वं कदाचित्
BR-08-01-049-075c रथादवप्लुत्य गदां परामृशंस्तया निहन्त्यश्वनरद्विपान्रणे
BR-08-01-049-076a वरासिना वाजिरथाश्वकुञ्जरांस्तथा रथाङ्गैर्धनुषा च हन्त्यरीन्
BR-08-01-049-076c प्रमृद्य पद्भ्यामहितान्निहन्ति यः पुनश्च दोर्भ्यां शतमन्युविक्रमः
BR-08-01-049-077a महाबलो वैश्रवणान्तकोपमः प्रसह्य हन्ता द्विषतां यथार्हम्
BR-08-01-049-077c स भीमसेनोऽर्हति गर्हणां मे न त्वं नित्यं रक्ष्यसे यः सुहृद्भिः
BR-08-01-049-078a महारथान्नागवरान्हयांश्च पदातिमुख्यानपि च प्रमथ्य
BR-08-01-049-078c एको भीमो धार्तराष्ट्रेषु मग्नः स मामुपालब्धुमरिंदमोऽर्हति
BR-08-01-049-079a कलिङ्गवङ्गाङ्गनिषादमागधान्सदामदान्नीलबलाहकोपमान्
BR-08-01-049-079c निहन्ति यः शत्रुगणाननेकशः स माभिवक्तुं प्रभवत्यनागसम्
BR-08-01-049-080a सुयुक्तमास्थाय रथं हि काले धनुर्विकर्षञ्शरपूर्णमुष्टिः
BR-08-01-049-080c सृजत्यसौ शरवर्षाणि वीरो महाहवे मेघ इवाम्बुधाराः
BR-08-01-049-081a बलं तु वाचि द्विजसत्तमानां क्षात्रं बुधा बाहुबलं वदन्ति
BR-08-01-049-081c त्वं वाग्बलो भारत निष्ठुरश्च त्वमेव मां वेत्सि यथाविधोऽहम्
BR-08-01-049-082a यतामि नित्यं तव कर्तुमिष्टं दारैः सुतैर्जीवितेनात्मना च
BR-08-01-049-082c एवं च मां वाग्विशिखैर्निहंसि त्वत्तः सुखं न वयं विद्म किञ्चित्
BR-08-01-049-083a अवामंस्था मां द्रौपदीतल्पसंस्थो महारथान्प्रतिहन्मि त्वदर्थे
BR-08-01-049-083c तेनातिशङ्की भारत निष्ठुरोऽसि त्वत्तः सुखं नाभिजानामि किञ्चित्
BR-08-01-049-084a प्रोक्तः स्वयं सत्यसन्धेन मृत्युस्तव प्रियार्थं नरदेव युद्धे
BR-08-01-049-084c वीरः शिखण्डी द्रौपदोऽसौ महात्मा मयाभिगुप्तेन हतश्च तेन
BR-08-01-049-085a न चाभिनन्दामि तवाधिराज्यं यतस्त्वमक्षेष्वहिताय सक्तः
BR-08-01-049-085c स्वयं कृत्वा पापमनार्यजुष्टमेभिर्युद्धे तर्तुमिच्छस्यरींस्तु
BR-08-01-049-086a अक्षेषु दोषा बहवो विधर्माः श्रुतास्त्वया सहदेवोऽब्रवीद्यान्
BR-08-01-049-086c तान्नैषि सन्तर्तुमसाधुजुष्टान्येन स्म सर्वे निरयं प्रपन्नाः
BR-08-01-049-087a त्वं देविता त्वत्कृते राज्यनाशस्त्वत्सम्भवं व्यसनं नो नरेन्द्र
BR-08-01-049-087c मास्मान्क्रूरैर्वाक्प्रतोदैस्तुद त्वं भूयो राजन्कोपयन्नल्पभाग्यान्
BR-08-01-049-088a एता वाचः परुषाः सव्यसाची स्थिरप्रज्ञं श्रावयित्वा ततक्ष
BR-08-01-049-088c तदानुतेपे सुरराजपुत्रो विनिःश्वसंश्चाप्यसिमुद्बबर्ह
BR-08-01-049-089a तमाह कृष्णः किमिदं पुनर्भवान्विकोशमाकाशनिभं करोत्यसिम्
BR-08-01-049-089c प्रब्रूहि सत्यं पुनरुत्तरं विधेर्वचः प्रवक्ष्याम्यहमर्थसिद्धये
BR-08-01-049-090a इत्येव पृष्टः पुरुषोत्तमेन सुदुःखितः केशवमाह वाक्यम्
BR-08-01-049-090c अहं हनिष्ये स्वशरीरमेव प्रसह्य येनाहितमाचरं वै
BR-08-01-049-091a निशम्य तत्पार्थवचोऽब्रवीदिदं धनञ्जयं धर्मभृतां वरिष्ठः
BR-08-01-049-091c प्रब्रूहि पार्थ स्वगुणानिहात्मनस्तथा स्वहार्दं भवतीह सद्यः
BR-08-01-049-092a तथास्तु कृष्णेत्यभिनन्द्य वाक्यं धनञ्जयः प्राह धनुर्विनाम्य
BR-08-01-049-092c युधिष्ठिरं धर्मभृतां वरिष्ठं शृणुष्व राजन्निति शक्रसूनुः
BR-08-01-049-093a न मादृशोऽन्यो नरदेव विद्यते धनुर्धरो देवमृते पिनाकिनम्
BR-08-01-049-093c अहं हि तेनानुमतो महात्मना क्षणेन हन्यां सचराचरं जगत्
BR-08-01-049-094a मया हि राजन्सदिगीश्वरा दिशो विजित्य सर्वा भवतः कृता वशे
BR-08-01-049-094c स राजसूयश्च समाप्तदक्षिणः सभा च दिव्या भवतो ममौजसा
BR-08-01-049-095a पाणौ पृषत्का लिखिता ममेमे धनुश्च सङ्ख्ये विततं सबाणम्
BR-08-01-049-095c पादौ च मे सशरौ सहध्वजौ न मादृशं युद्धगतं जयन्ति
BR-08-01-049-096a हता उदीच्या निहताः प्रतीच्याः प्राच्या निरस्ता दाक्षिणात्या विशस्ताः
BR-08-01-049-096c संशप्तकानां किञ्चिदेवावशिष्टं सर्वस्य सैन्यस्य हतं मयार्धम्
BR-08-01-049-097a शेते मया निहता भारती च चमू राजन्देवचमूप्रकाशा
BR-08-01-049-097c ये नास्त्रज्ञास्तानहं हन्मि शस्त्रैस्तस्माल्लोकं नेह करोमि भस्मसात्
BR-08-01-049-098a इत्येवमुक्त्वा पुनराह पार्थो युधिष्ठिरं धर्मभृतां वरिष्ठम्
BR-08-01-049-098c अप्यपुत्रा तेन राधा भवित्री कुन्ती मया वा तदृतं विद्धि राजन्
BR-08-01-049-098e प्रसीद राजन्क्षम यन्मयोक्तं काले भवान्वेत्स्यति तन्नमस्ते
BR-08-01-049-099a प्रसाद्य राजानममित्रसाहं स्थितोऽब्रवीच्चैनमभिप्रपन्नः
BR-08-01-049-099c याम्येष भीमं समरात्प्रमोक्तुं सर्वात्मना सूतपुत्रं च हन्तुम्
BR-08-01-049-100a तव प्रियार्थं मम जीवितं हि ब्रवीमि सत्यं तदवेहि राजन्
BR-08-01-049-100c इति प्रायादुपसङ्गृह्य पादौ समुत्थितो दीप्ततेजाः किरीटी
BR-08-01-049-100e नेदं चिरात्क्षिप्रमिदं भविष्य;त्यावर्ततेऽसावभियामि चैनम्
BR-08-01-049-101a एतच्छ्रुत्वा पाण्डवो धर्मराजो भ्रातुर्वाक्यं परुषं फल्गुनस्य
BR-08-01-049-101c उत्थाय तस्माच्छयनादुवाच पार्थं ततो दुःखपरीतचेताः
BR-08-01-049-102a कृतं मया पार्थ यथा न साधु येन प्राप्तं व्यसनं वः सुघोरम्
BR-08-01-049-102c तस्माच्छिरश्छिन्द्धि ममेदमद्य कुलान्तकस्याधमपूरुषस्य
BR-08-01-049-103a पापस्य पापव्यसनान्वितस्य विमूढबुद्धेरलसस्य भीरोः
BR-08-01-049-103c वृद्धावमन्तुः परुषस्य चैव किं ते चिरं मामनुवृत्य रूक्षम्
BR-08-01-049-104a गच्छाम्यहं वनमेवाद्य पापः सुखं भवान्वर्ततां मद्विहीनः
BR-08-01-049-104c योग्यो राजा भीमसेनो महात्मा क्लीबस्य वा मम किं राज्यकृत्यम्
BR-08-01-049-105a न चास्मि शक्तः परुषाणि सोढुं पुनस्तवेमानि रुषान्वितस्य
BR-08-01-049-105c भीमोऽस्तु राजा मम जीवितेन किं कार्यमद्यावमतस्य वीर
BR-08-01-049-106a इत्येवमुक्त्वा सहसोत्पपात राजा ततस्तच्छयनं विहाय
BR-08-01-049-106c इयेष निर्गन्तुमथो वनाय तं वासुदेवः प्रणतोऽभ्युवाच
BR-08-01-049-107a राजन्विदितमेतत्ते यथा गाण्डीवधन्वनः
BR-08-01-049-107c प्रतिज्ञा सत्यसन्धस्य गाण्डीवं प्रति विश्रुता
BR-08-01-049-108a ब्रूयाद्य एवं गाण्डीवं देह्यन्यस्मै त्वमित्युत
BR-08-01-049-108c स वध्योऽस्य पुमाँल्लोके त्वया चोक्तोऽयमीदृशम्
BR-08-01-049-109a अतः सत्यां प्रतिज्ञां तां पार्थेन परिरक्षता
BR-08-01-049-109c मच्छन्दादवमानोऽयं कृतस्तव महीपते
BR-08-01-049-109e गुरूणामवमानो हि वध इत्यभिधीयते
BR-08-01-049-110a तस्मात्त्वं वै महाबाहो मम पार्थस्य चोभयोः
BR-08-01-049-110c व्यतिक्रममिमं राजन्संक्षमस्वार्जुनं प्रति
BR-08-01-049-111a शरणं त्वां महाराज प्रपन्नौ स्व उभावपि
BR-08-01-049-111c क्षन्तुमर्हसि मे राजन्प्रणतस्याभियाचतः
BR-08-01-049-112a राधेयस्याद्य पापस्य भूमिः पास्यति शोणितम्
BR-08-01-049-112c सत्यं ते प्रतिजानामि हतं विद्ध्यद्य सूतजम्
BR-08-01-049-112e यस्येच्छसि वधं तस्य गतमेवाद्य जीवितम्
BR-08-01-049-113a इति कृष्णवचः श्रुत्वा धर्मराजो युधिष्ठिरः
BR-08-01-049-113c ससम्भ्रमं हृषीकेशमुत्थाप्य प्रणतं तदा
BR-08-01-049-113e कृताञ्जलिमिदं वाक्यमुवाचानन्तरं वचः
BR-08-01-049-114a एवमेतद्यथात्थ त्वमस्त्येषोऽतिक्रमो मम
BR-08-01-049-114c अनुनीतोऽस्मि गोविन्द तारितश्चाद्य माधव
BR-08-01-049-114e मोक्षिता व्यसनाद्घोराद्वयमद्य त्वयाच्युत
BR-08-01-049-115a भवन्तं नाथमासाद्य आवां व्यसनसागरात्
BR-08-01-049-115c घोरादद्य समुत्तीर्णावुभावज्ञानमोहितौ
BR-08-01-049-116a त्वद्बुद्धिप्लवमासाद्य दुःखशोकार्णवाद्वयम्
BR-08-01-049-116c समुत्तीर्णाः सहामात्याः सनाथाः स्म त्वयाच्युत

