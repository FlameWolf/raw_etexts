BR-08-01-069-001  सञ्जय उवाच
BR-08-01-069-001a तथा निपातिते कर्णे तव सैन्ये च विद्रुते
BR-08-01-069-001c आश्लिष्य पार्थं दाशार्हो हर्षाद्वचनमब्रवीत्
BR-08-01-069-002a हतो बलभिदा वृत्रस्त्वया कर्णो धनञ्जय
BR-08-01-069-002c वधं वै कर्णवृत्राभ्यां कथयिष्यन्ति मानवाः
BR-08-01-069-003a वज्रिणा निहतो वृत्रः संयुगे भूरितेजसा
BR-08-01-069-003c त्वया तु निहतः कर्णो धनुषा निशितैः शरैः
BR-08-01-069-004a तमिमं विक्रमं लोके प्रथितं ते यशोवहम्
BR-08-01-069-004c निवेदयावः कौन्तेय धर्मराजाय धीमते
BR-08-01-069-005a वधं कर्णस्य सङ्ग्रामे दीर्घकालचिकीर्षितम्
BR-08-01-069-005c निवेद्य धर्मराजस्य त्वमानृण्यं गमिष्यसि
BR-08-01-069-006a तथेत्युक्ते केशवस्तु पार्थेन यदुपुङ्गवः
BR-08-01-069-006c पर्यवर्तयदव्यग्रो रथं रथवरस्य तम्
BR-08-01-069-007a धृष्टद्युम्नं युधामन्युं माद्रीपुत्रौ वृकोदरम्
BR-08-01-069-007c युयुधानं च गोविन्द इदं वचनमब्रवीत्
BR-08-01-069-008a परानभिमुखा यत्तास्तिष्ठध्वं भद्रमस्तु वः
BR-08-01-069-008c यावदावेद्यते राज्ञे हतः कर्णोऽर्जुनेन वै
BR-08-01-069-009a स तैः शूरैरनुज्ञातो ययौ राजनिवेशनम्
BR-08-01-069-009c पार्थमादाय गोविन्दो ददर्श च युधिष्ठिरम्
BR-08-01-069-010a शयानं राजशार्दूलं काञ्चने शयनोत्तमे
BR-08-01-069-010c अगृह्णीतां च चरणौ मुदितौ पार्थिवस्य तौ
BR-08-01-069-011a तयोः प्रहर्षमालक्ष्य प्रहारांश्चातिमानुषान्
BR-08-01-069-011c राधेयं निहतं मत्वा समुत्तस्थौ युधिष्ठिरः
BR-08-01-069-012a ततोऽस्मै तद्यथावृत्तं वासुदेवः प्रियंवदः
BR-08-01-069-012c कथयामास कर्णस्य निधनं यदुनन्दनः
BR-08-01-069-013a ईषदुत्स्मयमानस्तु कृष्णो राजानमब्रवीत्
BR-08-01-069-013c युधिष्ठिरं हतामित्रं कृताञ्जलिरथाच्युतः
BR-08-01-069-014a दिष्ट्या गाण्डीवधन्वा च पाण्डवश्च वृकोदरः
BR-08-01-069-014c त्वं चापि कुशली राजन्माद्रीपुत्रौ च पाण्डवौ
BR-08-01-069-015a मुक्ता वीरक्षयादस्मात्संग्रामाल्लोमहर्षणात्
BR-08-01-069-015c क्षिप्रमुत्तरकालानि कुरु कार्याणि पार्थिव
BR-08-01-069-016a हतो वैकर्तनः क्रूरः सूतपुत्रो महाबलः
BR-08-01-069-016c दिष्ट्या जयसि राजेन्द्र दिष्ट्या वर्धसि पाण्डव
BR-08-01-069-017a यः स द्यूतजितां कृष्णां प्राहसत्पुरुषाधमः
BR-08-01-069-017c तस्याद्य सूतपुत्रस्य भूमिः पिबति शोणितम्
BR-08-01-069-018a शेतेऽसौ शरदीर्णाङ्गः शत्रुस्ते कुरुपुङ्गव
BR-08-01-069-018c तं पश्य पुरुषव्याघ्र विभिन्नं बहुधा शरैः
BR-08-01-069-019a युधिष्ठिरस्तु दाशार्हं प्रहृष्टः प्रत्यपूजयत्
BR-08-01-069-019c दिष्ट्या दिष्ट्येति राजेन्द्र प्रीत्या चेदमुवाच ह
BR-08-01-069-020a नैतच्चित्रं महाबाहो त्वयि देवकिनन्दन
BR-08-01-069-020c त्वया सारथिना पार्थो यत्कुर्यादद्य पौरुषम्
BR-08-01-069-021a प्रगृह्य च कुरुश्रेष्ठः साङ्गदं दक्षिणं भुजम्
BR-08-01-069-021c उवाच धर्मभृत्पार्थ उभौ तौ केशवार्जुनौ
BR-08-01-069-022a नरनारायणौ देवौ कथितौ नारदेन ह
BR-08-01-069-022c धर्मसंस्थापने युक्तौ पुराणौ पुरुषोत्तमौ
BR-08-01-069-023a असकृच्चापि मेधावी कृष्णद्वैपायनो मम
BR-08-01-069-023c कथामेतां महाबाहो दिव्यामकथयत्प्रभुः
BR-08-01-069-024a तव कृष्ण प्रभावेण गाण्डीवेन धनञ्जयः
BR-08-01-069-024c जयत्यभिमुखाञ्शत्रून्न चासीद्विमुखः क्वचित्
BR-08-01-069-025a जयश्चैव ध्रुवोऽस्माकं न त्वस्माकं पराजयः
BR-08-01-069-025c यदा त्वं युधि पार्थस्य सारथ्यमुपजग्मिवान्
BR-08-01-069-026a एवमुक्त्वा महाराज तं रथं हेमभूषितम्
BR-08-01-069-026c दन्तवर्णैर्हयैर्युक्तं कालवालैर्महारथः
BR-08-01-069-027a आस्थाय पुरुषव्याघ्रः स्वबलेनाभिसंवृतः
BR-08-01-069-027c कृष्णार्जुनाभ्यां वीराभ्यामनुमन्य ततः प्रियम्
BR-08-01-069-028a आगतो बहुवृत्तान्तं द्रष्टुमायोधनं तदा
BR-08-01-069-028c आभाषमाणस्तौ वीरावुभौ माधवफल्गुनौ
BR-08-01-069-029a स ददर्श रणे कर्णं शयानं पुरुषर्षभम्
BR-08-01-069-029c गाण्डीवमुक्तैर्विशिखैः सर्वतः शकलीकृतम्
BR-08-01-069-030a सपुत्रं निहतं दृष्ट्वा कर्णं राजा युधिष्ठिरः
BR-08-01-069-030c प्रशशंस नरव्याघ्रावुभौ माधवपाण्डवौ
BR-08-01-069-031a अद्य राजास्मि गोविन्द पृथिव्यां भ्रातृभिः सह
BR-08-01-069-031c त्वया नाथेन वीरेण विदुषा परिपालितः
BR-08-01-069-032a हतं दृष्ट्वा नरव्याघ्रं राधेयमभिमानिनम्
BR-08-01-069-032c निराशोऽद्य दुरात्मासौ धार्तराष्ट्रो भविष्यति
BR-08-01-069-032e जीविताच्चापि राज्याच्च हते कर्णे महारथे
BR-08-01-069-033a त्वत्प्रसादाद्वयं चैव कृतार्थाः पुरुषर्षभ
BR-08-01-069-033c त्वं च गाण्डीवधन्वा च विजयी यदुनन्दन
BR-08-01-069-033e दिष्ट्या जयसि गोविन्द दिष्ट्या कर्णो निपातितः
BR-08-01-069-034a एवं स बहुशो हृष्टः प्रशशंस जनार्दनम्
BR-08-01-069-034c अर्जुनं चापि राजेन्द्र धर्मराजो युधिष्ठिरः
BR-08-01-069-035a ततो भीमप्रभृतिभिः सर्वैश्च भ्रातृभिर्वृतम्
BR-08-01-069-035c वर्धयन्ति स्म राजानं हर्षयुक्ता महारथाः
BR-08-01-069-036a नकुलः सहदेवश्च पाण्डवश्च वृकोदरः
BR-08-01-069-036c सात्यकिश्च महाराज वृष्णीनां प्रवरो रथः
BR-08-01-069-037a धृष्टद्युम्नः शिखण्डी च पाण्डुपाञ्चालसृञ्जयाः
BR-08-01-069-037c पूजयन्ति स्म कौन्तेयं निहते सूतनन्दने
BR-08-01-069-038a ते वर्धयित्वा नृपतिं पाण्डुपुत्रं युधिष्ठिरम्
BR-08-01-069-038c जितकाशिनो लब्धलक्षा युद्धशौण्डाः प्रहारिणः
BR-08-01-069-039a स्तुवन्तः स्तवयुक्ताभिर्वाग्भिः कृष्णौ परन्तपौ
BR-08-01-069-039c जग्मुः स्वशिबिरायैव मुदा युक्ता महारथाः
BR-08-01-069-040a एवमेष क्षयो वृत्तः सुमहाँल्लोमहर्षणः
BR-08-01-069-040c तव दुर्मन्त्रिते राजन्नतीतं किं नु शोचसि
BR-08-01-069-041  वैशम्पायन उवाच
BR-08-01-069-041a श्रुत्वा तदप्रियं राजन्धृतराष्ट्रो महीपतिः
BR-08-01-069-041c पपात भूमौ निश्चेष्टः कौरव्यः परमार्तिवान्
BR-08-01-069-041e तथा सत्यव्रता देवी गान्धारी धर्मदर्शिनी
BR-08-01-069-042a तं प्रत्यगृह्णाद्विदुरो नृपतिं संजयस्तथा
BR-08-01-069-042c पर्याश्वासयतश्चैवं तावुभावेव भूमिपम्
BR-08-01-069-043a तथैवोत्थापयामासुर्गान्धारीं राजयोषितः
BR-08-01-069-043c ताभ्यामाश्वासितो राजा तूष्णीमासीद्विचेतनः
