BR-08-01-062-001  सञ्जय उवाच
BR-08-01-062-001a दुःशासने तु निहते पुत्रास्तव महारथाः
BR-08-01-062-001c महाक्रोधविषा वीराः समरेष्वपलायिनः
BR-08-01-062-001e दश राजन्महावीर्यो भीमं प्राच्छादयञ्शरैः
BR-08-01-062-002a कवची निषङ्गी पाशी दण्डधारो धनुर्धरः
BR-08-01-062-002c अलोलुपः शलः सन्धो वातवेगसुवर्चसौ
BR-08-01-062-003a एते समेत्य सहिता भ्रातृव्यसनकर्शिताः
BR-08-01-062-003c भीमसेनं महाबाहुं मार्गणैः समवारयन्
BR-08-01-062-004a स वार्यमाणो विशिखैः समन्तात्तैर्महारथैः
BR-08-01-062-004c भीमः क्रोधाभिरक्ताक्षः क्रुद्धः काल इवाबभौ
BR-08-01-062-005a तांस्तु भल्लैर्महावेगैर्दशभिर्दशभिः शितैः
BR-08-01-062-005c रुक्माङ्गदो रुक्मपुङ्खैः पार्थो निन्ये यमक्षयम्
BR-08-01-062-006a हतेषु तेषु वीरेषु प्रदुद्राव बलं तव
BR-08-01-062-006c पश्यतः सूतपुत्रस्य पाण्डवस्य भयार्दितम्
BR-08-01-062-007a ततः कर्णो महाराज प्रविवेश महारणम्
BR-08-01-062-007c दृष्ट्वा भीमस्य विक्रान्तमन्तकस्य प्रजास्विव
BR-08-01-062-008a तस्य त्वाकारभावज्ञः शल्यः समितिशोभनः
BR-08-01-062-008c उवाच वचनं कर्णं प्राप्तकालमरिंदम
BR-08-01-062-008e मा व्यथां कुरु राधेय नैतत्त्वय्युपपद्यते
BR-08-01-062-009a एते द्रवन्ति राजानो भीमसेनभयार्दिताः
BR-08-01-062-009c दुर्योधनश्च सम्मूढो भ्रातृव्यसनदुःखितः
BR-08-01-062-010a दुःशासनस्य रुधिरे पीयमाने महात्मना
BR-08-01-062-010c व्यापन्नचेतसश्चैव शोकोपहतमन्यवः
BR-08-01-062-011a दुर्योधनमुपासन्ते परिवार्य समन्ततः
BR-08-01-062-011c कृपप्रभृतयः कर्ण हतशेषाश्च सोदराः
BR-08-01-062-012a पाण्डवा लब्धलक्षाश्च धनञ्जयपुरोगमाः
BR-08-01-062-012c त्वामेवाभिमुखाः शूरा युद्धाय समुपास्थिताः
BR-08-01-062-013a स त्वं पुरुषशार्दूल पौरुषे महति स्थितः
BR-08-01-062-013c क्षत्रधर्मं पुरस्कृत्य प्रत्युद्याहि धनञ्जयम्
BR-08-01-062-014a भारो हि धार्तराष्ट्रेण त्वयि सर्वः समर्पितः
BR-08-01-062-014c तमुद्वह महाबाहो यथाशक्ति यथाबलम्
BR-08-01-062-014e जये स्याद्विपुला कीर्तिर्ध्रुवः स्वर्गः पराजये
BR-08-01-062-015a वृषसेनश्च राधेय सङ्क्रुद्धस्तनयस्तव
BR-08-01-062-015c त्वयि मोहसमापन्ने पाण्डवानभिधावति
BR-08-01-062-016a एतच्छ्रुत्वा तु वचनं शल्यस्यामिततेजसः
BR-08-01-062-016c हृदि मानुष्यकं भावं चक्रे युद्धाय सुस्थिरम्
BR-08-01-062-017a ततः क्रुद्धो वृषसेनोऽभ्यधावदातस्थिवांसं स्वरथं हतारिम्
BR-08-01-062-017c वृकोदरं कालमिवात्तदण्डं गदाहस्तं पोथमानं त्वदीयान्
BR-08-01-062-018a तमभ्यधावन्नकुलः प्रवीरो रोषादमित्रं प्रतुदन्पृषत्कैः
BR-08-01-062-018c कर्णस्य पुत्रं समरे प्रहृष्टं जिष्णुर्जिघांसुर्मघवेव जम्भम्
BR-08-01-062-019a ततो ध्वजं स्फाटिकचित्रकम्बुं चिच्छेद वीरो नकुलः क्षुरेण
BR-08-01-062-019c कर्णात्मजस्येष्वसनं च चित्रं भल्लेन जाम्बूनदपट्टनद्धम्
BR-08-01-062-020a अथान्यदादाय धनुः सुशीघ्रं कर्णात्मजः पाण्डवमभ्यविध्यत्
BR-08-01-062-020c दिव्यैर्महास्त्रैर्नकुलं महास्त्रो दुःशासनस्यापचितिं यियासुः
BR-08-01-062-021a ततः क्रुद्धो नकुलस्तं महात्मा शरैर्महोल्काप्रतिमैरविध्यत्
BR-08-01-062-021c दिव्यैरस्त्रैरभ्यविध्यच्च सोऽपि कर्णस्य पुत्रो नकुलं कृतास्त्रः
BR-08-01-062-022a कर्णस्य पुत्रो नकुलस्य राजन्सर्वानश्वानक्षिणोदुत्तमास्त्रैः
BR-08-01-062-022c वनायुजान्सुकुमारस्य शुभ्रानलङ्कृताञ्जातरूपेण शीघ्रान्
BR-08-01-062-023a ततो हताश्वादवरुह्य यानादादाय चर्म रुचिरं चाष्टचन्द्रम्
BR-08-01-062-023c आकाशसङ्काशमसिं गृहीत्वा पोप्लूयमानः खगवच्चचार
BR-08-01-062-024a ततोऽन्तरिक्षे नृवराश्वनागांश्चिच्छेद मार्गान्विचरन्विचित्रान्
BR-08-01-062-024c ते प्रापतन्नसिना गां विशस्ता यथाश्वमेधे पशवः शमित्रा
BR-08-01-062-025a द्विसाहस्रा विदिता युद्धशौण्डा नानादेश्याः सुभृताः सत्यसन्धाः
BR-08-01-062-025c एकेन शीघ्रं नकुलेन कृत्ताः सारेप्सुनेवोत्तमचन्दनास्ते
BR-08-01-062-026a तमापतन्तं नकुलं सोऽभिपत्य समन्ततः सायकैरभ्यविध्यत्
BR-08-01-062-026c स तुद्यमानो नकुलः पृषत्कैर्विव्याध वीरं स चुकोप विद्धः
BR-08-01-062-027a तं कर्णपुत्रो विधमन्तमेकं नराश्वमातङ्गरथप्रवेकान्
BR-08-01-062-027c क्रीडन्तमष्टादशभिः पृषत्कैर्विव्याध वीरं स चुकोप विद्धः
BR-08-01-062-028a ततोऽभ्यधावत्समरे जिघांसुः कर्णात्मजं पाण्डुसुतो नृवीरः
BR-08-01-062-028c तस्येषुभिर्व्यधमत्कर्णपुत्रो महारणे चर्म सहस्रतारम्
BR-08-01-062-029a तस्यायसं निशितं तीक्ष्णधारमसिं विकोशं गुरुभारसाहम्
BR-08-01-062-029c द्विषच्छरीरापहरं सुघोरमाधुन्वतः सर्पमिवोग्ररूपम्
BR-08-01-062-030a क्षिप्रं शरैः षड्भिरमित्रसाहश्चकर्त खड्गं निशितैः सुधारैः
BR-08-01-062-030c पुनश्च पीतैर्निशितैः पृषत्कैः स्तनान्तरे गाढमथाभ्यविध्यत्
BR-08-01-062-031a स भीमसेनस्य रथं हताश्वो माद्रीसुतः कर्णसुताभितप्तः
BR-08-01-062-031c आपुप्लुवे सिंह इवाचलाग्रं सम्प्रेक्षमाणस्य धनञ्जयस्य
BR-08-01-062-032a नकुलमथ विदित्वा छिन्नबाणासनासिं विरथमरिशरार्तं कर्णपुत्रास्त्रभग्नम्
BR-08-01-062-032c पवनधुतपताका ह्रादिनो वल्गिताश्वा वरपुरुषनियत्तास्ते रथाः शीघ्रमीयुः
BR-08-01-062-033a द्रुपदसुतवरिष्ठाः पञ्च शैनेयषष्ठा द्रुपददुहितृपुत्राः पञ्च चामित्रसाहाः
BR-08-01-062-033c द्विरदरथनराश्वान्सूदयन्तस्त्वदीयान्भुजगपतिनिकाशैर्मार्गणैरात्तशस्त्राः
BR-08-01-062-034a अथ तव रथमुख्यास्तान्प्रतीयुस्त्वरन्तो हृदिकसुतकृपौ च द्रौणिदुर्योधनौ च
BR-08-01-062-034c शकुनिशुकवृकाश्च क्राथदेवावृधौ च; द्विरदजलदघोषैः स्यन्दनैः कार्मुकैश्च
BR-08-01-062-035a तव नरवरवर्यास्तान्दशैकं च वीरा;न्प्रवरशरवराग्र्यैस्ताडयन्तोऽभ्यरुन्धन्
BR-08-01-062-035c नवजलदसवर्णैर्हस्तिभिस्तानुदीयुर्गिरिशिखरनिकाशैर्भीमवेगैः कुणिन्दाः
BR-08-01-062-036a सुकल्पिता हैमवता मदोत्कटा रणाभिकामैः कृतिभिः समास्थिताः
BR-08-01-062-036c सुवर्णजालावतता बभुर्गजास्तथा यथा वै जलदाः सविद्युतः
BR-08-01-062-037a कुणिन्दपुत्रो दशभिर्महायसैः कृपं ससूताश्वमपीडयद्भृशम्
BR-08-01-062-037c ततः शरद्वत्सुतसायकैर्हतः सहैव नागेन पपात भूतले
BR-08-01-062-038a कुणिन्दपुत्रावरजस्तु तोमरैर्दिवाकरांशुप्रतिमैरयस्मयैः
BR-08-01-062-038c रथं च विक्षोभ्य ननाद नर्दतस्ततोऽस्य गान्धारपतिः शिरोऽहरत्
BR-08-01-062-039a ततः कुणिन्देषु हतेषु तेष्वथ प्रहृष्टरूपास्तव ते महारथाः
BR-08-01-062-039c भृशं प्रदध्मुर्लवणाम्बुसम्भवान्परांश्च बाणासनपाणयोऽभ्ययुः
BR-08-01-062-040a अथाभवद्युद्धमतीव दारुणं पुनः कुरूणां सह पाण्डुसृञ्जयैः
BR-08-01-062-040c शरासिशक्त्यृष्टिगदापरश्वधैर्नराश्वनागासुहरं भृशाकुलम्
BR-08-01-062-041a रथाश्वमातङ्गपदातिभिस्ततः परस्परं विप्रहतापतन्क्षितौ
BR-08-01-062-041c यथा सविद्युत्स्तनिता बलाहकाः समास्थिता दिग्भ्य इवोग्रमारुतैः
BR-08-01-062-042a ततः शतानीकहतान्महागजांस्तथा रथान्पत्तिगणांश्च तावकान्
BR-08-01-062-042c जघान भोजश्च हयानथापतन्विशस्त्रकृत्ताः कृतवर्मणा द्विपाः
BR-08-01-062-043a अथापरे द्रौणिशराहता द्विपास्त्रयः ससर्वायुधयोधकेतवः
BR-08-01-062-043c निपेतुरुर्व्यां व्यसवः प्रपातितास्तथा यथा वज्रहता महाचलाः
BR-08-01-062-044a कुणिन्दराजावरजादनन्तरः स्तनान्तरे पत्रिवरैरताडयत्
BR-08-01-062-044c तवात्मजं तस्य तवात्मजः शरैः शितैः शरीरं बिभिदे द्विपं च तम्
BR-08-01-062-045a स नागराजः सह राजसूनुना पपात रक्तं बहु सर्वतः क्षरन्
BR-08-01-062-045c शचीशवज्रप्रहतोऽम्बुदागमे यथा जलं गैरिकपर्वतस्तथा
BR-08-01-062-046a कुणिन्दपुत्रप्रहितोऽपरद्विपः शुकं ससूताश्वरथं व्यपोथयत्
BR-08-01-062-046c ततोऽपतत्क्राथशराभिदारितः सहेश्वरो वज्रहतो यथा गिरिः
BR-08-01-062-047a रथी द्विपस्थेन हतोऽपतच्छरैः क्राथाधिपः पर्वतजेन दुर्जयः
BR-08-01-062-047c सवाजिसूतेष्वसनस्तथापतद्यथा महावातहतो महाद्रुमः
BR-08-01-062-048a वृको द्विपस्थं गिरिराजवासिनं भृशं शरैर्द्वादशभिः पराभिनत्
BR-08-01-062-048c ततो वृकं साश्वरथं महाजवं त्वरंश्चतुर्भिश्चरणे व्यपोथयत्
BR-08-01-062-049a स नागराजः सनियन्तृकोऽपतत्पराहतो बभ्रुसुतेषुभिर्भृशम्
BR-08-01-062-049c स चापि देवावृधसूनुरर्दितः पपात नुन्नः सहदेवसूनुना
BR-08-01-062-050a विषाणपोत्रापरगात्रघातिना गजेन हन्तुं शकुनेः कुणिन्दजः
BR-08-01-062-050c जगाम वेगेन भृशार्दयंश्च तं ततोऽस्य गान्धारपतिः शिरोऽहरत्
BR-08-01-062-051a ततः शतानीकहता महागजा हया रथाः पत्तिगणाश्च तावकाः
BR-08-01-062-051c सुपर्णवातप्रहता यथा नगास्तथा गता गामवशा विचूर्णिताः
BR-08-01-062-052a ततोऽभ्यविध्यद्बहुभिः शितैः शरैः कुणिन्दपुत्रो नकुलात्मजं स्मयन्
BR-08-01-062-052c ततोऽस्य कायान्निचकर्त नाकुलिः शिरः क्षुरेणाम्बुजसन्निभाननम्
BR-08-01-062-053a ततः शतानीकमविध्यदाशुगैस्त्रिभिः शितैः कर्णसुतोऽर्जुनं त्रिभिः
BR-08-01-062-053c त्रिभिश्च भीमं नकुलं च सप्तभिर्जनार्दनं द्वादशभिश्च सायकैः
BR-08-01-062-054a तदस्य कर्मातिमनुष्यकर्मणः समीक्ष्य हृष्टाः कुरवोऽभ्यपूजयन्
BR-08-01-062-054c पराक्रमज्ञास्तु धनञ्जयस्य ते हुतोऽयमग्नाविति तं तु मेनिरे
BR-08-01-062-055a ततः किरीटी परवीरघाती हताश्वमालोक्य नरप्रवीरम्
BR-08-01-062-055c तमभ्यधावद्वृषसेनमाहवे स सूतजस्य प्रमुखे स्थितं तदा
BR-08-01-062-056a तमापतन्तं नरवीरमुग्रं महाहवे बाणसहस्रधारिणम्
BR-08-01-062-056c अभ्यापतत्कर्णसुतो महारथो यथैव चेन्द्रं नमुचिः पुरातने
BR-08-01-062-057a ततोऽद्भुतेनैकशतेन पार्थं शरैर्विद्ध्वा सूतपुत्रस्य पुत्रः
BR-08-01-062-057c ननाद नादं सुमहानुभावो विद्ध्वेव शक्रं नमुचिः पुरा वै
BR-08-01-062-058a पुनः स पार्थं वृषसेन उग्रैर्बाणैरविध्यद्भुजमूलमध्ये
BR-08-01-062-058c तथैव कृष्णं नवभिः समार्दयत्पुनश्च पार्थं दशभिः शिताग्रैः
BR-08-01-062-059a ततः किरीटी रणमूर्ध्नि कोपात्कृत्वा त्रिशाखां भ्रुकुटिं ललाटे
BR-08-01-062-059c मुमोच बाणान्विशिखान्महात्मा वधाय राजन्सूतपुत्रस्य सङ्ख्ये
BR-08-01-062-060a विव्याध चैनं दशभिः पृषत्कै;र्मर्मस्वसक्तं प्रसभं किरीटी
BR-08-01-062-060c चिच्छेद चास्येष्वसनं भुजौ च क्षुरैश्चतुर्भिः शिर एव चोग्रैः
BR-08-01-062-061a स पार्थबाणाभिहतः पपात रथाद्विबाहुर्विशिरा धरायाम्
BR-08-01-062-061c सुपुष्पितः पर्णधरोऽतिकायो वातेरितः शाल इवाद्रिशृङ्गात्
BR-08-01-062-062a तं प्रेक्ष्य बाणाभिहतं पतन्तं रथात्सुतं सूतजः क्षिप्रकारी
BR-08-01-062-062c रथं रथेनाशु जगाम वेगात्किरीटिनः पुत्रवधाभितप्तः

