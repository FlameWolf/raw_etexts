BR-08-01-039-001  सञ्जय उवाच
BR-08-01-039-001a द्रौणिर्युधिष्ठिरं दृष्ट्वा शैनेयेनाभिरक्षितम्
BR-08-01-039-001c द्रौपदेयैस्तथा शूरैरभ्यवर्तत हृष्टवत्
BR-08-01-039-002a किरन्निषुगणान्घोरान्स्वर्णपुङ्खाञ्शिलाशितान्
BR-08-01-039-002c दर्शयन्विविधान्मार्गाञ्शिक्षार्थं लघुहस्तवत्
BR-08-01-039-003a ततः खं पूरयामास शरैर्दिव्यास्त्रमन्त्रितैः
BR-08-01-039-003c युधिष्ठिरं च समरे पर्यवारयदस्त्रवित्
BR-08-01-039-004a द्रौणायनिशरच्छन्नं न प्राज्ञायत किञ्चन
BR-08-01-039-004c बाणभूतमभूत्सर्वमायोधनशिरो हि तत्
BR-08-01-039-005a बाणजालं दिविष्ठं तत्स्वर्णजालविभूषितम्
BR-08-01-039-005c शुशुभे भरतश्रेष्ठ वितानमिव विष्ठितम्
BR-08-01-039-006a तेन छन्ने रणे राजन्बाणजालेन भास्वता
BR-08-01-039-006c अभ्रच्छायेव सञ्जज्ञे बाणरुद्धे नभस्तले
BR-08-01-039-007a तत्राश्चर्यमपश्याम बाणभूते तथाविधे
BR-08-01-039-007c न स्म सम्पतते भूमौ दृष्ट्वा द्रौणेः पराक्रमम्
BR-08-01-039-008a लाघवं द्रोणपुत्रस्य दृष्ट्वा तत्र महारथाः
BR-08-01-039-008c व्यस्मयन्त महाराज न चैनं प्रतिवीक्षितुम्
BR-08-01-039-008e शेकुस्ते सर्वराजानस्तपन्तमिव भास्करम्
BR-08-01-039-009a सात्यकिर्यतमानस्तु धर्मराजश्च पाण्डवः
BR-08-01-039-009c तथेतराणि सैन्यानि न स्म चक्रुः पराक्रमम्
BR-08-01-039-010a वध्यमाने ततः सैन्ये द्रौपदेया महारथाः
BR-08-01-039-010c सात्यकिर्धर्मराजश्च पाञ्चालाश्चापि सङ्गताः
BR-08-01-039-010e त्यक्त्वा मृत्युभयं घोरं द्रौणायनिमुपाद्रवन्
BR-08-01-039-011a सात्यकिः पञ्चविंशत्या द्रौणिं विद्ध्वा शिलामुखैः
BR-08-01-039-011c पुनर्विव्याध नाराचैः सप्तभिः स्वर्णभूषितैः
BR-08-01-039-012a युधिष्ठिरस्त्रिसप्तत्या प्रतिविन्ध्यश्च सप्तभिः
BR-08-01-039-012c श्रुतकर्मा त्रिभिर्बाणैः श्रुतकीर्तिस्तु सप्तभिः
BR-08-01-039-013a सुतसोमश्च नवभिः शतानीकश्च सप्तभिः
BR-08-01-039-013c अन्ये च बहवः शूरा विव्यधुस्तं समन्ततः
BR-08-01-039-014a सोऽतिक्रुद्धस्ततो राजन्नाशीविष इव श्वसन्
BR-08-01-039-014c सात्यकिं पञ्चविंशत्या प्राविध्यत शिलाशितैः
BR-08-01-039-015a श्रुतकीर्तिं च नवभिः सुतसोमं च पञ्चभिः
BR-08-01-039-015c अष्टभिः श्रुतकर्माणं प्रतिविन्ध्यं त्रिभिः शरैः
BR-08-01-039-015e शतानीकं च नवभिर्धर्मपुत्रं च सप्तभिः
BR-08-01-039-016a अथेतरांस्ततः शूरान्द्वाभ्यां द्वाभ्यामताडयत्
BR-08-01-039-016c श्रुतकीर्तेस्तथा चापं चिच्छेद निशितैः शरैः
BR-08-01-039-017a अथान्यद्धनुरादाय श्रुतकीर्तिर्महारथः
BR-08-01-039-017c द्रौणायनिं त्रिभिर्विद्ध्वा विव्याधान्यैः शितैः शरैः
BR-08-01-039-018a ततो द्रौणिर्महाराज शरवर्षेण भारत
BR-08-01-039-018c छादयामास तत्सैन्यं समन्ताच्च शरैर्नृपान्
BR-08-01-039-019a ततः पुनरमेयात्मा धर्मराजस्य कार्मुकम्
BR-08-01-039-019c द्रौणिश्चिच्छेद विहसन्विव्याध च शरैस्त्रिभिः
BR-08-01-039-020a ततो धर्मसुतो राजन्प्रगृह्यान्यन्महद्धनुः
BR-08-01-039-020c द्रौणिं विव्याध सप्तत्या बाह्वोरुरसि चार्दयत्
BR-08-01-039-021a सात्यकिस्तु ततः क्रुद्धो द्रौणेः प्रहरतो रणे
BR-08-01-039-021c अर्धचन्द्रेण तीक्ष्णेन धनुश्छित्त्वानदद्भृशम्
BR-08-01-039-022a छिन्नधन्वा ततो द्रौणिः शक्त्या शक्तिमतां वरः
BR-08-01-039-022c सारथिं पातयामास शैनेयस्य रथाद्द्रुतम्
BR-08-01-039-023a अथान्यद्धनुरादाय द्रोणपुत्रः प्रतापवान्
BR-08-01-039-023c शैनेयं शरवर्षेण छादयामास भारत
BR-08-01-039-024a तस्याश्वाः प्रद्रुताः सङ्ख्ये पतिते रथसारथौ
BR-08-01-039-024c तत्र तत्रैव धावन्तः समदृश्यन्त भारत
BR-08-01-039-025a युधिष्ठिरपुरोगास्ते द्रौणिं शस्त्रभृतां वरम्
BR-08-01-039-025c अभ्यवर्षन्त वेगेन विसृजन्तः शिताञ्शरान्
BR-08-01-039-026a आगच्छमानांस्तान्दृष्ट्वा रौद्ररूपान्परन्तपः
BR-08-01-039-026c प्रहसन्प्रतिजग्राह द्रोणपुत्रो महारणे
BR-08-01-039-027a ततः शरशतज्वालः सेनाकक्षं महारथः
BR-08-01-039-027c द्रौणिर्ददाह समरे कक्षमग्निर्यथा वने
BR-08-01-039-028a तद्बलं पाण्डुपुत्रस्य द्रोणपुत्रप्रतापितम्
BR-08-01-039-028c चुक्षुभे भरतश्रेष्ठ तिमिनेव नदीमुखम्
BR-08-01-039-029a दृष्ट्वा ते च महाराज द्रोणपुत्रपराक्रमम्
BR-08-01-039-029c निहतान्मेनिरे सर्वान्पाण्डून्द्रोणसुतेन वै
BR-08-01-039-030a युधिष्ठिरस्तु त्वरितो द्रौणिं श्लिष्य महारथम्
BR-08-01-039-030c अब्रवीद्द्रोणपुत्रं तु रोषामर्षसमन्वितः
BR-08-01-039-031a नैव नाम तव प्रीतिर्नैव नाम कृतज्ञता
BR-08-01-039-031c यतस्त्वं पुरुषव्याघ्र मामेवाद्य जिघांससि
BR-08-01-039-032a ब्राह्मणेन तपः कार्यं दानमध्ययनं तथा
BR-08-01-039-032c क्षत्रियेण धनुर्नाम्यं स भवान्ब्राह्मणब्रुवः
BR-08-01-039-033a मिषतस्ते महाबाहो जेष्यामि युधि कौरवान्
BR-08-01-039-033c कुरुष्व समरे कर्म ब्रह्मबन्धुरसि ध्रुवम्
BR-08-01-039-034a एवमुक्तो महाराज द्रोणपुत्रः स्मयन्निव
BR-08-01-039-034c युक्तत्वं तच्च सञ्चिन्त्य नोत्तरं किञ्चिदब्रवीत्
BR-08-01-039-035a अनुक्त्वा च ततः किञ्चिच्छरवर्षेण पाण्डवम्
BR-08-01-039-035c छादयामास समरे क्रुद्धोऽन्तक इव प्रजाः
BR-08-01-039-036a सञ्छाद्यमानस्तु तदा द्रोणपुत्रेण मारिष
BR-08-01-039-036c पार्थोऽपयातः शीघ्रं वै विहाय महतीं चमूम्
BR-08-01-039-037a अपयाते ततस्तस्मिन्धर्मपुत्रे युधिष्ठिरे
BR-08-01-039-037c द्रोणपुत्रः स्थितो राजन्प्रत्यादेशान्महात्मनः
BR-08-01-039-038a ततो युधिष्ठिरो राजा त्यक्त्वा द्रौणिं महाहवे
BR-08-01-039-038c प्रययौ तावकं सैन्यं युक्तः क्रूराय कर्मणे

