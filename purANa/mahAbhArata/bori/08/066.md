BR-08-01-066-001  सञ्जय उवाच
BR-08-01-066-001a ततोऽपयाताः शरपातमात्रमवस्थिताः कुरवो भिन्नसेनाः
BR-08-01-066-001c विद्युत्प्रकाशं ददृशुः समन्ताद्धनञ्जयास्त्रं समुदीर्यमाणम्
BR-08-01-066-002a तदर्जुनास्त्रं ग्रसते स्म वीरान्वियत्तथाकाशमनन्तघोषम्
BR-08-01-066-002c क्रुद्धेन पार्थेन तदाशु सृष्टं वधाय कर्णस्य महाविमर्दे
BR-08-01-066-003a रामादुपात्तेन महामहिम्ना आथर्वणेनारिविनाशनेन
BR-08-01-066-003c तदर्जुनास्त्रं व्यधमद्दहन्तं पार्थं च बाणैर्निशितैर्निजघ्ने
BR-08-01-066-004a ततो विमर्दः सुमहान्बभूव तस्यार्जुनस्याधिरथेश्च राजन्
BR-08-01-066-004c अन्योन्यमासादयतोः पृषत्कैर्विषाणघातैर्द्विपयोरिवोग्रैः
BR-08-01-066-005a ततो रिपुघ्नं समधत्त कर्णः सुसंशितं सर्पमुखं ज्वलन्तम्
BR-08-01-066-005c रौद्रं शरं संयति सुप्रधौतं पार्थार्थमत्यर्थचिराय गुप्तम्
BR-08-01-066-006a सदार्चितं चन्दनचूर्णशायिनं सुवर्णनालीशयनं महाविषम्
BR-08-01-066-006c प्रदीप्तमैरावतवंशसम्भवं शिरो जिहीर्षुर्युधि फल्गुनस्य
BR-08-01-066-007a तमब्रवीन्मद्रराजो महात्मा वैकर्तनं प्रेक्ष्य हि संहितेषुम्
BR-08-01-066-007c न कर्ण ग्रीवामिषुरेष प्राप्स्यते संलक्ष्य संधत्स्व शरं शिरोघ्नम्
BR-08-01-066-008a अथाब्रवीत्क्रोधसंरक्तनेत्रः कर्णः शल्यं सन्धितेषुः प्रसह्य
BR-08-01-066-008c न संधत्ते द्विः शरं शल्य कर्णो न मादृशाः शाठ्ययुक्ता भवन्ति
BR-08-01-066-009a तथैवमुक्त्वा विससर्ज तं शरं बलाहकं वर्षघनाभिपूजितम्
BR-08-01-066-009c हतोऽसि वै फल्गुन इत्यवोचत्ततस्त्वरन्नूर्जितमुत्ससर्ज
BR-08-01-066-010a सन्धीयमानं भुजगं दृष्ट्वा कर्णेन माधवः
BR-08-01-066-010c आक्रम्य स्यन्दनं पद्भ्यां बलेन बलिनां वरः
BR-08-01-066-011a अवगाढे रथे भूमौ जानुभ्यामगमन्हयाः
BR-08-01-066-011c ततः शरः सोऽभ्यहनत्किरीटं तस्य धीमतः
BR-08-01-066-012a अथार्जुनस्योत्तमगात्रभूषणं धरावियद्द्योसलिलेषु विश्रुतम्
BR-08-01-066-012c बलास्त्रसर्गोत्तमयत्नमन्युभिः शरेण मूर्ध्नः स जहार सूतजः
BR-08-01-066-013a दिवाकरेन्दुज्वलनग्रहत्विषं सुवर्णमुक्तामणिजालभूषितम्
BR-08-01-066-013c पुरन्दरार्थं तपसा प्रयत्नतः स्वयं कृतं यद्भुवनस्य सूनुना
BR-08-01-066-014a महार्हरूपं द्विषतां भयङ्करं विभाति चात्यर्थसुखं सुगन्धि तत्
BR-08-01-066-014c निजघ्नुषे देवरिपून्सुरेश्वरः स्वयं ददौ यत्सुमनाः किरीटिने
BR-08-01-066-015a हराम्बुपाखण्डलवित्तगोप्तृभिः पिनाकपाशाशनिसायकोत्तमैः
BR-08-01-066-015c सुरोत्तमैरप्यविषह्यमर्दितुं प्रसह्य नागेन जहार यद्वृषः
BR-08-01-066-016a तदुत्तमेषून्मथितं विषाग्निना प्रदीप्तमर्चिष्मदभिक्षिति प्रियम्
BR-08-01-066-016c पपात पार्थस्य किरीटमुत्तमं दिवाकरोऽस्तादिव पर्वताज्ज्वलन्
BR-08-01-066-017a ततः किरीटं बहुरत्नमण्डितं जहार नागोऽर्जुनमूर्धतो बलात्
BR-08-01-066-017c गिरेः सुजाताङ्कुरपुष्पितद्रुमं महेन्द्रवज्रः शिखरं यथोत्तमम्
BR-08-01-066-018a मही वियद्द्यौः सलिलानि वायुना यथा विभिन्नानि विभान्ति भारत
BR-08-01-066-018c तथैव शब्दो भुवनेष्वभूत्तदा जना व्यवस्यन्व्यथिताश्च चस्खलुः
BR-08-01-066-019a ततः समुद्ग्रथ्य सितेन वाससा स्वमूर्धजानव्यथितः स्थितोऽर्जुनः
BR-08-01-066-019c विभाति सम्पूर्णमरीचिभास्वता शिरोगतेनोदयपर्वतो यथा
BR-08-01-066-020a बलाहकः कर्णभुजेरितस्ततो हुताशनार्कप्रतिमद्युतिर्महान्
BR-08-01-066-020c महोरगः कृतवैरोऽर्जुनेन किरीटमासाद्य समुत्पपात
BR-08-01-066-021a तमब्रवीद्विद्धि कृतागसं मे कृष्णाद्य मातुर्वधजातवैरम्
BR-08-01-066-021c ततः कृष्णः पार्थमुवाच सङ्ख्ये महोरगं कृतवैरं जहि त्वम्
BR-08-01-066-022a स एवमुक्तो मधुसूदनेन गाण्डीवधन्वा रिपुषूग्रधन्वा
BR-08-01-066-022c उवाच को न्वेष ममाद्य नागः स्वयं य आगाद्गरुडस्य वक्त्रम्
BR-08-01-066-023  कृष्ण उवाच
BR-08-01-066-023a योऽसौ त्वया खाण्डवे चित्रभानुं सन्तर्पयानेन धनुर्धरेण
BR-08-01-066-023c वियद्गतो बाणनिकृत्तदेहो ह्यनेकरूपो निहतास्य माता
BR-08-01-066-024a ततस्तु जिष्णुः परिहृत्य शेषांश्चिच्छेद षड्भिर्निशितैः सुधारैः
BR-08-01-066-024c नागं वियत्तिर्यगिवोत्पतन्तं स छिन्नगात्रो निपपात भूमौ
BR-08-01-066-025a तस्मिन्मुहूर्ते दशभिः पृषत्कैः शिलाशितैर्बर्हिणवाजितैश्च
BR-08-01-066-025c विव्याध कर्णः पुरुषप्रवीरं धनञ्जयं तिर्यगवेक्षमाणम्
BR-08-01-066-026a ततोऽर्जुनो द्वादशभिर्विमुक्तैराकर्णमुक्तैर्निशितैः समर्प्य
BR-08-01-066-026c नाराचमाशीविषतुल्यवेगमाकर्णपूर्णायतमुत्ससर्ज
BR-08-01-066-027a स चित्रवर्मेषुवरो विदार्य प्राणान्निरस्यन्निव साधु मुक्तः
BR-08-01-066-027c कर्णस्य पीत्वा रुधिरं विवेश वसुन्धरां शोणितवाजदिग्धः
BR-08-01-066-028a ततो वृषो बाणनिपातकोपितो महोरगो दण्डविघट्टितो यथा
BR-08-01-066-028c तथाशुकारी व्यसृजच्छरोत्तमान्महाविषः सर्प इवोत्तमं विषम्
BR-08-01-066-029a जनार्दनं द्वादशभिः पराभिनन्नवैर्नवत्या च शरैस्तथार्जुनम्
BR-08-01-066-029c शरेण घोरेण पुनश्च पाण्डवं विभिद्य कर्णोऽभ्यनदज्जहास च
BR-08-01-066-030a तमस्य हर्षं ममृषे न पाण्डवो बिभेद मर्माणि ततोऽस्य मर्मवित्
BR-08-01-066-030c परं शरैः पत्रिभिरिन्द्रविक्रमस्तथा यथेन्द्रो बलमोजसाहनत्
BR-08-01-066-031a ततः शराणां नवतीर्नवार्जुनः ससर्ज कर्णेऽन्तकदण्डसन्निभाः
BR-08-01-066-031c शरैर्भृशायस्ततनुः प्रविव्यथे तथा यथा वज्रविदारितोऽचलः
BR-08-01-066-032a मणिप्रवेकोत्तमवज्रहाटकैरलङ्कृतं चास्य वराङ्गभूषणम्
BR-08-01-066-032c प्रविद्धमुर्व्यां निपपात पत्रिभिर्धनञ्जयेनोत्तमकुण्डलेऽपि च
BR-08-01-066-033a महाधनं शिल्पिवरैः प्रयत्नतः कृतं यदस्योत्तमवर्म भास्वरम्
BR-08-01-066-033c सुदीर्घकालेन तदस्य पाण्डवः क्षणेन बाणैर्बहुधा व्यशातयत्
BR-08-01-066-034a स तं विवर्माणमथोत्तमेषुभिः शरैश्चतुर्भिः कुपितः पराभिनत्
BR-08-01-066-034c स विव्यथेऽत्यर्थमरिप्रहारितो यथातुरः पित्तकफानिलव्रणैः
BR-08-01-066-035a महाधनुर्मण्डलनिःसृतैः शितैः क्रियाप्रयत्नप्रहितैर्बलेन च
BR-08-01-066-035c ततक्ष कर्णं बहुभिः शरोत्तमैर्बिभेद मर्मस्वपि चार्जुनस्त्वरन्
BR-08-01-066-036a दृढाहतः पत्रिभिरुग्रवेगैः पार्थेन कर्णो विविधैः शिताग्रैः
BR-08-01-066-036c बभौ गिरिर्गैरिकधातुरक्तः क्षरन्प्रपातैरिव रक्तमम्भः
BR-08-01-066-037a साश्वं तु कर्णं सरथं किरीटी समाचिनोद्भारत वत्सदन्तैः
BR-08-01-066-037c प्रच्छादयामास दिशश्च बाणैः सर्वप्रयत्नात्तपनीयपुङ्खैः
BR-08-01-066-038a स वत्सदन्तैः पृथुपीनवक्षाः समाचितः स्माधिरथिर्विभाति
BR-08-01-066-038c सुपुष्पिताशोकपलाशशाल्मलिर्यथाचलः स्पन्दनचन्दनायुतः
BR-08-01-066-039a शरैः शरीरे बहुधा समर्पितैर्विभाति कर्णः समरे विशाम्पते
BR-08-01-066-039c महीरुहैराचितसानुकन्दरो यथा महेन्द्रः शुभकर्णिकारवान्
BR-08-01-066-040a स बाणसङ्घान्धनुषा व्यवासृजन्विभाति कर्णः शरजालरश्मिवान्
BR-08-01-066-040c सलोहितो रक्तगभस्तिमण्डलो दिवाकरोऽस्ताभिमुखो यथा तथा
BR-08-01-066-041a बाह्वन्तरादाधिरथेर्विमुक्तान्बाणान्महाहीनिव दीप्यमानान्
BR-08-01-066-041c व्यध्वंसयन्नर्जुनबाहुमुक्ताः शराः समासाद्य दिशः शिताग्राः
BR-08-01-066-042a ततश्चक्रमपतत्तस्य भूमौ स विह्वलः समरे सूतपुत्रः
BR-08-01-066-042c घूर्णे रथे ब्राह्मणस्याभिशापाद्रामादुपात्तेऽप्रतिभाति चास्त्रे
BR-08-01-066-043a अमृष्यमाणो व्यसनानि तानि हस्तौ विधुन्वन्स विगर्हमाणः
BR-08-01-066-043c धर्मप्रधानानभिपाति धर्म इत्यब्रुवन्धर्मविदः सदैव
BR-08-01-066-043e ममापि निम्नोऽद्य न पाति भक्तान्मन्ये न नित्यं परिपाति धर्मः
BR-08-01-066-044a एवं ब्रुवन्प्रस्खलिताश्वसूतो विचाल्यमानोऽर्जुनशस्त्रपातैः
BR-08-01-066-044c मर्माभिघाताच्छलितः क्रियासु पुनः पुनर्धर्ममगर्हदाजौ
BR-08-01-066-045a ततः शरैर्भीमतरैरविध्यत्त्रिभिराहवे
BR-08-01-066-045c हस्ते कर्णस्तदा पार्थमभ्यविध्यच्च सप्तभिः
BR-08-01-066-046a ततोऽर्जुनः सप्तदश तिग्मतेजानजिह्मगान्
BR-08-01-066-046c इन्द्राशनिसमान्घोरानसृजत्पावकोपमान्
BR-08-01-066-047a निर्भिद्य ते भीमवेगा न्यपतन्पृथिवीतले
BR-08-01-066-047c कम्पितात्मा तथा कर्णः शक्त्या चेष्टामदर्शयत्
BR-08-01-066-048a बलेनाथ स संस्तभ्य ब्रह्मास्त्रं समुदैरयत्
BR-08-01-066-048c ऐन्द्रास्त्रमर्जुनश्चापि तद्दृष्ट्वाभिन्यमन्त्रयत्
BR-08-01-066-049a गाण्डीवं ज्यां च बाणांश्च अनुमन्त्र्य धनञ्जयः
BR-08-01-066-049c असृजच्छरवर्षाणि वर्षाणीव पुरन्दरः
BR-08-01-066-050a ततस्तेजोमया बाणा रथात्पार्थस्य निःसृताः
BR-08-01-066-050c प्रादुरासन्महावीर्याः कर्णस्य रथमन्तिकात्
BR-08-01-066-051a तान्कर्णस्त्वग्रतोऽभ्यस्तान्मोघांश्चक्रे महारथः
BR-08-01-066-051c ततोऽब्रवीद्वृष्णिवीरस्तस्मिन्नस्त्रे विनाशिते
BR-08-01-066-052a विसृजास्त्रं परं पार्थ राधेयो ग्रसते शरान्
BR-08-01-066-052c ब्रह्मास्त्रमर्जुनश्चापि सम्मन्त्र्याथ प्रयोजयत्
BR-08-01-066-053a छादयित्वा ततो बाणैः कर्णं प्रभ्राम्य चार्जुनः
BR-08-01-066-053c तस्य कर्णः शरैः क्रुद्धश्चिच्छेद ज्यां सुतेजनैः
BR-08-01-066-054a ततो ज्यामवधायान्यामनुमृज्य च पाण्डवः
BR-08-01-066-054c शरैरवाकिरत्कर्णं दीप्यमानैः सहस्रशः
BR-08-01-066-055a तस्य ज्याच्छेदनं कर्णो ज्यावधानं च संयुगे
BR-08-01-066-055c नान्वबुध्यत शीघ्रत्वात्तदद्भुतमिवाभवत्
BR-08-01-066-056a अस्त्रैरस्त्राणि राधेयः प्रत्यहन्सव्यसाचिनः
BR-08-01-066-056c चक्रे चाभ्यधिकं पार्थात्स्ववीर्यं प्रतिदर्शयन्
BR-08-01-066-057a ततः कृष्णोऽर्जुनं दृष्ट्वा कर्णास्त्रेणाभिपीडितम्
BR-08-01-066-057c अभ्यस्येत्यब्रवीत्पार्थमातिष्ठास्त्रमनुत्तमम्
BR-08-01-066-058a ततोऽन्यमग्निसदृशं शरं सर्पविषोपमम्
BR-08-01-066-058c अश्मसारमयं दिव्यमनुमन्त्र्य धनञ्जयः
BR-08-01-066-059a रौद्रमस्त्रं समादाय क्षेप्तुकामः किरीटवान्
BR-08-01-066-059c ततोऽग्रसन्मही चक्रं राधेयस्य महामृधे
BR-08-01-066-060a ग्रस्तचक्रस्तु राधेयः कोपादश्रूण्यवर्तयत्
BR-08-01-066-060c सोऽब्रवीदर्जुनं चापि मुहूर्तं क्षम पाण्डव
BR-08-01-066-061a मध्ये चक्रमवग्रस्तं दृष्ट्वा दैवादिदं मम
BR-08-01-066-061c पार्थ कापुरुषाचीर्णमभिसन्धिं विवर्जय
BR-08-01-066-062a प्रकीर्णकेशे विमुखे ब्राह्मणे च कृताञ्जलौ
BR-08-01-066-062c शरणागते न्यस्तशस्त्रे तथा व्यसनगेऽर्जुन
BR-08-01-066-063a अबाणे भ्रष्टकवचे भ्रष्टभग्नायुधे तथा
BR-08-01-066-063c न शूराः प्रहरन्त्याजौ न राज्ञे पार्थिवास्तथा
BR-08-01-066-063e त्वं च शूरोऽसि कौन्तेय तस्मात्क्षम मुहूर्तकम्
BR-08-01-066-064a यावच्चक्रमिदं भूमेरुद्धरामि धनञ्जय
BR-08-01-066-064c न मां रथस्थो भूमिष्ठमसज्जं हन्तुमर्हसि
BR-08-01-066-064e न वासुदेवात्त्वत्तो वा पाण्डवेय बिभेम्यहम्
BR-08-01-066-065a त्वं हि क्षत्रियदायादो महाकुलविवर्धनः
BR-08-01-066-065c स्मृत्वा धर्मोपदेशं त्वं मुहूर्तं क्षम पाण्डव

