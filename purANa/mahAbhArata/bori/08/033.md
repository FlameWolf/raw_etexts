BR-08-01-033-001  सञ्जय उवाच
BR-08-01-033-001a विदार्य कर्णस्तां सेनां धर्मराजमुपाद्रवत्
BR-08-01-033-001c रथहस्त्यश्वपत्तीनां सहस्रैः परिवारितः
BR-08-01-033-002a नानायुधसहस्राणि प्रेषितान्यरिभिर्वृषः
BR-08-01-033-002c छित्त्वा बाणशतैरुग्रैस्तानविध्यदसम्भ्रमः
BR-08-01-033-003a निचकर्त शिरांस्येषां बाहूनूरूंश्च सर्वशः
BR-08-01-033-003c ते हता वसुधां पेतुर्भग्नाश्चान्ये विदुद्रुवुः
BR-08-01-033-004a द्रविडान्ध्रनिषादास्तु पुनः सात्यकिचोदिताः
BR-08-01-033-004c अभ्यर्दयञ्जिघांसन्तः पत्तयः कर्णमाहवे
BR-08-01-033-005a ते विबाहुशिरस्त्राणाः प्रहताः कर्णसायकैः
BR-08-01-033-005c पेतुः पृथिव्यां युगपच्छिन्नं शालवनं यथा
BR-08-01-033-006a एवं योधशतान्याजौ सहस्राण्ययुतानि च
BR-08-01-033-006c हतानीयुर्महीं देहैर्यशसापूरयन्दिशः
BR-08-01-033-007a अथ वैकर्तनं कर्णं रणे क्रुद्धमिवान्तकम्
BR-08-01-033-007c रुरुधुः पाण्डुपाञ्चाला व्याधिं मन्त्रौषधैरिव
BR-08-01-033-008a स तान्प्रमृद्याभ्यपतत्पुनरेव युधिष्ठिरम्
BR-08-01-033-008c मन्त्रौषधिक्रियातीतो व्याधिरत्युल्बणो यथा
BR-08-01-033-009a स राजगृद्धिभी रुद्धः पाण्डुपाञ्चालकेकयैः
BR-08-01-033-009c नाशकत्तानतिक्रान्तुं मृत्युर्ब्रह्मविदो यथा
BR-08-01-033-010a ततो युधिष्ठिरः कर्णमदूरस्थं निवारितम्
BR-08-01-033-010c अब्रवीत्परवीरघ्नः क्रोधसंरक्तलोचनः
BR-08-01-033-011a कर्ण कर्ण वृथादृष्टे सूतपुत्र वचः शृणु
BR-08-01-033-011c सदा स्पर्धसि सङ्ग्रामे फल्गुनेन यशस्विना
BR-08-01-033-011e तथास्मान्बाधसे नित्यं धार्तराष्ट्रमते स्थितः
BR-08-01-033-012a यद्बलं यच्च ते वीर्यं प्रद्वेषो यश्च पाण्डुषु
BR-08-01-033-012c तत्सर्वं दर्शयस्वाद्य पौरुषं महदास्थितः
BR-08-01-033-012e युद्धश्रद्धां स तेऽद्याहं विनेष्यामि महाहवे
BR-08-01-033-013a एवमुक्त्वा महाराज कर्णं पाण्डुसुतस्तदा
BR-08-01-033-013c सुवर्णपुङ्खैर्दशभिर्विव्याधायस्मयैः शितैः
BR-08-01-033-014a तं सूतपुत्रो नवभिः प्रत्यविध्यदरिंदमः
BR-08-01-033-014c वत्सदन्तैर्महेष्वासः प्रहसन्निव भारत
BR-08-01-033-015a ततः क्षुराभ्यां पाञ्चाल्यौ चक्ररक्षौ महात्मनः
BR-08-01-033-015c जघान समरे शूरः शरैः सन्नतपर्वभिः
BR-08-01-033-016a तावुभौ धर्मराजस्य प्रवीरौ परिपार्श्वतः
BR-08-01-033-016c रथाभ्याशे चकाशेते चन्द्रस्येव पुनर्वसू
BR-08-01-033-017a युधिष्ठिरः पुनः कर्णमविध्यत्त्रिंशता शरैः
BR-08-01-033-017c सुषेणं सत्यसेनं च त्रिभिस्त्रिभिरताडयत्
BR-08-01-033-018a शल्यं नवत्या विव्याध त्रिसप्तत्या च सूतजम्
BR-08-01-033-018c तांश्चास्य गोप्तॄन्विव्याध त्रिभिस्त्रिभिरजिह्मगैः
BR-08-01-033-019a ततः प्रहस्याधिरथिर्विधुन्वानः स कार्मुकम्
BR-08-01-033-019c भित्त्वा भल्लेन राजानं विद्ध्वा षष्ट्यानदन्मुदा
BR-08-01-033-020a ततः प्रवीराः पाण्डूनामभ्यधावन्युधिष्ठिरम्
BR-08-01-033-020c सूतपुत्रात्परीप्सन्तः कर्णमभ्यर्दयञ्शरैः
BR-08-01-033-021a सात्यकिश्चेकितानश्च युयुत्सुः पाण्ड्य एव च
BR-08-01-033-021c धृष्टद्युम्नः शिखण्डी च द्रौपदेयाः प्रभद्रकाः
BR-08-01-033-022a यमौ च भीमसेनश्च शिशुपालस्य चात्मजः
BR-08-01-033-022c कारूषा मत्स्यशेषाश्च केकयाः काशिकोसलाः
BR-08-01-033-022e एते च त्वरिता वीरा वसुषेणमवारयन्
BR-08-01-033-023a जनमेजयश्च पाञ्चाल्यः कर्णं विव्याध सायकैः
BR-08-01-033-023c वराहकर्णैर्नाराचैर्नालीकैर्निशितैः शरैः
BR-08-01-033-023e वत्सदन्तैर्विपाठैश्च क्षुरप्रैश्चटकामुखैः
BR-08-01-033-024a नानाप्रहरणैश्चोग्रै रथहस्त्यश्वसादिनः
BR-08-01-033-024c सर्वतोऽभ्याद्रवन्कर्णं परिवार्य जिघांसया
BR-08-01-033-025a स पाण्डवानां प्रवरैः सर्वतः समभिद्रुतः
BR-08-01-033-025c उदैरयद्ब्राह्ममस्त्रं शरैः सम्पूरयन्दिशः
BR-08-01-033-026a ततः शरमहाज्वालो वीर्योष्मा कर्णपावकः
BR-08-01-033-026c निर्दहन्पाण्डववनं चारु पर्यचरद्रणे
BR-08-01-033-027a स संवार्य महास्त्राणि महेष्वासो महात्मनाम्
BR-08-01-033-027c प्रहस्य पुरुषेन्द्रस्य शरैश्चिच्छेद कार्मुकम्
BR-08-01-033-028a ततः सन्धाय नवतिं निमेषान्नतपर्वणाम्
BR-08-01-033-028c बिभेद कवचं राज्ञो रणे कर्णः शितैः शरैः
BR-08-01-033-029a तद्वर्म हेमविकृतं रराज निपतत्तदा
BR-08-01-033-029c सविद्युदभ्रं सवितुः शिष्टं वातहतं यथा
BR-08-01-033-030a तदङ्गं पुरुषेन्द्रस्य भ्रष्टवर्म व्यरोचत
BR-08-01-033-030c रत्नैरलङ्कृतं दिव्यैर्व्यभ्रं निशि यथा नभः
BR-08-01-033-031a स विवर्मा शरैः पार्थो रुधिरेण समुक्षितः
BR-08-01-033-031c क्रुद्धः सर्वायसीं शक्तिं चिक्षेपाधिरथिं प्रति
BR-08-01-033-032a तां ज्वलन्तीमिवाकाशे शरैश्चिच्छेद सप्तभिः
BR-08-01-033-032c सा छिन्ना भूमिमपतन्महेष्वासस्य सायकैः
BR-08-01-033-033a ततो बाह्वोर्ललाटे च हृदि चैव युधिष्ठिरः
BR-08-01-033-033c चतुर्भिस्तोमरैः कर्णं ताडयित्वा मुदानदत्
BR-08-01-033-034a उद्भिन्नरुधिरः कर्णः क्रुद्धः सर्प इव श्वसन्
BR-08-01-033-034c ध्वजं चिच्छेद भल्लेन त्रिभिर्विव्याध पाण्डवम्
BR-08-01-033-034e इषुधी चास्य चिच्छेद रथं च तिलशोऽच्छिनत्
BR-08-01-033-035a एवं पार्थो व्यपायात्स निहतप्रार्ष्टिसारथिः
BR-08-01-033-035c अशक्नुवन्प्रमुखतः स्थातुं कर्णस्य दुर्मनाः
BR-08-01-033-036a तमभिद्रुत्य राधेयः स्कन्धं संस्पृश्य पाणिना
BR-08-01-033-036c अब्रवीत्प्रहसन्राजन्कुत्सयन्निव पाण्डवम्
BR-08-01-033-037a कथं नाम कुले जातः क्षत्रधर्मे व्यवस्थितः
BR-08-01-033-037c प्रजह्यात्समरे शत्रून्प्राणान्रक्षन्महाहवे
BR-08-01-033-038a न भवान्क्षत्रधर्मेषु कुशलोऽसीति मे मतिः
BR-08-01-033-038c ब्राह्मे बले भवान्युक्तः स्वाध्याये यज्ञकर्मणि
BR-08-01-033-039a मा स्म युध्यस्व कौन्तेय मा च वीरान्समासदः
BR-08-01-033-039c मा चैनानप्रियं ब्रूहि मा च व्रज महारणम्
BR-08-01-033-040a एवमुक्त्वा ततः पार्थं विसृज्य च महाबलः
BR-08-01-033-040c न्यहनत्पाण्डवीं सेनां वज्रहस्त इवासुरीम्
BR-08-01-033-040e ततः प्रायाद्द्रुतं राजन्व्रीडन्निव जनेश्वरः
BR-08-01-033-041a अथ प्रयान्तं राजानमन्वयुस्ते तदाच्युतम्
BR-08-01-033-041c चेदिपाण्डवपाञ्चालाः सात्यकिश्च महारथः
BR-08-01-033-041e द्रौपदेयास्तथा शूरा माद्रीपुत्रौ च पाण्डवौ
BR-08-01-033-042a ततो युधिष्ठिरानीकं दृष्ट्वा कर्णः पराङ्मुखम्
BR-08-01-033-042c कुरुभिः सहितो वीरैः पृष्ठगैः पृष्ठमन्वयात्
BR-08-01-033-043a शङ्खभेरीनिनादैश्च कार्मुकाणां च निस्वनैः
BR-08-01-033-043c बभूव धार्तराष्ट्राणां सिंहनादरवस्तदा
BR-08-01-033-044a युधिष्ठिरस्तु कौरव्य रथमारुह्य सत्वरः
BR-08-01-033-044c श्रुतकीर्तेर्महाराज दृष्टवान्कर्णविक्रमम्
BR-08-01-033-045a काल्यमानं बलं दृष्ट्वा धर्मराजो युधिष्ठिरः
BR-08-01-033-045c तान्योधानब्रवीत्क्रुद्धो हतैनं वै सहस्रशः
BR-08-01-033-046a ततो राज्ञाभ्यनुज्ञाताः पाण्डवानां महारथाः
BR-08-01-033-046c भीमसेनमुखाः सर्वे पुत्रांस्ते प्रत्युपाद्रवन्
BR-08-01-033-047a अभवत्तुमुलः शब्दो योधानां तत्र भारत
BR-08-01-033-047c हस्त्यश्वरथपत्तीनां शस्त्राणां च ततस्ततः
BR-08-01-033-048a उत्तिष्ठत प्रहरत प्रैताभिपततेति च
BR-08-01-033-048c इति ब्रुवाणा अन्योन्यं जघ्नुर्योधा रणाजिरे
BR-08-01-033-049a अभ्रच्छायेव तत्रासीच्छरवृष्टिभिरम्बरे
BR-08-01-033-049c समावृत्तैर्नरवरैर्निघ्नद्भिरितरेतरम्
BR-08-01-033-050a विपताकाध्वजच्छत्रा व्यश्वसूतायुधा रणे
BR-08-01-033-050c व्यङ्गाङ्गावयवाः पेतुः क्षितौ क्षीणा हतेश्वराः
BR-08-01-033-051a प्रवराणीव शैलानां शिखराणि द्विपोत्तमाः
BR-08-01-033-051c सारोहा निहताः पेतुर्वज्रभिन्ना इवाद्रयः
BR-08-01-033-052a छिन्नभिन्नविपर्यस्तैर्वर्मालङ्कारविग्रहैः
BR-08-01-033-052c सारोहास्तुरगाः पेतुर्हतवीराः सहस्रशः
BR-08-01-033-053a विप्रविद्धायुधाङ्गाश्च द्विरदाश्वरथैर्हताः
BR-08-01-033-053c प्रतिवीरैश्च सम्मर्दे पत्तिसङ्घाः सहस्रशः
BR-08-01-033-054a विशालायतताम्राक्षैः पद्मेन्दुसदृशाननैः
BR-08-01-033-054c शिरोभिर्युद्धशौण्डानां सर्वतः संस्तृता मही
BR-08-01-033-055a तथा तु वितते व्योम्नि निस्वनं शुश्रुवुर्जनाः
BR-08-01-033-055c विमानैरप्सरःसङ्घैर्गीतवादित्रनिस्वनैः
BR-08-01-033-056a हतान्कृत्तानभिमुखान्वीरान्वीरैः सहस्रशः
BR-08-01-033-056c आरोप्यारोप्य गच्छन्ति विमानेष्वप्सरोगणाः
BR-08-01-033-057a तद्दृष्ट्वा महदाश्चर्यं प्रत्यक्षं स्वर्गलिप्सया
BR-08-01-033-057c प्रहृष्टमनसः शूराः क्षिप्रं जग्मुः परस्परम्
BR-08-01-033-058a रथिनो रथिभिः सार्धं चित्रं युयुधुराहवे
BR-08-01-033-058c पत्तयः पत्तिभिर्नागा नागैः सह हयैर्हयाः
BR-08-01-033-059a एवं प्रवृत्ते सङ्ग्रामे गजवाजिजनक्षये
BR-08-01-033-059c सैन्ये च रजसा व्याप्ते स्वे स्वाञ्जघ्नुः परे परान्
BR-08-01-033-060a कचाकचि बभौ युद्धं दन्तादन्ति नखानखि
BR-08-01-033-060c मुष्टियुद्धं नियुद्धं च देहपाप्मविनाशनम्
BR-08-01-033-061a तथा वर्तति सङ्ग्रामे गजवाजिजनक्षये
BR-08-01-033-061c नराश्वगजदेहेभ्यः प्रसृता लोहितापगा
BR-08-01-033-061e नराश्वगजदेहान्सा व्युवाह पतितान्बहून्
BR-08-01-033-062a नराश्वगजसम्बाधे नराश्वगजसादिनाम्
BR-08-01-033-062c लोहितोदा महाघोरा नदी लोहितकर्दमा
BR-08-01-033-062e नराश्वगजदेहान्सा वहन्ती भीरुभीषणी
BR-08-01-033-063a तस्याः परमपारं च व्रजन्ति विजयैषिणः
BR-08-01-033-063c गाधेन च प्लवन्तश्च निमज्ज्योन्मज्ज्य चापरे
BR-08-01-033-064a ते तु लोहितदिग्धाङ्गा रक्तवर्मायुधाम्बराः
BR-08-01-033-064c सस्नुस्तस्यां पपुश्चासृङ्मम्लुश्च भरतर्षभ
BR-08-01-033-065a रथानश्वान्नरान्नागानायुधाभरणानि च
BR-08-01-033-065c वसनान्यथ वर्माणि हन्यमानान्हतानपि
BR-08-01-033-065e भूमिं खं द्यां दिशश्चैव प्रायः पश्याम लोहितम्
BR-08-01-033-066a लोहितस्य तु गन्धेन स्पर्शेन च रसेन च
BR-08-01-033-066c रूपेण चातिरिक्तेन शब्देन च विसर्पता
BR-08-01-033-066e विषादः सुमहानासीत्प्रायः सैन्यस्य भारत
BR-08-01-033-067a तत्तु विप्रहतं सैन्यं भीमसेनमुखैस्तव
BR-08-01-033-067c भूयः समाद्रवन्वीराः सात्यकिप्रमुखा रथाः
BR-08-01-033-068a तेषामापततां वेगमविषह्य महात्मनाम्
BR-08-01-033-068c पुत्राणां ते महत्सैन्यमासीद्राजन्पराङ्मुखम्
BR-08-01-033-069a तत्प्रकीर्णरथाश्वेभं नरवाजिसमाकुलम्
BR-08-01-033-069c विध्वस्तचर्मकवचं प्रविद्धायुधकार्मुकम्
BR-08-01-033-070a व्यद्रवत्तावकं सैन्यं लोड्यमानं समन्ततः
BR-08-01-033-070c सिंहार्दितं महारण्ये यथा गजकुलं तथा

