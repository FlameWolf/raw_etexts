BR-08-01-068-001  सञ्जय उवाच
BR-08-01-068-001a शल्यस्तु कर्णार्जुनयोर्विमर्दे बलानि दृष्ट्वा मृदितानि बाणैः
BR-08-01-068-001c दुर्योधनं यान्तमवेक्षमाणो सन्दर्शयद्भारत युद्धभूमिम्
BR-08-01-068-002a निपातितस्यन्दनवाजिनागं दृष्ट्वा बलं तद्धतसूतपुत्रम्
BR-08-01-068-002c दुर्योधनोऽश्रुप्रतिपूर्णनेत्रो मुहुर्मुहुर्न्यश्वसदार्तरूपः
BR-08-01-068-003a कर्णं तु शूरं पतितं पृथिव्यां शराचितं शोणितदिग्धगात्रम्
BR-08-01-068-003c यदृच्छया सूर्यमिवावनिस्थं दिदृक्षवः सम्परिवार्य तस्थुः
BR-08-01-068-004a प्रहृष्टवित्रस्तविषण्णविस्मृतास्तथापरे शोकगता इवाभवन्
BR-08-01-068-004c परे त्वदीयाश्च परस्परेण यथा यथैषां प्रकृतिस्तथाभवन्
BR-08-01-068-005a प्रविद्धवर्माभरणाम्बरायुधं धनञ्जयेनाभिहतं हतौजसम्
BR-08-01-068-005c निशम्य कर्णं कुरवः प्रदुद्रुवुर्हतर्षभा गाव इवाकुलाकुलाः
BR-08-01-068-006a कृत्वा विमर्दं भृशमर्जुनेन कर्णं हतं केसरिणेव नागम्
BR-08-01-068-006c दृष्ट्वा शयानं भुवि मद्रराजो; भीतोऽपसर्पत्सरथः सुशीघ्रम्
BR-08-01-068-007a मद्राधिपश्चापि विमूढचेतास्तूर्णं रथेनापहृतध्वजेन
BR-08-01-068-007c दुर्योधनस्यान्तिकमेत्य शीघ्रं सम्भाष्य दुःखार्तमुवाच वाक्यम्
BR-08-01-068-008a विशीर्णनागाश्वरथप्रवीरं बलं त्वदियं यमराष्ट्रकल्पम्
BR-08-01-068-008c अन्योन्यमासाद्य हतं महद्भिर्नराश्वनागैर्गिरिकूटकल्पैः
BR-08-01-068-009a नैतादृशं भारत युद्धमासीद्यथाद्य कर्णार्जुनयोर्बभूव
BR-08-01-068-009c ग्रस्तौ हि कर्णेन समेत्य कृष्णा वन्ये च सर्वे तव शत्रवो ये
BR-08-01-068-010a दैवं तु यत्तत्स्ववशं प्रवृत्तं तत्पाण्डवान्पाति हिनस्ति चास्मान्
BR-08-01-068-010c तवार्थसिद्ध्यर्थकरा हि सर्वे प्रसह्य वीरा निहता द्विषद्भिः
BR-08-01-068-011a कुबेरवैवस्वतवासवानां तुल्यप्रभावाम्बुपतेश्च वीराः
BR-08-01-068-011c वीर्येण शौर्येण बलेन चैव तैस्तैश्च युक्ता विपुलैर्गुणौघैः
BR-08-01-068-012a अवध्यकल्पा निहता नरेन्द्रास्तवार्थकामा युधि पाण्डवेयैः
BR-08-01-068-012c तन्मा शुचो भारत दिष्टमेतत्पर्यायसिद्धिर्न सदास्ति सिद्धिः
BR-08-01-068-013a एतद्वचो मद्रपतेर्निशम्य स्वं चापनीतं मनसा निरीक्ष्य
BR-08-01-068-013c दुर्योधनो दीनमना विसञ्ज्ञः पुनः पुनर्न्यश्वसदार्तरूपः
BR-08-01-068-014a तं ध्यानमूकं कृपणं भृशार्तमार्तायनिर्दीनमुवाच वाक्यम्
BR-08-01-068-014c पश्येदमुग्रं नरवाजिनागैरायोधनं वीरहतैः प्रपन्नम्
BR-08-01-068-015a महीधराभैः पतितैर्महागजैः सकृत्प्रविद्धैः शरविद्धमर्मभिः
BR-08-01-068-015c तैर्विह्वलद्भिश्च गतासुभिश्च प्रध्वस्तयन्त्रायुधवर्मयोधैः
BR-08-01-068-016a वज्रापविद्धैरिव चाचलेन्द्रैर्विभिन्नपाषाणमृगद्रुमौषधैः
BR-08-01-068-016c प्रविद्धघण्टाङ्कुशतोमरध्वजैः सहेममालै रुधिरौघसम्प्लुतैः
BR-08-01-068-017a शरावभिन्नैः पतितैश्च वाजिभिः श्वसद्भिरन्यैः क्षतजं वमद्भिः
BR-08-01-068-017c दीनैः स्तनद्भिः परिवृत्तनेत्रैर्महीं दशद्भिः कृपणं नदद्भिः
BR-08-01-068-018a तथापविद्धैर्गजवाजियोधै;र्मन्दासुभिश्चैव गतासुभिश्च
BR-08-01-068-018c नराश्वनागैश्च रथैश्च मर्दितैर्मही महावैतरणीव दुर्दृशा
BR-08-01-068-019a गजैर्निकृत्तापरहस्तगात्रैरुद्वेपमानैः पतितैः पृथिव्याम्
BR-08-01-068-019c यशस्विभिर्नागरथाश्वयोधिभिः पदातिभिश्चाभिमुखैर्हतैः परैः
BR-08-01-068-019e विशीर्णवर्माभरणाम्बरायुधैर्वृता निशान्तैरिव पावकैर्मही
BR-08-01-068-020a शरप्रहाराभिहतैर्महाबलैरवेक्ष्यमाणैः पतितैः सहस्रशः
BR-08-01-068-020c प्रनष्टसञ्ज्ञैः पुनरुच्छ्वसद्भिर्मही बभूवानुगतैरिवाग्निभिः
BR-08-01-068-020e दिवश्च्युतैर्भूरतिदीप्तिमद्भिर्नक्तं ग्रहैर्द्यौरमलेव दीप्तैः
BR-08-01-068-021a शरास्तु कर्णार्जुनबाहुमुक्ता विदार्य नागाश्वमनुष्यदेहान्
BR-08-01-068-021c प्राणान्निरस्याशु महीमतीयुर्महोरगा वासमिवाभितोऽस्त्रैः
BR-08-01-068-022a हतैर्मनुष्याश्वगजैश्च सङ्ख्ये शरावभिन्नैश्च रथैर्बभूव
BR-08-01-068-022c धनञ्जयस्याधिरथेश्च मार्गे गजैरगम्या वसुधातिदुर्गा
BR-08-01-068-023a रथैर्वरेषून्मथितैश्च योधैः संस्यूतसूताश्ववरायुधध्वजैः
BR-08-01-068-023c विशीर्णशस्त्रैर्विनिकृत्तबन्धुरैर्निकृत्तचक्राक्षयुगत्रिवेणुभिः
BR-08-01-068-024a विमुक्तयन्त्रैर्निहतैरयस्मयैर्हतानुषङ्गैर्विनिषङ्गबन्धुरैः
BR-08-01-068-024c प्रभग्ननीडैर्मणिहेममण्डितैः स्तृता मही द्यौरिव शारदैर्घनैः
BR-08-01-068-025a विकृष्यमणैर्जवनैरलङ्कृतैर्हतेश्वरैराजिरथैः सुकल्पितैः
BR-08-01-068-025c मनुष्यमातङ्गरथाश्वराशिभिर्द्रुतं व्रजन्तो बहुधा विचूर्णिताः
BR-08-01-068-026a सहेमपट्टाः परिघाः परश्वधाः कडङ्गरायोमुसलानि पट्टिशाः
BR-08-01-068-026c पेतुश्च खड्गा विमला विकोशा गदाश्च जाम्बूनदपट्टबद्धाः
BR-08-01-068-027a चापानि रुक्माङ्गदभूषणानि शराश्च कार्तस्वरचित्रपुङ्खाः
BR-08-01-068-027c ऋष्ट्यश्च पीता विमला विकोशाः प्रासाः सखड्गाः कनकावभासाः
BR-08-01-068-028a छत्राणि वालव्यजनानि शङ्खाः स्रजश्च पुष्पोत्तमहेमचित्राः
BR-08-01-068-028c कुथाः पताकाम्बरवेष्टिताश्च किरीटमाला मुकुटाश्च शुभ्राः
BR-08-01-068-029a प्रकीर्णका विप्रकीर्णाः कुथाश्च प्रधानमुक्तातरलाश्च हाराः
BR-08-01-068-029c आपीडकेयूरवराङ्गदानि ग्रैवेयनिष्काः ससुवर्णसूत्राः
BR-08-01-068-030a मण्युत्तमा वज्रसुवर्णमुक्ता रत्नानि चोच्चावचमङ्गलानि
BR-08-01-068-030c गात्राणि चात्यन्तसुखोचितानि शिरांसि चेन्दुप्रतिमाननानि
BR-08-01-068-031a देहांश्च भोगांश्च परिच्छदांश्च त्यक्त्वा मनोज्ञानि सुखानि चापि
BR-08-01-068-031c स्वधर्मनिष्ठां महतीमवाप्य व्याप्तांश्च लोकान्यशसा समीयुः
BR-08-01-068-032a इत्येवमुक्त्वा विरराम शल्यो दुर्योधनः शोकपरीतचेताः
BR-08-01-068-032c हा कर्ण हा कर्ण इति ब्रुवाण आर्तो विसञ्ज्ञो भृशमश्रुनेत्रः
BR-08-01-068-033a तं द्रोणपुत्रप्रमुखा नरेन्द्राः सर्वे समाश्वास्य सह प्रयान्ति
BR-08-01-068-033c निरीक्षमाणा मुहुरर्जुनस्य ध्वजं महान्तं यशसा ज्वलन्तम्
BR-08-01-068-034a नराश्वमातङ्गशरीरजेन रक्तेन सिक्ता रुधिरेण भूमिः
BR-08-01-068-034c रक्ताम्बरस्रक्तपनीययोगान्नारी प्रकाशा इव सर्वगम्या
BR-08-01-068-035a प्रच्छन्नरूपा रुधिरेण राजन्रौद्रे मुहूर्तेऽतिविराजमानाः
BR-08-01-068-035c नैवावतस्थुः कुरवः समीक्ष्य प्रव्राजिता देवलोकाश्च सर्वे
BR-08-01-068-036a वधेन कर्णस्य सुदुःखितास्ते हा कर्ण हा कर्ण इति ब्रुवाणाः
BR-08-01-068-036c द्रुतं प्रयाताः शिबिराणि राजन्दिवाकरं रक्तमवेक्षमाणाः
BR-08-01-068-037a गाण्डीवमुक्तैस्तु सुवर्णपुङ्खैः शितैः शरैः शोणितदिग्धवाजैः
BR-08-01-068-037c शरैश्चिताङ्गो भुवि भाति कर्णो हतोऽपि सन्सूर्य इवांशुमाली
BR-08-01-068-038a कर्णस्य देहं रुधिरावसिक्तं भक्तानुकम्पी भगवान्विवस्वान्
BR-08-01-068-038c स्पृष्ट्वा करैर्लोहितरक्तरूपः सिष्णासुरभ्येति परं समुद्रम्
BR-08-01-068-039a इतीव सञ्चिन्त्य सुरर्षिसङ्घाः सम्प्रस्थिता यान्ति यथानिकेतम्
BR-08-01-068-039c सञ्चिन्तयित्वा च जना विसस्रुर्यथासुखं खं च महीतलं च
BR-08-01-068-040a तदद्भुतं प्राणभृतां भयङ्करं निशम्य युद्धं कुरुवीरमुख्ययोः
BR-08-01-068-040c धनञ्जयस्याधिरथेश्च विस्मिताः प्रशंसमानाः प्रययुस्तदा जनाः
BR-08-01-068-041a शरैः सङ्कृत्तवर्माणं वीरं विशसने हतम्
BR-08-01-068-041c गतासुमपि राधेयं नैव लक्ष्मीर्व्यमुञ्चत
BR-08-01-068-042a नानाभरणवान्राजन्मृष्टजाम्बूनदाङ्गदः
BR-08-01-068-042c हतो वैकर्तनः शेते पादपोऽङ्कुरवानिव
BR-08-01-068-043a कनकोत्तमसङ्काशः प्रदीप्त इव पावकः
BR-08-01-068-043c सपुत्रः पुरुषव्याघ्रः संशान्तः पार्थतेजसा
BR-08-01-068-043e प्रताप्य पाण्डवान्राजन्पाञ्चालांश्चास्त्रतेजसा
BR-08-01-068-044a ददानीत्येव योऽवोचन्न नास्तीत्यर्थितोऽर्थिभिः
BR-08-01-068-044c सद्भिः सदा सत्पुरुषः स हतो द्वैरथे वृषः
BR-08-01-068-045a यस्य ब्राह्मणसात्सर्वमात्मार्थं न महात्मनः
BR-08-01-068-045c नादेयं ब्राह्मणेष्वासीद्यस्य स्वमपि जीवितम्
BR-08-01-068-046a सदा नॄणां प्रियो दाता प्रियदानो दिवं गतः
BR-08-01-068-046c आदाय तव पुत्राणां जयाशां शर्म वर्म च
BR-08-01-068-047a हते स्म कर्णे सरितो न स्रवन्ति जगाम चास्तं कलुषो दिवाकरः
BR-08-01-068-047c ग्रहश्च तिर्यग्ज्वलितार्कवर्णो यमस्य पुत्रोऽभ्युदियाय राजन्
BR-08-01-068-048a नभः पफालाथ ननाद चोर्वी ववुश्च वाताः परुषातिवेलम्
BR-08-01-068-048c दिशः सधूमाश्च भृशं प्रजज्वलुर्महार्णवाश्चुक्षुभिरे च सस्वनाः
BR-08-01-068-049a सकाननाः साद्रिचयाश्चकम्पुः प्रविव्यथुर्भूतगणाश्च मारिष
BR-08-01-068-049c बृहस्पती रोहिणीं सम्प्रपीड्य बभूव चन्द्रार्कसमानवर्णः
BR-08-01-068-050a हते कर्णे न दिशो विप्रजज्ञुस्तमोवृता द्यौर्विचचाल भूमिः
BR-08-01-068-050c पपात चोल्का ज्वलनप्रकाशा निशाचराश्चाप्यभवन्प्रहृष्टाः
BR-08-01-068-051a शशिप्रकाशाननमर्जुनो यदा क्षुरेण कर्णस्य शिरो न्यपातयत्
BR-08-01-068-051c अथान्तरिक्षे दिवि चेह चासकृद्बभूव हाहेति जनस्य निस्वनः
BR-08-01-068-052a स देवगन्धर्वमनुष्यपूजितं निहत्य कर्णं रिपुमाहवेऽर्जुनः
BR-08-01-068-052c रराज पार्थः परमेण तेजसा वृत्रं निहत्येव सहस्रलोचनः
BR-08-01-068-053a ततो रथेनाम्बुदवृन्दनादिना शरन्नभोमध्यगभास्करत्विषा
BR-08-01-068-053c पताकिना भीमनिनादकेतुना हिमेन्दुशङ्खस्फटिकावभासिना
BR-08-01-068-053e सुवर्णमुक्तामणिवज्रविद्रुमैरलङ्कृतेनाप्रतिमानरंहसा
BR-08-01-068-054a नरोत्तमौ पाण्डवकेशिमर्दनावुदाहितावग्निदिवाकरोपमौ
BR-08-01-068-054c रणाजिरे वीतभयौ विरेजतुः समानयानाविव विष्णुवासवौ
BR-08-01-068-055a ततो धनुर्ज्यातलनेमिनिस्वनैः प्रसह्य कृत्वा च रिपून्हतप्रभान्
BR-08-01-068-055c संसाधयित्वैव कुरूञ्शरौघैः कपिध्वजः पक्षिवरध्वजश्च
BR-08-01-068-055e प्रसह्य शङ्खौ धमतुः सुघोषौ मनांस्यरीणामवसादयन्तौ
BR-08-01-068-056a सुवर्णजालावततौ महास्वनौ हिमावदातौ परिगृह्य पाणिभिः
BR-08-01-068-056c चुचुम्बतुः शङ्खवरौ नृणां वरौ वराननाभ्यां युगपच्च दध्मतुः
BR-08-01-068-057a पाञ्चजन्यस्य निर्घोषो देवदत्तस्य चोभयोः
BR-08-01-068-057c पृथिवीमन्तरिक्षं च द्यामपश्चाप्यपूरयत्
BR-08-01-068-058a तौ शङ्खशब्देन निनादयन्तौ वनानि शैलान्सरितो दिशश्च
BR-08-01-068-058c वित्रासयन्तौ तव पुत्रसेनां युधिष्ठिरं नन्दयतः स्म वीरौ
BR-08-01-068-059a ततः प्रयाताः कुरवो जवेन श्रुत्वैव शङ्खस्वनमीर्यमाणम्
BR-08-01-068-059c विहाय मद्राधिपतिं पतिं च दुर्योधनं भारत भारतानाम्
BR-08-01-068-060a महाहवे तं बहु शोभमानं धनञ्जयं भूतगणाः समेताः
BR-08-01-068-060c तदान्वमोदन्त जनार्दनं च प्रभाकरावभ्युदितौ यथैव
BR-08-01-068-061a समाचितौ कर्णशरैः परन्तपावुभौ व्यभातां समरेऽच्युतार्जुनौ
BR-08-01-068-061c तमो निहत्याभ्युदितौ यथामलौ शशाङ्कसूर्याविव रश्मिमालिनौ
BR-08-01-068-062a विहाय तान्बाणगणानथागतौ सुहृद्वृतावप्रतिमानविक्रमौ
BR-08-01-068-062c सुखं प्रविष्टौ शिबिरं स्वमीश्वरौ सदस्यहूताविव वासवाच्युतौ
BR-08-01-068-063a सदेवगन्धर्वमनुष्यचारणैर्महर्षिभिर्यक्षमहोरगैरपि
BR-08-01-068-063c जयाभिवृद्ध्या परयाभिपूजितौ निहत्य कर्णं परमाहवे तदा

