BR-08-01-027-001  सञ्जय उवाच
BR-08-01-027-001a प्रयानेव तदा कर्णो हर्षयन्वाहिनीं तव
BR-08-01-027-001c एकैकं समरे दृष्ट्वा पाण्डवं पर्यपृच्छत
BR-08-01-027-002a यो ममाद्य महात्मानं दर्शयेच्छ्वेतवाहनम्
BR-08-01-027-002c तस्मै दद्यामभिप्रेतं वरं यं मनसेच्छति
BR-08-01-027-003a स चेत्तदभिमन्येत तस्मै दद्यामहं पुनः
BR-08-01-027-003c शकटं रत्नसम्पूर्णं यो मे ब्रूयाद्धनञ्जयम्
BR-08-01-027-004a स चेत्तदभिमन्येत पुरुषोऽर्जुनदर्शिवान्
BR-08-01-027-004c अन्यं तस्मै पुनर्दद्यां सौवर्णं हस्तिषड्गवम्
BR-08-01-027-005a तथा तस्मै पुनर्दद्यां स्त्रीणां शतमलङ्कृतम्
BR-08-01-027-005c श्यामानां निष्ककण्ठीनां गीतवाद्यविपश्चिताम्
BR-08-01-027-006a स चेत्तदभिमन्येत पुरुषोऽर्जुनदर्शिवान्
BR-08-01-027-006c अन्यं तस्मै वरं दद्यां श्वेतान्पञ्चशतान्हयान्
BR-08-01-027-007a हेमभाण्डपरिच्छन्नान्सुमृष्टमणिकुण्डलान्
BR-08-01-027-007c सुदान्तानपि चैवाहं दद्यामष्टशतान्परान्
BR-08-01-027-008a रथं च शुभ्रं सौवर्णं दद्यां तस्मै स्वलङ्कृतम्
BR-08-01-027-008c युक्तं परमकाम्बोजैर्यो मे ब्रूयाद्धनञ्जयम्
BR-08-01-027-009a अन्यं तस्मै वरं दद्यां कुञ्जराणां शतानि षट्
BR-08-01-027-009c काञ्चनैर्विविधैर्भाण्डैराच्छन्नान्हेममालिनः
BR-08-01-027-009e उत्पन्नानपरान्तेषु विनीतान्हस्तिशिक्षकैः
BR-08-01-027-010a स चेत्तदभिमन्येत पुरुषोऽर्जुनदर्शिवान्
BR-08-01-027-010c अन्यं तस्मै वरं दद्यां यमसौ कामयेत्स्वयम्
BR-08-01-027-011a पुत्रदारान्विहारांश्च यदन्यद्वित्तमस्ति मे
BR-08-01-027-011c तच्च तस्मै पुनर्दद्यां यद्यत्स मनसेच्छति
BR-08-01-027-012a हत्वा च सहितौ कृष्णौ तयोर्वित्तानि सर्वशः
BR-08-01-027-012c तस्मै दद्यामहं यो मे प्रब्रूयात्केशवार्जुनौ
BR-08-01-027-013a एता वाचः सुबहुशः कर्ण उच्चारयन्युधि
BR-08-01-027-013c दध्मौ सागरसम्भूतं सुस्वनं शङ्खमुत्तमम्
BR-08-01-027-014a ता वाचः सूतपुत्रस्य तथा युक्ता निशम्य तु
BR-08-01-027-014c दुर्योधनो महाराज प्रहृष्टः सानुगोऽभवत्
BR-08-01-027-015a ततो दुन्दुभिनिर्घोषो मृदङ्गानां च सर्वशः
BR-08-01-027-015c सिंहनादः सवादित्रः कुञ्जराणां च निस्वनः
BR-08-01-027-016a प्रादुरासीत्तदा राजंस्त्वत्सैन्ये भरतर्षभ
BR-08-01-027-016c योधानां संप्रहृष्टानां तथा समभवत्स्वनः
BR-08-01-027-017a तथा प्रहृष्टे सैन्ये तु प्लवमानं महारथम्
BR-08-01-027-017c विकत्थमानं समरे राधेयमरिकर्शनम्
BR-08-01-027-017e मद्रराजः प्रहस्येदं वचनं प्रत्यभाषत
BR-08-01-027-018a मा सूतपुत्र मानेन सौवर्णं हस्तिषड्गवम्
BR-08-01-027-018c प्रयच्छ पुरुषायाद्य द्रक्ष्यसि त्वं धनञ्जयम्
BR-08-01-027-019a बाल्यादिव त्वं त्यजसि वसु वैश्रवणो यथा
BR-08-01-027-019c अयत्नेनैव राधेय द्रष्टास्यद्य धनञ्जयम्
BR-08-01-027-020a परासृजसि मिथ्या किं किं च त्वं बहु मूढवत्
BR-08-01-027-020c अपात्रदाने ये दोषास्तान्मोहान्नावबुध्यसे
BR-08-01-027-021a यत्प्रवेदयसे वित्तं बहुत्वेन खलु त्वया
BR-08-01-027-021c शक्यं बहुविधैर्यज्ञैर्यष्टुं सूत यजस्व तैः
BR-08-01-027-022a यच्च प्रार्थयसे हन्तुं कृष्णौ मोहान्मृषैव तत्
BR-08-01-027-022c न हि शुश्रुम संमर्दे क्रोष्ट्रा सिंहौ निपातितौ
BR-08-01-027-023a अप्रार्थितं प्रार्थयसे सुहृदो न हि सन्ति ते
BR-08-01-027-023c ये त्वां न वारयन्त्याशु प्रपतन्तं हुताशने
BR-08-01-027-024a कालकार्यं न जानीषे कालपक्वोऽस्यसंशयम्
BR-08-01-027-024c बह्वबद्धमकर्णीयं को हि ब्रूयाज्जिजीविषुः
BR-08-01-027-025a समुद्रतरणं दोर्भ्यां कण्ठे बद्ध्वा यथा शिलाम्
BR-08-01-027-025c गिर्यग्राद्वा निपतनं तादृक्तव चिकीर्षितम्
BR-08-01-027-026a सहितः सर्वयोधैस्त्वं व्यूढानीकैः सुरक्षितः
BR-08-01-027-026c धनञ्जयेन युध्यस्व श्रेयश्चेत्प्राप्तुमिच्छसि
BR-08-01-027-027a हितार्थं धार्तराष्ट्रस्य ब्रवीमि त्वा न हिंसया
BR-08-01-027-027c श्रद्धत्स्वैतन्मया प्रोक्तं यदि तेऽस्ति जिजीविषा
BR-08-01-027-028  कर्ण उवाच
BR-08-01-027-028a स्ववीर्येऽहं पराश्वस्य प्रार्थयाम्यर्जुनं रणे
BR-08-01-027-028c त्वं तु मित्रमुखः शत्रुर्मां भीषयितुमिच्छसि
BR-08-01-027-029a न मामस्मादभिप्रायात्कश्चिदद्य निवर्तयेत्
BR-08-01-027-029c अपीन्द्रो वज्रमुद्यम्य किं नु मर्त्यः करिष्यति
BR-08-01-027-030  सञ्जय उवाच
BR-08-01-027-030a इति कर्णस्य वाक्यान्ते शल्यः प्राहोत्तरं वचः
BR-08-01-027-030c चुकोपयिषुरत्यर्थं कर्णं मद्रेश्वरः पुनः
BR-08-01-027-031a यदा वै त्वां फल्गुनवेगनुन्ना ज्याचोदिता हस्तवता विसृष्टाः
BR-08-01-027-031c अन्वेतारः कङ्कपत्राः शिताग्रास्तदा तप्स्यस्यर्जुनस्याभियोगात्
BR-08-01-027-032a यदा दिव्यं धनुरादाय पार्थः प्रभासयन्पृतनां सव्यसाची
BR-08-01-027-032c त्वामर्दयेत निशितैः पृषत्कैस्तदा पश्चात्तप्स्यसे सूतपुत्र
BR-08-01-027-033a बालश्चन्द्रं मातुरङ्के शयानो यथा कश्चित्प्रार्थयतेऽपहर्तुम्
BR-08-01-027-033c तद्वन्मोहाद्यतमानो रथस्थस्त्वं प्रार्थयस्यर्जुनमद्य जेतुम्
BR-08-01-027-034a त्रिशूलमाश्लिष्य सुतीक्ष्णधारं सर्वाणि गात्राणि निघर्षसि त्वम्
BR-08-01-027-034c सुतीक्ष्णधारोपमकर्मणा त्वं युयुत्ससे योऽर्जुनेनाद्य कर्ण
BR-08-01-027-035a सिद्धं सिंहं केसरिणं बृहन्तं बालो मूढः क्षुद्रमृगस्तरस्वी
BR-08-01-027-035c समाह्वयेत्तद्वदेतत्तवाद्य समाह्वानं सूतपुत्रार्जुनस्य
BR-08-01-027-036a मा सूतपुत्राह्वय राजपुत्रं महावीर्यं केसरिणं यथैव
BR-08-01-027-036c वने सृगालः पिशितस्य तृप्तो मा पार्थमासाद्य विनङ्क्ष्यसि त्वम्
BR-08-01-027-037a ईषादन्तं महानागं प्रभिन्नकरटामुखम्
BR-08-01-027-037c शशकाह्वयसे युद्धे कर्ण पार्थं धनञ्जयम्
BR-08-01-027-038a बिलस्थं कृष्णसर्पं त्वं बाल्यात्काष्ठेन विध्यसि
BR-08-01-027-038c महाविषं पूर्णकोशं यत्पार्थं योद्धुमिच्छसि
BR-08-01-027-039a सिंहं केसरिणं क्रुद्धमतिक्रम्याभिनर्दसि
BR-08-01-027-039c सृगाल इव मूढत्वान्नृसिंहं कर्ण पाण्डवम्
BR-08-01-027-040a सुपर्णं पतगश्रेष्ठं वैनतेयं तरस्विनम्
BR-08-01-027-040c लट्वेवाह्वयसे पाते कर्ण पार्थं धनञ्जयम्
BR-08-01-027-041a सर्वाम्भोनिलयं भीममूर्मिमन्तं झषायुतम्
BR-08-01-027-041c चन्द्रोदये विवर्तन्तमप्लवः सन्तितीर्षसि
BR-08-01-027-042a ऋषभं दुन्दुभिग्रीवं तीक्ष्णशृङ्गं प्रहारिणम्
BR-08-01-027-042c वत्स आह्वयसे युद्धे कर्ण पार्थं धनञ्जयम्
BR-08-01-027-043a महाघोषं महामेघं दर्दुरः प्रतिनर्दसि
BR-08-01-027-043c कामतोयप्रदं लोके नरपर्जन्यमर्जुनम्
BR-08-01-027-044a यथा च स्वगृहस्थः श्वा व्याघ्रं वनगतं भषेत्
BR-08-01-027-044c तथा त्वं भषसे कर्ण नरव्याघ्रं धनञ्जयम्
BR-08-01-027-045a सृगालोऽपि वने कर्ण शशैः परिवृतो वसन्
BR-08-01-027-045c मन्यते सिंहमात्मानं यावत्सिंहं न पश्यति
BR-08-01-027-046a तथा त्वमपि राधेय सिंहमात्मानमिच्छसि
BR-08-01-027-046c अपश्यञ्शत्रुदमनं नरव्याघ्रं धनञ्जयम्
BR-08-01-027-047a व्याघ्रं त्वं मन्यसेऽऽत्मानं यावत्कृष्णौ न पश्यसि
BR-08-01-027-047c समास्थितावेकरथे सूर्याचन्द्रमसाविव
BR-08-01-027-048a यावद्गाण्डीवनिर्घोषं न शृणोषि महाहवे
BR-08-01-027-048c तावदेव त्वया कर्ण शक्यं वक्तुं यथेच्छसि
BR-08-01-027-049a रथशब्दधनुःशब्दैर्नादयन्तं दिशो दश
BR-08-01-027-049c नर्दन्तमिव शार्दूलं दृष्ट्वा क्रोष्टा भविष्यसि
BR-08-01-027-050a नित्यमेव सृगालस्त्वं नित्यं सिंहो धनञ्जयः
BR-08-01-027-050c वीरप्रद्वेषणान्मूढ नित्यं क्रोष्टेव लक्ष्यसे
BR-08-01-027-051a यथाखुः स्याद्बिडालश्च श्वा व्याघ्रश्च बलाबले
BR-08-01-027-051c यथा सृगालः सिंहश्च यथा च शशकुञ्जरौ
BR-08-01-027-052a यथानृतं च सत्यं च यथा चापि विषामृते
BR-08-01-027-052c तथा त्वमपि पार्थश्च प्रख्यातावात्मकर्मभिः
BR-08-01-027-053  सञ्जय उवाच
BR-08-01-027-053a अधिक्षिप्तस्तु राधेयः शल्येनामिततेजसा
BR-08-01-027-053c शल्यमाह सुसङ्क्रुद्धो वाक्शल्यमवधारयन्
BR-08-01-027-054a गुणान्गुणवतः शल्य गुणवान्वेत्ति नागुणः
BR-08-01-027-054c त्वं तु नित्यं गुणैर्हीनः किं ज्ञास्यस्यगुणो गुणान्
BR-08-01-027-055a अर्जुनस्य महास्त्राणि क्रोधं वीर्यं धनुः शरान्
BR-08-01-027-055c अहं शल्याभिजानामि न त्वं जानासि तत्तथा
BR-08-01-027-056a एवमेवात्मनो वीर्यमहं वीर्यं च पाण्डवे
BR-08-01-027-056c जानन्नेवाह्वये युद्धे शल्य नाग्निं पतङ्गवत्
BR-08-01-027-057a अस्ति चायमिषुः शल्य सुपुङ्खो रक्तभोजनः
BR-08-01-027-057c एकतूणीशयः पत्री सुधौतः समलङ्कृतः
BR-08-01-027-058a शेते चन्दनपूर्णेन पूजितो बहुलाः समाः
BR-08-01-027-058c आहेयो विषवानुग्रो नराश्वद्विपसङ्घहा
BR-08-01-027-059a एकवीरो महारौद्रस्तनुत्रास्थिविदारणः
BR-08-01-027-059c निर्भिन्द्यां येन रुष्टोऽहमपि मेरुं महागिरिम्
BR-08-01-027-060a तमहं जातु नास्येयमन्यस्मिन्फल्गुनादृते
BR-08-01-027-060c कृष्णाद्वा देवकीपुत्रात्सत्यं चात्र शृणुष्व मे
BR-08-01-027-061a तेनाहमिषुणा शल्य वासुदेवधनञ्जयौ
BR-08-01-027-061c योत्स्ये परमसङ्क्रुद्धस्तत्कर्म सदृशं मम
BR-08-01-027-062a सर्वेषां वासुदेवानां कृष्णे लक्ष्मीः प्रतिष्ठिता
BR-08-01-027-062c सर्वेषां पाण्डुपुत्राणां जयः पार्थे प्रतिष्ठितः
BR-08-01-027-062e उभयं तत्समासाद्य कोऽतिवर्तितुमर्हति
BR-08-01-027-063a तावेतौ पुरुषव्याघ्रौ समेतौ स्यन्दने स्थितौ
BR-08-01-027-063c मामेकमभिसंयातौ सुजातं शल्य पश्य मे
BR-08-01-027-064a पितृष्वसामातुलजौ भ्रातरावपराजितौ
BR-08-01-027-064c मणी सूत्र इव प्रोतौ द्रष्टासि निहतौ मया
BR-08-01-027-065a अर्जुने गाण्डिवं कृष्णे चक्रं तार्क्ष्यकपिध्वजौ
BR-08-01-027-065c भीरूणां त्रासजननौ शल्य हर्षकरौ मम
BR-08-01-027-066a त्वं तु दुष्प्रकृतिर्मूढो महायुद्धेष्वकोविदः
BR-08-01-027-066c भयावतीर्णः संत्रासादबद्धं बहु भाषसे
BR-08-01-027-067a संस्तौषि त्वं तु केनापि हेतुना तौ कुदेशज
BR-08-01-027-067c तौ हत्वा समरे हन्ता त्वामद्धा सहबान्धवम्
BR-08-01-027-068a पापदेशज दुर्बुद्धे क्षुद्र क्षत्रियपांसन
BR-08-01-027-068c सुहृद्भूत्वा रिपुः किं मां कृष्णाभ्यां भीषयन्नसि
BR-08-01-027-069a तौ वा ममाद्य हन्तारौ हन्तास्मि समरे स्थितौ
BR-08-01-027-069c नाहं बिभेमि कृष्णाभ्यां विजानन्नात्मनो बलम्
BR-08-01-027-070a वासुदेवसहस्रं वा फल्गुनानां शतानि च
BR-08-01-027-070c अहमेको हनिष्यामि जोषमास्स्व कुदेशज
BR-08-01-027-071a स्त्रियो बालाश्च वृद्धाश्च प्रायः क्रीडागता जनाः
BR-08-01-027-071c या गाथाः सम्प्रगायन्ति कुर्वन्तोऽध्ययनं यथा
BR-08-01-027-071e ता गाथाः शृणु मे शल्य मद्रकेषु दुरात्मसु
BR-08-01-027-072a ब्राह्मणैः कथिताः पूर्वं यथावद्राजसन्निधौ
BR-08-01-027-072c श्रुत्वा चैकमना मूढ क्षम वा ब्रूहि वोत्तरम्
BR-08-01-027-073a मित्रध्रुङ्मद्रको नित्यं यो नो द्वेष्टि स मद्रकः
BR-08-01-027-073c मद्रके संगतं नास्ति क्षुद्रवाक्ये नराधमे
BR-08-01-027-074a दुरात्मा मद्रको नित्यं नित्यं चानृतिकोऽनृजुः
BR-08-01-027-074c यावदन्तं हि दौरात्म्यं मद्रकेष्विति नः श्रुतम्
BR-08-01-027-075a पिता माता च पुत्रश्च श्वश्रूश्वशुरमातुलाः
BR-08-01-027-075c जामाता दुहिता भ्राता नप्ता ते ते च बान्धवाः
BR-08-01-027-076a वयस्याभ्यागताश्चान्ये दासीदासं च सङ्गतम्
BR-08-01-027-076c पुंभिर्विमिश्रा नार्यश्च ज्ञाताज्ञाताः स्वयेच्छया
BR-08-01-027-077a येषां गृहेषु शिष्टानां सक्तुमन्थाशिनां सदा
BR-08-01-027-077c पीत्वा सीधुं सगोमांसं नर्दन्ति च हसन्ति च
BR-08-01-027-078a यानि चैवाप्यबद्धानि प्रवर्तन्ते च कामतः
BR-08-01-027-078c कामप्रलापिनोऽन्योन्यं तेषु धर्मः कथं भवेत्
BR-08-01-027-079a मद्रकेषु विलुप्तेषु प्रख्याताशुभकर्मसु
BR-08-01-027-079c नापि वैरं न सौहार्दं मद्रकेषु समाचरेत्
BR-08-01-027-080a मद्रके सङ्गतं नास्ति मद्रको हि सचापलः
BR-08-01-027-080c मद्रकेषु च दुःस्पर्शं शौचं गान्धारकेषु च
BR-08-01-027-081a राजयाजकयाज्येन नष्टं दत्तं हविर्भवेत्
BR-08-01-027-082a शूद्रसंस्कारको विप्रो यथा याति पराभवम्
BR-08-01-027-082c तथा ब्रह्मद्विषो नित्यं गच्छन्तीह पराभवम्
BR-08-01-027-083a मद्रके सङ्गतं नास्ति हतं वृश्चिकतो विषम्
BR-08-01-027-083c आथर्वणेन मन्त्रेण सर्वा शान्तिः कृता भवेत्
BR-08-01-027-084a इति वृश्चिकदष्टस्य नानाविषहतस्य च
BR-08-01-027-084c कुर्वन्ति भेषजं प्राज्ञाः सत्यं तच्चापि दृश्यते
BR-08-01-027-084e एवं विद्वञ्जोषमास्स्व शृणु चात्रोत्तरं वचः
BR-08-01-027-085a वासांस्युत्सृज्य नृत्यन्ति स्त्रियो या मद्यमोहिताः
BR-08-01-027-085c मिथुनेऽसंयताश्चापि यथाकामचराश्च ताः
BR-08-01-027-085e तासां पुत्रः कथं धर्मं मद्रको वक्तुमर्हति
BR-08-01-027-086a यास्तिष्ठन्त्यः प्रमेहन्ति यथैवोष्ट्रीदशेरके
BR-08-01-027-086c तासां विभ्रष्टलज्जानां निर्लज्जानां ततस्ततः
BR-08-01-027-086e त्वं पुत्रस्तादृशीनां हि धर्मं वक्तुमिहेच्छसि
BR-08-01-027-087a सुवीरकं याच्यमाना मद्रका कषति स्फिजौ
BR-08-01-027-087c अदातुकामा वचनमिदं वदति दारुणम्
BR-08-01-027-088a मा मा सुवीरकं कश्चिद्याचतां दयितो मम
BR-08-01-027-088c पुत्रं दद्यां प्रतिपदं न तु दद्यां सुवीरकम्
BR-08-01-027-089a नार्यो बृहत्यो निर्ह्रीका मद्रकाः कम्बलावृताः
BR-08-01-027-089c घस्मरा नष्टशौचाश्च प्राय इत्यनुशुश्रुम
BR-08-01-027-090a एवमादि मयान्यैर्वा शक्यं वक्तुं भवेद्बहु
BR-08-01-027-090c आ केशाग्रान्नखाग्राच्च वक्तव्येषु कुवर्त्मसु
BR-08-01-027-091a मद्रकाः सिन्धुसौवीरा धर्मं विद्युः कथं त्विह
BR-08-01-027-091c पापदेशोद्भवा म्लेच्छा धर्माणामविचक्षणाः
BR-08-01-027-092a एष मुख्यतमो धर्मः क्षत्रियस्येति नः श्रुतम्
BR-08-01-027-092c यदाजौ निहतः शेते सद्भिः समभिपूजितः
BR-08-01-027-093a आयुधानां सम्पराये यन्मुच्येयमहं ततः
BR-08-01-027-093c न मे स प्रथमः कल्पो निधने स्वर्गमिच्छतः
BR-08-01-027-094a सोऽहं प्रियः सखा चास्मि धार्तराष्ट्रस्य धीमतः
BR-08-01-027-094c तदर्थे हि मम प्राणा यच्च मे विद्यते वसु
BR-08-01-027-095a व्यक्तं त्वमप्युपहितः पाण्डवैः पापदेशज
BR-08-01-027-095c यथा ह्यमित्रवत्सर्वं त्वमस्मासु प्रवर्तसे
BR-08-01-027-096a कामं न खलु शक्योऽहं त्वद्विधानां शतैरपि
BR-08-01-027-096c सङ्ग्रामाद्विमुखः कर्तुं धर्मज्ञ इव नास्तिकैः
BR-08-01-027-097a सारङ्ग इव घर्मार्तः कामं विलप शुष्य च
BR-08-01-027-097c नाहं भीषयितुं शक्यः क्षत्रवृत्ते व्यवस्थितः
BR-08-01-027-098a तनुत्यजां नृसिंहानामाहवेष्वनिवर्तिनाम्
BR-08-01-027-098c या गतिर्गुरुणा प्राङ्मे प्रोक्ता रामेण तां स्मर
BR-08-01-027-099a स्वेषां त्राणार्थमुद्युक्तं वधाय द्विषतामपि
BR-08-01-027-099c विद्धि मामास्थितं वृत्तं पौरूरवसमुत्तमम्
BR-08-01-027-100a न तद्भूतं प्रपश्यामि त्रिषु लोकेषु मद्रक
BR-08-01-027-100c यो मामस्मादभिप्रायाद्वारयेदिति मे मतिः
BR-08-01-027-101a एवं विद्वञ्जोषमास्स्व त्रासात्किं बहु भाषसे
BR-08-01-027-101c मा त्वा हत्वा प्रदास्यामि क्रव्याद्भ्यो मद्रकाधम
BR-08-01-027-102a मित्रप्रतीक्षया शल्य धार्तराष्ट्रस्य चोभयोः
BR-08-01-027-102c अपवादतितिक्षाभिस्त्रिभिरेतैर्हि जीवसि
BR-08-01-027-103a पुनश्चेदीदृशं वाक्यं मद्रराज वदिष्यसि
BR-08-01-027-103c शिरस्ते पातयिष्यामि गदया वज्रकल्पया
BR-08-01-027-104a श्रोतारस्त्विदमद्येह द्रष्टारो वा कुदेशज
BR-08-01-027-104c कर्णं वा जघ्नतुः कृष्णौ कर्णो वापि जघान तौ
BR-08-01-027-105a एवमुक्त्वा तु राधेयः पुनरेव विशाम्पते
BR-08-01-027-105c अब्रवीन्मद्रराजानं याहि याहीत्यसम्भ्रमम्

