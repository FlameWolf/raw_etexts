BR-08-01-057-001  सञ्जय उवाच
BR-08-01-057-001a अर्जुनस्तु महाराज कृत्वा सैन्यं पृथग्विधम्
BR-08-01-057-001c सूतपुत्रं सुसंरब्धं दृष्ट्वा चैव महारणे
BR-08-01-057-002a शोणितोदां महीं कृत्वा मांसमज्जास्थिवाहिनीम्
BR-08-01-057-002c वासुदेवमिदं वाक्यमब्रवीत्पुरुषर्षभ
BR-08-01-057-003a एष केतू रणे कृष्ण सूतपुत्रस्य दृश्यते
BR-08-01-057-003c भीमसेनादयश्चैते योधयन्ति महारथान्
BR-08-01-057-003e एते द्रवन्ति पाञ्चालाः कर्णात्त्रस्ता जनार्दन
BR-08-01-057-004a एष दुर्योधनो राजा श्वेतच्छत्रेण भास्वता
BR-08-01-057-004c कर्णेन भग्नान्पाञ्चालान्द्रावयन्बहु शोभते
BR-08-01-057-005a कृपश्च कृतवर्मा च द्रौणिश्चैव महाबलः
BR-08-01-057-005c एते रक्षन्ति राजानं सूतपुत्रेण रक्षिताः
BR-08-01-057-005e अवध्यमानास्तेऽस्माभिर्घातयिष्यन्ति सोमकान्
BR-08-01-057-006a एष शल्यो रथोपस्थे रश्मिसञ्चारकोविदः
BR-08-01-057-006c सूतपुत्ररथं कृष्ण वाहयन्बहु शोभते
BR-08-01-057-007a तत्र मे बुद्धिरुत्पन्ना वाहयात्र महारथम्
BR-08-01-057-007c नाहत्वा समरे कर्णं निवर्तिष्ये कथञ्चन
BR-08-01-057-008a राधेयोऽप्यन्यथा पार्थान्सृञ्जयांश्च महारथान्
BR-08-01-057-008c निःशेषान्समरे कुर्यात्पश्यतोर्नौ जनार्दन
BR-08-01-057-009a ततः प्रायाद्रथेनाशु केशवस्तव वाहिनीम्
BR-08-01-057-009c कर्णं प्रति महेष्वासं द्वैरथे सव्यसाचिना
BR-08-01-057-010a प्रयातश्च महाबाहुः पाण्डवानुज्ञया हरिः
BR-08-01-057-010c आश्वासयन्रथेनैव पाण्डुसैन्यानि सर्वशः
BR-08-01-057-011a रथघोषः स सङ्ग्रामे पाण्डवेयस्य सम्बभौ
BR-08-01-057-011c वासवाशनितुल्यस्य महौघस्येव मारिष
BR-08-01-057-012a महता रथघोषेण पाण्डवः सत्यविक्रमः
BR-08-01-057-012c अभ्ययादप्रमेयात्मा विजयस्तव वाहिनीम्
BR-08-01-057-013a तमायान्तं समीक्ष्यैव श्वेताश्वं कृष्णसारथिम्
BR-08-01-057-013c मद्रराजोऽब्रवीत्कर्णं केतुं दृष्ट्वा महात्मनः
BR-08-01-057-014a अयं स रथ आयाति श्वेताश्वः कृष्णसारथिः
BR-08-01-057-014c निघ्नन्नमित्रान्समरे यं कर्ण परिपृच्छसि
BR-08-01-057-015a एष तिष्ठति कौन्तेयः संस्पृशन्गाण्डिवं धनुः
BR-08-01-057-015c तं हनिष्यसि चेदद्य तन्नः श्रेयो भविष्यति
BR-08-01-057-016a एषा विदीर्यते सेना धार्तराष्ट्री समन्ततः
BR-08-01-057-016c अर्जुनस्य भयात्तूर्णं निघ्नतः शात्रवान्बहून्
BR-08-01-057-017a वर्जयन्सर्वसैन्यानि त्वरते हि धनञ्जयः
BR-08-01-057-017c त्वदर्थमिति मन्येऽहं यथास्योदीर्यते वपुः
BR-08-01-057-018a न ह्यवस्थाप्यते पार्थो युयुत्सुः केनचित्सह
BR-08-01-057-018c त्वामृते क्रोधदीप्तो हि पीड्यमाने वृकोदरे
BR-08-01-057-019a विरथं धर्मराजं च दृष्ट्वा सुदृढविक्षतम्
BR-08-01-057-019c शिखण्डिनं सात्यकिं च धृष्टद्युम्नं च पार्षतम्
BR-08-01-057-020a द्रौपदेयान्युधामन्युमुत्तमौजसमेव च
BR-08-01-057-020c नकुलं सहदेवं च भ्रातरौ द्वौ समीक्ष्य च
BR-08-01-057-021a सहसैकरथः पार्थस्त्वामभ्येति परन्तप
BR-08-01-057-021c क्रोधरक्तेक्षणः क्रुद्धो जिघांसुः सर्वधन्विनाम्
BR-08-01-057-022a त्वरितोऽभिपतत्यस्मांस्त्यक्त्वा सैन्यान्यसंशयम्
BR-08-01-057-022c त्वं कर्ण प्रतियाह्येनं नास्त्यन्यो हि धनुर्धरः
BR-08-01-057-023a न तं पश्यामि लोकेऽस्मिंस्त्वत्तोऽप्यन्यं धनुर्धरम्
BR-08-01-057-023c अर्जुनं समरे क्रुद्धं यो वेलामिव धारयेत्
BR-08-01-057-024a न चास्य रक्षां पश्यामि पृष्ठतो न च पार्श्वतः
BR-08-01-057-024c एक एवाभियाति त्वां पश्य साफल्यमात्मनः
BR-08-01-057-025a त्वं हि कृष्णौ रणे शक्तः संसाधयितुमाहवे
BR-08-01-057-025c तवैष भारो राधेय प्रत्युद्याहि धनञ्जयम्
BR-08-01-057-026a त्वं कृतो ह्येव भीष्मेण द्रोणद्रौणिकृपैरपि
BR-08-01-057-026c सव्यसाचिप्रतिरथस्तं निवर्तय पाण्डवम्
BR-08-01-057-027a लेलिहानं यथा सर्पं गर्जन्तमृषभं यथा
BR-08-01-057-027c लयस्थितं यथा व्याघ्रं जहि कर्ण धनञ्जयम्
BR-08-01-057-028a एते द्रवन्ति समरे धार्तराष्ट्रा महारथाः
BR-08-01-057-028c अर्जुनस्य भयात्तूर्णं निरपेक्षा जनाधिपाः
BR-08-01-057-029a द्रवतामथ तेषां तु युधि नान्योऽस्ति मानवः
BR-08-01-057-029c भयहा यो भवेद्वीर त्वामृते सूतनन्दन
BR-08-01-057-030a एते त्वां कुरवः सर्वे द्वीपमासाद्य संयुगे
BR-08-01-057-030c विष्ठिताः पुरुषव्याघ्र त्वत्तः शरणकाङ्क्षिणः
BR-08-01-057-031a वैदेहाम्बष्ठकाम्बोजास्तथा नग्नजितस्त्वया
BR-08-01-057-031c गान्धाराश्च यया धृत्या जिताः सङ्ख्ये सुदुर्जयाः
BR-08-01-057-032a तां धृतिं कुरु राधेय ततः प्रत्येहि पाण्डवम्
BR-08-01-057-032c वासुदेवं च वार्ष्णेयं प्रीयमाणं किरीटिना
BR-08-01-057-033  कर्ण उवाच
BR-08-01-057-033a प्रकृतिस्थो हि मे शल्य इदानीं सम्मतस्तथा
BR-08-01-057-033c प्रतिभासि महाबाहो विभीश्चैव धनञ्जयात्
BR-08-01-057-034a पश्य बाह्वोर्बलं मेऽद्य शिक्षितस्य च पश्य मे
BR-08-01-057-034c एकोऽद्य निहनिष्यामि पाण्डवानां महाचमूम्
BR-08-01-057-035a कृष्णौ च पुरुषव्याघ्रौ तच्च सत्यं ब्रवीमि ते
BR-08-01-057-035c नाहत्वा युधि तौ वीरावपयास्ये कथञ्चन
BR-08-01-057-036a स्वप्स्ये वा निहतस्ताभ्यामसत्यो हि रणे जयः
BR-08-01-057-036c कृतार्थो वा भविष्यामि हत्वा तावथ वा हतः
BR-08-01-057-037a नैतादृशो जातु बभूव लोके रथोत्तमो यावदनुश्रुतं नः
BR-08-01-057-037c तमीदृशं प्रतियोत्स्यामि पार्थं महाहवे पश्य च पौरुषं मे
BR-08-01-057-038a रथे चरत्येष रथप्रवीरः शीघ्रैर्हयैः कौरवराजपुत्रः
BR-08-01-057-038c स वाद्य मां नेष्यति कृच्छ्रमेतत्कर्णस्यान्तादेतदन्ताः स्थ सर्वे
BR-08-01-057-039a अस्वेदिनौ राजपुत्रस्य हस्ताववेपिनौ जातकिणौ बृहन्तौ
BR-08-01-057-039c दृढायुधः कृतिमान्क्षिप्रहस्तो न पाण्डवेयेन समोऽस्ति योधः
BR-08-01-057-040a गृह्णात्यनेकानपि कङ्कपत्रानेकं यथा तान्क्षितिपान्प्रमथ्य
BR-08-01-057-040c ते क्रोशमात्रं निपतन्त्यमोघाः कस्तेन योधोऽस्ति समः पृथिव्याम्
BR-08-01-057-041a अतोषयत्पाण्डवेयो हुताशं कृष्णद्वितीयोऽतिरथस्तरस्वी
BR-08-01-057-041c लेभे चक्रं यत्र कृष्णो महात्मा धनुर्गाण्डीवं पाण्डवः सव्यसाची
BR-08-01-057-042a श्वेताश्वयुक्तं च सुघोषमग्र्यं रथं महाबाहुरदीनसत्त्वः
BR-08-01-057-042c महेषुधी चाक्षयौ दिव्यरूपौ शस्त्राणि दिव्यानि च हव्यवाहात्
BR-08-01-057-043a तथेन्द्रलोके निजघान दैत्यानसङ्ख्येयान्कालकेयांश्च सर्वान्
BR-08-01-057-043c लेभे शङ्खं देवदत्तं स्म तत्र को नाम तेनाभ्यधिकः पृथिव्याम्
BR-08-01-057-044a महादेवं तोषयामास चैव साक्षात्सुयुद्धेन महानुभावः
BR-08-01-057-044c लेभे ततः पाशुपतं सुघोरं त्रैलोक्यसंहारकरं महास्त्रम्
BR-08-01-057-045a पृथक्पृथग्लोकपालाः समेता ददुर्ह्यस्त्राण्यप्रमेयाणि यस्य
BR-08-01-057-045c यैस्ताञ्जघानाशु रणे नृसिंहान्स कालखञ्जानसुरान्समेतान्
BR-08-01-057-046a तथा विराटस्य पुरे समेतान्सर्वानस्मानेकरथेन जित्वा
BR-08-01-057-046c जहार तद्गोधनमाजिमध्ये वस्त्राणि चादत्त महारथेभ्यः
BR-08-01-057-047a तमीदृशं वीर्यगुणोपपन्नं कृष्णद्वितीयं वरये रणाय
BR-08-01-057-047c अनन्तवीर्येण च केशवेन नारायणेनाप्रतिमेन गुप्तम्
BR-08-01-057-048a वर्षायुतैर्यस्य गुणा न शक्या वक्तुं समेतैरपि सर्वलोकैः
BR-08-01-057-048c महात्मनः शङ्खचक्रासिपाणेर्विष्णोर्जिष्णोर्वसुदेवात्मजस्य
BR-08-01-057-048e भयं मे वै जायते साध्वसं च दृष्ट्वा कृष्णावेकरथे समेतौ
BR-08-01-057-049a उभौ हि शूरौ कृतिनौ दृढास्त्रौ महारथौ संहननोपपन्नौ
BR-08-01-057-049c एतादृशौ फल्गुनवासुदेवौ कोऽन्यः प्रतीयान्मदृते नु शल्य
BR-08-01-057-050a एतावहं युधि वा पातयिष्ये मां वा कृष्णौ निहनिष्यतोऽद्य
BR-08-01-057-050c इति ब्रुवञ्शल्यममित्रहन्ता कर्णो रणे मेघ इवोन्ननाद
BR-08-01-057-051a अभ्येत्य पुत्रेण तवाभिनन्दितः समेत्य चोवाच कुरुप्रवीरान्
BR-08-01-057-051c कृपं च भोजं च महाभुजावुभौ तथैव गान्धारनृपं सहानुजम्
BR-08-01-057-051e गुरोः सुतं चावरजं तथात्मनः पदातिनोऽथ द्विपसादिनोऽन्यान्
BR-08-01-057-052a निरुन्धताभिद्रवताच्युतार्जुनौ श्रमेण संयोजयताशु सर्वतः
BR-08-01-057-052c यथा भवद्भिर्भृशविक्षतावुभौ सुखेन हन्यामहमद्य भूमिपाः
BR-08-01-057-053a तथेति चोक्त्वा त्वरिताः स्म तेऽर्जुनं जिघांसवो वीरतमाः समभ्ययुः
BR-08-01-057-053c नदीनदान्भूरिजलो महार्णवो यथा तथा तान्समरेऽर्जुनोऽग्रसत्
BR-08-01-057-054a न सन्दधानो न तथा शरोत्तमान्प्रमुञ्चमानो रिपुभिः प्रदृश्यते
BR-08-01-057-054c धनञ्जयस्तस्य शरैश्च दारिता हताश्च पेतुर्नरवाजिकुञ्जराः
BR-08-01-057-055a शरार्चिषं गाण्डिवचारुमण्डलं युगान्तसूर्यप्रतिमानतेजसम्
BR-08-01-057-055c न कौरवाः शेकुरुदीक्षितुं जयं यथा रविं व्याधितचक्षुषो जनाः
BR-08-01-057-056a तमभ्यधावद्विसृजञ्शरान्कृपस्तथैव भोजस्तव चात्मजः स्वयम्
BR-08-01-057-056c जिघांसुभिस्तान्कुशलैः शरोत्तमान्महाहवे सञ्जवितान्प्रयत्नतः
BR-08-01-057-056e शरैः प्रचिच्छेद च पाण्डवस्त्वरन्पराभिनद्वक्षसि च त्रिभिस्त्रिभिः
BR-08-01-057-057a स गाण्डिवाभ्यायतपूर्णमण्डलस्तपन्रिपूनर्जुनभास्करो बभौ
BR-08-01-057-057c शरोग्ररश्मिः शुचिशुक्रमध्यगो यथैव सूर्यः परिवेषगस्तथा
BR-08-01-057-058a अथाग्र्यबाणैर्दशभिर्धनञ्जयं पराभिनद्द्रोणसुतोऽच्युतं त्रिभिः
BR-08-01-057-058c चतुर्भिरश्वांश्चतुरः कपिं तथा शरैः स नाराचवरैरवाकिरत्
BR-08-01-057-059a तथा तु तत्तत्स्फुरदात्तकार्मुकं त्रिभिः शरैर्यन्तृशिरः क्षुरेण
BR-08-01-057-059c हयांश्चतुर्भिश्चतुरस्त्रिभिर्ध्वजं धनञ्जयो द्रौणिरथान्न्यपातयत्
BR-08-01-057-060a स रोषपूर्णोऽशनिवज्रहाटकैरलङ्कृतं तक्षकभोगवर्चसम्
BR-08-01-057-060c सुबन्धनं कार्मुकमन्यदाददे यथा महाहिप्रवरं गिरेस्तथा
BR-08-01-057-061a स्वमायुधं चोपविकीर्य भूतले धनुश्च कृत्वा सगुणं गुणाधिकः
BR-08-01-057-061c समानयानावजितौ नरोत्तमौ शरोत्तमैर्द्रौणिरविध्यदन्तिकात्
BR-08-01-057-062a कृपश्च भोजश्च तथात्मजश्च ते तमोनुदं वारिधरा इवापतन्
BR-08-01-057-062c कृपस्य पार्थः सशरं शरासनं हयान्ध्वजं सारथिमेव पत्रिभिः
BR-08-01-057-063a शरैः प्रचिच्छेद तवात्मजस्य ध्वजं धनुश्च प्रचकर्त नर्दतः
BR-08-01-057-063c जघान चाश्वान्कृतवर्मणः शुभान्ध्वजं च चिच्छेद ततः प्रतापवान्
BR-08-01-057-064a सवाजिसूतेष्वसनान्सकेतनाञ्जघान नागाश्वरथांस्त्वरंश्च सः
BR-08-01-057-064c ततः प्रकीर्णं सुमहद्बलं तव प्रदारितं सेतुरिवाम्भसा यथा
BR-08-01-057-064e ततोऽर्जुनस्याशु रथेन केशवश्चकार शत्रूनपसव्यमातुरान्
BR-08-01-057-065a ततः प्रयान्तं त्वरितं धनञ्जयं शतक्रतुं वृत्रनिजघ्नुषं यथा
BR-08-01-057-065c समन्वधावन्पुनरुच्छ्रितैर्ध्वजै रथैः सुयुक्तैरपरे युयुत्सवः
BR-08-01-057-066a अथाभिसृत्य प्रतिवार्य तानरीन्धनञ्जयस्याभि रथं महारथाः
BR-08-01-057-066c शिखण्डिशैनेययमाः शितैः शरैर्विदारयन्तो व्यनदन्सुभैरवम्
BR-08-01-057-067a ततोऽभिजघ्नुः कुपिताः परस्परं शरैस्तदाञ्जोगतिभिः सुतेजनैः
BR-08-01-057-067c कुरुप्रवीराः सह सृञ्जयैर्यथासुराः पुरा देववरैरयोधयन्
BR-08-01-057-068a जयेप्सवः स्वर्गमनाय चोत्सुकाः पतन्ति नागाश्वरथाः परन्तप
BR-08-01-057-068c जगर्जुरुच्चैर्बलवच्च विव्यधुः शरैः सुमुक्तैरितरेतरं पृथक्
BR-08-01-057-069a शरान्धकारे तु महात्मभिः कृते महामृधे योधवरैः परस्परम्
BR-08-01-057-069c बभुर्दशाशा न दिवं च पार्थिव प्रभा च सूर्यस्य तमोवृताभवत्

