BR-08-01-015-001  धृतराष्ट्र उवाच
BR-08-01-015-001a प्रोक्तस्त्वया पूर्वमेव प्रवीरो लोकविश्रुतः
BR-08-01-015-001c न त्वस्य कर्म सङ्ग्रामे त्वया सञ्जय कीर्तितम्
BR-08-01-015-002a तस्य विस्तरतो ब्रूहि प्रवीरस्याद्य विक्रमम्
BR-08-01-015-002c शिक्षां प्रभावं वीर्यं च प्रमाणं दर्पमेव च
BR-08-01-015-003  सञ्जय उवाच
BR-08-01-015-003a द्रोणभीष्मकृपद्रौणिकर्णार्जुनजनार्दनान्
BR-08-01-015-003c समाप्तविद्यान्धनुषि श्रेष्ठान्यान्मन्यसे युधि
BR-08-01-015-004a तुल्यता कर्णभीष्माभ्यामात्मनो येन दृश्यते
BR-08-01-015-004c वासुदेवार्जुनाभ्यां च न्यूनतां नात्मनीच्छति
BR-08-01-015-005a स पाण्ड्यो नृपतिश्रेष्ठः सर्वशस्त्रभृतां वरः
BR-08-01-015-005c कर्णस्यानीकमवधीत्परिभूत इवान्तकः
BR-08-01-015-006a तदुदीर्णरथाश्वं च पत्तिप्रवरकुञ्जरम्
BR-08-01-015-006c कुलालचक्रवद्भ्रान्तं पाण्ड्येनाधिष्ठितं बलम्
BR-08-01-015-007a व्यश्वसूतध्वजरथान्विप्रविद्धायुधान्रिपून्
BR-08-01-015-007c सम्यगस्तैः शरैः पाण्ड्यो वायुर्मेघानिवाक्षिपत्
BR-08-01-015-008a द्विरदान्प्रहतप्रोथान्विपताकध्वजायुधान्
BR-08-01-015-008c सपादरक्षानवधीद्वज्रेणारीनिवारिहा
BR-08-01-015-009a सशक्तिप्रासतूणीरानश्वारोहान्हयानपि
BR-08-01-015-009c पुलिन्दखशबाह्लीकान्निषादान्ध्रकतङ्गणान्
BR-08-01-015-010a दाक्षिणात्यांश्च भोजांश्च क्रूरान्सङ्ग्रामकर्कशान्
BR-08-01-015-010c विशस्त्रकवचान्बाणैः कृत्वा पाण्ड्योऽकरोद्व्यसून्
BR-08-01-015-011a चतुरङ्गं बलं बाणैर्निघ्नन्तं पाण्ड्यमाहवे
BR-08-01-015-011c दृष्ट्वा द्रौणिरसम्भ्रान्तमसम्भ्रान्ततरोऽभ्ययात्
BR-08-01-015-012a आभाष्य चैनं मधुरमभि नृत्यन्नभीतवत्
BR-08-01-015-012c प्राह प्रहरतां श्रेष्ठः स्मितपूर्वं समाह्वयन्
BR-08-01-015-013a राजन्कमलपत्राक्ष प्रधानायुधवाहन
BR-08-01-015-013c वज्रसंहननप्रख्य प्रधानबलपौरुष
BR-08-01-015-014a मुष्टिश्लिष्टायुधाभ्यां च व्यायताभ्यां महद्धनुः
BR-08-01-015-014c दोर्भ्यां विस्फारयन्भासि महाजलदवद्भृशम्
BR-08-01-015-015a शरवर्षैर्महावेगैरमित्रानभिवर्षतः
BR-08-01-015-015c मदन्यं नानुपश्यामि प्रतिवीरं तवाहवे
BR-08-01-015-016a रथद्विरदपत्त्यश्वानेकः प्रमथसे बहून्
BR-08-01-015-016c मृगसङ्घानिवारण्ये विभीर्भीमबलो हरिः
BR-08-01-015-017a महता रथघोषेण दिवं भूमिं च नादयन्
BR-08-01-015-017c वर्षान्ते सस्यहा पीथो भाभिरापूरयन्निव
BR-08-01-015-018a संस्पृशानः शरांस्तीक्ष्णांस्तूणादाशीविषोपमान्
BR-08-01-015-018c मयैवैकेन युध्यस्व त्र्यम्बकेणान्धको यथा
BR-08-01-015-019a एवमुक्तस्तथेत्युक्त्वा प्रहरेति च ताडितः
BR-08-01-015-019c कर्णिना द्रोणतनयं विव्याध मलयध्वजः
BR-08-01-015-020a मर्मभेदिभिरत्युग्रैर्बाणैरग्निशिखोपमैः
BR-08-01-015-020c स्मयन्नभ्यहनद्द्रौणिः पाण्ड्यमाचार्यसत्तमः
BR-08-01-015-021a ततो नवापरांस्तीक्ष्णान्नाराचान्कङ्कवाससः
BR-08-01-015-021c गत्या दशम्या संयुक्तानश्वत्थामा व्यवासृजत्
BR-08-01-015-022a तेषां पञ्चाच्छिनत्पाण्ड्यः पञ्चभिर्निशितैः शरैः
BR-08-01-015-022c चत्वारोऽभ्याहनन्वाहानाशु ते व्यसवोऽभवन्
BR-08-01-015-023a अथ द्रोणसुतस्येषूंस्तांश्छित्त्वा निशितैः शरैः
BR-08-01-015-023c धनुर्ज्यां विततां पाण्ड्यश्चिच्छेदादित्यवर्चसः
BR-08-01-015-024a विज्यं धनुरथाधिज्यं कृत्वा द्रौणिरमित्रहा
BR-08-01-015-024c ततः शरसहस्राणि प्रेषयामास पाण्ड्यतः
BR-08-01-015-024e इषुसम्बाधमाकाशमकरोद्दिश एव च
BR-08-01-015-025a ततस्तानस्यतः सर्वान्द्रौणेर्बाणान्महात्मनः
BR-08-01-015-025c जानानोऽप्यक्षयान्पाण्ड्योऽशातयत्पुरुषर्षभः
BR-08-01-015-026a प्रहितांस्तान्प्रयत्नेन छित्त्वा द्रौणेरिषूनरिः
BR-08-01-015-026c चक्ररक्षौ ततस्तस्य प्राणुदन्निशितैः शरैः
BR-08-01-015-027a अथारेर्लाघवं दृष्ट्वा मण्डलीकृतकार्मुकः
BR-08-01-015-027c प्रास्यद्द्रोणसुतो बाणान्वृष्टिं पूषानुजो यथा
BR-08-01-015-028a अष्टावष्टगवान्यूहुः शकटानि यदायुधम्
BR-08-01-015-028c अह्नस्तदष्टभागेन द्रौणिश्चिक्षेप मारिष
BR-08-01-015-029a तमन्तकमिव क्रुद्धमन्तकालान्तकोपमम्
BR-08-01-015-029c ये ये ददृशिरे तत्र विसञ्ज्ञाः प्रायशोऽभवन्
BR-08-01-015-030a पर्जन्य इव घर्मान्ते वृष्ट्या साद्रिद्रुमां महीम्
BR-08-01-015-030c आचार्यपुत्रस्तां सेनां बाणवृष्ट्याभ्यवीवृषत्
BR-08-01-015-031a द्रौणिपर्जन्यमुक्तां तां बाणवृष्टिं सुदुःसहाम्
BR-08-01-015-031c वायव्यास्त्रेण स क्षिप्रं रुद्ध्वा पाण्ड्यानिलोऽनदत्
BR-08-01-015-032a तस्य नानदतः केतुं चन्दनागुरुभूषितम्
BR-08-01-015-032c मलयप्रतिमं द्रौणिश्छित्त्वाश्वांश्चतुरोऽहनत्
BR-08-01-015-033a सूतमेकेषुणा हत्वा महाजलदनिस्वनम्
BR-08-01-015-033c धनुश्छित्त्वार्धचन्द्रेण व्यधमत्तिलशो रथम्
BR-08-01-015-034a अस्त्रैरस्त्राणि संवार्य छित्त्वा सर्वायुधानि च
BR-08-01-015-034c प्राप्तमप्यहितं द्रौणिर्न जघान रणेप्सया
BR-08-01-015-035a हतेश्वरो दन्तिवरः सुकल्पितस्त्वराभिसृष्टः प्रतिशर्मगो बली
BR-08-01-015-035c तमध्यतिष्ठन्मलयेश्वरो महान्यथाद्रिशृङ्गं हरिरुन्नदंस्तथा
BR-08-01-015-036a स तोमरं भास्कररश्मिसन्निभं बलास्त्रसर्गोत्तमयत्नमन्युभिः
BR-08-01-015-036c ससर्ज शीघ्रं प्रतिपीडयन्गजं गुरोः सुतायाद्रिपतीश्वरो नदन्
BR-08-01-015-037a मणिप्रतानोत्तमवज्रहाटकैरलङ्कृतं चांशुकमाल्यमौक्तिकैः
BR-08-01-015-037c हतोऽस्यसावित्यसकृन्मुदा नदन्पराभिनद्द्रौणिवराङ्गभूषणम्
BR-08-01-015-038a तदर्कचन्द्रग्रहपावकत्विषं भृशाभिघातात्पतितं विचूर्णितम्
BR-08-01-015-038c महेन्द्रवज्राभिहतं महावनं यथाद्रिशृङ्गं धरणीतले तथा
BR-08-01-015-039a ततः प्रजज्वाल परेण मन्युना पदाहतो नागपतिर्यथा तथा
BR-08-01-015-039c समादधे चान्तकदण्डसन्निभा निषूनमित्रान्तकरांश्चतुर्दश
BR-08-01-015-040a द्विपस्य पादाग्रकरान्स पञ्चभिर्नृपस्य बाहू च शिरोऽथ च त्रिभिः
BR-08-01-015-040c जघान षड्भिः षडृतूत्तमत्विषः स पाण्ड्यराजानुचरान्महारथान्
BR-08-01-015-041a सुदीर्घवृत्तौ वरचन्दनोक्षितौ सुवर्णमुक्तामणिवज्रभूषितौ
BR-08-01-015-041c भुजौ धरायां पतितौ नृपस्य तौ विवेष्टतुस्तार्क्ष्यहताविवोरगौ
BR-08-01-015-042a शिरश्च तत्पूर्णशशिप्रभाननं सरोषताम्रायतनेत्रमुन्नसम्
BR-08-01-015-042c क्षितौ विबभ्राज पतत्सकुण्डलं विशाखयोर्मध्यगतः शशी यथा
BR-08-01-015-043a समाप्तविद्यं तु गुरोः सुतं नृपः समाप्तकर्माणमुपेत्य ते सुतः
BR-08-01-015-043c सुहृद्वृतोऽत्यर्थमपूजयन्मुदा जिते बलौ विष्णुमिवामरेश्वरः

