BR-08-01-029-001  सञ्जय उवाच
BR-08-01-029-001a मद्राधिपस्याधिरथिस्तदैवं वचो निशम्याप्रियमप्रतीतः
BR-08-01-029-001c उवाच शल्यं विदितं ममैतद्यथाविधावर्जुनवासुदेवौ
BR-08-01-029-002a शौरे रथं वाहयतोऽर्जुनस्य बलं महास्त्राणि च पाण्डवस्य
BR-08-01-029-002c अहं विजानामि यथावदद्य परोक्षभूतं तव तत्तु शल्य
BR-08-01-029-003a तौ चाप्रधृष्यौ शस्त्रभृतां वरिष्ठौ व्यपेतभीर्योधयिष्यामि कृष्णौ
BR-08-01-029-003c सन्तापयत्यभ्यधिकं तु रामाच्छापोऽद्य मां ब्राह्मणसत्तमाच्च
BR-08-01-029-004a अवात्सं वै ब्राह्मणच्छद्मनाहं रामे पुरा दिव्यमस्त्रं चिकीर्षुः
BR-08-01-029-004c तत्रापि मे देवराजेन विघ्नो हितार्थिना फल्गुनस्यैव शल्य
BR-08-01-029-005a कृतोऽवभेदेन ममोरुमेत्य प्रविश्य कीटस्य तनुं विरूपाम्
BR-08-01-029-005c गुरोर्भयाच्चापि न चेलिवानहं तच्चावबुद्धो ददृशे स विप्रः
BR-08-01-029-006a पृष्टश्चाहं तमवोचं महर्षिं सूतोऽहमस्मीति स मां शशाप
BR-08-01-029-006c सूतोपधावाप्तमिदं त्वयास्त्रं न कर्मकाले प्रतिभास्यति त्वाम्
BR-08-01-029-007a अन्यत्र यस्मात्तव मृत्युकालादब्राह्मणे ब्रह्म न हि ध्रुवं स्यात्
BR-08-01-029-007c तदद्य पर्याप्तमतीव शस्त्रमस्मिन्सङ्ग्रामे तुमुले तात भीमे
BR-08-01-029-008a अपां पतिर्वेगवानप्रमेयो निमज्जयिष्यन्निवहान्प्रजानाम्
BR-08-01-029-008c महानगं यः कुरुते समुद्रं वेलैव तं वारयत्यप्रमेयम्
BR-08-01-029-009a प्रमुञ्चन्तं बाणसङ्घानमोघान्मर्मच्छिदो वीरहणः सपत्रान्
BR-08-01-029-009c कुन्तीपुत्रं प्रतियोत्स्यामि युद्धे ज्याकर्षिणामुत्तममद्य लोके
BR-08-01-029-010a एवं बलेनातिबलं महास्त्रं समुद्रकल्पं सुदुरापमुग्रम्
BR-08-01-029-010c शरौघिणं पार्थिवान्मज्जयन्तं वेलेव पार्थमिषुभिः संसहिष्ये
BR-08-01-029-011a अद्याहवे यस्य न तुल्यमन्यं मन्ये मनुष्यं धनुराददानम्
BR-08-01-029-011c सुरासुरान्वै युधि यो जयेत तेनाद्य मे पश्य युद्धं सुघोरम्
BR-08-01-029-012a अतिमानी पाण्डवो युद्धकामो अमानुषैरेष्यति मे महास्त्रैः
BR-08-01-029-012c तस्यास्त्रमस्त्रैरभिहत्य सङ्ख्ये शरोत्तमैः पातयिष्यामि पार्थम्
BR-08-01-029-013a दिवाकरेणापि समं तपन्तं समाप्तरश्मिं यशसा ज्वलन्तम्
BR-08-01-029-013c तमोनुदं मेघ इवातिमात्रो धनञ्जयं छादयिष्यामि बाणैः
BR-08-01-029-014a वैश्वानरं धूमशिखं ज्वलन्तं तेजस्विनं लोकमिमं दहन्तम्
BR-08-01-029-014c मेघो भूत्वा शरवर्षैर्यथाग्निं तथा पार्थं शमयिष्यामि युद्धे
BR-08-01-029-015a प्रमाथिनं बलवन्तं प्रहारिणं प्रभञ्जनं मातरिश्वानमुग्रम्
BR-08-01-029-015c युद्धे सहिष्ये हिमवानिवाचलो धनञ्जयं क्रुद्धममृष्यमाणम्
BR-08-01-029-016a विशारदं रथमार्गेष्वसक्तं धुर्यं नित्यं समरेषु प्रवीरम्
BR-08-01-029-016c लोके वरं सर्वधनुर्धराणां धनञ्जयं संयुगे संसहिष्ये
BR-08-01-029-017a अद्याहवे यस्य न तुल्यमन्यं मध्येमनुष्यं धनुराददानम्
BR-08-01-029-017c सर्वामिमां यः पृथिवीं सहेत तथा विद्वान्योत्स्यमानोऽस्मि तेन
BR-08-01-029-018a यः सर्वभूतानि सदेवकानि प्रस्थेऽजयत्खाण्डवे सव्यसाची
BR-08-01-029-018c को जीवितं रक्षमाणो हि तेन युयुत्सते मामृते मानुषोऽन्यः
BR-08-01-029-019a अहं तस्य पौरुषं पाण्डवस्य ब्रूयां हृष्टः समितौ क्षत्रियाणाम्
BR-08-01-029-019c किं त्वं मूर्खः प्रभषन्मूढचेता मामवोचः पौरुषमर्जुनस्य
BR-08-01-029-020a अप्रियो यः परुषो निष्ठुरो हि क्षुद्रः क्षेप्ता क्षमिणश्चाक्षमावान्
BR-08-01-029-020c हन्यामहं तादृशानां शतानि क्षमामि त्वां क्षमया कालयोगात्
BR-08-01-029-021a अवोचस्त्वं पाण्डवार्थेऽप्रियाणि प्रधर्षयन्मां मूढवत्पापकर्मन्
BR-08-01-029-021c मय्यार्जवे जिह्मगतिर्हतस्त्वं मित्रद्रोही सप्तपदं हि मित्रम्
BR-08-01-029-022a कालस्त्वयं मृत्युमयोऽतिदारुणो दुर्योधनो युद्धमुपागमद्यत्
BR-08-01-029-022c तस्यार्थसिद्धिमभिकाङ्क्षमाणस्तमभ्येष्ये यत्र नैकान्त्यमस्ति
BR-08-01-029-023a मित्रं मिदेर्नन्दतेः प्रीयतेर्वा सन्त्रायतेर्मानद मोदतेर्वा
BR-08-01-029-023c ब्रवीति तच्चामुत विप्रपूर्वात्तच्चापि सर्वं मम दुर्योधनेऽस्ति
BR-08-01-029-024a शत्रुः शदेः शासतेः शायतेर्वा शृणातेर्वा श्वयतेर्वापि सर्गे
BR-08-01-029-024c उपसर्गाद्बहुधा सूदतेश्च प्रायेण सर्वं त्वयि तच्च मह्यम्
BR-08-01-029-025a दुर्योधनार्थं तव चाप्रियार्थं यशोर्थमात्मार्थमपीश्वरार्थम्
BR-08-01-029-025c तस्मादहं पाण्डववासुदेवौ योत्स्ये यत्नात्कर्म तत्पश्य मेऽद्य
BR-08-01-029-026a अस्त्राणि पश्याद्य ममोत्तमानि ब्राह्माणि दिव्यान्यथ मानुषाणि
BR-08-01-029-026c आसादयिष्याम्यहमुग्रवीर्यं द्विपोत्तमं मत्तमिवाभिमत्तः
BR-08-01-029-027a अस्त्रं ब्राह्मं मनसा तद्ध्यजय्यं क्षेप्स्ये पार्थायाप्रतिमं जयाय
BR-08-01-029-027c तेनापि मे नैव मुच्येत युद्धे न चेत्पतेद्विषमे मेऽद्य चक्रम्
BR-08-01-029-028a वैवस्वताद्दण्डहस्ताद्वरुणाद्वापि पाशिनः
BR-08-01-029-028c सगदाद्वा धनपतेः सवज्राद्वापि वासवात्
BR-08-01-029-029a नान्यस्मादपि कस्माच्चिद्बिभिमो ह्याततायिनः
BR-08-01-029-029c इति शल्य विजानीहि यथा नाहं बिभेम्यभीः
BR-08-01-029-030a तस्माद्भयं न मे पार्थान्नापि चैव जनार्दनात्
BR-08-01-029-030c अद्य युद्धं हि ताभ्यां मे सम्पराये भविष्यति
BR-08-01-029-031a श्वभ्रे ते पततां चक्रमिति मे ब्राह्मणोऽवदत्
BR-08-01-029-031c युध्यमानस्य सङ्ग्रामे प्राप्तस्यैकायने भयम्
BR-08-01-029-032a तस्माद्बिभेमि बलवद्ब्राह्मणव्याहृतादहम्
BR-08-01-029-032c एते हि सोमराजान ईश्वराः सुखदुःखयोः
BR-08-01-029-033a होमधेन्वा वत्समस्य प्रमत्त इषुणाहनम्
BR-08-01-029-033c चरन्तमजने शल्य ब्राह्मणात्तपसो निधेः
BR-08-01-029-034a ईषादन्तान्सप्तशतान्दासीदासशतानि च
BR-08-01-029-034c ददतो द्विजमुख्याय प्रसादं न चकार मे
BR-08-01-029-035a कृष्णानां श्वेतवत्सानां सहस्राणि चतुर्दश
BR-08-01-029-035c आहरन्न लभे तस्मात्प्रसादं द्विजसत्तमात्
BR-08-01-029-036a ऋद्धं गेहं सर्वकामैर्यच्च मे वसु किञ्चन
BR-08-01-029-036c तत्सर्वमस्मै सत्कृत्य प्रयच्छामि न चेच्छति
BR-08-01-029-037a ततोऽब्रवीन्मां याचन्तमपराद्धं प्रयत्नतः
BR-08-01-029-037c व्याहृतं यन्मया सूत तत्तथा न तदन्यथा
BR-08-01-029-038a अनृतोक्तं प्रजा हन्यात्ततः पापमवाप्नुयात्
BR-08-01-029-038c तस्माद्धर्माभिरक्षार्थं नानृतं वक्तुमुत्सहे
BR-08-01-029-039a मा त्वं ब्रह्मगतिं हिंस्याः प्रायश्चित्तं कृतं त्वया
BR-08-01-029-039c मद्वाक्यं नानृतं लोके कश्चित्कुर्यात्समाप्नुहि
BR-08-01-029-040a इत्येतत्ते मया प्रोक्तं क्षिप्तेनापि सुहृत्तया
BR-08-01-029-040c जानामि त्वाधिक्षिपन्तं जोषमास्स्वोत्तरं शृणु

