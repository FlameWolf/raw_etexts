BR-08-01-005-001  जनमेजय उवाच
BR-08-01-005-001a श्रुत्वा कर्णं हतं युद्धे पुत्रांश्चैवापलायिनः
BR-08-01-005-001c नरेन्द्रः किञ्चिदाश्वस्तो द्विजश्रेष्ठ किमब्रवीत्
BR-08-01-005-002a प्राप्तवान्परमं दुःखं पुत्रव्यसनजं महत्
BR-08-01-005-002c तस्मिन्यदुक्तवान्काले तन्ममाचक्ष्व पृच्छतः
BR-08-01-005-003  वैशम्पायन उवाच
BR-08-01-005-003a श्रुत्वा कर्णस्य निधनमश्रद्धेयमिवाद्भुतम्
BR-08-01-005-003c भूतसम्मोहनं भीमं मेरोः पर्यसनं यथा
BR-08-01-005-004a चित्तमोहमिवायुक्तं भार्गवस्य महामतेः
BR-08-01-005-004c पराजयमिवेन्द्रस्य द्विषद्भ्यो भीमकर्मणः
BR-08-01-005-005a दिवः प्रपतनं भानोरुर्व्यामिव महाद्युतेः
BR-08-01-005-005c संशोषणमिवाचिन्त्यं समुद्रस्याक्षयाम्भसः
BR-08-01-005-006a महीवियद्दिगीशानां सर्वनाशमिवाद्भुतम्
BR-08-01-005-006c कर्मणोरिव वैफल्यमुभयोः पुण्यपापयोः
BR-08-01-005-007a सञ्चिन्त्य निपुणं बुद्ध्या धृतराष्ट्रो जनेश्वरः
BR-08-01-005-007c नेदमस्तीति सञ्चिन्त्य कर्णस्य निधनं प्रति
BR-08-01-005-008a प्राणिनामेतदात्मत्वात्स्यादपीति विनाशनम्
BR-08-01-005-008c शोकाग्निना दह्यमानो धम्यमान इवाशयः
BR-08-01-005-009a विध्वस्तात्मा श्वसन्दीनो हा हेत्युक्त्वा सुदुःखितः
BR-08-01-005-009c विललाप महाराज धृतराष्ट्रोऽम्बिकासुतः
BR-08-01-005-010  धृतराष्ट्र उवाच
BR-08-01-005-010a सञ्जयाधिरथो वीरः सिंहद्विरदविक्रमः
BR-08-01-005-010c वृषमप्रतिमस्कन्धो वृषभाक्षगतिस्वनः
BR-08-01-005-011a वृषभो वृषभस्येव यो युद्धे न निवर्तते
BR-08-01-005-011c शत्रोरपि महेन्द्रस्य वज्रसंहननो युवा
BR-08-01-005-012a यस्य ज्यातलशब्देन शरवृष्टिरवेण च
BR-08-01-005-012c रथाश्वनरमातङ्गा नावतिष्ठन्ति संयुगे
BR-08-01-005-013a यमाश्रित्य महाबाहुं द्विषत्सङ्घघ्नमच्युतम्
BR-08-01-005-013c दुर्योधनोऽकरोद्वैरं पाण्डुपुत्रैर्महाबलैः
BR-08-01-005-014a स कथं रथिनां श्रेष्ठः कर्णः पार्थेन संयुगे
BR-08-01-005-014c निहतः पुरुषव्याघ्रः प्रसह्यासह्यविक्रमः
BR-08-01-005-015a यो नामन्यत वै नित्यमच्युतं न धनञ्जयम्
BR-08-01-005-015c न वृष्णीनपि तानन्यान्स्वबाहुबलमाश्रितः
BR-08-01-005-016a शार्ङ्गगाण्डीवधन्वानौ सहितावपराजितौ
BR-08-01-005-016c अहं दिव्याद्रथादेकः पातयिष्यामि संयुगे
BR-08-01-005-017a इति यः सततं मन्दमवोचल्लोभमोहितम्
BR-08-01-005-017c दुर्योधनमपादीनं राज्यकामुकमातुरम्
BR-08-01-005-018a यश्चाजैषीदतिबलानमित्रानपि दुर्जयान्
BR-08-01-005-018c गान्धारान्मद्रकान्मत्स्यांस्त्रिगर्तांस्तङ्गणाञ्शकान्
BR-08-01-005-019a पाञ्चालांश्च विदेहांश्च कुणिन्दान्काशिकोसलान्
BR-08-01-005-019c सुह्मानङ्गांश्च पुण्ड्रांश्च निषादान्वङ्गकीचकान्
BR-08-01-005-020a वत्सान्कलिङ्गांस्तरलानश्मकानृषिकांस्तथा
BR-08-01-005-020c यो जित्वा समरे वीरश्चक्रे बलिभृतः पुरा
BR-08-01-005-021a उच्चैःश्रवा वरोऽश्वानां राज्ञां वैश्रवणो वरः
BR-08-01-005-021c वरो महेन्द्रो देवानां कर्णः प्रहरतां वरः
BR-08-01-005-022a यं लब्ध्वा मागधो राजा सान्त्वमानार्थगौरवैः
BR-08-01-005-022c अरौत्सीत्पार्थिवं क्षत्रमृते कौरवयादवान्
BR-08-01-005-023a तं श्रुत्वा निहतं कर्णं द्वैरथे सव्यसाचिना
BR-08-01-005-023c शोकार्णवे निमग्नोऽहमप्लवः सागरे यथा
BR-08-01-005-024a ईदृशैर्यद्यहं दुःखैर्न विनश्यामि सञ्जय
BR-08-01-005-024c वज्राद्दृढतरं मन्ये हृदयं मम दुर्भिदम्
BR-08-01-005-025a ज्ञातिसम्बन्धिमित्राणामिमं श्रुत्वा पराजयम्
BR-08-01-005-025c को मदन्यः पुमाँल्लोके न जह्यात्सूत जीवितम्
BR-08-01-005-026a विषमग्निं प्रपातं वा पर्वताग्रादहं वृणे
BR-08-01-005-026c न हि शक्ष्यामि दुःखानि सोढुं कष्टानि सञ्जय
BR-08-01-005-027  सञ्जय उवाच
BR-08-01-005-027a श्रिया कुलेन यशसा तपसा च श्रुतेन च
BR-08-01-005-027c त्वामद्य सन्तो मन्यन्ते ययातिमिव नाहुषम्
BR-08-01-005-028a श्रुते महर्षिप्रतिमः कृतकृत्योऽसि पार्थिव
BR-08-01-005-028c पर्यवस्थापयात्मानं मा विषादे मनः कृथाः
BR-08-01-005-029  धृतराष्ट्र उवाच
BR-08-01-005-029a दैवमेव परं मन्ये धिक्पौरुषमनर्थकम्
BR-08-01-005-029c यत्र रामप्रतीकाशः कर्णोऽहन्यत संयुगे
BR-08-01-005-030a हत्वा युधिष्ठिरानीकं पाञ्चालानां रथव्रजान्
BR-08-01-005-030c प्रताप्य शरवर्षेण दिशः सर्वा महारथः
BR-08-01-005-031a मोहयित्वा रणे पार्थान्वज्रहस्त इवासुरान्
BR-08-01-005-031c स कथं निहतः शेते वातरुग्ण इव द्रुमः
BR-08-01-005-032a शोकस्यान्तं न पश्यामि समुद्रस्येव विप्लुकाः
BR-08-01-005-032c चिन्ता मे वर्धते तीव्रा मुमूर्षा चापि जायते
BR-08-01-005-033a कर्णस्य निधनं श्रुत्वा विजयं फल्गुनस्य च
BR-08-01-005-033c अश्रद्धेयमहं मन्ये वधं कर्णस्य सञ्जय
BR-08-01-005-034a वज्रसारमयं नूनं हृदयं सुदृढं मम
BR-08-01-005-034c यच्छ्रुत्वा पुरुषव्याघ्रं हतं कर्णं न दीर्यते
BR-08-01-005-035a आयुर्नूनं सुदीर्घं मे विहितं दैवतैः पुरा
BR-08-01-005-035c यत्र कर्णं हतं श्रुत्वा जीवामीह सुदुःखितः
BR-08-01-005-036a धिग्जीवितमिदं मेऽद्य सुहृद्धीनस्य सञ्जय
BR-08-01-005-036c अद्य चाहं दशामेतां गतः सञ्जय गर्हिताम्
BR-08-01-005-036e कृपणं वर्तयिष्यामि शोच्यः सर्वस्य मन्दधीः
BR-08-01-005-037a अहमेव पुरा भूत्वा सर्वलोकस्य सत्कृतः
BR-08-01-005-037c परिभूतः कथं सूत पुनः शक्ष्यामि जीवितुम्
BR-08-01-005-037e दुःखात्सुदुःखं व्यसनं प्राप्तवानस्मि सञ्जय
BR-08-01-005-038a तस्माद्भीष्मवधे चैव द्रोणस्य च महात्मनः
BR-08-01-005-038c नात्र शेषं प्रपश्यामि सूतपुत्रे हते युधि
BR-08-01-005-039a स हि पारं महानासीत्पुत्राणां मम सञ्जय
BR-08-01-005-039c युद्धे विनिहतः शूरो विसृजन्सायकान्बहून्
BR-08-01-005-040a को हि मे जीवितेनार्थस्तमृते पुरुषर्षभम्
BR-08-01-005-040c रथादतिरथो नूनमपतत्सायकार्दितः
BR-08-01-005-041a पर्वतस्येव शिखरं वज्रपातविदारितम्
BR-08-01-005-041c शयीत पृथिवीं नूनं शोभयन्रुधिरोक्षितः
BR-08-01-005-041e मातङ्ग इव मत्तेन मातङ्गेन निपातितः
BR-08-01-005-042a यद्बलं धार्तराष्ट्राणां पाण्डवानां यतो भयम्
BR-08-01-005-042c सोऽर्जुनेन हतः कर्णः प्रतिमानं धनुष्मताम्
BR-08-01-005-043a स हि वीरो महेष्वासः पुत्राणामभयङ्करः
BR-08-01-005-043c शेते विनिहतो वीरः शक्रेणेव यथा बलः
BR-08-01-005-044a पङ्गोरिवाध्वगमनं दरिद्रस्येव कामितम्
BR-08-01-005-044c दुर्योधनस्य चाकूतं तृषितस्येव पिप्लुकाः
BR-08-01-005-045a अन्यथा चिन्तितं कार्यमन्यथा तत्तु जायते
BR-08-01-005-045c अहो नु बलवद्दैवं कालश्च दुरतिक्रमः
BR-08-01-005-046a पलायमानः कृपणं दीनात्मा दीनपौरुषः
BR-08-01-005-046c कच्चिन्न निहतः सूत पुत्रो दुःशासनो मम
BR-08-01-005-047a कच्चिन्न नीचाचरितं कृतवांस्तात संयुगे
BR-08-01-005-047c कच्चिन्न निहतः शूरो यथा न क्षत्रिया हताः
BR-08-01-005-048a युधिष्ठिरस्य वचनं मा युद्धमिति सर्वदा
BR-08-01-005-048c दुर्योधनो नाभ्यगृह्णान्मूढः पथ्यमिवौषधम्
BR-08-01-005-049a शरतल्पे शयानेन भीष्मेण सुमहात्मना
BR-08-01-005-049c पानीयं याचितः पार्थः सोऽविध्यन्मेदिनीतलम्
BR-08-01-005-050a जलस्य धारां विहितां दृष्ट्वा तां पाण्डवेन ह
BR-08-01-005-050c अब्रवीत्स महाबाहुस्तात संशाम्य पाण्डवैः
BR-08-01-005-051a प्रशमाद्धि भवेच्छान्तिर्मदन्तं युद्धमस्तु च
BR-08-01-005-051c भ्रातृभावेन पृथिवीं भुङ्क्ष्व पाण्डुसुतैः सह
BR-08-01-005-052a अकुर्वन्वचनं तस्य नूनं शोचति मे सुतः
BR-08-01-005-052c तदिदं समनुप्राप्तं वचनं दीर्घदर्शिनः
BR-08-01-005-053a अहं तु निहतामात्यो हतपुत्रश्च सञ्जय
BR-08-01-005-053c द्यूततः कृच्छ्रमापन्नो लूनपक्ष इव द्विजः
BR-08-01-005-054a यथा हि शकुनिं गृह्य छित्त्वा पक्षौ च सञ्जय
BR-08-01-005-054c विसर्जयन्ति संहृष्टाः क्रीडमानाः कुमारकाः
BR-08-01-005-055a छिन्नपक्षतया तस्य गमनं नोपपद्यते
BR-08-01-005-055c तथाहमपि सम्प्राप्तो लूनपक्ष इव द्विजः
BR-08-01-005-056a क्षीणः सर्वार्थहीनश्च निर्बन्धुर्ज्ञातिवर्जितः
BR-08-01-005-056c कां दिशं प्रतिपत्स्यामि दीनः शत्रुवशं गतः
BR-08-01-005-057a दुर्योधनस्य वृद्ध्यर्थं पृथिवीं योऽजयत्प्रभुः
BR-08-01-005-057c स जितः पाण्डवैः शूरैः समर्थैर्वीर्यशालिभिः
BR-08-01-005-058a तस्मिन्हते महेष्वासे कर्णे युधि किरीटिना
BR-08-01-005-058c के वीराः पर्यवर्तन्त तन्ममाचक्ष्व सञ्जय
BR-08-01-005-059a कच्चिन्नैकः परित्यक्तः पाण्डवैर्निहतो रणे
BR-08-01-005-059c उक्तं त्वया पुरा वीर यथा वीरा निपातिताः
BR-08-01-005-060a भीष्ममप्रतियुध्यन्तं शिखण्डी सायकोत्तमैः
BR-08-01-005-060c पातयामास समरे सर्वशस्त्रभृतां वरम्
BR-08-01-005-061a तथा द्रौपदिना द्रोणो न्यस्तसर्वायुधो युधि
BR-08-01-005-061c युक्तयोगो महेष्वासः शरैर्बहुभिराचितः
BR-08-01-005-061e निहतः खड्गमुद्यम्य धृष्टद्युम्नेन सञ्जय
BR-08-01-005-062a अन्तरेण हतावेतौ छलेन च विशेषतः
BR-08-01-005-062c अश्रौषमहमेतद्वै भीष्मद्रोणौ निपातितौ
BR-08-01-005-063a भीष्मद्रोणौ हि समरे न हन्याद्वज्रभृत्स्वयम्
BR-08-01-005-063c न्यायेन युध्यमानौ हि तद्वै सत्यं ब्रवीमि ते
BR-08-01-005-064a कर्णं त्वस्यन्तमस्त्राणि दिव्यानि च बहूनि च
BR-08-01-005-064c कथमिन्द्रोपमं वीरं मृत्युर्युद्धे समस्पृशत्
BR-08-01-005-065a यस्य विद्युत्प्रभां शक्तिं दिव्यां कनकभूषणाम्
BR-08-01-005-065c प्रायच्छद्द्विषतां हन्त्रीं कुण्डलाभ्यां पुरंदरः
BR-08-01-005-066a यस्य सर्पमुखो दिव्यः शरः कनकभूषणः
BR-08-01-005-066c अशेत निहतः पत्री चन्दनेष्वरिसूदनः
BR-08-01-005-067a भीष्मद्रोणमुखान्वीरान्योऽवमन्य महारथान्
BR-08-01-005-067c जामदग्न्यान्महाघोरं ब्राह्ममस्त्रमशिक्षत
BR-08-01-005-068a यश्च द्रोणमुखान्दृष्ट्वा विमुखानर्दिताञ्शरैः
BR-08-01-005-068c सौभद्रस्य महाबाहुर्व्यधमत्कार्मुकं शरैः
BR-08-01-005-069a यश्च नागायुतप्राणं वातरंहसमच्युतम्
BR-08-01-005-069c विरथं भ्रातरं कृत्वा भीमसेनमुपाहसत्
BR-08-01-005-070a सहदेवं च निर्जित्य शरैः सन्नतपर्वभिः
BR-08-01-005-070c कृपया विरथं कृत्वा नाहनद्धर्मवित्तया
BR-08-01-005-071a यश्च मायासहस्राणि ध्वंसयित्वा रणोत्कटम्
BR-08-01-005-071c घटोत्कचं राक्षसेन्द्रं शक्रशक्त्याभिजघ्निवान्
BR-08-01-005-072a एतानि दिवसान्यस्य युद्धे भीतो धनञ्जयः
BR-08-01-005-072c नागमद्द्वैरथं वीरः स कथं निहतो रणे
BR-08-01-005-073a रथसङ्गो न चेत्तस्य धनुर्वा न व्यशीर्यत
BR-08-01-005-073c न चेदस्त्राणि निर्णेशुः स कथं निहतः परैः
BR-08-01-005-074a को हि शक्तो रणे कर्णं विधुन्वानं महद्धनुः
BR-08-01-005-074c विमुञ्चन्तं शरान्घोरान्दिव्यान्यस्त्राणि चाहवे
BR-08-01-005-074e जेतुं पुरुषशार्दूलं शार्दूलमिव वेगितम्
BR-08-01-005-075a ध्रुवं तस्य धनुश्छिन्नं रथो वापि गतो महीम्
BR-08-01-005-075c अस्त्राणि वा प्रनष्टानि यथा शंससि मे हतम्
BR-08-01-005-075e न ह्यन्यदनुपश्यामि कारणं तस्य नाशने
BR-08-01-005-076a न हन्यामर्जुनं यावत्तावत्पादौ न धावये
BR-08-01-005-076c इति यस्य महाघोरं व्रतमासीन्महात्मनः
BR-08-01-005-077a यस्य भीतो वने नित्यं धर्मराजो युधिष्ठिरः
BR-08-01-005-077c त्रयोदश समा निद्रां न लेभे पुरुषर्षभः
BR-08-01-005-078a यस्य वीर्यवतो वीर्यं समाश्रित्य महात्मनः
BR-08-01-005-078c मम पुत्रः सभां भार्यां पाण्डूनां नीतवान्बलात्
BR-08-01-005-079a तत्र चापि सभामध्ये पाण्डवानां च पश्यताम्
BR-08-01-005-079c दासभार्येति पाञ्चालीमब्रवीत्कुरुसंसदि
BR-08-01-005-080a यश्च गाण्डीवमुक्तानां स्पर्शमुग्रमचिन्तयन्
BR-08-01-005-080c अपतिर्ह्यसि कृष्णेति ब्रुवन्पार्थानवैक्षत
BR-08-01-005-081a यस्य नासीद्भयं पार्थैः सपुत्रैः सजनार्दनैः
BR-08-01-005-081c स्वबाहुबलमाश्रित्य मुहूर्तमपि सञ्जय
BR-08-01-005-082a तस्य नाहं वधं मन्ये देवैरपि सवासवैः
BR-08-01-005-082c प्रतीपमुपधावद्भिः किं पुनस्तात पाण्डवैः
BR-08-01-005-083a न हि ज्यां स्पृशमानस्य तलत्रे चापि गृह्णतः
BR-08-01-005-083c पुमानाधिरथेः कश्चित्प्रमुखे स्थातुमर्हति
BR-08-01-005-084a अपि स्यान्मेदिनी हीना सोमसूर्यप्रभांशुभिः
BR-08-01-005-084c न वधः पुरुषेन्द्रस्य समरेष्वपलायिनः
BR-08-01-005-085a यदि मन्दः सहायेन भ्रात्रा दुःशासनेन च
BR-08-01-005-085c वासुदेवस्य दुर्बुद्धिः प्रत्याख्यानमरोचयत्
BR-08-01-005-086a स नूनमृषभस्कन्धं दृष्ट्वा कर्णं निपातितम्
BR-08-01-005-086c दुःशासनं च निहतं मन्ये शोचति पुत्रकः
BR-08-01-005-087a हतं वैकर्तनं श्रुत्वा द्वैरथे सव्यसाचिना
BR-08-01-005-087c जयतः पाण्डवान्दृष्ट्वा किं स्विद्दुर्योधनोऽब्रवीत्
BR-08-01-005-088a दुर्मर्षणं हतं श्रुत्वा वृषसेनं च संयुगे
BR-08-01-005-088c प्रभग्नं च बलं दृष्ट्वा वध्यमानं महारथैः
BR-08-01-005-089a पराङ्मुखांस्तथा राज्ञः पलायनपरायणान्
BR-08-01-005-089c विद्रुतान्रथिनो दृष्ट्वा मन्ये शोचति पुत्रकः
BR-08-01-005-090a अनेयश्चाभिमानेन बालबुद्धिरमर्षणः
BR-08-01-005-090c हतोत्साहं बलं दृष्ट्वा किं स्विद्दुर्योधनोऽब्रवीत्
BR-08-01-005-091a भ्रातरं निहतं दृष्ट्वा भीमसेनेन संयुगे
BR-08-01-005-091c रुधिरं पीयमानेन किं स्विद्दुर्योधनोऽब्रवीत्
BR-08-01-005-092a सह गान्धारराजेन सभायां यदभाषत
BR-08-01-005-092c कर्णोऽर्जुनं रणे हन्ता हते तस्मिन्किमब्रवीत्
BR-08-01-005-093a द्यूतं कृत्वा पुरा हृष्टो वञ्चयित्वा च पाण्डवान्
BR-08-01-005-093c शकुनिः सौबलस्तात हते कर्णे किमब्रवीत्
BR-08-01-005-094a कृतवर्मा महेष्वासः सात्वतानां महारथः
BR-08-01-005-094c कर्णं विनिहतं दृष्ट्वा हार्दिक्यः किमभाषत
BR-08-01-005-095a ब्राह्मणाः क्षत्रिया वैश्या यस्य शिक्षामुपासते
BR-08-01-005-095c धनुर्वेदं चिकीर्षन्तो द्रोणपुत्रस्य धीमतः
BR-08-01-005-096a युवा रूपेण सम्पन्नो दर्शनीयो महायशाः
BR-08-01-005-096c अश्वत्थामा हते कर्णे किमभाषत सञ्जय
BR-08-01-005-097a आचार्यत्वं धनुर्वेदे गतः परमतत्त्ववित्
BR-08-01-005-097c कृपः शारद्वतस्तात हते कर्णे किमब्रवीत्
BR-08-01-005-098a मद्रराजो महेष्वासः शल्यः समितिशोभनः
BR-08-01-005-098c दिष्टं तेन हि तत्सर्वं यथा कर्णो निपातितः
BR-08-01-005-099a ये च केचन राजानः पृथिव्यां योद्धुमागताः
BR-08-01-005-099c वैकर्तनं हतं दृष्ट्वा किमभाषन्त सञ्जय
BR-08-01-005-100a कर्णे तु निहते वीरे रथव्याघ्रे नरर्षभे
BR-08-01-005-100c किं वो मुखमनीकानामासीत्सञ्जय भागशः
BR-08-01-005-101a मद्रराजः कथं शल्यो नियुक्तो रथिनां वरः
BR-08-01-005-101c वैकर्तनस्य सारथ्ये तन्ममाचक्ष्व सञ्जय
BR-08-01-005-102a केऽरक्षन्दक्षिणं चक्रं सूतपुत्रस्य संयुगे
BR-08-01-005-102c वामं चक्रं ररक्षुर्वा के वा वीरस्य पृष्ठतः
BR-08-01-005-103a के कर्णं वाजहुः शूराः के क्षुद्राः प्राद्रवन्भयात्
BR-08-01-005-103c कथं च वः समेतानां हतः कर्णो महारथः
BR-08-01-005-104a पाण्डवाश्च कथं शूराः प्रत्युदीयुर्महारथम्
BR-08-01-005-104c सृजन्तं शरवर्षाणि वारिधारा इवाम्बुदम्
BR-08-01-005-105a स च सर्पमुखो दिव्यो महेषुप्रवरस्तदा
BR-08-01-005-105c व्यर्थः कथं समभवत्तन्ममाचक्ष्व सञ्जय
BR-08-01-005-106a मामकस्यास्य सैन्यस्य हृतोत्सेधस्य सञ्जय
BR-08-01-005-106c अवशेषं न पश्यामि ककुदे मृदिते सति
BR-08-01-005-107a तौ हि वीरौ महेष्वासौ मदर्थे कुरुसत्तमौ
BR-08-01-005-107c भीष्मद्रोणौ हतौ श्रुत्वा को न्वर्थो जीवितेन मे
BR-08-01-005-108a न मृष्यामि च राधेयं हतमाहवशोभिनम्
BR-08-01-005-108c यस्य बाह्वोर्बलं तुल्यं कुञ्जराणां शतं शतम्
BR-08-01-005-109a द्रोणे हते च यद्वृत्तं कौरवाणां परैः सह
BR-08-01-005-109c सङ्ग्रामे नरवीराणां तन्ममाचक्ष्व सञ्जय
BR-08-01-005-110a यथा च कर्णः कौन्तेयैः सह युद्धमयोजयत्
BR-08-01-005-110c यथा च द्विषतां हन्ता रणे शान्तस्तदुच्यताम्

