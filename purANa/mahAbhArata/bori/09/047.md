09047001	वैशम्पायन उवाच
09047001a	ततस्तीर्थवरं रामो ययौ बदरपाचनम्
09047001c	तपस्विसिद्धचरितं यत्र कन्या धृतव्रता
09047002a	भरद्वाजस्य दुहिता रूपेणाप्रतिमा भुवि
09047002c	स्रुचावती नाम विभो कुमारी ब्रह्मचारिणी
09047003a	तपश्चचार सात्युग्रं नियमैर्बहुभिर्नृप
09047003c	भर्ता मे देवराजः स्यादिति निश्चित्य भामिनी
09047004a	समास्तस्या व्यतिक्रान्ता बह्व्यः कुरुकुलोद्वह
09047004c	चरन्त्या नियमांस्तांस्तान्स्त्रीभिस्तीव्रान्सुदुश्चरान्
09047005a	तस्यास्तु तेन वृत्तेन तपसा च विशां पते
09047005c	भक्त्या च भगवान्प्रीतः परया पाकशासनः
09047006a	आजगामाश्रमं तस्यास्त्रिदशाधिपतिः प्रभुः
09047006c	आस्थाय रूपं विप्रर्षेर्वसिष्ठस्य महात्मनः
09047007a	सा तं दृष्ट्वोग्रतपसं वसिष्ठं तपतां वरम्
09047007c	आचारैर्मुनिभिर्दृष्टैः पूजयामास भारत
09047008a	उवाच नियमज्ञा च कल्याणी सा प्रियंवदा
09047008c	भगवन्मुनिशार्दूल किमाज्ञापयसि प्रभो
09047009a	सर्वमद्य यथाशक्ति तव दास्यामि सुव्रत
09047009c	शक्रभक्त्या तु ते पाणिं न दास्यामि कथञ्चन
09047010a	व्रतैश्च नियमैश्चैव तपसा च तपोधन
09047010c	शक्रस्तोषयितव्यो वै मया त्रिभुवनेश्वरः
09047011a	इत्युक्तो भगवान्देवः स्मयन्निव निरीक्ष्य ताम्
09047011c	उवाच नियमज्ञां तां सान्त्वयन्निव भारत
09047012a	उग्रं तपश्चरसि वै विदिता मेऽसि सुव्रते
09047012c	यदर्थमयमारम्भस्तव कल्याणि हृद्गतः
09047013a	तच्च सर्वं यथाभूतं भविष्यति वरानने
09047013c	तपसा लभ्यते सर्वं सर्वं तपसि तिष्ठति
09047014a	यानि स्थानानि दिव्यानि विबुधानां शुभानने
09047014c	तपसा तानि प्राप्यानि तपोमूलं महत्सुखम्
09047015a	इह कृत्वा तपो घोरं देहं सन्न्यस्य मानवाः
09047015c	देवत्वं यान्ति कल्याणि शृणु चेदं वचो मम
09047016a	पचस्वैतानि सुभगे बदराणि शुभव्रते
09047016c	पचेत्युक्त्वा स भगवाञ्जगाम बलसूदनः
09047017a	आमन्त्र्य तां तु कल्याणीं ततो जप्यं जजाप सः
09047017c	अविदूरे ततस्तस्मादाश्रमात्तीर्थ उत्तमे
09047017e	इन्द्रतीर्थे महाराज त्रिषु लोकेषु विश्रुते
09047018a	तस्या जिज्ञासनार्थं स भगवान्पाकशासनः
09047018c	बदराणामपचनं चकार विबुधाधिपः
09047019a	ततः स प्रयता राजन्वाग्यता विगतक्लमा
09047019c	तत्परा शुचिसंवीता पावके समधिश्रयत्
09047019e	अपचद्राजशार्दूल बदराणि महाव्रता
09047020a	तस्याः पचन्त्याः सुमहान्कालोऽगात्पुरुषर्षभ
09047020c	न च स्म तान्यपच्यन्त दिनं च क्षयमभ्यगात्
09047021a	हुताशनेन दग्धश्च यस्तस्याः काष्ठसञ्चयः
09047021c	अकाष्ठमग्निं सा दृष्ट्वा स्वशरीरमथादहत्
09047022a	पादौ प्रक्षिप्य सा पूर्वं पावके चारुदर्शना
09047022c	दग्धौ दग्धौ पुनः पादावुपावर्तयतानघा
09047023a	चरणौ दह्यमानौ च नाचिन्तयदनिन्दिता
09047023c	दुःखं कमलपत्राक्षी महर्षेः प्रियकाम्यया
09047024a	अथ तत्कर्म दृष्ट्वास्याः प्रीतस्त्रिभुवनेश्वरः
09047024c	ततः सन्दर्शयामास कन्यायै रूपमात्मनः
09047025a	उवाच च सुरश्रेष्ठस्तां कन्यां सुदृढव्रताम्
09047025c	प्रीतोऽस्मि ते शुभे भक्त्या तपसा नियमेन च
09047026a	तस्माद्योऽभिमतः कामः स ते सम्पत्स्यते शुभे
09047026c	देहं त्यक्त्वा महाभागे त्रिदिवे मयि वत्स्यसि
09047027a	इदं च ते तीर्थवरं स्थिरं लोके भविष्यति
09047027c	सर्वपापापहं सुभ्रु नाम्ना बदरपाचनम्
09047027e	विख्यातं त्रिषु लोकेषु ब्रह्मर्षिभिरभिप्लुतम्
09047028a	अस्मिन्खलु महाभागे शुभे तीर्थवरे पुरा
09047028c	त्यक्त्वा सप्तर्षयो जग्मुर्हिमवन्तमरुन्धतीम्
09047029a	ततस्ते वै महाभागा गत्वा तत्र सुसंशिताः
09047029c	वृत्त्यर्थं फलमूलानि समाहर्तुं ययुः किल
09047030a	तेषां वृत्त्यर्थिनां तत्र वसतां हिमवद्वने
09047030c	अनावृष्टिरनुप्राप्ता तदा द्वादशवार्षिकी
09047031a	ते कृत्वा चाश्रमं तत्र न्यवसन्त तपस्विनः
09047031c	अरुन्धत्यपि कल्याणी तपोनित्याभवत्तदा
09047032a	अरुन्धतीं ततो दृष्ट्वा तीव्रं नियममास्थिताम्
09047032c	अथागमत्त्रिनयनः सुप्रीतो वरदस्तदा
09047033a	ब्राह्मं रूपं ततः कृत्वा महादेवो महायशाः
09047033c	तामभ्येत्याब्रवीद्देवो भिक्षामिच्छाम्यहं शुभे
09047034a	प्रत्युवाच ततः सा तं ब्राह्मणं चारुदर्शना
09047034c	क्षीणोऽन्नसञ्चयो विप्र बदराणीह भक्षय
09047034e	ततोऽब्रवीन्महादेवः पचस्वैतानि सुव्रते
09047035a	इत्युक्ता सापचत्तानि ब्राह्मणप्रियकाम्यया
09047035c	अधिश्रित्य समिद्धेऽग्नौ बदराणि यशस्विनी
09047036a	दिव्या मनोरमाः पुण्याः कथाः शुश्राव सा तदा
09047036c	अतीता सा त्वनावृष्टिर्घोरा द्वादशवार्षिकी
09047037a	अनश्नन्त्याः पचन्त्याश्च शृण्वन्त्याश्च कथाः शुभाः
09047037c	अहःसमः स तस्यास्तु कालोऽतीतः सुदारुणः
09047038a	ततस्ते मुनयः प्राप्ताः फलान्यादाय पर्वतात्
09047038c	ततः स भगवान्प्रीतः प्रोवाचारुन्धतीं तदा
09047039a	उपसर्पस्व धर्मज्ञे यथापूर्वमिमानृषीन्
09047039c	प्रीतोऽस्मि तव धर्मज्ञे तपसा नियमेन च
09047040a	ततः सन्दर्शयामास स्वरूपं भगवान्हरः
09047040c	ततोऽब्रवीत्तदा तेभ्यस्तस्यास्तच्चरितं महत्
09047041a	भवद्भिर्हिमवत्पृष्ठे यत्तपः समुपार्जितम्
09047041c	अस्याश्च यत्तपो विप्रा न समं तन्मतं मम
09047042a	अनया हि तपस्विन्या तपस्तप्तं सुदुश्चरम्
09047042c	अनश्नन्त्या पचन्त्या च समा द्वादश पारिताः
09047043a	ततः प्रोवाच भगवांस्तामेवारुन्धतीं पुनः
09047043c	वरं वृणीष्व कल्याणि यत्तेऽभिलषितं हृदि
09047044a	साब्रवीत्पृथुताम्राक्षी देवं सप्तर्षिसंसदि
09047044c	भगवान्यदि मे प्रीतस्तीर्थं स्यादिदमुत्तमम्
09047044e	सिद्धदेवर्षिदयितं नाम्ना बदरपाचनम्
09047045a	तथास्मिन्देवदेवेश त्रिरात्रमुषितः शुचिः
09047045c	प्राप्नुयादुपवासेन फलं द्वादशवार्षिकम्
09047045e	एवमस्त्विति तां चोक्त्वा हरो यातस्तदा दिवम्
09047046a	ऋषयो विस्मयं जग्मुस्तां दृष्ट्वा चाप्यरुन्धतीम्
09047046c	अश्रान्तां चाविवर्णां च क्षुत्पिपासासहां सतीम्
09047047a	एवं सिद्धिः परा प्राप्ता अरुन्धत्या विशुद्धया
09047047c	यथा त्वया महाभागे मदर्थं संशितव्रते
09047048a	विशेषो हि त्वया भद्रे व्रते ह्यस्मिन्समर्पितः
09047048c	तथा चेदं ददाम्यद्य नियमेन सुतोषितः
09047049a	विशेषं तव कल्याणि प्रयच्छामि वरं वरे
09047049c	अरुन्धत्या वरस्तस्या यो दत्तो वै महात्मना
09047050a	तस्य चाहं प्रसादेन तव कल्याणि तेजसा
09047050c	प्रवक्ष्याम्यपरं भूयो वरमत्र यथाविधि
09047051a	यस्त्वेकां रजनीं तीर्थे वत्स्यते सुसमाहितः
09047051c	स स्नात्वा प्राप्स्यते लोकान्देहन्यासाच्च दुर्लभान्
09047052a	इत्युक्त्वा भगवान्देवः सहस्राक्षः प्रतापवान्
09047052c	स्रुचावतीं ततः पुण्यां जगाम त्रिदिवं पुनः
09047053a	गते वज्रधरे राजंस्तत्र वर्षं पपात ह
09047053c	पुष्पाणां भरतश्रेष्ठ दिव्यानां दिव्यगन्धिनाम्
09047054a	नेदुर्दुन्दुभयश्चापि समन्तात्सुमहास्वनाः
09047054c	मारुतश्च ववौ युक्त्या पुण्यगन्धो विशां पते
09047055a	उत्सृज्य तु शुभं देहं जगामेन्द्रस्य भार्यताम्
09047055c	तपसोग्रेण सा लब्ध्वा तेन रेमे सहाच्युत
09047056	जनमेजय उवाच
09047056a	का तस्या भगवन्माता क्व संवृद्धा च शोभना
09047056c	श्रोतुमिच्छाम्यहं ब्रह्मन्परं कौतूहलं हि मे
09047057	वैशम्पायन उवाच
09047057a	भारद्वाजस्य विप्रर्षेः स्कन्नं रेतो महात्मनः
09047057c	दृष्ट्वाप्सरसमायान्तीं घृताचीं पृथुलोचनाम्
09047058a	स तु जग्राह तद्रेतः करेण जपतां वरः
09047058c	तदावपत्पर्णपुटे तत्र सा सम्भवच्छुभा
09047059a	तस्यास्तु जातकर्मादि कृत्वा सर्वं तपोधनः
09047059c	नाम चास्याः स कृतवान्भारद्वाजो महामुनिः
09047060a	स्रुचावतीति धर्मात्मा तदर्षिगणसंसदि
09047060c	स च तामाश्रमे न्यस्य जगाम हिमवद्वनम्
09047061a	तत्राप्युपस्पृश्य महानुभावो वसूनि दत्त्वा च महाद्विजेभ्यः
09047061c	जगाम तीर्थं सुसमाहितात्मा शक्रस्य वृष्णिप्रवरस्तदानीम्
