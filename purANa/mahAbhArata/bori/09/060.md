BR-09-04-060-001	धृतराष्ट्र उवाच
BR-09-04-060-001a	हतं दुर्योधनं दृष्ट्वा भीमसेनेन संयुगे
BR-09-04-060-001c	पाण्डवाः सृञ्जयाश्चैव किमकुर्वत सञ्जय
BR-09-04-060-002	सञ्जय उवाच
BR-09-04-060-002a	हतं दुर्योधनं दृष्ट्वा भीमसेनेन संयुगे
BR-09-04-060-002c	सिंहेनेव महाराज मत्तं वनगजं वने
BR-09-04-060-003a	प्रहृष्टमनसस्तत्र कृष्णेन सह पाण्डवाः
BR-09-04-060-003c	पाञ्चालाः सृञ्जयाश्चैव निहते कुरुनन्दने
BR-09-04-060-004a	आविध्यन्नुत्तरीयाणि सिंहनादांश्च नेदिरे
BR-09-04-060-004c	नैतान्हर्षसमाविष्टानियं सेहे वसुन्धरा
BR-09-04-060-005a	धनूंष्यन्ये व्याक्षिपन्त ज्याश्चाप्यन्ये तथाक्षिपन्
BR-09-04-060-005c	दध्मुरन्ये महाशङ्खानन्ये जघ्नुश्च दुन्दुभीः
BR-09-04-060-006a	चिक्रीडुश्च तथैवान्ये जहसुश्च तवाहिताः
BR-09-04-060-006c	अब्रुवंश्चासकृद्वीरा भीमसेनमिदं वचः
BR-09-04-060-007a	दुष्करं भवता कर्म रणेऽद्य सुमहत्कृतम्
BR-09-04-060-007c	कौरवेन्द्रं रणे हत्वा गदयातिकृतश्रमम्
BR-09-04-060-008a	इन्द्रेणेव हि वृत्रस्य वधं परमसंयुगे
BR-09-04-060-008c	त्वया कृतममन्यन्त शत्रोर्वधमिमं जनाः
BR-09-04-060-009a	चरन्तं विविधान्मार्गान्मण्डलानि च सर्वशः
BR-09-04-060-009c	दुर्योधनमिमं शूरं कोऽन्यो हन्याद्वृकोदरात्
BR-09-04-060-010a	वैरस्य च गतः पारं त्वमिहान्यैः सुदुर्गमम्
BR-09-04-060-010c	अशक्यमेतदन्येन सम्पादयितुमीदृशम्
BR-09-04-060-011a	कुञ्जरेणेव मत्तेन वीर सङ्ग्राममूर्धनि
BR-09-04-060-011c	दुर्योधनशिरो दिष्ट्या पादेन मृदितं त्वया
BR-09-04-060-012a	सिंहेन महिषस्येव कृत्वा सङ्गरमद्भुतम्
BR-09-04-060-012c	दुःशासनस्य रुधिरं दिष्ट्या पीतं त्वयानघ
BR-09-04-060-013a	ये विप्रकुर्वन्राजानं धर्मात्मानं युधिष्ठिरम्
BR-09-04-060-013c	मूर्ध्नि तेषां कृतः पादो दिष्ट्या ते स्वेन कर्मणा
BR-09-04-060-014a	अमित्राणामधिष्ठानाद्वधाद्दुर्योधनस्य च
BR-09-04-060-014c	भीम दिष्ट्या पृथिव्यां ते प्रथितं सुमहद्यशः
BR-09-04-060-015a	एवं नूनं हते वृत्रे शक्रं नन्दन्ति बन्दिनः
BR-09-04-060-015c	तथा त्वां निहतामित्रं वयं नन्दाम भारत
BR-09-04-060-016a	दुर्योधनवधे यानि रोमाणि हृषितानि नः
BR-09-04-060-016c	अद्यापि न विहृष्यन्ति तानि तद्विद्धि भारत
BR-09-04-060-016e	इत्यब्रुवन्भीमसेनं वातिकास्तत्र सङ्गताः
BR-09-04-060-017a	तान्हृष्टान्पुरुषव्याघ्रान्पाञ्चालान्पाण्डवैः सह
BR-09-04-060-017c	ब्रुवतः सदृशं तत्र प्रोवाच मधुसूदनः
BR-09-04-060-018a	न न्याय्यं निहतः शत्रुर्भूयो हन्तुं जनाधिपाः
BR-09-04-060-018c	असकृद्वाग्भिरुग्राभिर्निहतो ह्येष मन्दधीः
BR-09-04-060-019a	तदैवैष हतः पापो यदैव निरपत्रपः
BR-09-04-060-019c	लुब्धः पापसहायश्च सुहृदां शासनातिगः
BR-09-04-060-020a	बहुशो विदुरद्रोणकृपगाङ्गेयसृञ्जयैः
BR-09-04-060-020c	पाण्डुभ्यः प्रोच्यमानोऽपि पित्र्यमंशं न दत्तवान्
BR-09-04-060-021a	नैष योग्योऽद्य मित्रं वा शत्रुर्वा पुरुषाधमः
BR-09-04-060-021c	किमनेनातिनुन्नेन वाग्भिः काष्ठसधर्मणा
BR-09-04-060-022a	रथेष्वारोहत क्षिप्रं गच्छामो वसुधाधिपाः
BR-09-04-060-022c	दिष्ट्या हतोऽयं पापात्मा सामात्यज्ञातिबान्धवः
BR-09-04-060-023a	इति श्रुत्वा त्वधिक्षेपं कृष्णाद्दुर्योधनो नृपः
BR-09-04-060-023c	अमर्षवशमापन्न उदतिष्ठद्विशां पते
BR-09-04-060-024a	स्फिग्देशेनोपविष्टः स दोर्भ्यां विष्टभ्य मेदिनीम्
BR-09-04-060-024c	दृष्टिं भ्रूसङ्कटां कृत्वा वासुदेवे न्यपातयत्
BR-09-04-060-025a	अर्धोन्नतशरीरस्य रूपमासीन्नृपस्य तत्
BR-09-04-060-025c	क्रुद्धस्याशीविषस्येव च्छिन्नपुच्छस्य भारत
BR-09-04-060-026a	प्राणान्तकरणीं घोरां वेदनामविचिन्तयन्
BR-09-04-060-026c	दुर्योधनो वासुदेवं वाग्भिरुग्राभिरार्दयत्
BR-09-04-060-027a	कंसदासस्य दायाद न ते लज्जास्त्यनेन वै
BR-09-04-060-027c	अधर्मेण गदायुद्धे यदहं विनिपातितः
BR-09-04-060-028a	ऊरू भिन्धीति भीमस्य स्मृतिं मिथ्या प्रयच्छता
BR-09-04-060-028c	किं न विज्ञातमेतन्मे यदर्जुनमवोचथाः
BR-09-04-060-029a	घातयित्वा महीपालानृजुयुद्धान्सहस्रशः
BR-09-04-060-029c	जिह्मैरुपायैर्बहुभिर्न ते लज्जा न ते घृणा
BR-09-04-060-030a	अहन्यहनि शूराणां कुर्वाणः कदनं महत्
BR-09-04-060-030c	शिखण्डिनं पुरस्कृत्य घातितस्ते पितामहः
BR-09-04-060-031a	अश्वत्थाम्नः सनामानं हत्वा नागं सुदुर्मते
BR-09-04-060-031c	आचार्यो न्यासितः शस्त्रं किं तन्न विदितं मम
BR-09-04-060-032a	स चानेन नृशंसेन धृष्टद्युम्नेन वीर्यवान्
BR-09-04-060-032c	पात्यमानस्त्वया दृष्टो न चैनं त्वमवारयः
BR-09-04-060-033a	वधार्थं पाण्डुपुत्रस्य याचितां शक्तिमेव च
BR-09-04-060-033c	घटोत्कचे व्यंसयथाः कस्त्वत्तः पापकृत्तमः
BR-09-04-060-034a	छिन्नबाहुः प्रायगतस्तथा भूरिश्रवा बली
BR-09-04-060-034c	त्वया निसृष्टेन हतः शैनेयेन दुरात्मना
BR-09-04-060-035a	कुर्वाणश्चोत्तमं कर्म कर्णः पार्थजिगीषया
BR-09-04-060-035c	व्यंसनेनाश्वसेनस्य पन्नगेन्द्रसुतस्य वै
BR-09-04-060-036a	पुनश्च पतिते चक्रे व्यसनार्तः पराजितः
BR-09-04-060-036c	पातितः समरे कर्णश्चक्रव्यग्रोऽग्रणीर्नृणाम्
BR-09-04-060-037a	यदि मां चापि कर्णं च भीष्मद्रोणौ च संयुगे
BR-09-04-060-037c	ऋजुना प्रतियुध्येथा न ते स्याद्विजयो ध्रुवम्
BR-09-04-060-038a	त्वया पुनरनार्येण जिह्ममार्गेण पार्थिवाः
BR-09-04-060-038c	स्वधर्ममनुतिष्ठन्तो वयं चान्ये च घातिताः
BR-09-04-060-039	वासुदेव उवाच
BR-09-04-060-039a	हतस्त्वमसि गान्धारे सभ्रातृसुतबान्धवः
BR-09-04-060-039c	सगणः ससुहृच्चैव पापमार्गमनुष्ठितः
BR-09-04-060-040a	तवैव दुष्कृतैर्वीरौ भीष्मद्रोणौ निपातितौ
BR-09-04-060-040c	कर्णश्च निहतः सङ्ख्ये तव शीलानुवर्तकः
BR-09-04-060-041a	याच्यमानो मया मूढ पित्र्यमंशं न दित्ससि
BR-09-04-060-041c	पाण्डवेभ्यः स्वराज्यार्धं लोभाच्छकुनिनिश्चयात्
BR-09-04-060-042a	विषं ते भीमसेनाय दत्तं सर्वे च पाण्डवाः
BR-09-04-060-042c	प्रदीपिता जतुगृहे मात्रा सह सुदुर्मते
BR-09-04-060-043a	सभायां याज्ञसेनी च कृष्टा द्यूते रजस्वला
BR-09-04-060-043c	तदैव तावद्दुष्टात्मन्वध्यस्त्वं निरपत्रपः
BR-09-04-060-044a	अनक्षज्ञं च धर्मज्ञं सौबलेनाक्षवेदिना
BR-09-04-060-044c	निकृत्या यत्पराजैषीस्तस्मादसि हतो रणे
BR-09-04-060-045a	जयद्रथेन पापेन यत्कृष्णा क्लेशिता वने
BR-09-04-060-045c	यातेषु मृगयां तेषु तृणबिन्दोरथाश्रमे
BR-09-04-060-046a	अभिमन्युश्च यद्बाल एको बहुभिराहवे
BR-09-04-060-046c	त्वद्दोषैर्निहतः पाप तस्मादसि हतो रणे
BR-09-04-060-047	दुर्योधन उवाच
BR-09-04-060-047a	अधीतं विधिवद्दत्तं भूः प्रशास्ता ससागरा
BR-09-04-060-047c	मूर्ध्नि स्थितममित्राणां को नु स्वन्ततरो मया
BR-09-04-060-048a	यदिष्टं क्षत्रबन्धूनां स्वधर्ममनुपश्यताम्
BR-09-04-060-048c	तदिदं निधनं प्राप्तं को नु स्वन्ततरो मया
BR-09-04-060-049a	देवार्हा मानुषा भोगाः प्राप्ता असुलभा नृपैः
BR-09-04-060-049c	ऐश्वर्यं चोत्तमं प्राप्तं को नु स्वन्ततरो मया
BR-09-04-060-050a	ससुहृत्सानुबन्धश्च स्वर्गं गन्ताहमच्युत
BR-09-04-060-050c	यूयं विहतसङ्कल्पाः शोचन्तो वर्तयिष्यथ
BR-09-04-060-051	सञ्जय उवाच
BR-09-04-060-051a	अस्य वाक्यस्य निधने कुरुराजस्य भारत
BR-09-04-060-051c	अपतत्सुमहद्वर्षं पुष्पाणां पुण्यगन्धिनाम्
BR-09-04-060-052a	अवादयन्त गन्धर्वा जगुश्चाप्सरसां गणाः
BR-09-04-060-052c	सिद्धाश्च मुमुचुर्वाचः साधु साध्विति भारत
BR-09-04-060-053a	ववौ च सुरभिर्वायुः पुण्यगन्धो मृदुः सुखः
BR-09-04-060-053c	व्यराजतामलं चैव नभो वैडूर्यसन्निभम्
BR-09-04-060-054a	अत्यद्भुतानि ते दृष्ट्वा वासुदेवपुरोगमाः
BR-09-04-060-054c	दुर्योधनस्य पूजां च दृष्ट्वा व्रीडामुपागमन्
BR-09-04-060-055a	हतांश्चाधर्मतः श्रुत्वा शोकार्ताः शुशुचुर्हि ते
BR-09-04-060-055c	भीष्मं द्रोणं तथा कर्णं भूरिश्रवसमेव च
BR-09-04-060-056a	तांस्तु चिन्तापरान्दृष्ट्वा पाण्डवान्दीनचेतसः
BR-09-04-060-056c	प्रोवाचेदं वचः कृष्णो मेघदुन्दुभिनिस्वनः
BR-09-04-060-057a	नैष शक्योऽतिशीघ्रास्त्रस्ते च सर्वे महारथाः
BR-09-04-060-057c	ऋजुयुद्धेन विक्रान्ता हन्तुं युष्माभिराहवे
BR-09-04-060-058a	उपाया विहिता ह्येते मया तस्मान्नराधिपाः
BR-09-04-060-058c	अन्यथा पाण्डवेयानां नाभविष्यज्जयः क्वचित्
BR-09-04-060-059a	ते हि सर्वे महात्मानश्चत्वारोऽतिरथा भुवि
BR-09-04-060-059c	न शक्या धर्मतो हन्तुं लोकपालैरपि स्वयम्
BR-09-04-060-060a	तथैवायं गदापाणिर्धार्तराष्ट्रो गतक्लमः
BR-09-04-060-060c	न शक्यो धर्मतो हन्तुं कालेनापीह दण्डिना
BR-09-04-060-061a	न च वो हृदि कर्तव्यं यदयं घातितो नृपः
BR-09-04-060-061c	मिथ्यावध्यास्तथोपायैर्बहवः शत्रवोऽधिकाः
BR-09-04-060-062a	पूर्वैरनुगतो मार्गो देवैरसुरघातिभिः
BR-09-04-060-062c	सद्भिश्चानुगतः पन्थाः स सर्वैरनुगम्यते
BR-09-04-060-063a	कृतकृत्याः स्म सायाह्ने निवासं रोचयामहे
BR-09-04-060-063c	साश्वनागरथाः सर्वे विश्रमामो नराधिपाः
BR-09-04-060-064a	वासुदेववचः श्रुत्वा तदानीं पाण्डवैः सह
BR-09-04-060-064c	पाञ्चाला भृशसंहृष्टा विनेदुः सिंहसङ्घवत्
BR-09-04-060-065a	ततः प्राध्मापयञ्शङ्खान्पाञ्चजन्यं च माधवः
BR-09-04-060-065c	हृष्टा दुर्योधनं दृष्ट्वा निहतं पुरुषर्षभाः

