001	धृतराष्ट्र उवाच
001a	हतं दुर्योधनं दृष्ट्वा भीमसेनेन संयुगे
001c	पाण्डवाः सृञ्जयाश्चैव किमकुर्वत सञ्जय
002	सञ्जय उवाच
002a	हतं दुर्योधनं दृष्ट्वा भीमसेनेन संयुगे
002c	सिंहेनेव महाराज मत्तं वनगजं वने
003a	प्रहृष्टमनसस्तत्र कृष्णेन सह पाण्डवाः
003c	पाञ्चालाः सृञ्जयाश्चैव निहते कुरुनन्दने
004a	आविध्यन्नुत्तरीयाणि सिंहनादांश्च नेदिरे
004c	नैतान्हर्षसमाविष्टानियं सेहे वसुन्धरा
005a	धनूंष्यन्ये व्याक्षिपन्त ज्याश्चाप्यन्ये तथाक्षिपन्
005c	दध्मुरन्ये महाशङ्खानन्ये जघ्नुश्च दुन्दुभीः
006a	चिक्रीडुश्च तथैवान्ये जहसुश्च तवाहिताः
006c	अब्रुवंश्चासकृद्वीरा भीमसेनमिदं वचः
007a	दुष्करं भवता कर्म रणेऽद्य सुमहत्कृतम्
007c	कौरवेन्द्रं रणे हत्वा गदयातिकृतश्रमम्
008a	इन्द्रेणेव हि वृत्रस्य वधं परमसंयुगे
008c	त्वया कृतममन्यन्त शत्रोर्वधमिमं जनाः
009a	चरन्तं विविधान्मार्गान्मण्डलानि च सर्वशः
009c	दुर्योधनमिमं शूरं कोऽन्यो हन्याद्वृकोदरात्
010a	वैरस्य च गतः पारं त्वमिहान्यैः सुदुर्गमम्
010c	अशक्यमेतदन्येन सम्पादयितुमीदृशम्
011a	कुञ्जरेणेव मत्तेन वीर सङ्ग्राममूर्धनि
011c	दुर्योधनशिरो दिष्ट्या पादेन मृदितं त्वया
012a	सिंहेन महिषस्येव कृत्वा सङ्गरमद्भुतम्
012c	दुःशासनस्य रुधिरं दिष्ट्या पीतं त्वयानघ
013a	ये विप्रकुर्वन्राजानं धर्मात्मानं युधिष्ठिरम्
013c	मूर्ध्नि तेषां कृतः पादो दिष्ट्या ते स्वेन कर्मणा
014a	अमित्राणामधिष्ठानाद्वधाद्दुर्योधनस्य च
014c	भीम दिष्ट्या पृथिव्यां ते प्रथितं सुमहद्यशः
015a	एवं नूनं हते वृत्रे शक्रं नन्दन्ति बन्दिनः
015c	तथा त्वां निहतामित्रं वयं नन्दाम भारत
016a	दुर्योधनवधे यानि रोमाणि हृषितानि नः
016c	अद्यापि न विहृष्यन्ति तानि तद्विद्धि भारत
016e	इत्यब्रुवन्भीमसेनं वातिकास्तत्र सङ्गताः
017a	तान्हृष्टान्पुरुषव्याघ्रान्पाञ्चालान्पाण्डवैः सह
017c	ब्रुवतः सदृशं तत्र प्रोवाच मधुसूदनः
018a	न न्याय्यं निहतः शत्रुर्भूयो हन्तुं जनाधिपाः
018c	असकृद्वाग्भिरुग्राभिर्निहतो ह्येष मन्दधीः
019a	तदैवैष हतः पापो यदैव निरपत्रपः
019c	लुब्धः पापसहायश्च सुहृदां शासनातिगः
020a	बहुशो विदुरद्रोणकृपगाङ्गेयसृञ्जयैः
020c	पाण्डुभ्यः प्रोच्यमानोऽपि पित्र्यमंशं न दत्तवान्
021a	नैष योग्योऽद्य मित्रं वा शत्रुर्वा पुरुषाधमः
021c	किमनेनातिनुन्नेन वाग्भिः काष्ठसधर्मणा
022a	रथेष्वारोहत क्षिप्रं गच्छामो वसुधाधिपाः
022c	दिष्ट्या हतोऽयं पापात्मा सामात्यज्ञातिबान्धवः
023a	इति श्रुत्वा त्वधिक्षेपं कृष्णाद्दुर्योधनो नृपः
023c	अमर्षवशमापन्न उदतिष्ठद्विशां पते
024a	स्फिग्देशेनोपविष्टः स दोर्भ्यां विष्टभ्य मेदिनीम्
024c	दृष्टिं भ्रूसङ्कटां कृत्वा वासुदेवे न्यपातयत्
025a	अर्धोन्नतशरीरस्य रूपमासीन्नृपस्य तत्
025c	क्रुद्धस्याशीविषस्येव च्छिन्नपुच्छस्य भारत
026a	प्राणान्तकरणीं घोरां वेदनामविचिन्तयन्
026c	दुर्योधनो वासुदेवं वाग्भिरुग्राभिरार्दयत्
027a	कंसदासस्य दायाद न ते लज्जास्त्यनेन वै
027c	अधर्मेण गदायुद्धे यदहं विनिपातितः
028a	ऊरू भिन्धीति भीमस्य स्मृतिं मिथ्या प्रयच्छता
028c	किं न विज्ञातमेतन्मे यदर्जुनमवोचथाः
029a	घातयित्वा महीपालानृजुयुद्धान्सहस्रशः
029c	जिह्मैरुपायैर्बहुभिर्न ते लज्जा न ते घृणा
030a	अहन्यहनि शूराणां कुर्वाणः कदनं महत्
030c	शिखण्डिनं पुरस्कृत्य घातितस्ते पितामहः
031a	अश्वत्थाम्नः सनामानं हत्वा नागं सुदुर्मते
031c	आचार्यो न्यासितः शस्त्रं किं तन्न विदितं मम
032a	स चानेन नृशंसेन धृष्टद्युम्नेन वीर्यवान्
032c	पात्यमानस्त्वया दृष्टो न चैनं त्वमवारयः
033a	वधार्थं पाण्डुपुत्रस्य याचितां शक्तिमेव च
033c	घटोत्कचे व्यंसयथाः कस्त्वत्तः पापकृत्तमः
034a	छिन्नबाहुः प्रायगतस्तथा भूरिश्रवा बली
034c	त्वया निसृष्टेन हतः शैनेयेन दुरात्मना
035a	कुर्वाणश्चोत्तमं कर्म कर्णः पार्थजिगीषया
035c	व्यंसनेनाश्वसेनस्य पन्नगेन्द्रसुतस्य वै
036a	पुनश्च पतिते चक्रे व्यसनार्तः पराजितः
036c	पातितः समरे कर्णश्चक्रव्यग्रोऽग्रणीर्नृणाम्
037a	यदि मां चापि कर्णं च भीष्मद्रोणौ च संयुगे
037c	ऋजुना प्रतियुध्येथा न ते स्याद्विजयो ध्रुवम्
038a	त्वया पुनरनार्येण जिह्ममार्गेण पार्थिवाः
038c	स्वधर्ममनुतिष्ठन्तो वयं चान्ये च घातिताः
039	वासुदेव उवाच
039a	हतस्त्वमसि गान्धारे सभ्रातृसुतबान्धवः
039c	सगणः ससुहृच्चैव पापमार्गमनुष्ठितः
040a	तवैव दुष्कृतैर्वीरौ भीष्मद्रोणौ निपातितौ
040c	कर्णश्च निहतः सङ्ख्ये तव शीलानुवर्तकः
041a	याच्यमानो मया मूढ पित्र्यमंशं न दित्ससि
041c	पाण्डवेभ्यः स्वराज्यार्धं लोभाच्छकुनिनिश्चयात्
042a	विषं ते भीमसेनाय दत्तं सर्वे च पाण्डवाः
042c	प्रदीपिता जतुगृहे मात्रा सह सुदुर्मते
043a	सभायां याज्ञसेनी च कृष्टा द्यूते रजस्वला
043c	तदैव तावद्दुष्टात्मन्वध्यस्त्वं निरपत्रपः
044a	अनक्षज्ञं च धर्मज्ञं सौबलेनाक्षवेदिना
044c	निकृत्या यत्पराजैषीस्तस्मादसि हतो रणे
045a	जयद्रथेन पापेन यत्कृष्णा क्लेशिता वने
045c	यातेषु मृगयां तेषु तृणबिन्दोरथाश्रमे
046a	अभिमन्युश्च यद्बाल एको बहुभिराहवे
046c	त्वद्दोषैर्निहतः पाप तस्मादसि हतो रणे
047	दुर्योधन उवाच
047a	अधीतं विधिवद्दत्तं भूः प्रशास्ता ससागरा
047c	मूर्ध्नि स्थितममित्राणां को नु स्वन्ततरो मया
048a	यदिष्टं क्षत्रबन्धूनां स्वधर्ममनुपश्यताम्
048c	तदिदं निधनं प्राप्तं को नु स्वन्ततरो मया
049a	देवार्हा मानुषा भोगाः प्राप्ता असुलभा नृपैः
049c	ऐश्वर्यं चोत्तमं प्राप्तं को नु स्वन्ततरो मया
050a	ससुहृत्सानुबन्धश्च स्वर्गं गन्ताहमच्युत
050c	यूयं विहतसङ्कल्पाः शोचन्तो वर्तयिष्यथ
051	सञ्जय उवाच
051a	अस्य वाक्यस्य निधने कुरुराजस्य भारत
051c	अपतत्सुमहद्वर्षं पुष्पाणां पुण्यगन्धिनाम्
052a	अवादयन्त गन्धर्वा जगुश्चाप्सरसां गणाः
052c	सिद्धाश्च मुमुचुर्वाचः साधु साध्विति भारत
053a	ववौ च सुरभिर्वायुः पुण्यगन्धो मृदुः सुखः
053c	व्यराजतामलं चैव नभो वैडूर्यसन्निभम्
054a	अत्यद्भुतानि ते दृष्ट्वा वासुदेवपुरोगमाः
054c	दुर्योधनस्य पूजां च दृष्ट्वा व्रीडामुपागमन्
055a	हतांश्चाधर्मतः श्रुत्वा शोकार्ताः शुशुचुर्हि ते
055c	भीष्मं द्रोणं तथा कर्णं भूरिश्रवसमेव च
056a	तांस्तु चिन्तापरान्दृष्ट्वा पाण्डवान्दीनचेतसः
056c	प्रोवाचेदं वचः कृष्णो मेघदुन्दुभिनिस्वनः
057a	नैष शक्योऽतिशीघ्रास्त्रस्ते च सर्वे महारथाः
057c	ऋजुयुद्धेन विक्रान्ता हन्तुं युष्माभिराहवे
058a	उपाया विहिता ह्येते मया तस्मान्नराधिपाः
058c	अन्यथा पाण्डवेयानां नाभविष्यज्जयः क्वचित्
059a	ते हि सर्वे महात्मानश्चत्वारोऽतिरथा भुवि
059c	न शक्या धर्मतो हन्तुं लोकपालैरपि स्वयम्
060a	तथैवायं गदापाणिर्धार्तराष्ट्रो गतक्लमः
060c	न शक्यो धर्मतो हन्तुं कालेनापीह दण्डिना
061a	न च वो हृदि कर्तव्यं यदयं घातितो नृपः
061c	मिथ्यावध्यास्तथोपायैर्बहवः शत्रवोऽधिकाः
062a	पूर्वैरनुगतो मार्गो देवैरसुरघातिभिः
062c	सद्भिश्चानुगतः पन्थाः स सर्वैरनुगम्यते
063a	कृतकृत्याः स्म सायाह्ने निवासं रोचयामहे
063c	साश्वनागरथाः सर्वे विश्रमामो नराधिपाः
064a	वासुदेववचः श्रुत्वा तदानीं पाण्डवैः सह
064c	पाञ्चाला भृशसंहृष्टा विनेदुः सिंहसङ्घवत्
065a	ततः प्राध्मापयञ्शङ्खान्पाञ्चजन्यं च माधवः
065c	हृष्टा दुर्योधनं दृष्ट्वा निहतं पुरुषर्षभाः

