001	जनमेजय उवाच
001a	एवं निपातिते कर्णे समरे सव्यसाचिना
001c	अल्पावशिष्टाः कुरवः किमकुर्वत वै द्विज
002a	उदीर्यमाणं च बलं दृष्ट्वा राजा सुयोधनः
002c	पाण्डवैः प्राप्तकालं च किं प्रापद्यत कौरवः
003a	एतदिच्छाम्यहं श्रोतुं तदाचक्ष्व द्विजोत्तम
003c	न हि तृप्यामि पूर्वेषां शृण्वानश्चरितं महत्
004	वैशम्पायन उवाच
004a	ततः कर्णे हते राजन्धार्तराष्ट्रः सुयोधनः
004c	भृशं शोकार्णवे मग्नो निराशः सर्वतोऽभवत्
005a	हा कर्ण हा कर्ण इति शोचमानः पुनः पुनः
005c	कृच्छ्रात्स्वशिबिरं प्रायाद्धतशेषैर्नृपैः सह
006a	स समाश्वास्यमानोऽपि हेतुभिः शास्त्रनिश्चितैः
006c	राजभिर्नालभच्छर्म सूतपुत्रवधं स्मरन्
007a	स दैवं बलवन्मत्वा भवितव्यं च पार्थिवः
007c	सङ्ग्रामे निश्चयं कृत्वा पुनर्युद्धाय निर्ययौ
008a	शल्यं सेनापतिं कृत्वा विधिवद्राजपुङ्गवः
008c	रणाय निर्ययौ राजा हतशेषैर्नृपैः सह
009a	ततः सुतुमुलं युद्धं कुरुपाण्डवसेनयोः
009c	बभूव भरतश्रेष्ठ देवासुररणोपमम्
010a	ततः शल्यो महाराज कृत्वा कदनमाहवे
010c	पाण्डुसैन्यस्य मध्याह्ने धर्मराजेन पातितः
011a	ततो दुर्योधनो राजा हतबन्धू रणाजिरात्
011c	अपसृत्य ह्रदं घोरं विवेश रिपुजाद्भयात्
012a	अथापराह्णे तस्याह्नः परिवार्य महारथैः
012c	ह्रदादाहूय योगेन भीमसेनेन पातितः
013a	तस्मिन्हते महेष्वासे हतशिष्टास्त्रयो रथाः
013c	संरभान्निशि राजेन्द्र जघ्नुः पाञ्चालसैनिकान्
014a	ततः पूर्वाह्णसमये शिबिरादेत्य सञ्जयः
014c	प्रविवेश पुरीं दीनो दुःखशोकसमन्वितः
015a	प्रविश्य च पुरं तूर्णं भुजावुच्छ्रित्य दुःखितः
015c	वेपमानस्ततो राज्ञः प्रविवेश निवेशनम्
016a	रुरोद च नरव्याघ्र हा राजन्निति दुःखितः
016c	अहो बत विविग्नाः स्म निधनेन महात्मनः
017a	अहो सुबलवान्कालो गतिश्च परमा तथा
017c	शक्रतुल्यबलाः सर्वे यत्रावध्यन्त पार्थिवाः
018a	दृष्ट्वैव च पुरो राजञ्जनः सर्वः स सञ्जयम्
018c	प्ररुरोद भृशोद्विग्नो हा राजन्निति सस्वरम्
019a	आकुमारं नरव्याघ्र तत्पुरं वै समन्ततः
019c	आर्तनादं महच्चक्रे श्रुत्वा विनिहतं नृपम्
020a	धावतश्चाप्यपश्यच्च तत्र त्रीन्पुरुषर्षभान्
020c	नष्टचित्तानिवोन्मत्ताञ्शोकेन भृशपीडितान्
021a	तथा स विह्वलः सूतः प्रविश्य नृपतिक्षयम्
021c	ददर्श नृपतिश्रेष्ठं प्रज्ञाचक्षुषमीश्वरम्
022a	दृष्ट्वा चासीनमनघं समन्तात्परिवारितम्
022c	स्नुषाभिर्भरतश्रेष्ठ गान्धार्या विदुरेण च
023a	तथान्यैश्च सुहृद्भिश्च ज्ञातिभिश्च हितैषिभिः
023c	तमेव चार्थं ध्यायन्तं कर्णस्य निधनं प्रति
024a	रुदन्नेवाब्रवीद्वाक्यं राजानं जनमेजय
024c	नातिहृष्टमनाः सूतो बाष्पसन्दिग्धया गिरा
025a	सञ्जयोऽहं नरव्याघ्र नमस्ते भरतर्षभ
025c	मद्राधिपो हतः शल्यः शकुनिः सौबलस्तथा
025e	उलूकः पुरुषव्याघ्र कैतव्यो दृढविक्रमः
026a	संशप्तका हताः सर्वे काम्बोजाश्च शकैः सह
026c	म्लेच्छाश्च पार्वतीयाश्च यवनाश्च निपातिताः
027a	प्राच्या हता महाराज दाक्षिणात्याश्च सर्वशः
027c	उदीच्या निहताः सर्वे प्रतीच्याश्च नराधिप
027e	राजानो राजपुत्राश्च सर्वतो निहता नृप
028a	दुर्योधनो हतो राजन्यथोक्तं पाण्डवेन च
028c	भग्नसक्थो महाराज शेते पांसुषु रूषितः
029a	धृष्टद्युम्नो हतो राजञ्शिखण्डी चापराजितः
029c	उत्तमौजा युधामन्युस्तथा राजन्प्रभद्रकाः
030a	पाञ्चालाश्च नरव्याघ्राश्चेदयश्च निषूदिताः
030c	तव पुत्रा हताः सर्वे द्रौपदेयाश्च भारत
030e	कर्णपुत्रो हतः शूरो वृषसेनो महाबलः
031a	नरा विनिहताः सर्वे गजाश्च विनिपातिताः
031c	रथिनश्च नरव्याघ्र हयाश्च निहता युधि
032a	किञ्चिच्छेषं च शिबिरं तावकानां कृतं विभो
032c	पाण्डवानां च शूराणां समासाद्य परस्परम्
033a	प्रायः स्त्रीशेषमभवज्जगत्कालेन मोहितम्
033c	सप्त पाण्डवतः शेषा धार्तराष्ट्रास्तथा त्रयः
034a	ते चैव भ्रातरः पञ्च वासुदेवोऽथ सात्यकिः
034c	कृपश्च कृतवर्मा च द्रौणिश्च जयतां वरः
035a	तवाप्येते महाराज रथिनो नृपसत्तम
035c	अक्षौहिणीनां सर्वासां समेतानां जनेश्वर
035e	एते शेषा महाराज सर्वेऽन्ये निधनं गताः
036a	कालेन निहतं सर्वं जगद्वै भरतर्षभ
036c	दुर्योधनं वै पुरतः कृत्वा वैरस्य भारत
037a	एतच्छ्रुत्वा वचः क्रूरं धृतराष्ट्रो जनेश्वरः
037c	निपपात महाराज गतसत्त्वो महीतले
038a	तस्मिन्निपतिते भूमौ विदुरोऽपि महायशाः
038c	निपपात महाराज राजव्यसनकर्शितः
039a	गान्धारी च नृपश्रेष्ठ सर्वाश्च कुरुयोषितः
039c	पतिताः सहसा भूमौ श्रुत्वा क्रूरं वचश्च ताः
040a	निःसञ्ज्ञं पतितं भूमौ तदासीद्राजमण्डलम्
040c	प्रलापयुक्ता महती कथा न्यस्ता पटे यथा
041a	कृच्छ्रेण तु ततो राजा धृतराष्ट्रो महीपतिः
041c	शनैरलभत प्राणान्पुत्रव्यसनकर्शितः
042a	लब्ध्वा तु स नृपः सञ्ज्ञां वेपमानः सुदुःखितः
042c	उदीक्ष्य च दिशः सर्वाः क्षत्तारं वाक्यमब्रवीत्
043a	विद्वन्क्षत्तर्महाप्राज्ञ त्वं गतिर्भरतर्षभ
043c	ममानाथस्य सुभृशं पुत्रैर्हीनस्य सर्वशः
043e	एवमुक्त्वा ततो भूयो विसञ्ज्ञो निपपात ह
044a	तं तथा पतितं दृष्ट्वा बान्धवा येऽस्य केचन
044c	शीतैस्तु सिषिचुस्तोयैर्विव्यजुर्व्यजनैरपि
045a	स तु दीर्घेण कालेन प्रत्याश्वस्तो महीपतिः
045c	तूष्णीं दध्यौ महीपालः पुत्रव्यसनकर्शितः
045e	निःश्वसञ्जिह्मग इव कुम्भक्षिप्तो विशां पते
046a	सञ्जयोऽप्यरुदत्तत्र दृष्ट्वा राजानमातुरम्
046c	तथा सर्वाः स्त्रियश्चैव गान्धारी च यशस्विनी
047a	ततो दीर्घेण कालेन विदुरं वाक्यमब्रवीत्
047c	धृतराष्ट्रो नरव्याघ्रो मुह्यमानो मुहुर्मुहुः
048a	गच्छन्तु योषितः सर्वा गान्धारी च यशस्विनी
048c	तथेमे सुहृदः सर्वे भ्रश्यते मे मनो भृशम्
049a	एवमुक्तस्ततः क्षत्ता ताः स्त्रियो भरतर्षभ
049c	विसर्जयामास शनैर्वेपमानः पुनः पुनः
050a	निश्चक्रमुस्ततः सर्वास्ताः स्त्रियो भरतर्षभ
050c	सुहृदश्च ततः सर्वे दृष्ट्वा राजानमातुरम्
051a	ततो नरपतिं तत्र लब्धसञ्ज्ञं परन्तप
051c	अवेक्ष्य सञ्जयो दीनो रोदमानं भृशातुरम्
052a	प्राञ्जलिर्निःश्वसन्तं च तं नरेन्द्रं मुहुर्मुहुः
052c	समाश्वासयत क्षत्ता वचसा मधुरेण ह
