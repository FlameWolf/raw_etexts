001	सञ्जय उवाच
001a	तस्मिन्युद्धे महाराज सम्प्रवृत्ते सुदारुणे
001c	उपविष्टेषु सर्वेषु पाण्डवेषु महात्मसु
002a	ततस्तालध्वजो रामस्तयोर्युद्ध उपस्थिते
002c	श्रुत्वा तच्छिष्ययो राजन्नाजगाम हलायुधः
003a	तं दृष्ट्वा परमप्रीताः पूजयित्वा नराधिपाः
003c	शिष्ययोः कौशलं युद्धे पश्य रामेति चाब्रुवन्
004a	अब्रवीच्च तदा रामो दृष्ट्वा कृष्णं च पाण्डवम्
004c	दुर्योधनं च कौरव्यं गदापाणिमवस्थितम्
005a	चत्वारिंशदहान्यद्य द्वे च मे निःसृतस्य वै
005c	पुष्येण सम्प्रयातोऽस्मि श्रवणे पुनरागतः
005e	शिष्ययोर्वै गदायुद्धं द्रष्टुकामोऽस्मि माधव
006a	ततो युधिष्ठिरो राजा परिष्वज्य हलायुधम्
006c	स्वागतं कुशलं चास्मै पर्यपृच्छद्यथातथम्
007a	कृष्णौ चापि महेष्वासावभिवाद्य हलायुधम्
007c	सस्वजाते परिप्रीतौ प्रियमाणौ यशस्विनौ
008a	माद्रीपुत्रौ तथा शूरौ द्रौपद्याः पञ्च चात्मजाः
008c	अभिवाद्य स्थिता राजन्रौहिणेयं महाबलम्
009a	भीमसेनोऽथ बलवान्पुत्रस्तव जनाधिप
009c	तथैव चोद्यतगदौ पूजयामासतुर्बलम्
010a	स्वागतेन च ते तत्र प्रतिपूज्य पुनः पुनः
010c	पश्य युद्धं महाबाहो इति ते राममब्रुवन्
010e	एवमूचुर्महात्मानं रौहिणेयं नराधिपाः
011a	परिष्वज्य तदा रामः पाण्डवान्सृञ्जयानपि
011c	अपृच्छत्कुशलं सर्वान्पाण्डवांश्चामितौजसः
011e	तथैव ते समासाद्य पप्रच्छुस्तमनामयम्
012a	प्रत्यभ्यर्च्य हली सर्वान्क्षत्रियांश्च महामनाः
012c	कृत्वा कुशलसंयुक्तां संविदं च यथावयः
013a	जनार्दनं सात्यकिं च प्रेम्णा स परिषस्वजे
013c	मूर्ध्नि चैतावुपाघ्राय कुशलं पर्यपृच्छत
014a	तौ चैनं विधिवद्राजन्पूजयामासतुर्गुरुम्
014c	ब्रह्माणमिव देवेशमिन्द्रोपेन्द्रौ मुदा युतौ
015a	ततोऽब्रवीद्धर्मसुतो रौहिणेयमरिन्दमम्
015c	इदं भ्रात्रोर्महायुद्धं पश्य रामेति भारत
016a	तेषां मध्ये महाबाहुः श्रीमान्केशवपूर्वजः
016c	न्यविशत्परमप्रीतः पूज्यमानो महारथैः
017a	स बभौ राजमध्यस्थो नीलवासाः सितप्रभः
017c	दिवीव नक्षत्रगणैः परिकीर्णो निशाकरः
018a	ततस्तयोः सन्निपातस्तुमुलो रोमहर्षणः
018c	आसीदन्तकरो राजन्वैरस्य तव पुत्रयोः
