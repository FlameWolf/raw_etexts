001	सञ्जय उवाच
001a	अथान्यद्धनुरादाय बलवद्वेगवत्तरम्
001c	युधिष्ठिरं मद्रपतिर्विद्ध्वा सिंह इवानदत्
002a	ततः स शरवर्षेण पर्जन्य इव वृष्टिमान्
002c	अभ्यवर्षदमेयात्मा क्षत्रियान्क्षत्रियर्षभः
003a	सात्यकिं दशभिर्विद्ध्वा भीमसेनं त्रिभिः शरैः
003c	सहदेवं त्रिभिर्विद्ध्वा युधिष्ठिरमपीडयत्
004a	तांस्तानन्यान्महेष्वासान्साश्वान्सरथकुञ्जरान्
004c	कुञ्जरान्कुञ्जरारोहानश्वानश्वप्रयायिनः
004e	रथांश्च रथिभिः सार्धं जघान रथिनां वरः
005a	बाहूंश्चिच्छेद च तथा सायुधान्केतनानि च
005c	चकार च महीं योधैस्तीर्णां वेदीं कुशैरिव
006a	तथा तमरिसैन्यानि घ्नन्तं मृत्युमिवान्तकम्
006c	परिवव्रुर्भृशं क्रुद्धाः पाण्डुपाञ्चालसोमकाः
007a	तं भीमसेनश्च शिनेश्च नप्ता माद्र्याश्च पुत्रौ पुरुषप्रवीरौ
007c	समागतं भीमबलेन राज्ञा पर्यापुरन्योन्यमथाह्वयन्तः
008a	ततस्तु शूराः समरे नरेन्द्रं मद्रेश्वरं प्राप्य युधां वरिष्ठम्
008c	आवार्य चैनं समरे नृवीरा जघ्नुः शरैः पत्रिभिरुग्रवेगैः
009a	संरक्षितो भीमसेनेन राजा माद्रीसुताभ्यामथ माधवेन
009c	मद्राधिपं पत्रिभिरुग्रवेगैः स्तनान्तरे धर्मसुतो निजघ्ने
010a	ततो रणे तावकानां रथौघाः समीक्ष्य मद्राधिपतिं शरार्तम्
010c	पर्यावव्रुः प्रवराः सर्वशश्च दुर्योधनस्यानुमते समन्तात्
011a	ततो द्रुतं मद्रजनाधिपो रणे युधिष्ठिरं सप्तभिरभ्यविध्यत्
011c	तं चापि पार्थो नवभिः पृषत्कैर्विव्याध राजंस्तुमुले महात्मा
012a	आकर्णपूर्णायतसम्प्रयुक्तैः शरैस्तदा संयति तैलधौतैः
012c	अन्योन्यमाच्छादयतां महारथौ मद्राधिपश्चापि युधिष्ठिरश्च
013a	ततस्तु तूर्णं समरे महारथौ परस्परस्यान्तरमीक्षमाणौ
013c	शरैर्भृशं विव्यधतुर्नृपोत्तमौ महाबलौ शत्रुभिरप्रधृष्यौ
014a	तयोर्धनुर्ज्यातलनिस्वनो महान्महेन्द्रवज्राशनितुल्यनिस्वनः
014c	परस्परं बाणगणैर्महात्मनोः प्रवर्षतोर्मद्रपपाण्डुवीरयोः
015a	तौ चेरतुर्व्याघ्रशिशुप्रकाशौ महावनेष्वामिषगृद्धिनाविव
015c	विषाणिनौ नागवराविवोभौ ततक्षतुः संयुगजातदर्पौ
016a	ततस्तु मद्राधिपतिर्महात्मा युधिष्ठिरं भीमबलं प्रसह्य
016c	विव्याध वीरं हृदयेऽतिवेगं शरेण सूर्याग्निसमप्रभेण
017a	ततोऽतिविद्धोऽथ युधिष्ठिरोऽपि सुसम्प्रयुक्तेन शरेण राजन्
017c	जघान मद्राधिपतिं महात्मा मुदं च लेभे ऋषभः कुरूणाम्
018a	ततो मुहूर्तादिव पार्थिवेन्द्रो लब्ध्वा सञ्ज्ञां क्रोधसंरक्तनेत्रः
018c	शतेन पार्थं त्वरितो जघान सहस्रनेत्रप्रतिमप्रभावः
019a	त्वरंस्ततो धर्मसुतो महात्मा शल्यस्य क्रुद्धो नवभिः पृषत्कैः
019c	भित्त्वा ह्युरस्तपनीयं च वर्म जघान षड्भिस्त्वपरैः पृषत्कैः
020a	ततस्तु मद्राधिपतिः प्रहृष्टो धनुर्विकृष्य व्यसृजत्पृषत्कान्
020c	द्वाभ्यां क्षुराभ्यां च तथैव राज्ञश्चिच्छेद चापं कुरुपुङ्गवस्य
021a	नवं ततोऽन्यत्समरे प्रगृह्य राजा धनुर्घोरतरं महात्मा
021c	शल्यं तु विद्ध्वा निशितैः समन्ताद्यथा महेन्द्रो नमुचिं शिताग्रैः
022a	ततस्तु शल्यो नवभिः पृषत्कैर्भीमस्य राज्ञश्च युधिष्ठिरस्य
022c	निकृत्य रौक्मे पटुवर्मणी तयोर्विदारयामास भुजौ महात्मा
023a	ततोऽपरेण ज्वलितार्कतेजसा क्षुरेण राज्ञो धनुरुन्ममाथ
023c	कृपश्च तस्यैव जघान सूतं षड्भिः शरैः सोऽभिमुखं पपात
024a	मद्राधिपश्चापि युधिष्ठिरस्य शरैश्चतुर्भिर्निजघान वाहान्
024c	वाहांश्च हत्वा व्यकरोन्महात्मा योधक्षयं धर्मसुतस्य राज्ञः
025a	तथा कृते राजनि भीमसेनो मद्राधिपस्याशु ततो महात्मा
025c	छित्त्वा धनुर्वेगवता शरेण द्वाभ्यामविध्यत्सुभृशं नरेन्द्रम्
026a	अथापरेणास्य जहार यन्तुः कायाच्छिरः सन्नहनीयमध्यात्
026c	जघान चाश्वांश्चतुरः स शीघ्रं तथा भृशं कुपितो भीमसेनः
027a	तमग्रणीः सर्वधनुर्धराणामेकं चरन्तं समरेऽतिवेगम्
027c	भीमः शतेन व्यकिरच्छराणां माद्रीपुत्रः सहदेवस्तथैव
028a	तैः सायकैर्मोहितं वीक्ष्य शल्यं भीमः शरैरस्य चकर्त वर्म
028c	स भीमसेनेन निकृत्तवर्मा मद्राधिपश्चर्म सहस्रतारम्
029a	प्रगृह्य खड्गं च रथान्महात्मा प्रस्कन्द्य कुन्तीसुतमभ्यधावत्
029c	छित्त्वा रथेषां नकुलस्य सोऽथ युधिष्ठिरं भीमबलोऽभ्यधावत्
030a	तं चापि राजानमथोत्पतन्तं क्रुद्धं यथैवान्तकमापतन्तम्
030c	धृष्टद्युम्नो द्रौपदेयाः शिखण्डी शिनेश्च नप्ता सहसा परीयुः
031a	अथास्य चर्माप्रतिमं न्यकृन्तद्भीमो महात्मा दशभिः पृषत्कः
031c	खड्गं च भल्लैर्निचकर्त मुष्टौ नदन्प्रहृष्टस्तव सैन्यमध्ये
032a	तत्कर्म भीमस्य समीक्ष्य हृष्टास्ते पाण्डवानां प्रवरा रथौघाः
032c	नादं च चक्रुर्भृशमुत्स्मयन्तः शङ्खांश्च दध्मुः शशिसन्निकाशान्
033a	तेनाथ शब्देन विभीषणेन तवाभितप्तं बलमप्रहृष्टम्
033c	स्वेदाभिभूतं रुधिरोक्षिताङ्गं विसञ्ज्ञकल्पं च तथा विषण्णम्
034a	स मद्रराजः सहसावकीर्णो भीमाग्रगैः पाण्डवयोधमुख्यैः
034c	युधिष्ठिरस्याभिमुखं जवेन सिंहो यथा मृगहेतोः प्रयातः
035a	स धर्मराजो निहताश्वसूतं क्रोधेन दीप्तज्वलनप्रकाशम्
035c	दृष्ट्वा तु मद्राधिपतिं स तूर्णं समभ्यधावत्तमरिं बलेन
036a	गोविन्दवाक्यं त्वरितं विचिन्त्य दध्रे मतिं शल्यविनाशनाय
036c	स धर्मराजो निहताश्वसूते रथे तिष्ठञ्शक्तिमेवाभिकाङ्क्षन्
037a	तच्चापि शल्यस्य निशम्य कर्म महात्मनो भागमथावशिष्टम्
037c	स्मृत्वा मनः शल्यवधे यतात्मा यथोक्तमिन्द्रावरजस्य चक्रे
038a	स धर्मराजो मणिहेमदण्डां जग्राह शक्तिं कनकप्रकाशाम्
038c	नेत्रे च दीप्ते सहसा विवृत्य मद्राधिपं क्रुद्धमना निरैक्षत्
039a	निरीक्षितो वै नरदेव राज्ञा पूतात्मना निर्हृतकल्मषेण
039c	अभून्न यद्भस्मसान्मद्रराजस्तदद्भुतं मे प्रतिभाति राजन्
040a	ततस्तु शक्तिं रुचिरोग्रदण्डां मणिप्रवालोज्ज्वलितां प्रदीप्ताम्
040c	चिक्षेप वेगात्सुभृशं महात्मा मद्राधिपाय प्रवरः कुरूणाम्
041a	दीप्तामथैनां महता बलेन सविस्फुलिङ्गां सहसा पतन्तीम्
041c	प्रैक्षन्त सर्वे कुरवः समेता यथा युगान्ते महतीमिवोल्काम्
042a	तां कालरात्रीमिव पाशहस्तां यमस्य धात्रीमिव चोग्ररूपाम्
042c	सब्रह्मदण्डप्रतिमाममोघां ससर्ज यत्तो युधि धर्मराजः
043a	गन्धस्रगग्र्यासनपानभोजनैरभ्यर्चितां पाण्डुसुतैः प्रयत्नात्
043c	संवर्तकाग्निप्रतिमां ज्वलन्तीं कृत्यामथर्वाङ्गिरसीमिवोग्राम्
044a	ईशानहेतोः प्रतिनिर्मितां तां त्वष्ट्रा रिपूणामसुदेहभक्षाम्
044c	भूम्यन्तरिक्षादिजलाशयानि प्रसह्य भूतानि निहन्तुमीशाम्
045a	घण्टापताकामणिवज्रभाजं वैडूर्यचित्रां तपनीयदण्डाम्
045c	त्वष्ट्रा प्रयत्नान्नियमेन कॢप्तां ब्रह्मद्विषामन्तकरीममोघाम्
046a	बलप्रयत्नादधिरूढवेगां मन्त्रैश्च घोरैरभिमन्त्रयित्वा
046c	ससर्ज मार्गेण च तां परेण वधाय मद्राधिपतेस्तदानीम्
047a	हतोऽस्यसावित्यभिगर्जमानो रुद्रोऽन्तकायान्तकरं यथेषुम्
047c	प्रसार्य बाहुं सुदृढं सुपाणिं क्रोधेन नृत्यन्निव धर्मराजः
048a	तां सर्वशक्त्या प्रहितां स शक्तिं युधिष्ठिरेणाप्रतिवार्यवीर्याम्
048c	प्रतिग्रहायाभिननर्द शल्यः सम्यग्घुतामग्निरिवाज्यधाराम्
049a	सा तस्य मर्माणि विदार्य शुभ्रमुरो विशालं च तथैव वर्म
049c	विवेश गां तोयमिवाप्रसक्ता यशो विशालं नृपतेर्दहन्ती
050a	नासाक्षिकर्णास्यविनिःसृतेन प्रस्यन्दता च व्रणसंभवेन
050c	संसिक्तगात्रो रुधिरेण सोऽभूत्क्रौञ्चो यथा स्कन्दहतो महाद्रिः
051a	प्रसार्य बाहू स रथाद्गतो गां सञ्छिन्नवर्मा कुरुनन्दनेन
051c	महेन्द्रवाहप्रतिमो महात्मा वज्राहतं शृङ्गमिवाचलस्य
052a	बाहू प्रसार्याभिमुखो धर्मराजस्य मद्रराट्
052c	ततो निपतितो भूमाविन्द्रध्वज इवोच्छ्रितः
053a	स तथा भिन्नसर्वाङ्गो रुधिरेण समुक्षितः
053c	प्रत्युद्गत इव प्रेम्णा भूम्या स नरपुङ्गवः
054a	प्रियया कान्तया कान्तः पतमान इवोरसि
054c	चिरं भुक्त्वा वसुमतीं प्रियां कान्तामिव प्रभुः
054e	सर्वैरङ्गैः समाश्लिष्य प्रसुप्त इव सोऽभवत्
055a	धर्म्ये धर्मात्मना युद्धे निहतो धर्मसूनुना
055c	सम्यग्घुत इव स्विष्टः प्रशान्तोऽग्निरिवाध्वरे
056a	शक्त्या विभिन्नहृदयं विप्रविद्धायुधध्वजम्
056c	संशान्तमपि मद्रेशं लक्ष्मीर्नैव व्यमुञ्चत
057a	ततो युधिष्ठिरश्चापमादायेन्द्रधनुष्प्रभम्
057c	व्यधमद्द्विषतः सङ्ख्ये खगराडिव पन्नगान्
057e	देहासून्निशितैर्भल्लै रिपूणां नाशयन्क्षणात्
058a	ततः पार्थस्य बाणौघैरावृताः सैनिकास्तव
058c	निमीलिताक्षाः क्षिण्वन्तो भृशमन्योन्यमर्दिताः
058e	सन्न्यस्तकवचा देहैर्विपत्रायुधजीविताः
059a	ततः शल्ये निपतिते मद्रराजानुजो युवा
059c	भ्रातुः सर्वैर्गुणैस्तुल्यो रथी पाण्डवमभ्ययात्
060a	विव्याध च नरश्रेष्ठो नाराचैर्बहुभिस्त्वरन्
060c	हतस्यापचितिं भ्रातुश्चिकीर्षुर्युद्धदुर्मदः
061a	तं विव्याधाशुगैः षड्भिर्धर्मराजस्त्वरन्निव
061c	कार्मुकं चास्य चिच्छेद क्षुराभ्यां ध्वजमेव च
062a	ततोऽस्य दीप्यमानेन सुदृढेन शितेन च
062c	प्रमुखे वर्तमानस्य भल्लेनापाहरच्छिरः
063a	सकुण्डलं तद्ददृशे पतमानं शिरो रथात्
063c	पुण्यक्षयमिव प्राप्य पतन्तं स्वर्गवासिनम्
064a	तस्यापकृष्टशीर्षं तच्छरीरं पतितं रथात्
064c	रुधिरेणावसिक्ताङ्गं दृष्ट्वा सैन्यमभज्यत
065a	विचित्रकवचे तस्मिन्हते मद्रनृपानुजे
065c	हाहाकारं विकुर्वाणाः कुरवो विप्रदुद्रुवुः
066a	शल्यानुजं हतं दृष्ट्वा तावकास्त्यक्तजीविताः
066c	वित्रेसुः पाण्डवभयाद्रजोध्वस्तास्तथा भृशम्
067a	तांस्तथा भज्यतस्त्रस्तान्कौरवान्भरतर्षभ
067c	शिनेर्नप्ता किरन्बाणैरभ्यवर्तत सात्यकिः
068a	तमायान्तं महेष्वासमप्रसह्यं दुरासदम्
068c	हार्दिक्यस्त्वरितो राजन्प्रत्यगृह्णादभीतवत्
069a	तौ समेतौ महात्मानौ वार्ष्णेयावपराजितौ
069c	हार्दिक्यः सात्यकिश्चैव सिंहाविव मदोत्कटौ
070a	इषुभिर्विमलाभासैश्छादयन्तौ परस्परम्
070c	अर्चिर्भिरिव सूर्यस्य दिवाकरसमप्रभौ
071a	चापमार्गबलोद्धूतान्मार्गणान्वृष्णिसिंहयोः
071c	आकाशे समपश्याम पतङ्गानिव शीघ्रगान्
072a	सात्यकिं दशभिर्विद्ध्वा हयांश्चास्य त्रिभिः शरैः
072c	चापमेकेन चिच्छेद हार्दिक्यो नतपर्वणा
073a	तन्निकृत्तं धनुः श्रेष्ठमपास्य शिनिपुङ्गवः
073c	अन्यदादत्त वेगेन वेगवत्तरमायुधम्
074a	तदादाय धनुः श्रेष्ठं वरिष्ठः सर्वधन्विनाम्
074c	हार्दिक्यं दशभिर्बाणैः प्रत्यविध्यत्स्तनान्तरे
075a	ततो रथं युगेषां च छित्त्वा भल्लैः सुसंयतैः
075c	अश्वांस्तस्यावधीत्तूर्णमुभौ च पार्ष्णिसारथी
076a	मद्रराजे हते राजन्विरथे कृतवर्मणि
076c	दुर्योधनबलं सर्वं पुनरासीत्पराङ्मुखम्
077a	तत्परे नावबुध्यन्त सैन्येन रजसा वृते
077c	बलं तु हतभूयिष्ठं तत्तदासीत्पराङ्मुखम्
078a	ततो मुहूर्तात्तेऽपश्यन्रजो भौमं समुत्थितम्
078c	विविधैः शोणितस्रावैः प्रशान्तं पुरुषर्षभ
079a	ततो दुर्योधनो दृष्ट्वा भग्नं स्वबलमन्तिकात्
079c	जवेनापततः पार्थानेकः सर्वानवारयत्
080a	पाण्डवान्सरथान्दृष्ट्वा धृष्टद्युम्नं च पार्षतम्
080c	आनर्तं च दुराधर्षं शितैर्बाणैरवाकिरत्
081a	तं परे नाभ्यवर्तन्त मर्त्या मृत्युमिवागतम्
081c	अथान्यं रथमास्थाय हार्दिक्योऽपि न्यवर्तत
082a	ततो युधिष्ठिरो राजा त्वरमाणो महारथः
082c	चतुर्भिर्निजघानाश्वान्पत्रिभिः कृतवर्मणः
082e	विव्याध गौतमं चापि षड्भिर्भल्लैः सुतेजनैः
083a	अश्वत्थामा ततो राज्ञा हताश्वं विरथीकृतम्
083c	समपोवाह हार्दिक्यं स्वरथेन युधिष्ठिरात्
084a	ततः शारद्वतोऽष्टाभिः प्रत्यविध्यद्युधिष्ठिरम्
084c	विव्याध चाश्वान्निशितैस्तस्याष्टाभिः शिलीमुखैः
085a	एवमेतन्महाराज युद्धशेषमवर्तत
085c	तव दुर्मन्त्रिते राजन्सहपुत्रस्य भारत
086a	तस्मिन्महेष्वासवरे विशस्ते सङ्ग्राममध्ये कुरुपुङ्गवेन
086c	पार्थाः समेताः परमप्रहृष्टाः शङ्खान्प्रदध्मुर्हतमीक्ष्य शल्यम्
087a	युधिष्ठिरं च प्रशशंसुराजौ पुरा सुरा वृत्रवधे यथेन्द्रम्
087c	चक्रुश्च नानाविधवाद्यशब्दान्निनादयन्तो वसुधां समन्तात्
