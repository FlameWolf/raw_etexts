BR-09-01-016-001	सञ्जय उवाच
BR-09-01-016-001a	अथान्यद्धनुरादाय बलवद्वेगवत्तरम्
BR-09-01-016-001c	युधिष्ठिरं मद्रपतिर्विद्ध्वा सिंह इवानदत्
BR-09-01-016-002a	ततः स शरवर्षेण पर्जन्य इव वृष्टिमान्
BR-09-01-016-002c	अभ्यवर्षदमेयात्मा क्षत्रियान्क्षत्रियर्षभः
BR-09-01-016-003a	सात्यकिं दशभिर्विद्ध्वा भीमसेनं त्रिभिः शरैः
BR-09-01-016-003c	सहदेवं त्रिभिर्विद्ध्वा युधिष्ठिरमपीडयत्
BR-09-01-016-004a	तांस्तानन्यान्महेष्वासान्साश्वान्सरथकुञ्जरान्
BR-09-01-016-004c	कुञ्जरान्कुञ्जरारोहानश्वानश्वप्रयायिनः
BR-09-01-016-004e	रथांश्च रथिभिः सार्धं जघान रथिनां वरः
BR-09-01-016-005a	बाहूंश्चिच्छेद च तथा सायुधान्केतनानि च
BR-09-01-016-005c	चकार च महीं योधैस्तीर्णां वेदीं कुशैरिव
BR-09-01-016-006a	तथा तमरिसैन्यानि घ्नन्तं मृत्युमिवान्तकम्
BR-09-01-016-006c	परिवव्रुर्भृशं क्रुद्धाः पाण्डुपाञ्चालसोमकाः
BR-09-01-016-007a	तं भीमसेनश्च शिनेश्च नप्ता माद्र्याश्च पुत्रौ पुरुषप्रवीरौ
BR-09-01-016-007c	समागतं भीमबलेन राज्ञा पर्यापुरन्योन्यमथाह्वयन्तः
BR-09-01-016-008a	ततस्तु शूराः समरे नरेन्द्रं मद्रेश्वरं प्राप्य युधां वरिष्ठम्
BR-09-01-016-008c	आवार्य चैनं समरे नृवीरा जघ्नुः शरैः पत्रिभिरुग्रवेगैः
BR-09-01-016-009a	संरक्षितो भीमसेनेन राजा माद्रीसुताभ्यामथ माधवेन
BR-09-01-016-009c	मद्राधिपं पत्रिभिरुग्रवेगैः स्तनान्तरे धर्मसुतो निजघ्ने
BR-09-01-016-010a	ततो रणे तावकानां रथौघाः समीक्ष्य मद्राधिपतिं शरार्तम्
BR-09-01-016-010c	पर्यावव्रुः प्रवराः सर्वशश्च दुर्योधनस्यानुमते समन्तात्
BR-09-01-016-011a	ततो द्रुतं मद्रजनाधिपो रणे युधिष्ठिरं सप्तभिरभ्यविध्यत्
BR-09-01-016-011c	तं चापि पार्थो नवभिः पृषत्कैर्विव्याध राजंस्तुमुले महात्मा
BR-09-01-016-012a	आकर्णपूर्णायतसम्प्रयुक्तैः शरैस्तदा संयति तैलधौतैः
BR-09-01-016-012c	अन्योन्यमाच्छादयतां महारथौ मद्राधिपश्चापि युधिष्ठिरश्च
BR-09-01-016-013a	ततस्तु तूर्णं समरे महारथौ परस्परस्यान्तरमीक्षमाणौ
BR-09-01-016-013c	शरैर्भृशं विव्यधतुर्नृपोत्तमौ महाबलौ शत्रुभिरप्रधृष्यौ
BR-09-01-016-014a	तयोर्धनुर्ज्यातलनिस्वनो महान्महेन्द्रवज्राशनितुल्यनिस्वनः
BR-09-01-016-014c	परस्परं बाणगणैर्महात्मनोः प्रवर्षतोर्मद्रपपाण्डुवीरयोः
BR-09-01-016-015a	तौ चेरतुर्व्याघ्रशिशुप्रकाशौ महावनेष्वामिषगृद्धिनाविव
BR-09-01-016-015c	विषाणिनौ नागवराविवोभौ ततक्षतुः संयुगजातदर्पौ
BR-09-01-016-016a	ततस्तु मद्राधिपतिर्महात्मा युधिष्ठिरं भीमबलं प्रसह्य
BR-09-01-016-016c	विव्याध वीरं हृदयेऽतिवेगं शरेण सूर्याग्निसमप्रभेण
BR-09-01-016-017a	ततोऽतिविद्धोऽथ युधिष्ठिरोऽपि सुसम्प्रयुक्तेन शरेण राजन्
BR-09-01-016-017c	जघान मद्राधिपतिं महात्मा मुदं च लेभे ऋषभः कुरूणाम्
BR-09-01-016-018a	ततो मुहूर्तादिव पार्थिवेन्द्रो लब्ध्वा सञ्ज्ञां क्रोधसंरक्तनेत्रः
BR-09-01-016-018c	शतेन पार्थं त्वरितो जघान सहस्रनेत्रप्रतिमप्रभावः
BR-09-01-016-019a	त्वरंस्ततो धर्मसुतो महात्मा शल्यस्य क्रुद्धो नवभिः पृषत्कैः
BR-09-01-016-019c	भित्त्वा ह्युरस्तपनीयं च वर्म जघान षड्भिस्त्वपरैः पृषत्कैः
BR-09-01-016-020a	ततस्तु मद्राधिपतिः प्रहृष्टो धनुर्विकृष्य व्यसृजत्पृषत्कान्
BR-09-01-016-020c	द्वाभ्यां क्षुराभ्यां च तथैव राज्ञश्चिच्छेद चापं कुरुपुङ्गवस्य
BR-09-01-016-021a	नवं ततोऽन्यत्समरे प्रगृह्य राजा धनुर्घोरतरं महात्मा
BR-09-01-016-021c	शल्यं तु विद्ध्वा निशितैः समन्ताद्यथा महेन्द्रो नमुचिं शिताग्रैः
BR-09-01-016-022a	ततस्तु शल्यो नवभिः पृषत्कैर्भीमस्य राज्ञश्च युधिष्ठिरस्य
BR-09-01-016-022c	निकृत्य रौक्मे पटुवर्मणी तयोर्विदारयामास भुजौ महात्मा
BR-09-01-016-023a	ततोऽपरेण ज्वलितार्कतेजसा क्षुरेण राज्ञो धनुरुन्ममाथ
BR-09-01-016-023c	कृपश्च तस्यैव जघान सूतं षड्भिः शरैः सोऽभिमुखं पपात
BR-09-01-016-024a	मद्राधिपश्चापि युधिष्ठिरस्य शरैश्चतुर्भिर्निजघान वाहान्
BR-09-01-016-024c	वाहांश्च हत्वा व्यकरोन्महात्मा योधक्षयं धर्मसुतस्य राज्ञः
BR-09-01-016-025a	तथा कृते राजनि भीमसेनो मद्राधिपस्याशु ततो महात्मा
BR-09-01-016-025c	छित्त्वा धनुर्वेगवता शरेण द्वाभ्यामविध्यत्सुभृशं नरेन्द्रम्
BR-09-01-016-026a	अथापरेणास्य जहार यन्तुः कायाच्छिरः सन्नहनीयमध्यात्
BR-09-01-016-026c	जघान चाश्वांश्चतुरः स शीघ्रं तथा भृशं कुपितो भीमसेनः
BR-09-01-016-027a	तमग्रणीः सर्वधनुर्धराणामेकं चरन्तं समरेऽतिवेगम्
BR-09-01-016-027c	भीमः शतेन व्यकिरच्छराणां माद्रीपुत्रः सहदेवस्तथैव
BR-09-01-016-028a	तैः सायकैर्मोहितं वीक्ष्य शल्यं भीमः शरैरस्य चकर्त वर्म
BR-09-01-016-028c	स भीमसेनेन निकृत्तवर्मा मद्राधिपश्चर्म सहस्रतारम्
BR-09-01-016-029a	प्रगृह्य खड्गं च रथान्महात्मा प्रस्कन्द्य कुन्तीसुतमभ्यधावत्
BR-09-01-016-029c	छित्त्वा रथेषां नकुलस्य सोऽथ युधिष्ठिरं भीमबलोऽभ्यधावत्
BR-09-01-016-030a	तं चापि राजानमथोत्पतन्तं क्रुद्धं यथैवान्तकमापतन्तम्
BR-09-01-016-030c	धृष्टद्युम्नो द्रौपदेयाः शिखण्डी शिनेश्च नप्ता सहसा परीयुः
BR-09-01-016-031a	अथास्य चर्माप्रतिमं न्यकृन्तद्भीमो महात्मा दशभिः पृषत्कः
BR-09-01-016-031c	खड्गं च भल्लैर्निचकर्त मुष्टौ नदन्प्रहृष्टस्तव सैन्यमध्ये
BR-09-01-016-032a	तत्कर्म भीमस्य समीक्ष्य हृष्टास्ते पाण्डवानां प्रवरा रथौघाः
BR-09-01-016-032c	नादं च चक्रुर्भृशमुत्स्मयन्तः शङ्खांश्च दध्मुः शशिसन्निकाशान्
BR-09-01-016-033a	तेनाथ शब्देन विभीषणेन तवाभितप्तं बलमप्रहृष्टम्
BR-09-01-016-033c	स्वेदाभिभूतं रुधिरोक्षिताङ्गं विसञ्ज्ञकल्पं च तथा विषण्णम्
BR-09-01-016-034a	स मद्रराजः सहसावकीर्णो भीमाग्रगैः पाण्डवयोधमुख्यैः
BR-09-01-016-034c	युधिष्ठिरस्याभिमुखं जवेन सिंहो यथा मृगहेतोः प्रयातः
BR-09-01-016-035a	स धर्मराजो निहताश्वसूतं क्रोधेन दीप्तज्वलनप्रकाशम्
BR-09-01-016-035c	दृष्ट्वा तु मद्राधिपतिं स तूर्णं समभ्यधावत्तमरिं बलेन
BR-09-01-016-036a	गोविन्दवाक्यं त्वरितं विचिन्त्य दध्रे मतिं शल्यविनाशनाय
BR-09-01-016-036c	स धर्मराजो निहताश्वसूते रथे तिष्ठञ्शक्तिमेवाभिकाङ्क्षन्
BR-09-01-016-037a	तच्चापि शल्यस्य निशम्य कर्म महात्मनो भागमथावशिष्टम्
BR-09-01-016-037c	स्मृत्वा मनः शल्यवधे यतात्मा यथोक्तमिन्द्रावरजस्य चक्रे
BR-09-01-016-038a	स धर्मराजो मणिहेमदण्डां जग्राह शक्तिं कनकप्रकाशाम्
BR-09-01-016-038c	नेत्रे च दीप्ते सहसा विवृत्य मद्राधिपं क्रुद्धमना निरैक्षत्
BR-09-01-016-039a	निरीक्षितो वै नरदेव राज्ञा पूतात्मना निर्हृतकल्मषेण
BR-09-01-016-039c	अभून्न यद्भस्मसान्मद्रराजस्तदद्भुतं मे प्रतिभाति राजन्
BR-09-01-016-040a	ततस्तु शक्तिं रुचिरोग्रदण्डां मणिप्रवालोज्ज्वलितां प्रदीप्ताम्
BR-09-01-016-040c	चिक्षेप वेगात्सुभृशं महात्मा मद्राधिपाय प्रवरः कुरूणाम्
BR-09-01-016-041a	दीप्तामथैनां महता बलेन सविस्फुलिङ्गां सहसा पतन्तीम्
BR-09-01-016-041c	प्रैक्षन्त सर्वे कुरवः समेता यथा युगान्ते महतीमिवोल्काम्
BR-09-01-016-042a	तां कालरात्रीमिव पाशहस्तां यमस्य धात्रीमिव चोग्ररूपाम्
BR-09-01-016-042c	सब्रह्मदण्डप्रतिमाममोघां ससर्ज यत्तो युधि धर्मराजः
BR-09-01-016-043a	गन्धस्रगग्र्यासनपानभोजनैरभ्यर्चितां पाण्डुसुतैः प्रयत्नात्
BR-09-01-016-043c	संवर्तकाग्निप्रतिमां ज्वलन्तीं कृत्यामथर्वाङ्गिरसीमिवोग्राम्
BR-09-01-016-044a	ईशानहेतोः प्रतिनिर्मितां तां त्वष्ट्रा रिपूणामसुदेहभक्षाम्
BR-09-01-016-044c	भूम्यन्तरिक्षादिजलाशयानि प्रसह्य भूतानि निहन्तुमीशाम्
BR-09-01-016-045a	घण्टापताकामणिवज्रभाजं वैडूर्यचित्रां तपनीयदण्डाम्
BR-09-01-016-045c	त्वष्ट्रा प्रयत्नान्नियमेन कॢप्तां ब्रह्मद्विषामन्तकरीममोघाम्
BR-09-01-016-046a	बलप्रयत्नादधिरूढवेगां मन्त्रैश्च घोरैरभिमन्त्रयित्वा
BR-09-01-016-046c	ससर्ज मार्गेण च तां परेण वधाय मद्राधिपतेस्तदानीम्
BR-09-01-016-047a	हतोऽस्यसावित्यभिगर्जमानो रुद्रोऽन्तकायान्तकरं यथेषुम्
BR-09-01-016-047c	प्रसार्य बाहुं सुदृढं सुपाणिं क्रोधेन नृत्यन्निव धर्मराजः
BR-09-01-016-048a	तां सर्वशक्त्या प्रहितां स शक्तिं युधिष्ठिरेणाप्रतिवार्यवीर्याम्
BR-09-01-016-048c	प्रतिग्रहायाभिननर्द शल्यः सम्यग्घुतामग्निरिवाज्यधाराम्
BR-09-01-016-049a	सा तस्य मर्माणि विदार्य शुभ्रमुरो विशालं च तथैव वर्म
BR-09-01-016-049c	विवेश गां तोयमिवाप्रसक्ता यशो विशालं नृपतेर्दहन्ती
BR-09-01-016-050a	नासाक्षिकर्णास्यविनिःसृतेन प्रस्यन्दता च व्रणसंभवेन
BR-09-01-016-050c	संसिक्तगात्रो रुधिरेण सोऽभूत्क्रौञ्चो यथा स्कन्दहतो महाद्रिः
BR-09-01-016-051a	प्रसार्य बाहू स रथाद्गतो गां सञ्छिन्नवर्मा कुरुनन्दनेन
BR-09-01-016-051c	महेन्द्रवाहप्रतिमो महात्मा वज्राहतं शृङ्गमिवाचलस्य
BR-09-01-016-052a	बाहू प्रसार्याभिमुखो धर्मराजस्य मद्रराट्
BR-09-01-016-052c	ततो निपतितो भूमाविन्द्रध्वज इवोच्छ्रितः
BR-09-01-016-053a	स तथा भिन्नसर्वाङ्गो रुधिरेण समुक्षितः
BR-09-01-016-053c	प्रत्युद्गत इव प्रेम्णा भूम्या स नरपुङ्गवः
BR-09-01-016-054a	प्रियया कान्तया कान्तः पतमान इवोरसि
BR-09-01-016-054c	चिरं भुक्त्वा वसुमतीं प्रियां कान्तामिव प्रभुः
BR-09-01-016-054e	सर्वैरङ्गैः समाश्लिष्य प्रसुप्त इव सोऽभवत्
BR-09-01-016-055a	धर्म्ये धर्मात्मना युद्धे निहतो धर्मसूनुना
BR-09-01-016-055c	सम्यग्घुत इव स्विष्टः प्रशान्तोऽग्निरिवाध्वरे
BR-09-01-016-056a	शक्त्या विभिन्नहृदयं विप्रविद्धायुधध्वजम्
BR-09-01-016-056c	संशान्तमपि मद्रेशं लक्ष्मीर्नैव व्यमुञ्चत
BR-09-01-016-057a	ततो युधिष्ठिरश्चापमादायेन्द्रधनुष्प्रभम्
BR-09-01-016-057c	व्यधमद्द्विषतः सङ्ख्ये खगराडिव पन्नगान्
BR-09-01-016-057e	देहासून्निशितैर्भल्लै रिपूणां नाशयन्क्षणात्
BR-09-01-016-058a	ततः पार्थस्य बाणौघैरावृताः सैनिकास्तव
BR-09-01-016-058c	निमीलिताक्षाः क्षिण्वन्तो भृशमन्योन्यमर्दिताः
BR-09-01-016-058e	सन्न्यस्तकवचा देहैर्विपत्रायुधजीविताः
BR-09-01-016-059a	ततः शल्ये निपतिते मद्रराजानुजो युवा
BR-09-01-016-059c	भ्रातुः सर्वैर्गुणैस्तुल्यो रथी पाण्डवमभ्ययात्
BR-09-01-016-060a	विव्याध च नरश्रेष्ठो नाराचैर्बहुभिस्त्वरन्
BR-09-01-016-060c	हतस्यापचितिं भ्रातुश्चिकीर्षुर्युद्धदुर्मदः
BR-09-01-016-061a	तं विव्याधाशुगैः षड्भिर्धर्मराजस्त्वरन्निव
BR-09-01-016-061c	कार्मुकं चास्य चिच्छेद क्षुराभ्यां ध्वजमेव च
BR-09-01-016-062a	ततोऽस्य दीप्यमानेन सुदृढेन शितेन च
BR-09-01-016-062c	प्रमुखे वर्तमानस्य भल्लेनापाहरच्छिरः
BR-09-01-016-063a	सकुण्डलं तद्ददृशे पतमानं शिरो रथात्
BR-09-01-016-063c	पुण्यक्षयमिव प्राप्य पतन्तं स्वर्गवासिनम्
BR-09-01-016-064a	तस्यापकृष्टशीर्षं तच्छरीरं पतितं रथात्
BR-09-01-016-064c	रुधिरेणावसिक्ताङ्गं दृष्ट्वा सैन्यमभज्यत
BR-09-01-016-065a	विचित्रकवचे तस्मिन्हते मद्रनृपानुजे
BR-09-01-016-065c	हाहाकारं विकुर्वाणाः कुरवो विप्रदुद्रुवुः
BR-09-01-016-066a	शल्यानुजं हतं दृष्ट्वा तावकास्त्यक्तजीविताः
BR-09-01-016-066c	वित्रेसुः पाण्डवभयाद्रजोध्वस्तास्तथा भृशम्
BR-09-01-016-067a	तांस्तथा भज्यतस्त्रस्तान्कौरवान्भरतर्षभ
BR-09-01-016-067c	शिनेर्नप्ता किरन्बाणैरभ्यवर्तत सात्यकिः
BR-09-01-016-068a	तमायान्तं महेष्वासमप्रसह्यं दुरासदम्
BR-09-01-016-068c	हार्दिक्यस्त्वरितो राजन्प्रत्यगृह्णादभीतवत्
BR-09-01-016-069a	तौ समेतौ महात्मानौ वार्ष्णेयावपराजितौ
BR-09-01-016-069c	हार्दिक्यः सात्यकिश्चैव सिंहाविव मदोत्कटौ
BR-09-01-016-070a	इषुभिर्विमलाभासैश्छादयन्तौ परस्परम्
BR-09-01-016-070c	अर्चिर्भिरिव सूर्यस्य दिवाकरसमप्रभौ
BR-09-01-016-071a	चापमार्गबलोद्धूतान्मार्गणान्वृष्णिसिंहयोः
BR-09-01-016-071c	आकाशे समपश्याम पतङ्गानिव शीघ्रगान्
BR-09-01-016-072a	सात्यकिं दशभिर्विद्ध्वा हयांश्चास्य त्रिभिः शरैः
BR-09-01-016-072c	चापमेकेन चिच्छेद हार्दिक्यो नतपर्वणा
BR-09-01-016-073a	तन्निकृत्तं धनुः श्रेष्ठमपास्य शिनिपुङ्गवः
BR-09-01-016-073c	अन्यदादत्त वेगेन वेगवत्तरमायुधम्
BR-09-01-016-074a	तदादाय धनुः श्रेष्ठं वरिष्ठः सर्वधन्विनाम्
BR-09-01-016-074c	हार्दिक्यं दशभिर्बाणैः प्रत्यविध्यत्स्तनान्तरे
BR-09-01-016-075a	ततो रथं युगेषां च छित्त्वा भल्लैः सुसंयतैः
BR-09-01-016-075c	अश्वांस्तस्यावधीत्तूर्णमुभौ च पार्ष्णिसारथी
BR-09-01-016-076a	मद्रराजे हते राजन्विरथे कृतवर्मणि
BR-09-01-016-076c	दुर्योधनबलं सर्वं पुनरासीत्पराङ्मुखम्
BR-09-01-016-077a	तत्परे नावबुध्यन्त सैन्येन रजसा वृते
BR-09-01-016-077c	बलं तु हतभूयिष्ठं तत्तदासीत्पराङ्मुखम्
BR-09-01-016-078a	ततो मुहूर्तात्तेऽपश्यन्रजो भौमं समुत्थितम्
BR-09-01-016-078c	विविधैः शोणितस्रावैः प्रशान्तं पुरुषर्षभ
BR-09-01-016-079a	ततो दुर्योधनो दृष्ट्वा भग्नं स्वबलमन्तिकात्
BR-09-01-016-079c	जवेनापततः पार्थानेकः सर्वानवारयत्
BR-09-01-016-080a	पाण्डवान्सरथान्दृष्ट्वा धृष्टद्युम्नं च पार्षतम्
BR-09-01-016-080c	आनर्तं च दुराधर्षं शितैर्बाणैरवाकिरत्
BR-09-01-016-081a	तं परे नाभ्यवर्तन्त मर्त्या मृत्युमिवागतम्
BR-09-01-016-081c	अथान्यं रथमास्थाय हार्दिक्योऽपि न्यवर्तत
BR-09-01-016-082a	ततो युधिष्ठिरो राजा त्वरमाणो महारथः
BR-09-01-016-082c	चतुर्भिर्निजघानाश्वान्पत्रिभिः कृतवर्मणः
BR-09-01-016-082e	विव्याध गौतमं चापि षड्भिर्भल्लैः सुतेजनैः
BR-09-01-016-083a	अश्वत्थामा ततो राज्ञा हताश्वं विरथीकृतम्
BR-09-01-016-083c	समपोवाह हार्दिक्यं स्वरथेन युधिष्ठिरात्
BR-09-01-016-084a	ततः शारद्वतोऽष्टाभिः प्रत्यविध्यद्युधिष्ठिरम्
BR-09-01-016-084c	विव्याध चाश्वान्निशितैस्तस्याष्टाभिः शिलीमुखैः
BR-09-01-016-085a	एवमेतन्महाराज युद्धशेषमवर्तत
BR-09-01-016-085c	तव दुर्मन्त्रिते राजन्सहपुत्रस्य भारत
BR-09-01-016-086a	तस्मिन्महेष्वासवरे विशस्ते सङ्ग्राममध्ये कुरुपुङ्गवेन
BR-09-01-016-086c	पार्थाः समेताः परमप्रहृष्टाः शङ्खान्प्रदध्मुर्हतमीक्ष्य शल्यम्
BR-09-01-016-087a	युधिष्ठिरं च प्रशशंसुराजौ पुरा सुरा वृत्रवधे यथेन्द्रम्
BR-09-01-016-087c	चक्रुश्च नानाविधवाद्यशब्दान्निनादयन्तो वसुधां समन्तात्
