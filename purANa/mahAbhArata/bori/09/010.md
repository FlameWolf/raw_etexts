001	सञ्जय उवाच
001a	तस्मिन्विलुलिते सैन्ये वध्यमाने परस्परम्
001c	द्रवमाणेषु योधेषु निनदत्सु च दन्तिषु
002a	कूजतां स्तनतां चैव पदातीनां महाहवे
002c	विद्रुतेषु महाराज हयेषु बहुधा तदा
003a	प्रक्षये दारुणे जाते संहारे सर्वदेहिनाम्
003c	नानाशस्त्रसमावापे व्यतिषक्तरथद्विपे
004a	हर्षणे युद्धशौण्डानां भीरूणां भयवर्धने
004c	गाहमानेषु योधेषु परस्परवधैषिषु
005a	प्राणादाने महाघोरे वर्तमाने दुरोदरे
005c	सङ्ग्रामे घोररूपे तु यमराष्ट्रविवर्धने
006a	पाण्डवास्तावकं सैन्यं व्यधमन्निशितैः शरैः
006c	तथैव तावका योधा जघ्नुः पाण्डवसैनिकान्
007a	तस्मिंस्तथा वर्तमाने युद्धे भीरुभयावहे
007c	पूर्वाह्णे चैव सम्प्राप्ते भास्करोदयनं प्रति
008a	लब्धलक्षाः परे राजन्रक्षिताश्च महात्मना
008c	अयोधयंस्तव बलं मृत्युं कृत्वा निवर्तनम्
009a	बलिभिः पाण्डवैर्दृप्तैर्लब्धलक्षैः प्रहारिभिः
009c	कौरव्यसीदत्पृतना मृगीवाग्निसमाकुला
010a	तां दृष्ट्वा सीदतीं सेनां पङ्के गामिव दुर्बलाम्
010c	उज्जिहीर्षुस्तदा शल्यः प्रायात्पाण्डुचमूं प्रति
011a	मद्रराजस्तु सङ्क्रुद्धो गृहीत्वा धनुरुत्तमम्
011c	अभ्यद्रवत सङ्ग्रामे पाण्डवानाततायिनः
012a	पाण्डवाश्च महाराज समरे जितकाशिनः
012c	मद्रराजं समासाद्य विव्यधुर्निशितैः शरैः
013a	ततः शरशतैस्तीक्ष्णैर्मद्रराजो महाबलः
013c	अर्दयामास तां सेनां धर्मराजस्य पश्यतः
014a	प्रादुरासंस्ततो राजन्नानारूपाण्यनेकशः
014c	चचाल शब्दं कुर्वाणा मही चापि सपर्वता
015a	सदण्डशूला दीप्ताग्राः शीर्यमाणाः समन्ततः
015c	उल्का भूमिं दिवः पेतुराहत्य रविमण्डलम्
016a	मृगाश्च माहिषाश्चापि पक्षिणश्च विशां पते
016c	अपसव्यं तदा चक्रुः सेनां ते बहुशो नृप
017a	ततस्तद्युद्धमत्युग्रमभवत्सङ्घचारिणाम्
017c	तथा सर्वाण्यनीकानि सन्निपत्य जनाधिप
017e	अभ्ययुः कौरवा राजन्पाण्डवानामनीकिनीम्
018a	शल्यस्तु शरवर्षेण वर्षन्निव सहस्रदृक्
018c	अभ्यवर्षददीनात्मा कुन्तीपुत्रं युधिष्ठिरम्
019a	भीमसेनं शरैश्चापि रुक्मपुङ्खैः शिलाशितः
019c	द्रौपदेयांस्तथा सर्वान्माद्रीपुत्रौ च पाण्डवौ
020a	धृष्टद्युम्नं च शैनेयं शिखण्डिनमथापि च
020c	एकैकं दशभिर्बाणैर्विव्याध च महाबलः
020e	ततोऽसृजद्बाणवर्षं घर्मान्ते मघवानिव
021a	ततः प्रभद्रका राजन्सोमकाश्च सहस्रशः
021c	पतिताः पात्यमानाश्च दृश्यन्ते शल्यसायकैः
022a	भ्रमराणामिव व्राताः शलभानामिव व्रजाः
022c	ह्रादिन्य इव मेघेभ्यः शल्यस्य न्यपतञ्शराः
023a	द्विरदास्तुरगाश्चार्ताः पत्तयो रथिनस्तथा
023c	शल्यस्य बाणैर्न्यपतन्बभ्रमुर्व्यनदंस्तथा
024a	आविष्ट इव मद्रेशो मन्युना पौरुषेण च
024c	प्राच्छादयदरीन्सङ्ख्ये कालसृष्ट इवान्तकः
024e	विनर्दमानो मद्रेशो मेघह्रादो महाबलः
025a	सा वध्यमाना शल्येन पाण्डवानामनीकिनी
025c	अजातशत्रुं कौन्तेयमभ्यधावद्युधिष्ठिरम्
026a	तां समर्प्य ततः सङ्ख्ये लघुहस्तः शितैः शरैः
026c	शरवर्षेण महता युधिष्ठिरमपीडयत्
027a	तमापतन्तं पत्त्यश्वैः क्रुद्धो राजा युधिष्ठिरः
027c	अवारयच्छरैस्तीक्ष्णैर्मत्तं द्विपमिवाङ्कुशैः
028a	तस्य शल्यः शरं घोरं मुमोचाशीविषोपमम्
028c	सोऽभ्यविध्यन्महात्मानं वेगेनाभ्यपतच्च गाम्
029a	ततो वृकोदरः क्रुद्धः शल्यं विव्याध सप्तभिः
029c	पञ्चभिः सहदेवस्तु नकुलो दशभिः शरैः
030a	द्रौपदेयाश्च शत्रुघ्नं शूरमार्तायनिं शरैः
030c	अभ्यवर्षन्महाभागं मेघा इव महीधरम्
031a	ततो दृष्ट्वा तुद्यमानं शल्यं पार्थैः समन्ततः
031c	कृतवर्मा कृपश्चैव सङ्क्रुद्धावभ्यधावताम्
032a	उलूकश्च पतत्री च शकुनिश्चापि सौबलः
032c	स्मयमानश्च शनकैरश्वत्थामा महारथः
032e	तव पुत्राश्च कार्त्स्न्येन जुगुपुः शल्यमाहवे
033a	भीमसेनं त्रिभिर्विद्ध्वा कृतवर्मा शिलीमुखैः
033c	बाणवर्षेण महता क्रुद्धरूपमवारयत्
034a	धृष्टद्युम्नं कृपः क्रुद्धो बाणवर्षैरपीडयत्
034c	द्रौपदेयांश्च शकुनिर्यमौ च द्रौणिरभ्ययात्
035a	दुर्योधनो युधां श्रेष्ठावाहवे केशवार्जुनौ
035c	समभ्ययादुग्रतेजाः शरैश्चाभ्यहनद्बली
036a	एवं द्वन्द्वशतान्यासंस्त्वदीयानां परैः सह
036c	घोररूपाणि चित्राणि तत्र तत्र विशां पते
037a	ऋश्यवर्णाञ्जघानाश्वान्भोजो भीमस्य संयुगे
037c	सोऽवतीर्य रथोपस्थाद्धताश्वः पाण्डुनन्दनः
037e	कालो दण्डमिवोद्यम्य गदापाणिरयुध्यत
038a	प्रमुखे सहदेवस्य जघानाश्वांश्च मद्रराट्
038c	ततः शल्यस्य तनयं सहदेवोऽसिनावधीत्
039a	गौतमः पुनराचार्यो धृष्टद्युम्नमयोधयत्
039c	असम्भ्रान्तमसम्भ्रान्तो यत्नवान्यत्नवत्तरम्
040a	द्रौपदेयांस्तथा वीरानेकैकं दशभिः शरैः
040c	अविध्यदाचार्यसुतो नातिक्रुद्धः स्मयन्निव
041a	शल्योऽपि राजन्सङ्क्रुद्धो निघ्नन्सोमकपाण्डवान्
041c	पुनरेव शितैर्बाणैर्युधिष्ठिरमपीडयत्
042a	तस्य भीमो रणे क्रुद्धः सन्दष्टदशनच्छदः
042c	विनाशायाभिसन्धाय गदामादत्त वीर्यवान्
043a	यमदण्डप्रतीकाशां कालरात्रिमिवोद्यताम्
043c	गजवाजिमनुष्याणां प्राणान्तकरणीमपि
044a	हेमपट्टपरिक्षिप्तामुल्कां प्रज्वलितामिव
044c	शैक्यां व्यालीमिवात्युग्रां वज्रकल्पामयस्मयीम्
045a	चन्दनागुरुपङ्काक्तां प्रमदामीप्सितामिव
045c	वसामेदोसृगादिग्धां जिह्वां वैवस्वतीमिव
046a	पटुघण्टारवशतां वासवीमशनीमिव
046c	निर्मुक्ताशीविषाकारां पृक्तां गजमदैरपि
047a	त्रासनीं रिपुसैन्यानां स्वसैन्यपरिहर्षिणीम्
047c	मनुष्यलोके विख्यातां गिरिशृङ्गविदारिणीम्
048a	यया कैलासभवने महेश्वरसखं बली
048c	आह्वयामास कौन्तेयः सङ्क्रुद्धमलकाधिपम्
049a	यया मायाविनो दृप्तान्सुबहून्धनदालये
049c	जघान गुह्यकान्क्रुद्धो मन्दारार्थे महाबलः
049e	निवार्यमाणो बहुभिर्द्रौपद्याः प्रियमास्थितः
050a	तां वज्रमणिरत्नौघामष्टाश्रिं वज्रगौरवाम्
050c	समुद्यम्य महाबाहुः शल्यमभ्यद्रवद्रणे
051a	गदया युद्धकुशलस्तया दारुणनादया
051c	पोथयामास शल्यस्य चतुरोऽश्वान्महाजवान्
052a	ततः शल्यो रणे क्रुद्धः पीने वक्षसि तोमरम्
052c	निचखान नदन्वीरो वर्म भित्त्वा च सोऽभ्यगात्
053a	वृकोदरस्त्वसम्भ्रातस्तमेवोद्धृत्य तोमरम्
053c	यन्तारं मद्रराजस्य निर्बिभेद ततो हृदि
054a	स भिन्नवर्मा रुधिरं वमन्वित्रस्तमानसः
054c	पपाताभिमुखो दीनो मद्रराजस्त्वपाक्रमत्
055a	कृतप्रतिकृतं दृष्ट्वा शल्यो विस्मितमानसः
055c	गदामाश्रित्य धीरात्मा प्रत्यमित्रमवैक्षत
056a	ततः सुमनसः पार्था भीमसेनमपूजयन्
056c	तद्दृष्ट्वा कर्म सङ्ग्रामे घोरमक्लिष्टकर्मणः
