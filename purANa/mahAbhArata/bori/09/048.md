09048001	वैशम्पायन उवाच
09048001a	इन्द्रतीर्थं ततो गत्वा यदूनां प्रवरो बली
09048001c	विप्रेभ्यो धनरत्नानि ददौ स्नात्वा यथाविधि
09048002a	तत्र ह्यमरराजोऽसावीजे क्रतुशतेन ह
09048002c	बृहस्पतेश्च देवेशः प्रददौ विपुलं धनम्
09048003a	निरर्गलान्सजारूथ्यान्सर्वान्विविधदक्षिणान्
09048003c	आजहार क्रतूंस्तत्र यथोक्तान्वेदपारगैः
09048004a	तान्क्रतून्भरतश्रेष्ठ शतकृत्वो महाद्युतिः
09048004c	पूरयामास विधिवत्ततः ख्यातः शतक्रतुः
09048005a	तस्य नाम्ना च तत्तीर्थं शिवं पुण्यं सनातनम्
09048005c	इन्द्रतीर्थमिति ख्यातं सर्वपापप्रमोचनम्
09048006a	उपस्पृश्य च तत्रापि विधिवन्मुसलायुधः
09048006c	ब्राह्मणान्पूजयित्वा च पानाच्छादनभोजनैः
09048006e	शुभं तीर्थवरं तस्माद्रामतीर्थं जगाम ह
09048007a	यत्र रामो महाभागो भार्गवः सुमहातपाः
09048007c	असकृत्पृथिवीं सर्वां हतक्षत्रियपुङ्गवाम्
09048008a	उपाध्यायं पुरस्कृत्य कश्यपं मुनिसत्तमम्
09048008c	अयजद्वाजपेयेन सोऽश्वमेधशतेन च
09048008e	प्रददौ दक्षिणार्थं च पृथिवीं वै ससागराम्
09048009a	रामो दत्त्वा धनं तत्र द्विजेभ्यो जनमेजय
09048009c	उपस्पृश्य यथान्यायं पूजयित्वा तथा द्विजान्
09048010a	पुण्ये तीर्थे शुभे देशे वसु दत्त्वा शुभाननः
09048010c	मुनींश्चैवाभिवाद्याथ यमुनातीर्थमागमत्
09048011a	यत्रानयामास तदा राजसूयं महीपते
09048011c	पुत्रोऽदितेर्महाभागो वरुणो वै सितप्रभः
09048012a	तत्र निर्जित्य सङ्ग्रामे मानुषान्दैवतांस्तथा
09048012c	वरं क्रतुं समाजह्रे वरुणः परवीरहा
09048013a	तस्मिन्क्रतुवरे वृत्ते सङ्ग्रामः समजायत
09048013c	देवानां दानवानां च त्रैलोक्यस्य क्षयावहः
09048014a	राजसूये क्रतुश्रेष्ठे निवृत्ते जनमेजय
09048014c	जायते सुमहाघोरः सङ्ग्रामः क्षत्रियान्प्रति
09048015a	सीरायुधस्तदा रामस्तस्मिंस्तीर्थवरे तदा
09048015c	तत्र स्नात्वा च दत्त्वा च द्विजेभ्यो वसु माधवः
09048016a	वनमाली ततो हृष्टः स्तूयमानो द्विजातिभिः
09048016c	तस्मादादित्यतीर्थं च जगाम कमलेक्षणः
09048017a	यत्रेष्ट्वा भगवाञ्ज्योतिर्भास्करो राजसत्तम
09048017c	ज्योतिषामाधिपत्यं च प्रभावं चाभ्यपद्यत
09048018a	तस्या नद्यास्तु तीरे वै सर्वे देवाः सवासवाः
09048018c	विश्वेदेवाः समरुतो गन्धर्वाप्सरसश्च ह
09048019a	द्वैपायनः शुकश्चैव कृष्णश्च मधुसूदनः
09048019c	यक्षाश्च राक्षसाश्चैव पिशाचाश्च विशां पते
09048020a	एते चान्ये च बहवो योगसिद्धाः सहस्रशः
09048020c	तस्मिंस्तीर्थे सरस्वत्याः शिवे पुण्ये परन्तप
09048021a	तत्र हत्वा पुरा विष्णुरसुरौ मधुकैटभौ
09048021c	आप्लुतो भरतश्रेष्ठ तीर्थप्रवर उत्तमे
09048022a	द्वैपायनश्च धर्मात्मा तत्रैवाप्लुत्य भारत
09048022c	सम्प्राप्तः परमं योगं सिद्धिं च परमां गतः
09048023a	असितो देवलश्चैव तस्मिन्नेव महातपाः
09048023c	परमं योगमास्थाय ऋषिर्योगमवाप्तवान्
