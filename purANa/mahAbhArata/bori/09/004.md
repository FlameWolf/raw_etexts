001	सञ्जय उवाच
001a	एवमुक्तस्ततो राजा गौतमेन यशस्विना
001c	निःश्वस्य दीर्घमुष्णं च तूष्णीमासीद्विशां पते
002a	ततो मुहूर्तं स ध्यात्वा धार्तराष्ट्रो महामनाः
002c	कृपं शारद्वतं वाक्यमित्युवाच परन्तपः
003a	यत्किञ्चित्सुहृदा वाच्यं तत्सर्वं श्रावितो ह्यहम्
003c	कृतं च भवता सर्वं प्राणान्सन्त्यज्य युध्यता
004a	गाहमानमनीकानि युध्यमानं महारथैः
004c	पाण्डवैरतितेजोभिर्लोकस्त्वामनुदृष्टवान्
005a	सुहृदा यदिदं वाच्यं भवता श्रावितो ह्यहम्
005c	न मां प्रीणाति तत्सर्वं मुमूर्षोरिव भेषजम्
006a	हेतुकारणसंयुक्तं हितं वचनमुत्तमम्
006c	उच्यमानं महाबाहो न मे विप्राग्र्य रोचते
007a	राज्याद्विनिकृतोऽस्माभिः कथं सोऽस्मासु विश्वसेत्
007c	अक्षद्यूते च नृपतिर्जितोऽस्माभिर्महाधनः
007e	स कथं मम वाक्यानि श्रद्दध्याद्भूय एव तु
008a	तथा दौत्येन सम्प्राप्तः कृष्णः पार्थहिते रतः
008c	प्रलब्धश्च हृषीकेशस्तच्च कर्म विरोधितम्
008e	स च मे वचनं ब्रह्मन्कथमेवाभिमंस्यते
009a	विललाप हि यत्कृष्णा सभामध्ये समेयुषी
009c	न तन्मर्षयते कृष्णो न राज्यहरणं तथा
010a	एकप्राणावुभौ कृष्णावन्योन्यं प्रति संहतौ
010c	पुरा यच्छ्रुतमेवासीदद्य पश्यामि तत्प्रभो
011a	स्वस्रीयं च हतं श्रुत्वा दुःखं स्वपिति केशवः
011c	कृतागसो वयं तस्य स मदर्थं कथं क्षमेत्
012a	अभिमन्योर्विनाशेन न शर्म लभतेऽर्जुनः
012c	स कथं मद्धिते यत्नं प्रकरिष्यति याचितः
013a	मध्यमः पाण्डवस्तीक्ष्णो भीमसेनो महाबलः
013c	प्रतिज्ञातं च तेनोग्रं स भज्येत न सन्नमेत्
014a	उभौ तौ बद्धनिस्त्रिंशावुभौ चाबद्धकङ्कटौ
014c	कृतवैरावुभौ वीरौ यमावपि यमोपमौ
015a	धृष्टद्युम्नः शिखण्डी च कृतवैरौ मया सह
015c	तौ कथं मद्धिते यत्नं प्रकुर्यातां द्विजोत्तम
016a	दुःशासनेन यत्कृष्णा एकवस्त्रा रजस्वला
016c	परिक्लिष्टा सभामध्ये सर्वलोकस्य पश्यतः
017a	तथा विवसनां दीनां स्मरन्त्यद्यापि पाण्डवाः
017c	न निवारयितुं शक्याः सङ्ग्रामात्ते परन्तपाः
018a	यदा च द्रौपदी कृष्णा मद्विनाशाय दुःखिता
018c	उग्रं तेपे तपः कृष्णा भर्तॄणामर्थसिद्धये
018e	स्थण्डिले नित्यदा शेते यावद्वैरस्य यातना
019a	निक्षिप्य मानं दर्पं च वासुदेवसहोदरा
019c	कृष्णायाः प्रेष्यवद्भूत्वा शुश्रूषां कुरुते सदा
020a	इति सर्वं समुन्नद्धं न निर्वाति कथञ्चन
020c	अभिमन्योर्विनाशेन स सन्धेयः कथं मया
021a	कथं च नाम भुक्त्वेमां पृथिवीं सागराम्बराम्
021c	पाण्डवानां प्रसादेन भुञ्जीयां राज्यमल्पकम्
022a	उपर्युपरि राज्ञां वै ज्वलितो भास्करो यथा
022c	युधिष्ठिरं कथं पश्चादनुयास्यामि दासवत्
023a	कथं भुक्त्वा स्वयं भोगान्दत्त्वा दायांश्च पुष्कलान्
023c	कृपणं वर्तयिष्यामि कृपणैः सह जीविकाम्
024a	नाभ्यसूयामि ते वाक्यमुक्तं स्निग्धं हितं त्वया
024c	न तु सन्धिमहं मन्ये प्राप्तकालं कथञ्चन
025a	सुनीतमनुपश्यामि सुयुद्धेन परन्तप
025c	नायं क्लीबयितुं कालः संयोद्धुं काल एव नः
026a	इष्टं मे बहुभिर्यज्ञैर्दत्ता विप्रेषु दक्षिणाः
026c	प्राप्ताः क्रमश्रुता वेदाः शत्रूणां मूर्ध्नि च स्थितम्
027a	भृत्या मे सुभृतास्तात दीनश्चाभ्युद्धृतो जनः
027c	यातानि परराष्ट्राणि स्वराष्ट्रमनुपालितम्
028a	भुक्ताश्च विविधा भोगास्त्रिवर्गः सेवितो मया
028c	पितॄणां गतमानृण्यं क्षत्रधर्मस्य चोभयोः
029a	न ध्रुवं सुखमस्तीह कुतो राज्यं कुतो यशः
029c	इह कीर्तिर्विधातव्या सा च युद्धेन नान्यथा
030a	गृहे यत्क्षत्रियस्यापि निधनं तद्विगर्हितम्
030c	अधर्मः सुमहानेष यच्छय्यामरणं गृहे
031a	अरण्ये यो विमुञ्चेत सङ्ग्रामे वा तनुं नरः
031c	क्रतूनाहृत्य महतो महिमानं स गच्छति
032a	कृपणं विलपन्नार्तो जरयाभिपरिप्लुतः
032c	म्रियते रुदतां मध्ये ज्ञातीनां न स पूरुषः
033a	त्यक्त्वा तु विविधान्भोगान्प्राप्तानां परमां गतिम्
033c	अपीदानीं सुयुद्धेन गच्छेयं सत्सलोकताम्
034a	शूराणामार्यवृत्तानां सङ्ग्रामेष्वनिवर्तिनाम्
034c	धीमतां सत्यसन्धानां सर्वेषां क्रतुयाजिनाम्
035a	शस्त्रावभृथमाप्तानां ध्रुवं वासस्त्रिविष्टपे
035c	मुदा नूनं प्रपश्यन्ति शुभ्रा ह्यप्सरसां गणाः
036a	पश्यन्ति नूनं पितरः पूजिताञ्शक्रसंसदि
036c	अप्सरोभिः परिवृतान्मोदमानांस्त्रिविष्टपे
037a	पन्थानममरैर्यातं शूरैश्चैवानिवर्तिभिः
037c	अपि तैः सङ्गतं मार्गं वयमप्यारुहेमहि
038a	पितामहेन वृद्धेन तथाचार्येण धीमता
038c	जयद्रथेन कर्णेन तथा दुःशासनेन च
039a	घटमाना मदर्थेऽस्मिन्हताः शूरा जनाधिपाः
039c	शेरते लोहिताक्ताङ्गाः पृथिव्यां शरविक्षताः
040a	उत्तमास्त्रविदः शूरा यथोक्तक्रतुयाजिनः
040c	त्यक्त्वा प्राणान्यथान्यायमिन्द्रसद्मसु धिष्ठिताः
041a	तैस्त्वयं रचितः पन्था दुर्गमो हि पुनर्भवेत्
041c	सम्पतद्भिर्महावेगैरितो याद्भिश्च सद्गतिम्
042a	ये मदर्थे हताः शूरास्तेषां कृतमनुस्मरन्
042c	ऋणं तत्प्रतिमुञ्चानो न राज्ये मन आदधे
043a	पातयित्वा वयस्यांश्च भ्रातॄनथ पितामहान्
043c	जीवितं यदि रक्षेयं लोको मां गर्हयेद्ध्रुवम्
044a	कीदृशं च भवेद्राज्यं मम हीनस्य बन्धुभिः
044c	सखिभिश्च सुहृद्भिश्च प्रणिपत्य च पाण्डवम्
045a	सोऽहमेतादृशं कृत्वा जगतोऽस्य पराभवम्
045c	सुयुद्धेन ततः स्वर्गं प्राप्स्यामि न तदन्यथा
046a	एवं दुर्योधनेनोक्तं सर्वे सम्पूज्य तद्वचः
046c	साधु साध्विति राजानं क्षत्रियाः सम्बभाषिरे
047a	पराजयमशोचन्तः कृतचित्ताश्च विक्रमे
047c	सर्वे सुनिश्चिता योद्धुमुदग्रमनसोऽभवन्
048a	ततो वाहान्समाश्वास्य सर्वे युद्धाभिनन्दिनः
048c	ऊने द्वियोजने गत्वा प्रत्यतिष्ठन्त कौरवाः
049a	आकाशे विद्रुमे पुण्ये प्रस्थे हिमवतः शुभे
049c	अरुणां सरस्वतीं प्राप्य पपुः सस्नुश्च तज्जलम्
050a	तव पुत्राः कृतोत्साहाः पर्यवर्तन्त ते ततः
050c	पर्यवस्थाप्य चात्मानमन्योन्येन पुनस्तदा
050e	सर्वे राजन्न्यवर्तन्त क्षत्रियाः कालचोदिताः
