001	सञ्जय उवाच
001a	अस्यतां यतमानानां शूराणामनिवर्तिनाम्
001c	सङ्कल्पमकरोन्मोघं गाण्डीवेन धनञ्जयः
002a	इन्द्राशनिसमस्पर्शानविषह्यान्महौजसः
002c	विसृजन्दृश्यते बाणान्धारा मुञ्चन्निवाम्बुदः
003a	तत्सैन्यं भरतश्रेष्ठ वध्यमानं किरीटिना
003c	सम्प्रदुद्राव सङ्ग्रामात्तव पुत्रस्य पश्यतः
004a	हतधुर्या रथाः केचिद्धतसूतास्तथापरे
004c	भग्नाक्षयुगचक्रेषाः केचिदासन्विशां पते
005a	अन्येषां सायकाः क्षीणास्तथान्ये शरपीडिताः
005c	अक्षता युगपत्केचित्प्राद्रवन्भयपीडिताः
006a	केचित्पुत्रानुपादाय हतभूयिष्ठवाहनाः
006c	विचुक्रुशुः पितॄनन्ये सहायानपरे पुनः
007a	बान्धवांश्च नरव्याघ्र भ्रातॄन्सम्बन्धिनस्तथा
007c	दुद्रुवुः केचिदुत्सृज्य तत्र तत्र विशां पते
008a	बहवोऽत्र भृशं विद्धा मुह्यमाना महारथाः
008c	निष्टनन्तः स्म दृश्यन्ते पार्थबाणहता नराः
009a	तानन्ये रथमारोप्य समाश्वास्य मुहूर्तकम्
009c	विश्रान्ताश्च वितृष्णाश्च पुनर्युद्धाय जग्मिरे
010a	तानपास्य गताः केचित्पुनरेव युयुत्सवः
010c	कुर्वन्तस्तव पुत्रस्य शासनं युद्धदुर्मदाः
011a	पानीयमपरे पीत्वा पर्याश्वास्य च वाहनम्
011c	वर्माणि च समारोप्य केचिद्भरतसत्तम
012a	समाश्वास्यापरे भ्रातॄन्निक्षिप्य शिबिरेऽपि च
012c	पुत्रानन्ये पितॄनन्ये पुनर्युद्धमरोचयन्
013a	सज्जयित्वा रथान्केचिद्यथामुख्यं विशां पते
013c	आप्लुत्य पाण्डवानीकं पुनर्युद्धमरोचयन्
014a	ते शूराः किङ्किणीजालैः समाच्छन्ना बभासिरे
014c	त्रैलोक्यविजये युक्ता यथा दैतेयदानवाः
015a	आगम्य सहसा केचिद्रथैः स्वर्णविभूषितैः
015c	पाण्डवानामनीकेषु धृष्टद्युम्नमयोधयन्
016a	धृष्टद्युम्नोऽपि पाञ्चाल्यः शिखण्डी च महारथः
016c	नाकुलिश्च शतानीको रथानीकमयोधयन्
017a	पाञ्चाल्यस्तु ततः क्रुद्धः सैन्येन महता वृतः
017c	अभ्यद्रवत्सुसंरब्धस्तावकान्हन्तुमुद्यतः
018a	ततस्त्वापततस्तस्य तव पुत्रो जनाधिप
018c	बाणसन्घाननेकान्वै प्रेषयामास भारत
019a	धृष्टद्युम्नस्ततो राजंस्तव पुत्रेण धन्विना
019c	नाराचैर्बहुभिः क्षिप्रं बाह्वोरुरसि चार्पितः
020a	सोऽतिविद्धो महेष्वासस्तोत्त्रार्दित इव द्विपः
020c	तस्याश्वांश्चतुरो बाणैः प्रेषयामास मृत्यवे
020e	सारथेश्चास्य भल्लेन शिरः कायादपाहरत्
021a	ततो दुर्योधनो राजा पृष्ठमारुह्य वाजिनः
021c	अपाक्रामद्धतरथो नातिदूरमरिन्दमः
022a	दृष्ट्वा तु हतविक्रान्तं स्वमनीकं महाबलः
022c	तव पुत्रो महाराज प्रययौ यत्र सौबलः
023a	ततो रथेषु भग्नेषु त्रिसाहस्रा महाद्विपाः
023c	पाण्डवान्रथिनः पञ्च समन्तात्पर्यवारयन्
024a	ते वृताः समरे पञ्च गजानीकेन भारत
024c	अशोभन्त नरव्याघ्रा ग्रहा व्याप्ता घनैरिव
025a	ततोऽर्जुनो महाराज लब्धलक्षो महाभुजः
025c	विनिर्ययौ रथेनैव श्वेताश्वः कृष्णसारथिः
026a	तैः समन्तात्परिवृतः कुञ्जरैः पर्वतोपमैः
026c	नाराचैर्विमलैस्तीक्ष्णैर्गजानीकमपोथयत्
027a	तत्रैकबाणनिहतानपश्याम महागजान्
027c	पतितान्पात्यमानांश्च विभिन्नान्सव्यसाचिना
028a	भीमसेनस्तु तान्दृष्ट्वा नागान्मत्तगजोपमः
028c	करेण गृह्य महतीं गदामभ्यपतद्बली
028e	अवप्लुत्य रथात्तूर्णं दण्डपाणिरिवान्तकः
029a	तमुद्यतगदं दृष्ट्वा पाण्डवानां महारथम्
029c	वित्रेसुस्तावकाः सैन्याः शकृन्मूत्रं प्रसुस्रुवुः
029e	आविग्नं च बलं सर्वं गदाहस्ते वृकोदरे
030a	गदया भीमसेनेन भिन्नकुम्भान्रजस्वलान्
030c	धावमानानपश्याम कुञ्जरान्पर्वतोपमान्
031a	प्रधाव्य कुञ्जरास्ते तु भीमसेनगदाहताः
031c	पेतुरार्तस्वरं कृत्वा छिन्नपक्षा इवाद्रयः
032a	तान्भिन्नकुम्भान्सुबहून्द्रवमाणानितस्ततः
032c	पतमानांश्च सम्प्रेक्ष्य वित्रेसुस्तव सैनिकाः
033a	युधिष्ठिरोऽपि सङ्क्रुद्धो माद्रीपुत्रौ च पाण्डवौ
033c	गृध्रपक्षैः शितैर्बाणैर्जघ्नुर्वै गजयोधिनः
034a	धृष्टद्युम्नस्तु समरे पराजित्य नराधिपम्
034c	अपक्रान्ते तव सुते हयपृष्ठं समाश्रिते
035a	दृष्ट्वा च पाण्डवान्सर्वान्कुञ्जरैः परिवारितान्
035c	धृष्टद्युम्नो महाराज सह सर्वैः प्रभद्रकैः
035e	पुत्रः पाञ्चालराजस्य जिघांसुः कुञ्जरान्ययौ
036a	अदृष्ट्वा तु रथानीके दुर्योधनमरिन्दमम्
036c	अश्वत्थामा कृपश्चैव कृतवर्मा च सात्वतः
036e	अपृच्छन्क्षत्रियांस्तत्र क्व नु दुर्योधनो गतः
037a	अपश्यमाना राजानं वर्तमाने जनक्षये
037c	मन्वाना निहतं तत्र तव पुत्रं महारथाः
037e	विषण्णवदना भूत्वा पर्यपृच्छन्त ते सुतम्
038a	आहुः केचिद्धते सूते प्रयातो यत्र सौबलः
038c	अपरे त्वब्रुवंस्तत्र क्षत्रिया भृशविक्षताः
039a	दुर्योधनेन किं कार्यं द्रक्ष्यध्वं यदि जीवति
039c	युध्यध्वं सहिताः सर्वे किं वो राजा करिष्यति
040a	ते क्षत्रियाः क्षतैर्गात्रैर्हतभूयिष्ठवाहनाः
040c	शरैः सम्पीड्यमानाश्च नातिव्यक्तमिवाब्रुवन्
041a	इदं सर्वं बलं हन्मो येन स्म परिवारिताः
041c	एते सर्वे गजान्हत्वा उपयान्ति स्म पाण्डवाः
042a	श्रुत्वा तु वचनं तेषामश्वत्थामा महाबलः
042c	हित्वा पाञ्चालराजस्य तदनीकं दुरुत्सहम्
043a	कृपश्च कृतवर्मा च प्रययुर्यत्र सौबलः
043c	रथानीकं परित्यज्य शूराः सुदृढधन्विनः
044a	ततस्तेषु प्रयातेषु धृष्टद्युम्नपुरोगमाः
044c	आययुः पाण्डवा राजन्विनिघ्नन्तः स्म तावकान्
045a	दृष्ट्वा तु तानापततः सम्प्रहृष्टान्महारथान्
045c	पराक्रान्तांस्ततो वीरान्निराशाञ्जीविते तदा
045e	विवर्णमुखभूयिष्ठमभवत्तावकं बलम्
046a	परिक्षीणायुधान्दृष्ट्वा तानहं परिवारितान्
046c	राजन्बलेन द्व्यङ्गेन त्यक्त्वा जीवितमात्मनः
047a	आत्मनापञ्चमोऽयुध्यं पाञ्चालस्य बलेन ह
047c	तस्मिन्देशे व्यवस्थाप्य यत्र शारद्वतः स्थितः
048a	सम्प्रयुद्धा वयं पञ्च किरीटिशरपीडिताः
048c	धृष्टद्युम्नं महानीकं तत्र नोऽभूद्रणो महान्
048e	जितास्तेन वयं सर्वे व्यपयाम रणात्ततः
049a	अथापश्यं सात्यकिं तमुपायान्तं महारथम्
049c	रथैश्चतुःशतैर्वीरो मां चाभ्यद्रवदाहवे
050a	धृष्टद्युम्नादहं मुक्तः कथञ्चिच्छ्रान्तवाहनः
050c	पतितो माधवानीकं दुष्कृती नरकं यथा
050e	तत्र युद्धमभूद्घोरं मुहूर्तमतिदारुणम्
051a	सात्यकिस्तु महाबाहुर्मम हत्वा परिच्छदम्
051c	जीवग्राहमगृह्णान्मां मूर्छितं पतितं भुवि
052a	ततो मुहूर्तादिव तद्गजानीकमवध्यत
052c	गदया भीमसेनेन नाराचैरर्जुनेन च
053a	प्रतिपिष्टैर्महानागैः समन्तात्पर्वतोपमैः
053c	नातिप्रसिद्धेव गतिः पाण्डवानामजायत
054a	रथमार्गांस्ततश्चक्रे भीमसेनो महाबलः
054c	पाण्डवानां महाराज व्यपकर्षन्महागजान्
055a	अश्वत्थामा कृपश्चैव कृतवर्मा च सात्वतः
055c	अपश्यन्तो रथानीके दुर्योधनमरिन्दमम्
055e	राजानं मृगयामासुस्तव पुत्रं महारथम्
056a	परित्यज्य च पाञ्चालं प्रयाता यत्र सौबलः
056c	राज्ञोऽदर्शनसंविग्ना वर्तमाने जनक्षये
