BR-09-03-042-001	वैशम्पायन उवाच
BR-09-03-042-001a	सा शप्ता तेन क्रुद्धेन विश्वामित्रेण धीमता
BR-09-03-042-001c	तस्मिंस्तीर्थवरे शुभ्रे शोणितं समुपावहत्
BR-09-03-042-002a	अथाजग्मुस्ततो राजन्राक्षसास्तत्र भारत
BR-09-03-042-002c	तत्र ते शोणितं सर्वे पिबन्तः सुखमासते
BR-09-03-042-003a	तृप्ताश्च सुभृशं तेन सुखिता विगतज्वराः
BR-09-03-042-003c	नृत्यन्तश्च हसन्तश्च यथा स्वर्गजितस्तथा
BR-09-03-042-004a	कस्यचित्त्वथ कालस्य ऋषयः सतपोधनाः
BR-09-03-042-004c	तीर्थयात्रां समाजग्मुः सरस्वत्यां महीपते
BR-09-03-042-005a	तेषु सर्वेषु तीर्थेषु आप्लुत्य मुनिपुंगवाः
BR-09-03-042-005c	प्राप्य प्रीतिं परां चापि तपोलुब्धा विशारदाः
BR-09-03-042-005e	प्रययुर्हि ततो राजन्येन तीर्थं हि तत्तथा
BR-09-03-042-006a	अथागम्य महाभागास्तत्तीर्थं दारुणं तदा
BR-09-03-042-006c	दृष्ट्वा तोयं सरस्वत्याः शोणितेन परिप्लुतम्
BR-09-03-042-006e	पीयमानं च रक्षोभिर्बहुभिर्नृपसत्तम
BR-09-03-042-007a	तान्दृष्ट्वा राक्षसान्राजन्मुनयः संशितव्रताः
BR-09-03-042-007c	परित्राणे सरस्वत्याः परं यत्नं प्रचक्रिरे
BR-09-03-042-008a	ते तु सर्वे महाभागाः समागम्य महाव्रताः
BR-09-03-042-008c	आहूय सरितां श्रेष्ठामिदं वचनमब्रुवन्
BR-09-03-042-009a	कारणं ब्रूहि कल्याणि किमर्थं ते ह्रदो ह्ययम्
BR-09-03-042-009c	एवमाकुलतां यातः श्रुत्वा पास्यामहे वयम्
BR-09-03-042-010a	ततः सा सर्वमाचष्ट यथावृत्तं प्रवेपती
BR-09-03-042-010c	दुःखितामथ तां दृष्ट्वा त ऊचुर्वै तपोधनाः
BR-09-03-042-011a	कारणं श्रुतमस्माभिः शापश्चैव श्रुतोऽनघे
BR-09-03-042-011c	करिष्यन्ति तु यत्प्राप्तं सर्व एव तपोधनाः
BR-09-03-042-012a	एवमुक्त्वा सरिच्छ्रेष्ठामूचुस्तेऽथ परस्परम्
BR-09-03-042-012c	विमोचयामहे सर्वे शापादेतां सरस्वतीम्
BR-09-03-042-013a	तेषां तु वचनादेव प्रकृतिस्था सरस्वती
BR-09-03-042-013c	प्रसन्नसलिला जज्ञे यथा पूर्वं तथैव हि
BR-09-03-042-013e	विमुक्ता च सरिच्छ्रेष्ठा विबभौ सा यथा पुरा
BR-09-03-042-014a	दृष्ट्वा तोयं सरस्वत्या मुनिभिस्तैस्तथा कृतम्
BR-09-03-042-014c	कृताञ्जलीस्ततो राजन्राक्षसाः क्षुधयार्दिताः
BR-09-03-042-014e	ऊचुस्तान्वै मुनीन्सर्वान्कृपायुक्तान्पुनः पुनः
BR-09-03-042-015a	वयं हि क्षुधिताश्चैव धर्माद्धीनाश्च शाश्वतात्
BR-09-03-042-015c	न च नः कामकारोऽयं यद्वयं पापकारिणः
BR-09-03-042-016a	युष्माकं चाप्रसादेन दुष्कृतेन च कर्मणा
BR-09-03-042-016c	पक्षोऽयं वर्धतेऽस्माकं यतः स्म ब्रह्मराक्षसाः
BR-09-03-042-017a	एवं हि वैश्यशूद्राणां क्षत्रियाणां तथैव च
BR-09-03-042-017c	ये ब्राह्मणान्प्रद्विषन्ति ते भवन्तीह राक्षसाः
BR-09-03-042-018a	आचार्यमृत्विजं चैव गुरुं वृद्धजनं तथा
BR-09-03-042-018c	प्राणिनो येऽवमन्यन्ते ते भवन्तीह राक्षसाः
BR-09-03-042-018e	योषितां चैव पापानां योनिदोषेण वर्धते
BR-09-03-042-019a	तत्कुरुध्वमिहास्माकं कारुण्यं द्विजसत्तमाः
BR-09-03-042-019c	शक्ता भवन्तः सर्वेषां लोकानामपि तारणे
BR-09-03-042-020a	तेषां ते मुनयः श्रुत्वा तुष्टुवुस्तां महानदीम्
BR-09-03-042-020c	मोक्षार्थं रक्षसां तेषामूचुः प्रयतमानसाः
BR-09-03-042-021a	क्षुतकीटावपन्नं च यच्चोच्छिष्टाशितं भवेत्
BR-09-03-042-021c	केशावपन्नमाधूतमारुग्णमपि यद्भवेत्
BR-09-03-042-021e	श्वभिः संस्पृष्टमन्नं च भागोऽसौ रक्षसामिह
BR-09-03-042-022a	तस्माज्ज्ञात्वा सदा विद्वानेतान्यन्नानि वर्जयेत्
BR-09-03-042-022c	राक्षसान्नमसौ भुङ्क्ते यो भुङ्क्ते ह्यन्नमीदृशम्
BR-09-03-042-023a	शोधयित्वा ततस्तीर्थमृषयस्ते तपोधनाः
BR-09-03-042-023c	मोक्षार्थं राक्षसानां च नदीं तां प्रत्यचोदयन्
BR-09-03-042-024a	महर्षीणां मतं ज्ञात्वा ततः सा सरितां वरा
BR-09-03-042-024c	अरुणामानयामास स्वां तनुं पुरुषर्षभ
BR-09-03-042-025a	तस्यां ते राक्षसाः स्नात्वा तनूस्त्यक्त्वा दिवं गताः
BR-09-03-042-025c	अरुणायां महाराज ब्रह्महत्यापहा हि सा
BR-09-03-042-026a	एतमर्थमभिज्ञाय देवराजः शतक्रतुः
BR-09-03-042-026c	तस्मिंस्तीर्थवरे स्नात्वा विमुक्तः पाप्मना किल
BR-09-03-042-027	जनमेजय उवाच
BR-09-03-042-027a	किमर्थं भगवाञ्शक्रो ब्रह्महत्यामवाप्तवान्
BR-09-03-042-027c	कथमस्मिंश्च तीर्थे वै आप्लुत्याकल्मषोऽभवत्
BR-09-03-042-028	वैशम्पायन उवाच
BR-09-03-042-028a	शृणुष्वैतदुपाख्यानं यथावृत्तं जनेश्वर
BR-09-03-042-028c	यथा बिभेद समयं नमुचेर्वासवः पुरा
BR-09-03-042-029a	नमुचिर्वासवाद्भीतः सूर्यरश्मिं समाविशत्
BR-09-03-042-029c	तेनेन्द्रः सख्यमकरोत्समयं चेदमब्रवीत्
BR-09-03-042-030a	नार्द्रेण त्वा न शुष्केण न रात्रौ नापि वाहनि
BR-09-03-042-030c	वधिष्याम्यसुरश्रेष्ठ सखे सत्येन ते शपे
BR-09-03-042-031a	एवं स कृत्वा समयं सृष्ट्वा नीहारमीश्वरः
BR-09-03-042-031c	चिच्छेदास्य शिरो राजन्नपां फेनेन वासवः
BR-09-03-042-032a	तच्छिरो नमुचेश्छिन्नं पृष्ठतः शक्रमन्वयात्
BR-09-03-042-032c	हे मित्रहन्पाप इति ब्रुवाणं शक्रमन्तिकात्
BR-09-03-042-033a	एवं स शिरसा तेन चोद्यमानः पुनः पुनः
BR-09-03-042-033c	पितामहाय सन्तप्त एवमर्थं न्यवेदयत्
BR-09-03-042-034a	तमब्रवील्लोकगुरुररुणायां यथाविधि
BR-09-03-042-034c	इष्ट्वोपस्पृश देवेन्द्र ब्रह्महत्यापहा हि सा
BR-09-03-042-035a	इत्युक्तः स सरस्वत्याः कुञ्जे वै जनमेजय
BR-09-03-042-035c	इष्ट्वा यथावद्बलभिदरुणायामुपास्पृशत्
BR-09-03-042-036a	स मुक्तः पाप्मना तेन ब्रह्महत्याकृतेन ह
BR-09-03-042-036c	जगाम संहृष्टमनास्त्रिदिवं त्रिदशेश्वरः
BR-09-03-042-037a	शिरस्तच्चापि नमुचेस्तत्रैवाप्लुत्य भारत
BR-09-03-042-037c	लोकान्कामदुघान्प्राप्तमक्षयान्राजसत्तम
BR-09-03-042-038a	तत्राप्युपस्पृश्य बलो महात्मा दत्त्वा च दानानि पृथग्विधानि
BR-09-03-042-038c	अवाप्य धर्मं परमार्यकर्मा जगाम सोमस्य महत्स तीर्थम्
BR-09-03-042-039a	यत्रायजद्राजसूयेन सोमः साक्षात्पुरा विधिवत्पार्थिवेन्द्र
BR-09-03-042-039c	अत्रिर्धीमान्विप्रमुख्यो बभूव होता यस्मिन्क्रतुमुख्ये महात्मा
BR-09-03-042-040a	यस्यान्तेऽभूत्सुमहान्दानवानां दैतेयानां राक्षसानां च देवैः
BR-09-03-042-040c	स सङ्ग्रामस्तारकाख्यः सुतीव्रो यत्र स्कन्दस्तारकाख्यं जघान
BR-09-03-042-041a	सेनापत्यं लब्धवान्देवतानां महासेनो यत्र दैत्यान्तकर्ता
BR-09-03-042-041c	साक्षाच्चात्र न्यवसत्कार्त्तिकेयः सदा कुमारो यत्र स प्लक्षराजः
