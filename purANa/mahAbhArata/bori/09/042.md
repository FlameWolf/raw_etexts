001	वैशम्पायन उवाच
001a	सा शप्ता तेन क्रुद्धेन विश्वामित्रेण धीमता
001c	तस्मिंस्तीर्थवरे शुभ्रे शोणितं समुपावहत्
002a	अथाजग्मुस्ततो राजन्राक्षसास्तत्र भारत
002c	तत्र ते शोणितं सर्वे पिबन्तः सुखमासते
003a	तृप्ताश्च सुभृशं तेन सुखिता विगतज्वराः
003c	नृत्यन्तश्च हसन्तश्च यथा स्वर्गजितस्तथा
004a	कस्यचित्त्वथ कालस्य ऋषयः सतपोधनाः
004c	तीर्थयात्रां समाजग्मुः सरस्वत्यां महीपते
005a	तेषु सर्वेषु तीर्थेषु आप्लुत्य मुनिपुंगवाः
005c	प्राप्य प्रीतिं परां चापि तपोलुब्धा विशारदाः
005e	प्रययुर्हि ततो राजन्येन तीर्थं हि तत्तथा
006a	अथागम्य महाभागास्तत्तीर्थं दारुणं तदा
006c	दृष्ट्वा तोयं सरस्वत्याः शोणितेन परिप्लुतम्
006e	पीयमानं च रक्षोभिर्बहुभिर्नृपसत्तम
007a	तान्दृष्ट्वा राक्षसान्राजन्मुनयः संशितव्रताः
007c	परित्राणे सरस्वत्याः परं यत्नं प्रचक्रिरे
008a	ते तु सर्वे महाभागाः समागम्य महाव्रताः
008c	आहूय सरितां श्रेष्ठामिदं वचनमब्रुवन्
009a	कारणं ब्रूहि कल्याणि किमर्थं ते ह्रदो ह्ययम्
009c	एवमाकुलतां यातः श्रुत्वा पास्यामहे वयम्
010a	ततः सा सर्वमाचष्ट यथावृत्तं प्रवेपती
010c	दुःखितामथ तां दृष्ट्वा त ऊचुर्वै तपोधनाः
011a	कारणं श्रुतमस्माभिः शापश्चैव श्रुतोऽनघे
011c	करिष्यन्ति तु यत्प्राप्तं सर्व एव तपोधनाः
012a	एवमुक्त्वा सरिच्छ्रेष्ठामूचुस्तेऽथ परस्परम्
012c	विमोचयामहे सर्वे शापादेतां सरस्वतीम्
013a	तेषां तु वचनादेव प्रकृतिस्था सरस्वती
013c	प्रसन्नसलिला जज्ञे यथा पूर्वं तथैव हि
013e	विमुक्ता च सरिच्छ्रेष्ठा विबभौ सा यथा पुरा
014a	दृष्ट्वा तोयं सरस्वत्या मुनिभिस्तैस्तथा कृतम्
014c	कृताञ्जलीस्ततो राजन्राक्षसाः क्षुधयार्दिताः
014e	ऊचुस्तान्वै मुनीन्सर्वान्कृपायुक्तान्पुनः पुनः
015a	वयं हि क्षुधिताश्चैव धर्माद्धीनाश्च शाश्वतात्
015c	न च नः कामकारोऽयं यद्वयं पापकारिणः
016a	युष्माकं चाप्रसादेन दुष्कृतेन च कर्मणा
016c	पक्षोऽयं वर्धतेऽस्माकं यतः स्म ब्रह्मराक्षसाः
017a	एवं हि वैश्यशूद्राणां क्षत्रियाणां तथैव च
017c	ये ब्राह्मणान्प्रद्विषन्ति ते भवन्तीह राक्षसाः
018a	आचार्यमृत्विजं चैव गुरुं वृद्धजनं तथा
018c	प्राणिनो येऽवमन्यन्ते ते भवन्तीह राक्षसाः
018e	योषितां चैव पापानां योनिदोषेण वर्धते
019a	तत्कुरुध्वमिहास्माकं कारुण्यं द्विजसत्तमाः
019c	शक्ता भवन्तः सर्वेषां लोकानामपि तारणे
020a	तेषां ते मुनयः श्रुत्वा तुष्टुवुस्तां महानदीम्
020c	मोक्षार्थं रक्षसां तेषामूचुः प्रयतमानसाः
021a	क्षुतकीटावपन्नं च यच्चोच्छिष्टाशितं भवेत्
021c	केशावपन्नमाधूतमारुग्णमपि यद्भवेत्
021e	श्वभिः संस्पृष्टमन्नं च भागोऽसौ रक्षसामिह
022a	तस्माज्ज्ञात्वा सदा विद्वानेतान्यन्नानि वर्जयेत्
022c	राक्षसान्नमसौ भुङ्क्ते यो भुङ्क्ते ह्यन्नमीदृशम्
023a	शोधयित्वा ततस्तीर्थमृषयस्ते तपोधनाः
023c	मोक्षार्थं राक्षसानां च नदीं तां प्रत्यचोदयन्
024a	महर्षीणां मतं ज्ञात्वा ततः सा सरितां वरा
024c	अरुणामानयामास स्वां तनुं पुरुषर्षभ
025a	तस्यां ते राक्षसाः स्नात्वा तनूस्त्यक्त्वा दिवं गताः
025c	अरुणायां महाराज ब्रह्महत्यापहा हि सा
026a	एतमर्थमभिज्ञाय देवराजः शतक्रतुः
026c	तस्मिंस्तीर्थवरे स्नात्वा विमुक्तः पाप्मना किल
027	जनमेजय उवाच
027a	किमर्थं भगवाञ्शक्रो ब्रह्महत्यामवाप्तवान्
027c	कथमस्मिंश्च तीर्थे वै आप्लुत्याकल्मषोऽभवत्
028	वैशम्पायन उवाच
028a	शृणुष्वैतदुपाख्यानं यथावृत्तं जनेश्वर
028c	यथा बिभेद समयं नमुचेर्वासवः पुरा
029a	नमुचिर्वासवाद्भीतः सूर्यरश्मिं समाविशत्
029c	तेनेन्द्रः सख्यमकरोत्समयं चेदमब्रवीत्
030a	नार्द्रेण त्वा न शुष्केण न रात्रौ नापि वाहनि
030c	वधिष्याम्यसुरश्रेष्ठ सखे सत्येन ते शपे
031a	एवं स कृत्वा समयं सृष्ट्वा नीहारमीश्वरः
031c	चिच्छेदास्य शिरो राजन्नपां फेनेन वासवः
032a	तच्छिरो नमुचेश्छिन्नं पृष्ठतः शक्रमन्वयात्
032c	हे मित्रहन्पाप इति ब्रुवाणं शक्रमन्तिकात्
033a	एवं स शिरसा तेन चोद्यमानः पुनः पुनः
033c	पितामहाय सन्तप्त एवमर्थं न्यवेदयत्
034a	तमब्रवील्लोकगुरुररुणायां यथाविधि
034c	इष्ट्वोपस्पृश देवेन्द्र ब्रह्महत्यापहा हि सा
035a	इत्युक्तः स सरस्वत्याः कुञ्जे वै जनमेजय
035c	इष्ट्वा यथावद्बलभिदरुणायामुपास्पृशत्
036a	स मुक्तः पाप्मना तेन ब्रह्महत्याकृतेन ह
036c	जगाम संहृष्टमनास्त्रिदिवं त्रिदशेश्वरः
037a	शिरस्तच्चापि नमुचेस्तत्रैवाप्लुत्य भारत
037c	लोकान्कामदुघान्प्राप्तमक्षयान्राजसत्तम
038a	तत्राप्युपस्पृश्य बलो महात्मा दत्त्वा च दानानि पृथग्विधानि
038c	अवाप्य धर्मं परमार्यकर्मा जगाम सोमस्य महत्स तीर्थम्
039a	यत्रायजद्राजसूयेन सोमः साक्षात्पुरा विधिवत्पार्थिवेन्द्र
039c	अत्रिर्धीमान्विप्रमुख्यो बभूव होता यस्मिन्क्रतुमुख्ये महात्मा
040a	यस्यान्तेऽभूत्सुमहान्दानवानां दैतेयानां राक्षसानां च देवैः
040c	स सङ्ग्रामस्तारकाख्यः सुतीव्रो यत्र स्कन्दस्तारकाख्यं जघान
041a	सेनापत्यं लब्धवान्देवतानां महासेनो यत्र दैत्यान्तकर्ता
041c	साक्षाच्चात्र न्यवसत्कार्त्तिकेयः सदा कुमारो यत्र स प्लक्षराजः
