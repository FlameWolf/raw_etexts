001	सञ्जय उवाच
001a	ततः क्रुद्धा महाराज सौबलस्य पदानुगाः
001c	त्यक्त्वा जीवितमाक्रन्दे पाण्डवान्पर्यवारयन्
002a	तानर्जुनः प्रत्यगृह्णात्सहदेवजये धृतः
002c	भीमसेनश्च तेजस्वी क्रुद्धाशीविषदर्शनः
003a	शक्त्यृष्टिप्रासहस्तानां सहदेवं जिघांसताम्
003c	सङ्कल्पमकरोन्मोघं गाण्डीवेन धनञ्जयः
004a	प्रगृहीतायुधान्बाहून्योधानामभिधावताम्
004c	भल्लैश्चिच्छेद बीभत्सुः शिरांस्यपि हयानपि
005a	ते हताः प्रत्यपद्यन्त वसुधां विगतासवः
005c	त्वरिता लोकवीरेण प्रहताः सव्यसाचिना
006a	ततो दुर्योधनो राजा दृष्ट्वा स्वबलसङ्क्षयम्
006c	हतशेषान्समानीय क्रुद्धो रथशतान्विभो
007a	कुञ्जरांश्च हयांश्चैव पादातांश्च परन्तप
007c	उवाच सहितान्सर्वान्धार्तराष्ट्र इदं वचः
008a	समासाद्य रणे सर्वान्पाण्डवान्ससुहृद्गणान्
008c	पाञ्चाल्यं चापि सबलं हत्वा शीघ्रं निवर्तत
009a	तस्य ते शिरसा गृह्य वचनं युद्धदुर्मदाः
009c	प्रत्युद्ययू रणे पार्थांस्तव पुत्रस्य शासनात्
010a	तानभ्यापततः शीघ्रं हतशेषान्महारणे
010c	शरैराशीविषाकारैः पाण्डवाः समवाकिरन्
011a	तत्सैन्यं भरतश्रेष्ठ मुहूर्तेन महात्मभिः
011c	अवध्यत रणं प्राप्य त्रातारं नाभ्यविन्दत
011e	प्रतिष्ठमानं तु भयान्नावतिष्ठत दंशितम्
012a	अश्वैर्विपरिधावद्भिः सैन्येन रजसा वृते
012c	न प्राज्ञायन्त समरे दिशश्च प्रदिशस्तथा
013a	ततस्तु पाण्डवानीकान्निःसृत्य बहवो जनाः
013c	अभ्यघ्नंस्तावकान्युद्धे मुहूर्तादिव भारत
013e	ततो निःशेषमभवत्तत्सैन्यं तव भारत
014a	अक्षौहिण्यः समेतास्तु तव पुत्रस्य भारत
014c	एकादश हता युद्धे ताः प्रभो पाण्डुसृञ्जयैः
015a	तेषु राजसहस्रेषु तावकेषु महात्मसु
015c	एको दुर्योधनो राजन्नदृश्यत भृशं क्षतः
016a	ततो वीक्ष्य दिशः सर्वा दृष्ट्वा शून्यां च मेदिनीम्
016c	विहीनः सर्वयोधैश्च पाण्डवान्वीक्ष्य संयुगे
017a	मुदितान्सर्वसिद्धार्थान्नर्दमानान्समन्ततः
017c	बाणशब्दरवांश्चैव श्रुत्वा तेषां महात्मनाम्
018a	दुर्योधनो महाराज कश्मलेनाभिसंवृतः
018c	अपयाने मनश्चक्रे विहीनबलवाहनः
019	धृतराष्ट्र उवाच
019a	निहते मामके सैन्ये निःशेषे शिबिरे कृते
019c	पाण्डवानां बलं सूत किं नु शेषमभूत्तदा
019e	एतन्मे पृच्छतो ब्रूहि कुशलो ह्यसि सञ्जय
020a	यच्च दुर्योधनो मन्दः कृतवांस्तनयो मम
020c	बलक्षयं तथा दृष्ट्वा स एकः पृथिवीपतिः
021	सञ्जय उवाच
021a	रथानां द्वे सहस्रे तु सप्त नागशतानि च
021c	पञ्च चाश्वसहस्राणि पत्तीनां च शतं शताः
022a	एतच्छेषमभूद्राजन्पाण्डवानां महद्बलम्
022c	परिगृह्य हि यद्युद्धे धृष्टद्युम्नो व्यवस्थितः
023a	एकाकी भरतश्रेष्ठ ततो दुर्योधनो नृपः
023c	नापश्यत्समरे कञ्चित्सहायं रथिनां वरः
024a	नर्दमानान्परांश्चैव स्वबलस्य च सङ्क्षयम्
024c	हतं स्वहयमुत्सृज्य प्राङ्मुखः प्राद्रवद्भयात्
025a	एकादशचमूभर्ता पुत्रो दुर्योधनस्तव
025c	गदामादाय तेजस्वी पदातिः प्रस्थितो ह्रदम्
026a	नातिदूरं ततो गत्वा पद्भ्यामेव नराधिपः
026c	सस्मार वचनं क्षत्तुर्धर्मशीलस्य धीमतः
027a	इदं नूनं महाप्राज्ञो विदुरो दृष्टवान्पुरा
027c	महद्वैशसमस्माकं क्षत्रियाणां च संयुगे
028a	एवं विचिन्तयानस्तु प्रविविक्षुर्ह्रदं नृपः
028c	दुःखसन्तप्तहृदयो दृष्ट्वा राजन्बलक्षयम्
029a	पाण्डवाश्च महाराज धृष्टद्युम्नपुरोगमाः
029c	अभ्यधावन्त सङ्क्रुद्धास्तव राजन्बलं प्रति
030a	शक्त्यृष्टिप्रासहस्तानां बलानामभिगर्जताम्
030c	सङ्कल्पमकरोन्मोघं गाण्डीवेन धनञ्जयः
031a	तान्हत्वा निशितैर्बाणैः सामात्यान्सह बन्धुभिः
031c	रथे श्वेतहये तिष्ठन्नर्जुनो बह्वशोभत
032a	सुबलस्य हते पुत्रे सवाजिरथकुञ्जरे
032c	महावनमिव छिन्नमभवत्तावकं बलम्
033a	अनेकशतसाहस्रे बले दुर्योधनस्य ह
033c	नान्यो महारथो राजञ्जीवमानो व्यदृश्यत
034a	द्रोणपुत्रादृते वीरात्तथैव कृतवर्मणः
034c	कृपाच्च गौतमाद्राजन्पार्थिवाच्च तवात्मजात्
035a	धृष्टद्युम्नस्तु मां दृष्ट्वा हसन्सात्यकिमब्रवीत्
035c	किमनेन गृहीतेन नानेनार्थोऽस्ति जीवता
036a	धृष्टद्युम्नवचः श्रुत्वा शिनेर्नप्ता महारथः
036c	उद्यम्य निशितं खड्गं हन्तुं मामुद्यतस्तदा
037a	तमागम्य महाप्राज्ञः कृष्णद्वैपायनोऽब्रवीत्
037c	मुच्यतां सञ्जयो जीवन्न हन्तव्यः कथञ्चन
038a	द्वैपायनवचः श्रुत्वा शिनेर्नप्ता कृताञ्जलिः
038c	ततो मामब्रवीन्मुक्त्वा स्वस्ति सञ्जय साधय
039a	अनुज्ञातस्त्वहं तेन न्यस्तवर्मा निरायुधः
039c	प्रातिष्ठं येन नगरं सायाह्ने रुधिरोक्षितः
040a	क्रोशमात्रमपक्रान्तं गदापाणिमवस्थितम्
040c	एकं दुर्योधनं राजन्नपश्यं भृशविक्षतम्
041a	स तु मामश्रुपूर्णाक्षो नाशक्नोदभिवीक्षितुम्
041c	उपप्रैक्षत मां दृष्ट्वा तदा दीनमवस्थितम्
042a	तं चाहमपि शोचन्तं दृष्ट्वैकाकिनमाहवे
042c	मुहूर्तं नाशकं वक्तुं किञ्चिद्दुःखपरिप्लुतः
043a	ततोऽस्मै तदहं सर्वमुक्तवान्ग्रहणं तदा
043c	द्वैपायनप्रसादाच्च जीवतो मोक्षमाहवे
044a	मुहूर्तमिव च ध्यात्वा प्रतिलभ्य च चेतनाम्
044c	भ्रातॄंश्च सर्वसैन्यानि पर्यपृच्छत मां ततः
045a	तस्मै तदहमाचक्षं सर्वं प्रत्यक्षदर्शिवान्
045c	भ्रातॄंश्च निहतान्सर्वान्सैन्यं च विनिपातितम्
046a	त्रयः किल रथाः शिष्टास्तावकानां नराधिप
046c	इति प्रस्थानकाले मां कृष्णद्वैपायनोऽब्रवीत्
047a	स दीर्घमिव निःश्वस्य विप्रेक्ष्य च पुनः पुनः
047c	अंसे मां पाणिना स्पृष्ट्वा पुत्रस्ते पर्यभाषत
048a	त्वदन्यो नेह सङ्ग्रामे कश्चिज्जीवति सञ्जय
048c	द्वितीयं नेह पश्यामि ससहायाश्च पाण्डवाः
049a	ब्रूयाः सञ्जय राजानं प्रज्ञाचक्षुषमीश्वरम्
049c	दुर्योधनस्तव सुतः प्रविष्टो ह्रदमित्युत
050a	सुहृद्भिस्तादृशैर्हीनः पुत्रैर्भ्रातृभिरेव च
050c	पाण्डवैश्च हृते राज्ये को नु जीवति मादृशः
051a	आचक्षेथाः सर्वमिदं मां च मुक्तं महाहवात्
051c	अस्मिंस्तोयह्रदे सुप्तं जीवन्तं भृशविक्षतम्
052a	एवमुक्त्वा महाराज प्राविशत्तं ह्रदं नृपः
052c	अस्तम्भयत तोयं च मायया मनुजाधिपः
053a	तस्मिन्ह्रदं प्रविष्टे तु त्रीन्रथाञ्श्रान्तवाहनान्
053c	अपश्यं सहितानेकस्तं देशं समुपेयुषः
054a	कृपं शारद्वतं वीरं द्रौणिं च रथिनां वरम्
054c	भोजं च कृतवर्माणं सहिताञ्शरविक्षतान्
055a	ते सर्वे मामभिप्रेक्ष्य तूर्णमश्वानचोदयन्
055c	उपयाय च मामूचुर्दिष्ट्या जीवसि सञ्जय
056a	अपृच्छंश्चैव मां सर्वे पुत्रं तव जनाधिपम्
056c	कच्चिद्दुर्योधनो राजा स नो जीवति सञ्जय
057a	आख्यातवानहं तेभ्यस्तदा कुशलिनं नृपम्
057c	तच्चैव सर्वमाचक्षं यन्मां दुर्योधनोऽब्रवीत्
057e	ह्रदं चैवाहमाचष्ट यं प्रविष्टो नराधिपः
058a	अश्वत्थामा तु तद्राजन्निशम्य वचनं मम
058c	तं ह्रदं विपुलं प्रेक्ष्य करुणं पर्यदेवयत्
059a	अहो धिङ्न स जानाति जीवतोऽस्मान्नराधिपः
059c	पर्याप्ता हि वयं तेन सह योधयितुं परान्
060a	ते तु तत्र चिरं कालं विलप्य च महारथाः
060c	प्राद्रवन्रथिनां श्रेष्ठा दृष्ट्वा पाण्डुसुतान्रणे
061a	ते तु मां रथमारोप्य कृपस्य सुपरिष्कृतम्
061c	सेनानिवेशमाजग्मुर्हतशेषास्त्रयो रथाः
062a	तत्र गुल्माः परित्रस्ताः सूर्ये चास्तमिते सति
062c	सर्वे विचुक्रुशुः श्रुत्वा पुत्राणां तव सङ्क्षयम्
063a	ततो वृद्धा महाराज योषितां रक्षणो नराः
063c	राजदारानुपादाय प्रययुर्नगरं प्रति
064a	तत्र विक्रोशतीनां च रुदतीनां च सर्वशः
064c	प्रादुरासीन्महाञ्शब्दः श्रुत्वा तद्बलसङ्क्षयम्
065a	ततस्ता योषितो राजन्क्रन्दन्त्यो वै मुहुर्मुहुः
065c	कुरर्य इव शब्देन नादयन्त्यो महीतलम्
066a	आजघ्नुः करजैश्चापि पाणिभिश्च शिरांस्युत
066c	लुलुवुश्च तदा केशान्क्रोशन्त्यस्तत्र तत्र ह
067a	हाहाकारविनादिन्यो विनिघ्नन्त्य उरांसि च
067c	क्रोशन्त्यस्तत्र रुरुदुः क्रन्दमाना विशां पते
068a	ततो दुर्योधनामात्याः साश्रुकण्ठा भृशातुराः
068c	राजदारानुपादाय प्रययुर्नगरं प्रति
069a	वेत्रजर्झरहस्ताश्च द्वाराध्यक्षा विशां पते
069c	शयनीयानि शुभ्राणि स्पर्ध्यास्तरणवन्ति च
069e	समादाय ययुस्तूर्णं नगरं दाररक्षिणः
070a	आस्थायाश्वतरीयुक्तान्स्यन्दनानपरे जनाः
070c	स्वान्स्वान्दारानुपादाय प्रययुर्नगरं प्रति
071a	अदृष्टपूर्वा या नार्यो भास्करेणापि वेश्मसु
071c	ददृशुस्ता महाराज जना यान्तीः पुरं प्रति
072a	ताः स्त्रियो भरतश्रेष्ठ सौकुमार्यसमन्विताः
072c	प्रययुर्नगरं तूर्णं हतस्वजनबान्धवाः
073a	आ गोपालाविपालेभ्यो द्रवन्तो नगरं प्रति
073c	ययुर्मनुष्याः सम्भ्रान्ता भीमसेनभयार्दिताः
074a	अपि चैषां भयं तीव्रं पार्थेभ्योऽभूत्सुदारुणम्
074c	प्रेक्षमाणास्तदान्योन्यमाधावन्नगरं प्रति
075a	तस्मिंस्तदा वर्तमाने विद्रवे भृशदारुणे
075c	युयुत्सुः शोकसम्मूढः प्राप्तकालमचिन्तयत्
076a	जितो दुर्योधनः सङ्ख्ये पाण्डवैर्भीमविक्रमैः
076c	एकादशचमूभर्ता भ्रातरश्चास्य सूदिताः
076e	हताश्च कुरवः सर्वे भीष्मद्रोणपुरःसराः
077a	अहमेको विमुक्तस्तु भाग्ययोगाद्यदृच्छया
077c	विद्रुतानि च सर्वाणि शिबिराणि समन्ततः
078a	दुर्योधनस्य सचिवा ये केचिदवशेषिताः
078c	राजदारानुपादाय व्यधावन्नगरं प्रति
079a	प्राप्तकालमहं मन्ये प्रवेशं तैः सहाभिभो
079c	युधिष्ठिरमनुज्ञाप्य भीमसेनं तथैव च
080a	एतमर्थं महाबाहुरुभयोः स न्यवेदयत्
080c	तस्य प्रीतोऽभवद्राजा नित्यं करुणवेदिता
080e	परिष्वज्य महाबाहुर्वैश्यापुत्रं व्यसर्जयत्
081a	ततः स रथमास्थाय द्रुतमश्वानचोदयत्
081c	असम्भावितवांश्चापि राजदारान्पुरं प्रति
082a	तैश्चैव सहितः क्षिप्रमस्तं गच्छति भास्करे
082c	प्रविष्टो हास्तिनपुरं बाष्पकण्ठोऽश्रुलोचनः
083a	अपश्यत महाप्राज्ञं विदुरं साश्रुलोचनम्
083c	राज्ञः समीपान्निष्क्रान्तं शोकोपहतचेतसम्
084a	तमब्रवीत्सत्यधृतिः प्रणतं त्वग्रतः स्थितम्
084c	अस्मिन्कुरुक्षये वृत्ते दिष्ट्या त्वं पुत्र जीवसि
085a	विना राज्ञः प्रवेशाद्वै किमसि त्वमिहागतः
085c	एतन्मे कारणं सर्वं विस्तरेण निवेदय
086	युयुत्सुरुवाच
086a	निहते शकुनौ तात सज्ञातिसुतबान्धवे
086c	हतशेषपरीवारो राजा दुर्योधनस्ततः
086e	स्वकं स हयमुत्सृज्य प्राङ्मुखः प्राद्रवद्भयात्
087a	अपक्रान्ते तु नृपतौ स्कन्धावारनिवेशनात्
087c	भयव्याकुलितं सर्वं प्राद्रवन्नगरं प्रति
088a	ततो राज्ञः कलत्राणि भ्रातॄणां चास्य सर्वशः
088c	वाहनेषु समारोप्य स्त्र्यध्यक्षाः प्राद्रवन्भयात्
089a	ततोऽहं समनुज्ञाप्य राजानं सहकेशवम्
089c	प्रविष्टो हास्तिनपुरं रक्षँल्लोकाद्धि वाच्यताम्
090a	एतच्छ्रुत्वा तु वचनं वैश्यापुत्रेण भाषितम्
090c	प्राप्तकालमिति ज्ञात्वा विदुरः सर्वधर्मवित्
090e	अपूजयदमेयात्मा युयुत्सुं वाक्यकोविदम्
091a	प्राप्तकालमिदं सर्वं भवतो भरतक्षये
091c	अद्य त्वमिह विश्रान्तः श्वोऽभिगन्ता युधिष्ठिरम्
092a	एतावदुक्त्वा वचनं विदुरः सर्वधर्मवित्
092c	युयुत्सुं समनुज्ञाप्य प्रविवेश नृपक्षयम्
092e	युयुत्सुरपि तां रात्रिं स्वगृहे न्यवसत्तदा
