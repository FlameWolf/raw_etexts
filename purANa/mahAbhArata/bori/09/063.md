001	धृतराष्ट्र उवाच
001a	अधिष्ठितः पदा मूर्ध्नि भग्नसक्थो महीं गतः
001c	शौटीरमानी पुत्रो मे कान्यभाषत सञ्जय
002a	अत्यर्थं कोपनो राजा जातवैरश्च पाण्डुषु
002c	व्यसनं परमं प्राप्तः किमाह परमाहवे
003	सञ्जय उवाच
003a	शृणु राजन्प्रवक्ष्यामि यथावृत्तं नराधिप
003c	राज्ञा यदुक्तं भग्नेन तस्मिन्व्यसन आगते
004a	भग्नसक्थो नृपो राजन्पांसुना सोऽवगुण्ठितः
004c	यमयन्मूर्धजांस्तत्र वीक्ष्य चैव दिशो दश
005a	केशान्नियम्य यत्नेन निःश्वसन्नुरगो यथा
005c	संरम्भाश्रुपरीताभ्यां नेत्राभ्यामभिवीक्ष्य माम्
006a	बाहू धरण्यां निष्पिष्य मुहुर्मत्त इव द्विपः
006c	प्रकीर्णान्मूर्धजान्धुन्वन्दन्तैर्दन्तानुपस्पृशन्
006e	गर्हयन्पाण्डवं ज्येष्ठं निःश्वस्येदमथाब्रवीत्
007a	भीष्मे शान्तनवे नाथे कर्णे चास्त्रभृतां वरे
007c	गौतमे शकुनौ चापि द्रोणे चास्त्रभृतां वरे
008a	अश्वत्थाम्नि तथा शल्ये शूरे च कृतवर्मणि
008c	इमामवस्थां प्राप्तोऽस्मि कालो हि दुरतिक्रमः
009a	एकादशचमूभर्ता सोऽहमेतां दशां गतः
009c	कालं प्राप्य महाबाहो न कश्चिदतिवर्तते
010a	आख्यातव्यं मदीयानां येऽस्मिञ्जीवन्ति सङ्गरे
010c	यथाहं भीमसेनेन व्युत्क्रम्य समयं हतः
011a	बहूनि सुनृशंसानि कृतानि खलु पाण्डवैः
011c	भूरिश्रवसि कर्णे च भीष्मे द्रोणे च श्रीमति
012a	इदं चाकीर्तिजं कर्म नृशंसैः पाण्डवैः कृतम्
012c	येन ते सत्सु निर्वेदं गमिष्यन्तीति मे मतिः
013a	का प्रीतिः सत्त्वयुक्तस्य कृत्वोपधिकृतं जयम्
013c	को वा समयभेत्तारं बुधः सम्मन्तुमर्हति
014a	अधर्मेण जयं लब्ध्वा को नु हृष्येत पण्डितः
014c	यथा संहृष्यते पापः पाण्डुपुत्रो वृकोदरः
015a	किं नु चित्रमतस्त्वद्य भग्नसक्थस्य यन्मम
015c	क्रुद्धेन भीमसेनेन पादेन मृदितं शिरः
016a	प्रतपन्तं श्रिया जुष्टं वर्तमानं च बन्धुषु
016c	एवं कुर्यान्नरो यो हि स वै सञ्जय पूजितः
017a	अभिज्ञौ क्षत्रधर्मस्य मम माता पिता च मे
017c	तौ हि सञ्जय दुःखार्तौ विज्ञाप्यौ वचनान्मम
018a	इष्टं भृत्या भृताः सम्यग्भूः प्रशास्ता ससागरा
018c	मूर्ध्नि स्थितममित्राणां जीवतामेव सञ्जय
019a	दत्ता दाया यथाशक्ति मित्राणां च प्रियं कृतम्
019c	अमित्रा बाधिताः सर्वे को नु स्वन्ततरो मया
020a	यातानि परराष्ट्राणि नृपा भुक्ताश्च दासवत्
020c	प्रियेभ्यः प्रकृतं साधु को नु स्वन्ततरो मया
021a	मानिता बान्धवाः सर्वे मान्यः सम्पूजितो जनः
021c	त्रितयं सेवितं सर्वं को नु स्वन्ततरो मया
022a	आज्ञप्तं नृपमुख्येषु मानः प्राप्तः सुदुर्लभः
022c	आजानेयैस्तथा यातं को नु स्वन्ततरो मया
023a	अधीतं विधिवद्दत्तं प्राप्तमायुर्निरामयम्
023c	स्वधर्मेण जिता लोकाः को नु स्वन्ततरो मया
024a	दिष्ट्या नाहं जितः सङ्ख्ये परान्प्रेष्यवदाश्रितः
024c	दिष्ट्या मे विपुला लक्ष्मीर्मृते त्वन्यं गता विभो
025a	यदिष्टं क्षत्रबन्धूनां स्वधर्ममनुतिष्ठताम्
025c	निधनं तन्मया प्राप्तं को नु स्वन्ततरो मया
026a	दिष्ट्या नाहं परावृत्तो वैरात्प्राकृतवज्जितः
026c	दिष्ट्या न विमतिं काञ्चिद्भजित्वा तु पराजितः
027a	सुप्तं वाथ प्रमत्तं वा यथा हन्याद्विषेण वा
027c	एवं व्युत्क्रान्तधर्मेण व्युत्क्रम्य समयं हतः
028a	अश्वत्थामा महाभागः कृतवर्मा च सात्वतः
028c	कृपः शारद्वतश्चैव वक्तव्या वचनान्मम
029a	अधर्मेण प्रवृत्तानां पाण्डवानामनेकशः
029c	विश्वासं समयघ्नानां न यूयं गन्तुमर्हथ
030a	वातिकांश्चाब्रवीद्राजा पुत्रस्ते सत्यविक्रमः
030c	अधर्माद्भीमसेनेन निहतोऽहं यथा रणे
031a	सोऽहं द्रोणं स्वर्गगतं शल्यकर्णावुभौ तथा
031c	वृषसेनं महावीर्यं शकुनिं चापि सौबलम्
032a	जलसन्धं महावीर्यं भगदत्तं च पार्थिवम्
032c	सौमदत्तिं महेष्वासं सैन्धवं च जयद्रथम्
033a	दुःशासनपुरोगांश्च भ्रातॄनात्मसमांस्तथा
033c	दौःशासनिं च विक्रान्तं लक्ष्मणं चात्मजावुभौ
034a	एतांश्चान्यांश्च सुबहून्मदीयांश्च सहस्रशः
034c	पृष्ठतोऽनुगमिष्यामि सार्थहीन इवाध्वगः
035a	कथं भ्रातॄन्हताञ्श्रुत्वा भर्तारं च स्वसा मम
035c	रोरूयमाणा दुःखार्ता दुःशला सा भविष्यति
036a	स्नुषाभिः प्रस्नुषाभिश्च वृद्धो राजा पिता मम
036c	गान्धारीसहितः क्रोशन्कां गतिं प्रतिपत्स्यते
037a	नूनं लक्ष्मणमातापि हतपुत्रा हतेश्वरा
037c	विनाशं यास्यति क्षिप्रं कल्याणी पृथुलोचना
038a	यदि जानाति चार्वाकः परिव्राड्वाग्विशारदः
038c	करिष्यति महाभागो ध्रुवं सोऽपचितिं मम
039a	समन्तपञ्चके पुण्ये त्रिषु लोकेषु विश्रुते
039c	अहं निधनमासाद्य लोकान्प्राप्स्यामि शाश्वतान्
040a	ततो जनसहस्राणि बाष्पपूर्णानि मारिष
040c	प्रलापं नृपतेः श्रुत्वा विद्रवन्ति दिशो दश
041a	ससागरवना घोरा पृथिवी सचराचरा
041c	चचालाथ सनिर्ह्रादा दिशश्चैवाविलाभवन्
042a	ते द्रोणपुत्रमासाद्य यथावृत्तं न्यवेदयन्
042c	व्यवहारं गदायुद्धे पार्थिवस्य च घातनम्
043a	तदाख्याय ततः सर्वे द्रोणपुत्रस्य भारत
043c	ध्यात्वा च सुचिरं कालं जग्मुरार्ता यथागतम्
