BR-09-04-063-001	धृतराष्ट्र उवाच
BR-09-04-063-001a	अधिष्ठितः पदा मूर्ध्नि भग्नसक्थो महीं गतः
BR-09-04-063-001c	शौटीरमानी पुत्रो मे कान्यभाषत सञ्जय
BR-09-04-063-002a	अत्यर्थं कोपनो राजा जातवैरश्च पाण्डुषु
BR-09-04-063-002c	व्यसनं परमं प्राप्तः किमाह परमाहवे
BR-09-04-063-003	सञ्जय उवाच
BR-09-04-063-003a	शृणु राजन्प्रवक्ष्यामि यथावृत्तं नराधिप
BR-09-04-063-003c	राज्ञा यदुक्तं भग्नेन तस्मिन्व्यसन आगते
BR-09-04-063-004a	भग्नसक्थो नृपो राजन्पांसुना सोऽवगुण्ठितः
BR-09-04-063-004c	यमयन्मूर्धजांस्तत्र वीक्ष्य चैव दिशो दश
BR-09-04-063-005a	केशान्नियम्य यत्नेन निःश्वसन्नुरगो यथा
BR-09-04-063-005c	संरम्भाश्रुपरीताभ्यां नेत्राभ्यामभिवीक्ष्य माम्
BR-09-04-063-006a	बाहू धरण्यां निष्पिष्य मुहुर्मत्त इव द्विपः
BR-09-04-063-006c	प्रकीर्णान्मूर्धजान्धुन्वन्दन्तैर्दन्तानुपस्पृशन्
BR-09-04-063-006e	गर्हयन्पाण्डवं ज्येष्ठं निःश्वस्येदमथाब्रवीत्
BR-09-04-063-007a	भीष्मे शान्तनवे नाथे कर्णे चास्त्रभृतां वरे
BR-09-04-063-007c	गौतमे शकुनौ चापि द्रोणे चास्त्रभृतां वरे
BR-09-04-063-008a	अश्वत्थाम्नि तथा शल्ये शूरे च कृतवर्मणि
BR-09-04-063-008c	इमामवस्थां प्राप्तोऽस्मि कालो हि दुरतिक्रमः
BR-09-04-063-009a	एकादशचमूभर्ता सोऽहमेतां दशां गतः
BR-09-04-063-009c	कालं प्राप्य महाबाहो न कश्चिदतिवर्तते
BR-09-04-063-010a	आख्यातव्यं मदीयानां येऽस्मिञ्जीवन्ति सङ्गरे
BR-09-04-063-010c	यथाहं भीमसेनेन व्युत्क्रम्य समयं हतः
BR-09-04-063-011a	बहूनि सुनृशंसानि कृतानि खलु पाण्डवैः
BR-09-04-063-011c	भूरिश्रवसि कर्णे च भीष्मे द्रोणे च श्रीमति
BR-09-04-063-012a	इदं चाकीर्तिजं कर्म नृशंसैः पाण्डवैः कृतम्
BR-09-04-063-012c	येन ते सत्सु निर्वेदं गमिष्यन्तीति मे मतिः
BR-09-04-063-013a	का प्रीतिः सत्त्वयुक्तस्य कृत्वोपधिकृतं जयम्
BR-09-04-063-013c	को वा समयभेत्तारं बुधः सम्मन्तुमर्हति
BR-09-04-063-014a	अधर्मेण जयं लब्ध्वा को नु हृष्येत पण्डितः
BR-09-04-063-014c	यथा संहृष्यते पापः पाण्डुपुत्रो वृकोदरः
BR-09-04-063-015a	किं नु चित्रमतस्त्वद्य भग्नसक्थस्य यन्मम
BR-09-04-063-015c	क्रुद्धेन भीमसेनेन पादेन मृदितं शिरः
BR-09-04-063-016a	प्रतपन्तं श्रिया जुष्टं वर्तमानं च बन्धुषु
BR-09-04-063-016c	एवं कुर्यान्नरो यो हि स वै सञ्जय पूजितः
BR-09-04-063-017a	अभिज्ञौ क्षत्रधर्मस्य मम माता पिता च मे
BR-09-04-063-017c	तौ हि सञ्जय दुःखार्तौ विज्ञाप्यौ वचनान्मम
BR-09-04-063-018a	इष्टं भृत्या भृताः सम्यग्भूः प्रशास्ता ससागरा
BR-09-04-063-018c	मूर्ध्नि स्थितममित्राणां जीवतामेव सञ्जय
BR-09-04-063-019a	दत्ता दाया यथाशक्ति मित्राणां च प्रियं कृतम्
BR-09-04-063-019c	अमित्रा बाधिताः सर्वे को नु स्वन्ततरो मया
BR-09-04-063-020a	यातानि परराष्ट्राणि नृपा भुक्ताश्च दासवत्
BR-09-04-063-020c	प्रियेभ्यः प्रकृतं साधु को नु स्वन्ततरो मया
BR-09-04-063-021a	मानिता बान्धवाः सर्वे मान्यः सम्पूजितो जनः
BR-09-04-063-021c	त्रितयं सेवितं सर्वं को नु स्वन्ततरो मया
BR-09-04-063-022a	आज्ञप्तं नृपमुख्येषु मानः प्राप्तः सुदुर्लभः
BR-09-04-063-022c	आजानेयैस्तथा यातं को नु स्वन्ततरो मया
BR-09-04-063-023a	अधीतं विधिवद्दत्तं प्राप्तमायुर्निरामयम्
BR-09-04-063-023c	स्वधर्मेण जिता लोकाः को नु स्वन्ततरो मया
BR-09-04-063-024a	दिष्ट्या नाहं जितः सङ्ख्ये परान्प्रेष्यवदाश्रितः
BR-09-04-063-024c	दिष्ट्या मे विपुला लक्ष्मीर्मृते त्वन्यं गता विभो
BR-09-04-063-025a	यदिष्टं क्षत्रबन्धूनां स्वधर्ममनुतिष्ठताम्
BR-09-04-063-025c	निधनं तन्मया प्राप्तं को नु स्वन्ततरो मया
BR-09-04-063-026a	दिष्ट्या नाहं परावृत्तो वैरात्प्राकृतवज्जितः
BR-09-04-063-026c	दिष्ट्या न विमतिं काञ्चिद्भजित्वा तु पराजितः
BR-09-04-063-027a	सुप्तं वाथ प्रमत्तं वा यथा हन्याद्विषेण वा
BR-09-04-063-027c	एवं व्युत्क्रान्तधर्मेण व्युत्क्रम्य समयं हतः
BR-09-04-063-028a	अश्वत्थामा महाभागः कृतवर्मा च सात्वतः
BR-09-04-063-028c	कृपः शारद्वतश्चैव वक्तव्या वचनान्मम
BR-09-04-063-029a	अधर्मेण प्रवृत्तानां पाण्डवानामनेकशः
BR-09-04-063-029c	विश्वासं समयघ्नानां न यूयं गन्तुमर्हथ
BR-09-04-063-030a	वातिकांश्चाब्रवीद्राजा पुत्रस्ते सत्यविक्रमः
BR-09-04-063-030c	अधर्माद्भीमसेनेन निहतोऽहं यथा रणे
BR-09-04-063-031a	सोऽहं द्रोणं स्वर्गगतं शल्यकर्णावुभौ तथा
BR-09-04-063-031c	वृषसेनं महावीर्यं शकुनिं चापि सौबलम्
BR-09-04-063-032a	जलसन्धं महावीर्यं भगदत्तं च पार्थिवम्
BR-09-04-063-032c	सौमदत्तिं महेष्वासं सैन्धवं च जयद्रथम्
BR-09-04-063-033a	दुःशासनपुरोगांश्च भ्रातॄनात्मसमांस्तथा
BR-09-04-063-033c	दौःशासनिं च विक्रान्तं लक्ष्मणं चात्मजावुभौ
BR-09-04-063-034a	एतांश्चान्यांश्च सुबहून्मदीयांश्च सहस्रशः
BR-09-04-063-034c	पृष्ठतोऽनुगमिष्यामि सार्थहीन इवाध्वगः
BR-09-04-063-035a	कथं भ्रातॄन्हताञ्श्रुत्वा भर्तारं च स्वसा मम
BR-09-04-063-035c	रोरूयमाणा दुःखार्ता दुःशला सा भविष्यति
BR-09-04-063-036a	स्नुषाभिः प्रस्नुषाभिश्च वृद्धो राजा पिता मम
BR-09-04-063-036c	गान्धारीसहितः क्रोशन्कां गतिं प्रतिपत्स्यते
BR-09-04-063-037a	नूनं लक्ष्मणमातापि हतपुत्रा हतेश्वरा
BR-09-04-063-037c	विनाशं यास्यति क्षिप्रं कल्याणी पृथुलोचना
BR-09-04-063-038a	यदि जानाति चार्वाकः परिव्राड्वाग्विशारदः
BR-09-04-063-038c	करिष्यति महाभागो ध्रुवं सोऽपचितिं मम
BR-09-04-063-039a	समन्तपञ्चके पुण्ये त्रिषु लोकेषु विश्रुते
BR-09-04-063-039c	अहं निधनमासाद्य लोकान्प्राप्स्यामि शाश्वतान्
BR-09-04-063-040a	ततो जनसहस्राणि बाष्पपूर्णानि मारिष
BR-09-04-063-040c	प्रलापं नृपतेः श्रुत्वा विद्रवन्ति दिशो दश
BR-09-04-063-041a	ससागरवना घोरा पृथिवी सचराचरा
BR-09-04-063-041c	चचालाथ सनिर्ह्रादा दिशश्चैवाविलाभवन्
BR-09-04-063-042a	ते द्रोणपुत्रमासाद्य यथावृत्तं न्यवेदयन्
BR-09-04-063-042c	व्यवहारं गदायुद्धे पार्थिवस्य च घातनम्
BR-09-04-063-043a	तदाख्याय ततः सर्वे द्रोणपुत्रस्य भारत
BR-09-04-063-043c	ध्यात्वा च सुचिरं कालं जग्मुरार्ता यथागतम्
