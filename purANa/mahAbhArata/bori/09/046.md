09046001	जनमेजय उवाच
09046001a	अत्यद्भुतमिदं ब्रह्मञ्श्रुतवानस्मि तत्त्वतः
09046001c	अभिषेकं कुमारस्य विस्तरेण यथाविधि
09046002a	यच्छ्रुत्वा पूतमात्मानं विजानामि तपोधन
09046002c	प्रहृष्टानि च रोमाणि प्रसन्नं च मनो मम
09046003a	अभिषेकं कुमारस्य दैत्यानां च वधं तथा
09046003c	श्रुत्वा मे परमा प्रीतिर्भूयः कौतूहलं हि मे
09046004a	अपां पतिः कथं ह्यस्मिन्नभिषिक्तः सुरासुरैः
09046004c	तन्मे ब्रूहि महाप्राज्ञ कुशलो ह्यसि सत्तम
09046005	वैशम्पायन उवाच
09046005a	शृणु राजन्निदं चित्रं पूर्वकल्पे यथातथम्
09046005c	आदौ कृतयुगे तस्मिन्वर्तमाने यथाविधि
09046005e	वरुणं देवताः सर्वाः समेत्येदमथाब्रुवन्
09046006a	यथास्मान्सुरराट्शक्रो भयेभ्यः पाति सर्वदा
09046006c	तथा त्वमपि सर्वासां सरितां वै पतिर्भव
09046007a	वासश्च ते सदा देव सागरे मकरालये
09046007c	समुद्रोऽयं तव वशे भविष्यति नदीपतिः
09046008a	सोमेन सार्धं च तव हानिवृद्धी भविष्यतः
09046008c	एवमस्त्विति तान्देवान्वरुणो वाक्यमब्रवीत्
09046009a	समागम्य ततः सर्वे वरुणं सागरालयम्
09046009c	अपां पतिं प्रचक्रुर्हि विधिदृष्टेन कर्मणा
09046010a	अभिषिच्य ततो देवा वरुणं यादसां पतिम्
09046010c	जग्मुः स्वान्येव स्थानानि पूजयित्वा जलेश्वरम्
09046011a	अभिषिक्तस्ततो देवैर्वरुणोऽपि महायशाः
09046011c	सरितः सागरांश्चैव नदांश्चैव सरांसि च
09046011e	पालयामास विधिना यथा देवाञ्शतक्रतुः
09046012a	ततस्तत्राप्युपस्पृश्य दत्त्वा च विविधं वसु
09046012c	अग्नितीर्थं महाप्राज्ञः स जगाम प्रलम्बहा
09046012e	नष्टो न दृश्यते यत्र शमीगर्भे हुताशनः
09046013a	लोकालोकविनाशे च प्रादुर्भूते तदानघ
09046013c	उपतस्थुर्महात्मानं सर्वलोकपितामहम्
09046014a	अग्निः प्रनष्टो भगवान्कारणं च न विद्महे
09046014c	सर्वलोकक्षयो मा भूत्सम्पादयतु नोऽनलम्
09046015	जनमेजय उवाच
09046015a	किमर्थं भगवानग्निः प्रनष्टो लोकभावनः
09046015c	विज्ञातश्च कथं देवैस्तन्ममाचक्ष्व तत्त्वतः
09046016	वैशम्पायन उवाच
09046016a	भृगोः शापाद्भृशं भीतो जातवेदाः प्रतापवान्
09046016c	शमीगर्भमथासाद्य ननाश भगवांस्ततः
09046017a	प्रनष्टे तु तदा वह्नौ देवाः सर्वे सवासवाः
09046017c	अन्वेषन्त तदा नष्टं ज्वलनं भृशदुःखिताः
09046018a	ततोऽग्नितीर्थमासाद्य शमीगर्भस्थमेव हि
09046018c	ददृशुर्ज्वलनं तत्र वसमानं यथाविधि
09046019a	देवाः सर्वे नरव्याघ्र बृहस्पतिपुरोगमाः
09046019c	ज्वलनं तं समासाद्य प्रीताभूवन्सवासवाः
09046019e	पुनर्यथागतं जग्मुः सर्वभक्षश्च सोऽभवत्
09046020a	भृगोः शापान्महीपाल यदुक्तं ब्रह्मवादिना
09046020c	तत्राप्याप्लुत्य मतिमान्ब्रह्मयोनिं जगाम ह
09046021a	ससर्ज भगवान्यत्र सर्वलोकपितामहः
09046021c	तत्राप्लुत्य ततो ब्रह्मा सह देवैः प्रभुः पुरा
09046021e	ससर्ज चान्नानि तथा देवतानां यथाविधि
09046022a	तत्र स्नात्वा च दत्त्वा च वसूनि विविधानि च
09046022c	कौबेरं प्रययौ तीर्थं तत्र तप्त्वा महत्तपः
09046022e	धनाधिपत्यं सम्प्राप्तो राजन्नैलबिलः प्रभुः
09046023a	तत्रस्थमेव तं राजन्धनानि निधयस्तथा
09046023c	उपतस्थुर्नरश्रेष्ठ तत्तीर्थं लाङ्गली ततः
09046023e	गत्वा स्नात्वा च विधिवद्ब्राह्मणेभ्यो धनं ददौ
09046024a	ददृशे तत्र तत्स्थानं कौबेरे काननोत्तमे
09046024c	पुरा यत्र तपस्तप्तं विपुलं सुमहात्मना
09046025a	यत्र राज्ञा कुबेरेण वरा लब्धाश्च पुष्कलाः
09046025c	धनाधिपत्यं सख्यं च रुद्रेणामिततेजसा
09046026a	सुरत्वं लोकपालत्वं पुत्रं च नलकूबरम्
09046026c	यत्र लेभे महाबाहो धनाधिपतिरञ्जसा
09046027a	अभिषिक्तश्च तत्रैव समागम्य मरुद्गणैः
09046027c	वाहनं चास्य तद्दत्तं हंसयुक्तं मनोरमम्
09046027e	विमानं पुष्पकं दिव्यं नैरृतैश्वर्यमेव च
09046028a	तत्राप्लुत्य बलो राजन्दत्त्वा दायांश्च पुष्कलान्
09046028c	जगाम त्वरितो रामस्तीर्थं श्वेतानुलेपनः
09046029a	निषेवितं सर्वसत्त्वैर्नाम्ना बदरपाचनम्
09046029c	नानर्तुकवनोपेतं सदापुष्पफलं शुभम्
