001	ऋषय ऊचुः
001a	प्रजापतेरुत्तरवेदिरुच्यते सनातना राम समन्तपञ्चकम्
001c	समीजिरे यत्र पुरा दिवौकसो वरेण सत्रेण महावरप्रदाः
002a	पुरा च राजर्षिवरेण धीमता बहूनि वर्षाण्यमितेन तेजसा
002c	प्रकृष्टमेतत्कुरुणा महात्मना ततः कुरुक्षेत्रमितीह पप्रथे
003	राम उवाच
003a	किमर्थं कुरुणा कृष्टं क्षेत्रमेतन्महात्मना
003c	एतदिच्छाम्यहं श्रोतुं कथ्यमानं तपोधनाः
004	ऋषय ऊचुः
004a	पुरा किल कुरुं राम कृषन्तं सततोत्थितम्
004c	अभ्येत्य शक्रस्त्रिदिवात्पर्यपृच्छत कारणम्
005a	किमिदं वर्तते राजन्प्रयत्नेन परेण च
005c	राजर्षे किमभिप्रेतं येनेयं कृष्यते क्षितिः
006	कुरुरुवाच
006a	इह ये पुरुषाः क्षेत्रे मरिष्यन्ति शतक्रतो
006c	ते गमिष्यन्ति सुकृताँल्लोकान्पापविवर्जितान्
007a	अवहस्य ततः शक्रो जगाम त्रिदिवं प्रभुः
007c	राजर्षिरप्यनिर्विण्णः कर्षत्येव वसुन्धराम्
008a	आगम्यागम्य चैवैनं भूयो भूयोऽवहस्य च
008c	शतक्रतुरनिर्विण्णं पृष्ट्वा पृष्ट्वा जगाम ह
009a	यदा तु तपसोग्रेण चकर्ष वसुधां नृपः
009c	ततः शक्रोऽब्रवीद्देवान्राजर्षेर्यच्चिकीर्षितम्
010a	तच्छ्रुत्वा चाब्रुवन्देवाः सहस्राक्षमिदं वचः
010c	वरेण च्छन्द्यतां शक्र राजर्षिर्यदि शक्यते
011a	यदि ह्यत्र प्रमीता वै स्वर्गं गच्छन्ति मानवाः
011c	अस्माननिष्ट्वा क्रतुभिर्भागो नो न भविष्यति
012a	आगम्य च ततः शक्रस्तदा राजर्षिमब्रवीत्
012c	अलं खेदेन भवतः क्रियतां वचनं मम
013a	मानवा ये निराहारा देहं त्यक्ष्यन्त्यतन्द्रिताः
013c	युधि वा निहताः सम्यगपि तिर्यग्गता नृप
014a	ते स्वर्गभाजो राजेन्द्र भवन्त्विति महामते
014c	तथास्त्विति ततो राजा कुरुः शक्रमुवाच ह
015a	ततस्तमभ्यनुज्ञाप्य प्रहृष्टेनान्तरात्मना
015c	जगाम त्रिदिवं भूयः क्षिप्रं बलनिषूदनः
016a	एवमेतद्यदुश्रेष्ठ कृष्टं राजर्षिणा पुरा
016c	शक्रेण चाप्यनुज्ञातं पुण्यं प्राणान्विमुञ्चताम्
017a	अपि चात्र स्वयं शक्रो जगौ गाथां सुराधिपः
017c	कुरुक्षेत्रे निबद्धां वै तां शृणुष्व हलायुध
018a	पांसवोऽपि कुरुक्षेत्राद्वायुना समुदीरिताः
018c	अपि दुष्कृतकर्माणं नयन्ति परमां गतिम्
019a	सुरर्षभा ब्राह्मणसत्तमाश्च तथा नृगाद्या नरदेवमुख्याः
019c	इष्ट्वा महार्हैः क्रतुभिर्नृसिंह सन्न्यस्य देहान्सुगतिं प्रपन्नाः
020a	तरन्तुकारन्तुकयोर्यदन्तरं रामह्रदानां च मचक्रुकस्य
020c	एतत्कुरुक्षेत्रसमन्तपञ्चकं प्रजापतेरुत्तरवेदिरुच्यते
021a	शिवं महत्पुण्यमिदं दिवौकसां सुसम्मतं स्वर्गगुणैः समन्वितम्
021c	अतश्च सर्वेऽपि वसुंधराधिपा हता गमिष्यन्ति महात्मनां गतिम्
