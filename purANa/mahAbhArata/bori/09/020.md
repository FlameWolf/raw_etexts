001	सञ्जय उवाच
001a	तस्मिंस्तु निहते शूरे शाल्वे समितिशोभने
001c	तवाभज्यद्बलं वेगाद्वातेनेव महाद्रुमः
002a	तत्प्रभग्नं बलं दृष्ट्वा कृतवर्मा महारथः
002c	दधार समरे शूरः शत्रुसैन्यं महाबलः
003a	सन्निवृत्तास्तु ते शूरा दृष्ट्वा सात्वतमाहवे
003c	शैलोपमं स्थितं राजन्कीर्यमाणं शरैर्युधि
004a	ततः प्रववृते युद्धं कुरूणां पाण्डवैः सह
004c	निवृत्तानां महाराज मृत्युं कृत्वा निवर्तनम्
005a	तत्राश्चर्यमभूद्युद्धं सात्वतस्य परैः सह
005c	यदेको वारयामास पाण्डुसेनां दुरासदाम्
006a	तेषामन्योन्यसुहृदां कृते कर्मणि दुष्करे
006c	सिंहनादः प्रहृष्टानां दिवःस्पृक्सुमहानभूत्
007a	तेन शब्देन वित्रस्तान्पाञ्चालान्भरतर्षभ
007c	शिनेर्नप्ता महाबाहुरन्वपद्यत सात्यकिः
008a	स समासाद्य राजानं क्षेमधूर्तिं महाबलम्
008c	सप्तभिर्निशितैर्बाणैरनयद्यमसादनम्
009a	तमायान्तं महाबाहुं प्रवपन्तं शिताञ्शरान्
009c	जवेनाभ्यपतद्धीमान्हार्दिक्यः शिनिपुङ्गवम्
010a	तौ सिंहाविव नर्दन्तौ धन्विनौ रथिनां वरौ
010c	अन्योन्यमभ्यधावेतां शस्त्रप्रवरधारिणौ
011a	पाण्डवाः सह पाञ्चालैर्योधाश्चान्ये नृपोत्तमाः
011c	प्रेक्षकाः समपद्यन्त तयोः पुरुषसिंहयोः
012a	नाराचैर्वत्सदन्तैश्च वृष्ण्यन्धकमहारथौ
012c	अभिजघ्नतुरन्योन्यं प्रहृष्टाविव कुञ्जरौ
013a	चरन्तौ विविधान्मार्गान्हार्दिक्यशिनिपुङ्गवौ
013c	मुहुरन्तर्दधाते तौ बाणवृष्ट्या परस्परम्
014a	चापवेगबलोद्धूतान्मार्गणान्वृष्णिसिंहयोः
014c	आकाशे समपश्याम पतङ्गानिव शीघ्रगान्
015a	तमेकं सत्यकर्माणमासाद्य हृदिकात्मजः
015c	अविध्यन्निशितैर्बाणैश्चतुर्भिश्चतुरो हयान्
016a	स दीर्घबाहुः सङ्क्रुद्धस्तोत्त्रार्दित इव द्विपः
016c	अष्टाभिः कृतवर्माणमविध्यत्परमेषुभिः
017a	ततः पूर्णायतोत्सृष्टैः कृतवर्मा शिलाशितैः
017c	सात्यकिं त्रिभिराहत्य धनुरेकेन चिच्छिदे
018a	निकृत्तं तद्धनुःश्रेष्ठमपास्य शिनिपुङ्गवः
018c	अन्यदादत्त वेगेन शैनेयः सशरं धनुः
019a	तदादाय धनुःश्रेष्ठं वरिष्ठः सर्वधन्विनाम्
019c	आरोप्य च महावीर्यो महाबुद्धिर्महाबलः
020a	अमृष्यमाणो धनुषश्छेदनं कृतवर्मणा
020c	कुपितोऽतिरथः शीघ्रं कृतवर्माणमभ्ययात्
021a	ततः सुनिशितैर्बाणैर्दशभिः शिनिपुङ्गवः
021c	जघान सूतमश्वांश्च ध्वजं च कृतवर्मणः
022a	ततो राजन्महेष्वासः कृतवर्मा महारथः
022c	हताश्वसूतं सम्प्रेक्ष्य रथं हेमपरिष्कृतम्
023a	रोषेण महताविष्टः शूलमुद्यम्य मारिष
023c	चिक्षेप भुजवेगेन जिघांसुः शिनिपुङ्गवम्
024a	तच्छूलं सात्वतो ह्याजौ निर्भिद्य निशितैः शरैः
024c	चूर्णितं पातयामास मोहयन्निव माधवम्
024e	ततोऽपरेण भल्लेन हृद्येनं समताडयत्
025a	स युद्धे युयुधानेन हताश्वो हतसारथिः
025c	कृतवर्मा कृतास्त्रेण धरणीमन्वपद्यत
026a	तस्मिन्सात्यकिना वीरे द्वैरथे विरथीकृते
026c	समपद्यत सर्वेषां सैन्यानां सुमहद्भयम्
027a	पुत्रस्य तव चात्यर्थं विषादः समपद्यत
027c	हतसूते हताश्वे च विरथे कृतवर्मणि
028a	हताश्वं च समालक्ष्य हतसूतमरिन्दमम्
028c	अभ्यधावत्कृपो राजञ्जिघांसुः शिनिपुङ्गवम्
029a	तमारोप्य रथोपस्थे मिषतां सर्वधन्विनाम्
029c	अपोवाह महाबाहुस्तूर्णमायोधनादपि
030a	शैनेयेऽधिष्ठिते राजन्विरथे कृतवर्मणि
030c	दुर्योधनबलं सर्वं पुनरासीत्पराङ्मुखम्
031a	तत्परे नावबुध्यन्त सैन्येन रजसावृते
031c	तावकाः प्रद्रुता राजन्दुर्योधनमृते नृपम्
032a	दुर्योधनस्तु सम्प्रेक्ष्य भग्नं स्वबलमन्तिकात्
032c	जवेनाभ्यपतत्तूर्णं सर्वांश्चैको न्यवारयत्
033a	पाण्डूंश्च सर्वान्सङ्क्रुद्धो धृष्टद्युम्नं च पार्षतम्
033c	शिखण्डिनं द्रौपदेयान्पाञ्चालानां च ये गणाः
034a	केकयान्सोमकांश्चैव पाञ्चालांश्चैव मारिष
034c	असम्भ्रमं दुराधर्षः शितैरस्त्रैरवारयत्
035a	अतिष्ठदाहवे यत्तः पुत्रस्तव महाबलः
035c	यथा यज्ञे महानग्निर्मन्त्रपूतः प्रकाशयन्
036a	तं परे नाभ्यवर्तन्त मर्त्या मृत्युमिवाहवे
036c	अथान्यं रथमास्थाय हार्दिक्यः समपद्यत
