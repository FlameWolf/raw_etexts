001	सञ्जय उवाच
001a	वर्तमाने तथा युद्धे घोररूपे भयानके
001c	अभज्यत बलं तत्र तव पुत्रस्य पाण्डवैः
002a	तांस्तु यत्नेन महता सन्निवार्य महारथान्
002c	पुत्रस्ते योधयामास पाण्डवानामनीकिनीम्
003a	निवृत्ताः सहसा योधास्तव पुत्रप्रियैषिणः
003c	सन्निवृत्तेषु तेष्वेवं युद्धमासीत्सुदारुणम्
004a	तावकानां परेषां च देवासुररणोपमम्
004c	परेषां तव सैन्ये च नासीत्कश्चित्पराङ्मुखः
005a	अनुमानेन युध्यन्ते सञ्ज्ञाभिश्च परस्परम्
005c	तेषां क्षयो महानासीद्युध्यतामितरेतरम्
006a	ततो युधिष्ठिरो राजा क्रोधेन महता युतः
006c	जिगीषमाणः सङ्ग्रामे धार्तराष्ट्रान्सराजकान्
007a	त्रिभिः शारद्वतं विद्ध्वा रुक्मपुङ्खैः शिलाशितैः
007c	चतुर्भिर्निजघानाश्वान्कल्याणान्कृतवर्मणः
008a	अश्वत्थामा तु हार्दिक्यमपोवाह यशस्विनम्
008c	अथ शारद्वतोऽष्टाभिः प्रत्यविध्यद्युधिष्ठिरम्
009a	ततो दुर्योधनो राजा रथान्सप्तशतान्रणे
009c	प्रेषयद्यत्र राजासौ धर्मपुत्रो युधिष्ठिरः
010a	ते रथा रथिभिर्युक्ता मनोमारुतरंहसः
010c	अभ्यद्रवन्त सङ्ग्रामे कौन्तेयस्य रथं प्रति
011a	ते समन्तान्महाराज परिवार्य युधिष्ठिरम्
011c	अदृश्यं सायकैश्चक्रुर्मेघा इव दिवाकरम्
012a	नामृष्यन्त सुसंरब्धाः शिखण्डिप्रमुखा रथाः
012c	रथैरग्र्यजवैर्युक्तैः किङ्किणीजालसंवृतैः
012e	आजग्मुरभिरक्षन्तः कुन्तीपुत्रं युधिष्ठिरम्
013a	ततः प्रववृते रौद्रः सङ्ग्रामः शोणितोदकः
013c	पाण्डवानां कुरूणां च यमराष्ट्रविवर्धनः
014a	रथान्सप्तशतान्हत्वा कुरूणामाततायिनाम्
014c	पाण्डवाः सह पाञ्चालैः पुनरेवाभ्यवारयन्
015a	तत्र युद्धं महच्चासीत्तव पुत्रस्य पाण्डवैः
015c	न च नस्तादृशं दृष्टं नैव चापि परिश्रुतम्
016a	वर्तमाने तथा युद्धे निर्मर्यादे समन्ततः
016c	वध्यमानेषु योधेषु तावकेष्वितरेषु च
017a	निनदत्सु च योधेषु शङ्खवर्यैश्च पूरितैः
017c	उत्कृष्टैः सिंहनादैश्च गर्जितेन च धन्विनाम्
018a	अतिप्रवृद्धे युद्धे च छिद्यमानेषु मर्मसु
018c	धावमानेषु योधेषु जयगृद्धिषु मारिष
019a	संहारे सर्वतो जाते पृथिव्यां शोकसम्भवे
019c	बह्वीनामुत्तमस्त्रीणां सीमन्तोद्धरणे तथा
020a	निर्मर्यादे तथा युद्धे वर्तमाने सुदारुणे
020c	प्रादुरासन्विनाशाय तदोत्पाताः सुदारुणाः
020e	चचाल शब्दं कुर्वाणा सपर्वतवना मही
021a	सदण्डाः सोल्मुका राजञ्शीर्यमाणाः समन्ततः
021c	उल्काः पेतुर्दिवो भूमावाहत्य रविमण्डलम्
022a	विष्वग्वाताः प्रादुरासन्नीचैः शर्करवर्षिणः
022c	अश्रूणि मुमुचुर्नागा वेपथुश्चास्पृशद्भृशम्
023a	एतान्घोराननादृत्य समुत्पातान्सुदारुणान्
023c	पुनर्युद्धाय सम्मन्त्र्य क्षत्रियास्तस्थुरव्यथाः
023e	रमणीये कुरुक्षेत्रे पुण्ये स्वर्गं यियासवः
024a	ततो गान्धारराजस्य पुत्रः शकुनिरब्रवीत्
024c	युध्यध्वमग्रतो यावत्पृष्ठतो हन्मि पाण्डवान्
025a	ततो नः सम्प्रयातानां मद्रयोधास्तरस्विनः
025c	हृष्टाः किलकिलाशब्दमकुर्वन्तापरे तथा
026a	अस्मांस्तु पुनरासाद्य लब्धलक्षा दुरासदाः
026c	शरासनानि धुन्वन्तः शरवर्षैरवाकिरन्
027a	ततो हतं परैस्तत्र मद्रराजबलं तदा
027c	दुर्योधनबलं दृष्ट्वा पुनरासीत्पराङ्मुखम्
028a	गान्धारराजस्तु पुनर्वाक्यमाह ततो बली
028c	निवर्तध्वमधर्मज्ञा युध्यध्वं किं सृतेन वः
029a	अनीकं दशसाहस्रमश्वानां भरतर्षभ
029c	आसीद्गान्धारराजस्य विमलप्रासयोधिनाम्
030a	बलेन तेन विक्रम्य वर्तमाने जनक्षये
030c	पृष्ठतः पाण्डवानीकमभ्यघ्नन्निशितैः शरैः
031a	तदभ्रमिव वातेन क्षिप्यमाणं समन्ततः
031c	अभज्यत महाराज पाण्डूनां सुमहद्बलम्
032a	ततो युधिष्ठिरः प्रेक्ष्य भग्नं स्वबलमन्तिकात्
032c	अभ्यचोदयदव्यग्रः सहदेवं महाबलम्
033a	असौ सुबलपुत्रो नो जघनं पीड्य दंशितः
033c	सेनां निसूदयन्त्येष पश्य पाण्डव दुर्मतिम्
034a	गच्छ त्वं द्रौपदेयाश्च शकुनिं सौबलं जहि
034c	रथानीकमहं रक्ष्ये पाञ्चालसहितोऽनघ
035a	गच्छन्तु कुञ्जराः सर्वे वाजिनश्च सह त्वया
035c	पादाताश्च त्रिसाहस्राः शकुनिं सौबलं जहि
036a	ततो गजाः सप्तशताश्चापपाणिभिरास्थिताः
036c	पञ्च चाश्वसहस्राणि सहदेवश्च वीर्यवान्
037a	पादाताश्च त्रिसाहस्रा द्रौपदेयाश्च सर्वशः
037c	रणे ह्यभ्यद्रवंस्ते तु शकुनिं युद्धदुर्मदम्
038a	ततस्तु सौबलो राजन्नभ्यतिक्रम्य पाण्डवान्
038c	जघान पृष्ठतः सेनां जयगृध्रः प्रतापवान्
039a	अश्वारोहास्तु संरब्धाः पाण्डवानां तरस्विनाम्
039c	प्राविशन्सौबलानीकमभ्यतिक्रम्य तान्रथान्
040a	ते तत्र सादिनः शूराः सौबलस्य महद्बलम्
040c	गजमध्येऽवतिष्ठन्तः शरवर्षैरवाकिरन्
041a	तदुद्यतगदाप्रासमकापुरुषसेवितम्
041c	प्रावर्तत महद्युद्धं राजन्दुर्मन्त्रिते तव
042a	उपारमन्त ज्याशब्दाः प्रेक्षका रथिनोऽभवन्
042c	न हि स्वेषां परेषां वा विशेषः प्रत्यदृश्यत
043a	शूरबाहुविसृष्टानां शक्तीनां भरतर्षभ
043c	ज्योतिषामिव सम्पातमपश्यन्कुरुपाण्डवाः
044a	ऋष्टिभिर्विमलाभिश्च तत्र तत्र विशां पते
044c	सम्पतन्तीभिराकाशमावृतं बह्वशोभत
045a	प्रासानां पततां राजन्रूपमासीत्समन्ततः
045c	शलभानामिवाकाशे तदा भरतसत्तम
046a	रुधिरोक्षितसर्वाङ्गा विप्रविद्धैर्नियन्तृभिः
046c	हयाः परिपतन्ति स्म शतशोऽथ सहस्रशः
047a	अन्योन्यपरिपिष्टाश्च समासाद्य परस्परम्
047c	अविक्षताः स्म दृश्यन्ते वमन्तो रुधिरं मुखैः
048a	ततोऽभवत्तमो घोरं सैन्येन रजसा वृते
048c	तानपाक्रमतोऽद्राक्षं तस्माद्देशादरिन्दमान्
048e	अश्वान्राजन्मनुष्यांश्च रजसा संवृते सति
049a	भूमौ निपतिताश्चान्ये वमन्तो रुधिरं बहु
049c	केशाकेशिसमालग्ना न शेकुश्चेष्टितुं जनाः
050a	अन्योन्यमश्वपृष्ठेभ्यो विकर्षन्तो महाबलाः
050c	मल्ला इव समासाद्य निजघ्नुरितरेतरम्
050e	अश्वैश्च व्यपकृष्यन्त बहवोऽत्र गतासवः
051a	भूमौ निपतिताश्चान्ये बहवो विजयैषिणः
051c	तत्र तत्र व्यदृश्यन्त पुरुषाः शूरमानिनः
052a	रक्तोक्षितैश्छिन्नभुजैरपकृष्टशिरोरुहैः
052c	व्यदृश्यत मही कीर्णा शतशोऽथ सहस्रशः
053a	दूरं न शक्यं तत्रासीद्गन्तुमश्वेन केनचित्
053c	साश्वारोहैर्हतैरश्वैरावृते वसुधातले
054a	रुधिरोक्षितसन्नाहैरात्तशस्त्रैरुदायुधैः
054c	नानाप्रहरणैर्घोरैः परस्परवधैषिभिः
054e	सुसन्निकृष्टैः सङ्ग्रामे हतभूयिष्ठसैनिकैः
055a	स मुहूर्तं ततो युद्ध्वा सौबलोऽथ विशां पते
055c	षट्सहस्रैर्हयैः शिष्टैरपायाच्छकुनिस्ततः
056a	तथैव पाण्डवानीकं रुधिरेण समुक्षितम्
056c	षट्सहस्रैर्हयैः शिष्टैरपायाच्छ्रान्तवाहनम्
057a	अश्वारोहास्तु पाण्डूनामब्रुवन्रुधिरोक्षिताः
057c	सुसन्निकृष्टाः सङ्ग्रामे भूयिष्ठं त्यक्तजीविताः
058a	नेह शक्यं रथैर्योद्धुं कुत एव महागजैः
058c	रथानेव रथा यान्तु कुञ्जराः कुञ्जरानपि
059a	प्रतियातो हि शकुनिः स्वमनीकमवस्थितः
059c	न पुनः सौबलो राजा युद्धमभ्यागमिष्यति
060a	ततस्तु द्रौपदेयाश्च ते च मत्ता महाद्विपाः
060c	प्रययुर्यत्र पाञ्चाल्यो धृष्टद्युम्नो महारथः
061a	सहदेवोऽपि कौरव्य रजोमेघे समुत्थिते
061c	एकाकी प्रययौ तत्र यत्र राजा युधिष्ठिरः
062a	ततस्तेषु प्रयातेषु शकुनिः सौबलः पुनः
062c	पार्श्वतोऽभ्यहनत्क्रुद्धो धृष्टद्युम्नस्य वाहिनीम्
063a	तत्पुनस्तुमुलं युद्धं प्राणांस्त्यक्त्वाभ्यवर्तत
063c	तावकानां परेषां च परस्परवधैषिणाम्
064a	ते ह्यन्योन्यमवेक्षन्त तस्मिन्वीरसमागमे
064c	योधाः पर्यपतन्राजञ्शतशोऽथ सहस्रशः
065a	असिभिश्छिद्यमानानां शिरसां लोकसङ्क्षये
065c	प्रादुरासीन्महाशब्दस्तालानां पततामिव
066a	विमुक्तानां शरीराणां भिन्नानां पततां भुवि
066c	सायुधानां च बाहूनामुरूणां च विशां पते
066e	आसीत्कटकटाशब्दः सुमहान्रोमहर्षणः
067a	निघ्नन्तो निशितैः शस्त्रैर्भ्रातॄन्पुत्रान्सखीनपि
067c	योधाः परिपतन्ति स्म यथामिषकृते खगाः
068a	अन्योन्यं प्रतिसंरब्धाः समासाद्य परस्परम्
068c	अहं पूर्वमहं पूर्वमिति न्यघ्नन्सहस्रशः
069a	सङ्घातैरासनभ्रष्टैरश्वारोहैर्गतासुभिः
069c	हयाः परिपतन्ति स्म शतशोऽथ सहस्रशः
070a	स्फुरतां प्रतिपिष्टानामश्वानां शीघ्रसारिणाम्
070c	स्तनतां च मनुष्याणां सन्नद्धानां विशां पते
071a	शक्त्यृष्टिप्रासशब्दश्च तुमुलः समजायत
071c	भिन्दतां परमर्माणि राजन्दुर्मन्त्रिते तव
072a	श्रमाभिभूताः संरब्धाः श्रान्तवाहाः पिपासिताः
072c	विक्षताश्च शितैः शस्त्रैरभ्यवर्तन्त तावकाः
073a	मत्ता रुधिरगन्धेन बहवोऽत्र विचेतसः
073c	जघ्नुः परान्स्वकांश्चैव प्राप्तान्प्राप्ताननन्तरान्
074a	बहवश्च गतप्राणाः क्षत्रिया जयगृद्धिनः
074c	भूमावभ्यपतन्राजञ्शरवृष्टिभिरावृताः
075a	वृकगृध्रशृगालानां तुमुले मोदनेऽहनि
075c	आसीद्बलक्षयो घोरस्तव पुत्रस्य पश्यतः
076a	नराश्वकायसञ्छन्ना भूमिरासीद्विशां पते
076c	रुधिरोदकचित्रा च भीरूणां भयवर्धिनी
077a	असिभिः पट्टिशैः शूलैस्तक्षमाणाः पुनः पुनः
077c	तावकाः पाण्डवाश्चैव नाभ्यवर्तन्त भारत
078a	प्रहरन्तो यथाशक्ति यावत्प्राणस्य धारणम्
078c	योधाः परिपतन्ति स्म वमन्तो रुधिरं व्रणैः
079a	शिरो गृहीत्वा केशेषु कबन्धः समदृश्यत
079c	उद्यम्य निशितं खड्गं रुधिरेण समुक्षितम्
080a	अथोत्थितेषु बहुषु कबन्धेषु जनाधिप
080c	तथा रुधिरगन्धेन योधाः कश्मलमाविशन्
081a	मन्दीभूते ततः शब्दे पाण्डवानां महद्बलम्
081c	अल्पावशिष्टैस्तुरगैरभ्यवर्तत सौबलः
082a	ततोऽभ्यधावंस्त्वरिताः पाण्डवा जयगृद्धिनः
082c	पदातयश्च नागाश्च सादिनश्चोद्यतायुधाः
083a	कोष्टकीकृत्य चाप्येनं परिक्षिप्य च सर्वशः
083c	शस्त्रैर्नानाविधैर्जघ्नुर्युद्धपारं तितीर्षवः
084a	त्वदीयास्तांस्तु सम्प्रेक्ष्य सर्वतः समभिद्रुतान्
084c	साश्वपत्तिद्विपरथाः पाण्डवानभिदुद्रुवुः
085a	केचित्पदातयः पद्भिर्मुष्टिभिश्च परस्परम्
085c	निजघ्नुः समरे शूराः क्षीणशस्त्रास्ततोऽपतन्
086a	रथेभ्यो रथिनः पेतुर्द्विपेभ्यो हस्तिसादिनः
086c	विमानेभ्य इव भ्रष्टाः सिद्धाः पुण्यक्षयाद्यथा
087a	एवमन्योन्यमायस्ता योधा जघ्नुर्महामृधे
087c	पितॄन्भ्रातॄन्वयस्यांश्च पुत्रानपि तथापरे
088a	एवमासीदमर्यादं युद्धं भरतसत्तम
088c	प्रासासिबाणकलिले वर्तमाने सुदारुणे
