001	सञ्जय उवाच
001a	अथ हैमवते प्रस्थे स्थित्वा युद्धाभिनन्दिनः
001c	सर्व एव महाराज योधास्तत्र समागताः
002a	शल्यश्च चित्रसेनश्च शकुनिश्च महारथः
002c	अश्वत्थामा कृपश्चैव कृतवर्मा च सात्वतः
003a	सुषेणोऽरिष्टसेनश्च धृतसेनश्च वीर्यवान्
003c	जयत्सेनश्च राजानस्ते रात्रिमुषितास्ततः
004a	रणे कर्णे हते वीरे त्रासिता जितकाशिभिः
004c	नालभञ्शर्म ते पुत्रा हिमवन्तमृते गिरिम्
005a	तेऽब्रुवन्सहितास्तत्र राजानं सैन्यसन्निधौ
005c	कृतयत्ना रणे राजन्सम्पूज्य विधिवत्तदा
006a	कृत्वा सेनाप्रणेतारं परांस्त्वं योद्धुमर्हसि
006c	येनाभिगुप्ताः सङ्ग्रामे जयेमासुहृदो वयम्
007a	ततो दुर्योधनः स्थित्वा रथे रथवरोत्तमम्
007c	सर्वयुद्धविभागज्ञमन्तकप्रतिमं युधि
008a	स्वङ्गं प्रच्छन्नशिरसं कम्बुग्रीवं प्रियंवदम्
008c	व्याकोशपद्माभिमुखं व्याघ्रास्यं मेरुगौरवम्
009a	स्थाणोर्वृषस्य सदृशं स्कन्धनेत्रगतिस्वरैः
009c	पुष्टश्लिष्टायतभुजं सुविस्तीर्णघनोरसम्
010a	जवे बले च सदृशमरुणानुजवातयोः
010c	आदित्यस्य त्विषा तुल्यं बुद्ध्या चोशनसा समम्
011a	कान्तिरूपमुखैश्वर्यैस्त्रिभिश्चन्द्रमसोपमम्
011c	काञ्चनोपलसङ्घातैः सदृशं श्लिष्टसन्धिकम्
012a	सुवृत्तोरुकटीजङ्घं सुपादं स्वङ्गुलीनखम्
012c	स्मृत्वा स्मृत्वैव च गुणान्धात्रा यत्नाद्विनिर्मितम्
013a	सर्वलक्षणसम्पन्नं निपुणं श्रुतिसागरम्
013c	जेतारं तरसारीणामजेयं शत्रुभिर्बलात्
014a	दशाङ्गं यश्चतुष्पादमिष्वस्त्रं वेद तत्त्वतः
014c	साङ्गांश्च चतुरो वेदान्सम्यगाख्यानपञ्चमान्
015a	आराध्य त्र्यम्बकं यत्नाद्व्रतैरुग्रैर्महातपाः
015c	अयोनिजायामुत्पन्नो द्रोणेनायोनिजेन यः
016a	तमप्रतिमकर्माणं रूपेणासदृशं भुवि
016c	पारगं सर्वविद्यानां गुणार्णवमनिन्दितम्
016e	तमभ्येत्यात्मजस्तुभ्यमश्वत्थामानमब्रवीत्
017a	यं पुरस्कृत्य सहिता युधि जेष्याम पाण्डवान्
017c	गुरुपुत्रोऽद्य सर्वेषामस्माकं परमा गतिः
017e	भवांस्तस्मान्नियोगात्ते कोऽस्तु सेनापतिर्मम
018	द्रौणिरुवाच
018a	अयं कुलेन वीर्येण तेजसा यशसा श्रिया
018c	सर्वैर्गुणैः समुदितः शल्यो नोऽस्तु चमूपतिः
019a	भागिनेयान्निजांस्त्यक्त्वा कृतज्ञोऽस्मानुपागतः
019c	महासेनो महाबाहुर्महासेन इवापरः
020a	एनं सेनापतिं कृत्वा नृपतिं नृपसत्तम
020c	शक्यः प्राप्तुं जयोऽस्माभिर्देवैः स्कन्दमिवाजितम्
021a	तथोक्ते द्रोणपुत्रेण सर्व एव नराधिपाः
021c	परिवार्य स्थिताः शल्यं जयशब्दांश्च चक्रिरे
021e	युद्धाय च मतिं चक्रूरावेशं च परं ययुः
022a	ततो दुर्योधनः शल्यं भूमौ स्थित्वा रथे स्थितम्
022c	उवाच प्राञ्जलिर्भूत्वा रामभीष्मसमं रणे
023a	अयं स कालः सम्प्राप्तो मित्राणां मित्रवत्सल
023c	यत्र मित्रममित्रं वा परीक्षन्ते बुधा जनाः
024a	स भवानस्तु नः शूरः प्रणेता वाहिनीमुखे
024c	रणं च याते भवति पाण्डवा मन्दचेतसः
024e	भविष्यन्ति सहामात्याः पाञ्चालाश्च निरुद्यमाः
025	शल्य उवाच
025a	यत्तु मां मन्यसे राजन्कुरुराज करोमि तत्
025c	त्वत्प्रियार्थं हि मे सर्वं प्राणा राज्यं धनानि च
026	दुर्योधन उवाच
026a	सेनापत्येन वरये त्वामहं मातुलातुलम्
026c	सोऽस्मान्पाहि युधां श्रेष्ठ स्कन्दो देवानिवाहवे
027a	अभिषिच्यस्व राजेन्द्र देवानामिव पावकिः
027c	जहि शत्रून्रणे वीर महेन्द्रो दानवानिव
