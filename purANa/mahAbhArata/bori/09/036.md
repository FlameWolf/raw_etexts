BR-09-03-036-001	वैशम्पायन उवाच
BR-09-03-036-001a	ततो विनशनं राजन्नाजगाम हलायुधः
BR-09-03-036-001c	शूद्राभीरान्प्रति द्वेषाद्यत्र नष्टा सरस्वती
BR-09-03-036-002a	यस्मात्सा भरतश्रेष्ठ द्वेषान्नष्टा सरस्वती
BR-09-03-036-002c	तस्मात्तदृषयो नित्यं प्राहुर्विनशनेति ह
BR-09-03-036-003a	तच्चाप्युपस्पृश्य बलः सरस्वत्यां महाबलः
BR-09-03-036-003c	सुभूमिकं ततोऽगच्छत्सरस्वत्यास्तटे वरे
BR-09-03-036-004a	तत्र चाप्सरसः शुभ्रा नित्यकालमतन्द्रिताः
BR-09-03-036-004c	क्रीडाभिर्विमलाभिश्च क्रीडन्ति विमलाननाः
BR-09-03-036-005a	तत्र देवाः सगन्धर्वा मासि मासि जनेश्वर
BR-09-03-036-005c	अभिगच्छन्ति तत्तीर्थं पुण्यं ब्राह्मणसेवितम्
BR-09-03-036-006a	तत्रादृश्यन्त गन्धर्वास्तथैवाप्सरसां गणाः
BR-09-03-036-006c	समेत्य सहिता राजन्यथाप्राप्तं यथासुखम्
BR-09-03-036-007a	तत्र मोदन्ति देवाश्च पितरश्च सवीरुधः
BR-09-03-036-007c	पुण्यैः पुष्पैः सदा दिव्यैः कीर्यमाणाः पुनः पुनः
BR-09-03-036-008a	आक्रीडभूमिः सा राजंस्तासामप्सरसां शुभा
BR-09-03-036-008c	सुभूमिकेति विख्याता सरस्वत्यास्तटे वरे
BR-09-03-036-009a	तत्र स्नात्वा च दत्त्वा च वसु विप्रेषु माधवः
BR-09-03-036-009c	श्रुत्वा गीतं च तद्दिव्यं वादित्राणां च निःस्वनम्
BR-09-03-036-010a	छायाश्च विपुला दृष्ट्वा देवगन्धर्वरक्षसाम्
BR-09-03-036-010c	गन्धर्वाणां ततस्तीर्थमागच्छद्रोहिणीसुतः
BR-09-03-036-011a	विश्वावसुमुखास्तत्र गन्धर्वास्तपसान्विताः
BR-09-03-036-011c	नृत्तवादित्रगीतं च कुर्वन्ति सुमनोरमम्
BR-09-03-036-012a	तत्र दत्त्वा हलधरो विप्रेभ्यो विविधं वसु
BR-09-03-036-012c	अजाविकं गोखरोष्ट्रं सुवर्णं रजतं तथा
BR-09-03-036-013a	भोजयित्वा द्विजान्कामैः सन्तर्प्य च महाधनैः
BR-09-03-036-013c	प्रययौ सहितो विप्रैः स्तूयमानश्च माधवः
BR-09-03-036-014a	तस्माद्गन्धर्वतीर्थाच्च महाबाहुररिन्दमः
BR-09-03-036-014c	गर्गस्रोतो महातीर्थमाजगामैककुण्डली
BR-09-03-036-015a	यत्र गर्गेण वृद्धेन तपसा भावितात्मना
BR-09-03-036-015c	कालज्ञानगतिश्चैव ज्योतिषां च व्यतिक्रमः
BR-09-03-036-016a	उत्पाता दारुणाश्चैव शुभाश्च जनमेजय
BR-09-03-036-016c	सरस्वत्याः शुभे तीर्थे विहिता वै महात्मना
BR-09-03-036-016e	तस्य नाम्ना च तत्तीर्थं गर्गस्रोत इति स्मृतम्
BR-09-03-036-017a	तत्र गर्गं महाभागमृषयः सुव्रता नृप
BR-09-03-036-017c	उपासां चक्रिरे नित्यं कालज्ञानं प्रति प्रभो
BR-09-03-036-018a	तत्र गत्वा महाराज बलः श्वेतानुलेपनः
BR-09-03-036-018c	विधिवद्धि धनं दत्त्वा मुनीनां भावितात्मनाम्
BR-09-03-036-019a	उच्चावचांस्तथा भक्ष्यान्द्विजेभ्यो विप्रदाय सः
BR-09-03-036-019c	नीलवासास्ततोऽगच्छच्छङ्खतीर्थं महायशाः
BR-09-03-036-020a	तत्रापश्यन्महाशङ्खं महामेरुमिवोच्छ्रितम्
BR-09-03-036-020c	श्वेतपर्वतसङ्काशमृषिसङ्घैर्निषेवितम्
BR-09-03-036-020e	सरस्वत्यास्तटे जातं नगं तालध्वजो बली
BR-09-03-036-021a	यक्षा विद्याधराश्चैव राक्षसाश्चामितौजसः
BR-09-03-036-021c	पिशाचाश्चामितबला यत्र सिद्धाः सहस्रशः
BR-09-03-036-022a	ते सर्वे ह्यशनं त्यक्त्वा फलं तस्य वनस्पतेः
BR-09-03-036-022c	व्रतैश्च नियमैश्चैव काले काले स्म भुञ्जते
BR-09-03-036-023a	प्राप्तैश्च नियमैस्तैस्तैर्विचरन्तः पृथक्पृथक्
BR-09-03-036-023c	अदृश्यमाना मनुजैर्व्यचरन्पुरुषर्षभ
BR-09-03-036-024a	एवं ख्यातो नरपते लोकेऽस्मिन्स वनस्पतिः
BR-09-03-036-024c	तत्र तीर्थं सरस्वत्याः पावनं लोकविश्रुतम्
BR-09-03-036-025a	तस्मिंश्च यदुशार्दूलो दत्त्वा तीर्थे यशस्विनाम्
BR-09-03-036-025c	ताम्रायसानि भाण्डानि वस्त्राणि विविधानि च
BR-09-03-036-026a	पूजयित्वा द्विजांश्चैव पूजितश्च तपोधनैः
BR-09-03-036-026c	पुण्यं द्वैतवनं राजन्नाजगाम हलायुधः
BR-09-03-036-027a	तत्र गत्वा मुनीन्दृष्ट्वा नानावेषधरान्बलः
BR-09-03-036-027c	आप्लुत्य सलिले चापि पूजयामास वै द्विजान्
BR-09-03-036-028a	तथैव दत्त्वा विप्रेभ्यः परिभोगान्सुपुष्कलान्
BR-09-03-036-028c	ततः प्रायाद्बलो राजन्दक्षिणेन सरस्वतीम्
BR-09-03-036-029a	गत्वा चैव महाबाहुर्नातिदूरं महायशाः
BR-09-03-036-029c	धर्मात्मा नागधन्वानं तीर्थमागमदच्युतः
BR-09-03-036-030a	यत्र पन्नगराजस्य वासुकेः सन्निवेशनम्
BR-09-03-036-030c	महाद्युतेर्महाराज बहुभिः पन्नगैर्वृतम्
BR-09-03-036-030e	यत्रासन्नृषयः सिद्धाः सहस्राणि चतुर्दश
BR-09-03-036-031a	यत्र देवाः समागम्य वासुकिं पन्नगोत्तमम्
BR-09-03-036-031c	सर्वपन्नगराजानमभ्यषिञ्चन्यथाविधि
BR-09-03-036-031e	पन्नगेभ्यो भयं तत्र विद्यते न स्म कौरव
BR-09-03-036-032a	तत्रापि विधिवद्दत्त्वा विप्रेभ्यो रत्नसञ्चयान्
BR-09-03-036-032c	प्रायात्प्राचीं दिशं राजन्दीप्यमानः स्वतेजसा
BR-09-03-036-033a	आप्लुत्य बहुशो हृष्टस्तेषु तीर्थेषु लाङ्गली
BR-09-03-036-033c	दत्त्वा वसु द्विजातिभ्यो जगामाति तपस्विनः
BR-09-03-036-034a	तत्रस्थानृषिसङ्घांस्तानभिवाद्य हलायुधः
BR-09-03-036-034c	ततो रामोऽगमत्तीर्थमृषिभिः सेवितं महत्
BR-09-03-036-035a	यत्र भूयो निववृते प्राङ्मुखा वै सरस्वती
BR-09-03-036-035c	ऋषीणां नैमिषेयाणामवेक्षार्थं महात्मनाम्
BR-09-03-036-036a	निवृत्तां तां सरिच्छ्रेष्ठां तत्र दृष्ट्वा तु लाङ्गली
BR-09-03-036-036c	बभूव विस्मितो राजन्बलः श्वेतानुलेपनः
BR-09-03-036-037	जनमेजय उवाच
BR-09-03-036-037a	कस्मात्सरस्वती ब्रह्मन्निवृत्ता प्राङ्मुखी ततः
BR-09-03-036-037c	व्याख्यातुमेतदिच्छामि सर्वमध्वर्युसत्तम
BR-09-03-036-038a	कस्मिंश्च कारणे तत्र विस्मितो यदुनन्दनः
BR-09-03-036-038c	विनिवृत्ता सरिच्छ्रेष्ठा कथमेतद्द्विजोत्तम
BR-09-03-036-039	वैशम्पायन उवाच
BR-09-03-036-039a	पूर्वं कृतयुगे राजन्नैमिषेयास्तपस्विनः
BR-09-03-036-039c	वर्तमाने सुबहुले सत्रे द्वादशवार्षिके
BR-09-03-036-039e	ऋषयो बहवो राजंस्तत्र सम्प्रतिपेदिरे
BR-09-03-036-040a	उषित्वा च महाभागास्तस्मिन्सत्रे यथाविधि
BR-09-03-036-040c	निवृत्ते नैमिषेये वै सत्रे द्वादशवार्षिके
BR-09-03-036-040e	आजग्मुरृषयस्तत्र बहवस्तीर्थकारणात्
BR-09-03-036-041a	ऋषीणां बहुलत्वात्तु सरस्वत्या विशां पते
BR-09-03-036-041c	तीर्थानि नगरायन्ते कूले वै दक्षिणे तदा
BR-09-03-036-042a	समन्तपञ्चकं यावत्तावत्ते द्विजसत्तमाः
BR-09-03-036-042c	तीर्थलोभान्नरव्याघ्र नद्यास्तीरं समाश्रिताः
BR-09-03-036-043a	जुह्वतां तत्र तेषां तु मुनीनां भावितात्मनाम्
BR-09-03-036-043c	स्वाध्यायेनापि महता बभूवुः पूरिता दिशः
BR-09-03-036-044a	अग्निहोत्रैस्ततस्तेषां हूयमानैर्महात्मनाम्
BR-09-03-036-044c	अशोभत सरिच्छ्रेष्ठा दीप्यमानैः समन्ततः
BR-09-03-036-045a	वालखिल्या महाराज अश्मकुट्टाश्च तापसाः
BR-09-03-036-045c	दन्तोलूखलिनश्चान्ये सम्प्रक्षालास्तथापरे
BR-09-03-036-046a	वायुभक्षा जलाहाराः पर्णभक्षाश्च तापसाः
BR-09-03-036-046c	नानानियमयुक्ताश्च तथा स्थण्डिलशायिनः
BR-09-03-036-047a	आसन्वै मुनयस्तत्र सरस्वत्याः समीपतः
BR-09-03-036-047c	शोभयन्तः सरिच्छ्रेष्ठां गङ्गामिव दिवौकसः
BR-09-03-036-048a	ततः पश्चात्समापेतुरृषयः सत्रयाजिनः
BR-09-03-036-048c	तेऽवकाशं न ददृशुः कुरुक्षेत्रे महाव्रताः
BR-09-03-036-049a	ततो यज्ञोपवीतैस्ते तत्तीर्थं निर्मिमाय वै
BR-09-03-036-049c	जुहुवुश्चाग्निहोत्राणि चक्रुश्च विविधाः क्रियाः
BR-09-03-036-050a	ततस्तमृषिसङ्घातं निराशं चिन्तयान्वितम्
BR-09-03-036-050c	दर्शयामास राजेन्द्र तेषामर्थे सरस्वती
BR-09-03-036-051a	ततः कुञ्जान्बहून्कृत्वा सन्निवृत्ता सरिद्वरा
BR-09-03-036-051c	ऋषीणां पुण्यतपसां कारुण्याज्जनमेजय
BR-09-03-036-052a	ततो निवृत्य राजेन्द्र तेषामर्थे सरस्वती
BR-09-03-036-052c	भूयः प्रतीच्यभिमुखी सुस्राव सरितां वरा
BR-09-03-036-053a	अमोघा गमनं कृत्वा तेषां भूयो व्रजाम्यहम्
BR-09-03-036-053c	इत्यद्भुतं महच्चक्रे ततो राजन्महानदी
BR-09-03-036-054a	एवं स कुञ्जो राजेन्द्र नैमिषेय इति स्मृतः
BR-09-03-036-054c	कुरुक्षेत्रे कुरुश्रेष्ठ कुरुष्व महतीः क्रियाः
BR-09-03-036-055a	तत्र कुञ्जान्बहून्दृष्ट्वा सन्निवृत्तां च तां नदीम्
BR-09-03-036-055c	बभूव विस्मयस्तत्र रामस्याथ महात्मनः
BR-09-03-036-056a	उपस्पृश्य तु तत्रापि विधिवद्यदुनन्दनः
BR-09-03-036-056c	दत्त्वा दायान्द्विजातिभ्यो भाण्डानि विविधानि च
BR-09-03-036-056e	भक्ष्यं पेयं च विविधं ब्राह्मणान्प्रत्यपादयत्
BR-09-03-036-057a	ततः प्रायाद्बलो राजन्पूज्यमानो द्विजातिभिः
BR-09-03-036-057c	सरस्वतीतीर्थवरं नानाद्विजगणायुतम्
BR-09-03-036-058a	बदरेङ्गुदकाश्मर्यप्लक्षाश्वत्थविभीतकैः
BR-09-03-036-058c	पनसैश्च पलाशैश्च करीरैः पीलुभिस्तथा
BR-09-03-036-059a	सरस्वतीतीररुहैर्बन्धनैः स्यन्दनैस्तथा
BR-09-03-036-059c	परूषकवनैश्चैव बिल्वैराम्रातकैस्तथा
BR-09-03-036-060a	अतिमुक्तकषण्डैश्च पारिजातैश्च शोभितम्
BR-09-03-036-060c	कदलीवनभूयिष्ठमिष्टं कान्तं मनोरमम्
BR-09-03-036-061a	वाय्वम्बुफलपर्णादैर्दन्तोलूखलिकैरपि
BR-09-03-036-061c	तथाश्मकुट्टैर्वानेयैर्मुनिभिर्बहुभिर्वृतम्
BR-09-03-036-062a	स्वाध्यायघोषसङ्घुष्टं मृगयूथशताकुलम्
BR-09-03-036-062c	अहिंस्रैर्धर्मपरमैर्नृभिरत्यन्तसेवितम्
BR-09-03-036-063a	सप्तसारस्वतं तीर्थमाजगाम हलायुधः
BR-09-03-036-063c	यत्र मङ्कणकः सिद्धस्तपस्तेपे महामुनिः
