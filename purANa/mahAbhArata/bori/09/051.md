09051001	जनमेजय उवाच
09051001a	कथं कुमारी भगवंस्तपोयुक्ता ह्यभूत्पुरा
09051001c	किमर्थं च तपस्तेपे को वास्या नियमोऽभवत्
09051002a	सुदुष्करमिदं ब्रह्मंस्त्वत्तः श्रुतमनुत्तमम्
09051002c	आख्याहि तत्त्वमखिलं यथा तपसि सा स्थिता
09051003	वैशम्पायन उवाच
09051003a	ऋषिरासीन्महावीर्यः कुणिर्गार्ग्यो महायशाः
09051003c	स तप्त्वा विपुलं राजंस्तपो वै तपतां वरः
09051003e	मानसीं स सुतां सुभ्रूं समुत्पादितवान्विभुः
09051004a	तां च दृष्ट्वा भृशं प्रीतः कुणिर्गार्ग्यो महायशाः
09051004c	जगाम त्रिदिवं राजन्सन्त्यज्येह कलेवरम्
09051005a	सुभ्रूः सा ह्यथ कल्याणी पुण्डरीकनिभेक्षणा
09051005c	महता तपसोग्रेण कृत्वाश्रममनिन्दिता
09051006a	उपवासैः पूजयन्ती पितॄन्देवांश्च सा पुरा
09051006c	तस्यास्तु तपसोग्रेण महान्कालोऽत्यगान्नृप
09051007a	सा पित्रा दीयमानापि भर्त्रे नैच्छदनिन्दिता
09051007c	आत्मनः सदृशं सा तु भर्तारं नान्वपश्यत
09051008a	ततः सा तपसोग्रेण पीडयित्वात्मनस्तनुम्
09051008c	पितृदेवार्चनरता बभूव विजने वने
09051009a	सात्मानं मन्यमानापि कृतकृत्यं श्रमान्विता
09051009c	वार्द्धकेन च राजेन्द्र तपसा चैव कर्शिता
09051010a	सा नाशकद्यदा गन्तुं पदात्पदमपि स्वयम्
09051010c	चकार गमने बुद्धिं परलोकाय वै तदा
09051011a	मोक्तुकामां तु तां दृष्ट्वा शरीरं नारदोऽब्रवीत्
09051011c	असंस्कृतायाः कन्यायाः कुतो लोकास्तवानघे
09051012a	एवं हि श्रुतमस्माभिर्देवलोके महाव्रते
09051012c	तपः परमकं प्राप्तं न तु लोकास्त्वया जिताः
09051013a	तन्नारदवचः श्रुत्वा साब्रवीदृषिसंसदि
09051013c	तपसोऽर्धं प्रयच्छामि पाणिग्राहस्य सत्तमाः
09051014a	इत्युक्ते चास्या जग्राह पाणिं गालवसम्भवः
09051014c	ऋषिः प्राक्शृङ्गवान्नाम समयं चेदमब्रवीत्
09051015a	समयेन तवाद्याहं पाणिं स्प्रक्ष्यामि शोभने
09051015c	यद्येकरात्रं वस्तव्यं त्वया सह मयेति ह
09051016a	तथेति सा प्रतिश्रुत्य तस्मै पाणिं ददौ तदा
09051016c	चक्रे च पाणिग्रहणं तस्योद्वाहं च गालविः
09051017a	सा रात्रावभवद्राजंस्तरुणी देववर्णिनी
09051017c	दिव्याभरणवस्त्रा च दिव्यस्रगनुलेपना
09051018a	तां दृष्ट्वा गालविः प्रीतो दीपयन्तीमिवात्मना
09051018c	उवास च क्षपामेकां प्रभाते साब्रवीच्च तम्
09051019a	यस्त्वया समयो विप्र कृतो मे तपतां वर
09051019c	तेनोषितास्मि भद्रं ते स्वस्ति तेऽस्तु व्रजाम्यहम्
09051020a	सानुज्ञाताब्रवीद्भूयो योऽस्मिंस्तीर्थे समाहितः
09051020c	वत्स्यते रजनीमेकां तर्पयित्वा दिवौकसः
09051021a	चत्वारिंशतमष्टौ च द्वे चाष्टौ सम्यगाचरेत्
09051021c	यो ब्रह्मचर्यं वर्षाणि फलं तस्य लभेत सः
09051021e	एवमुक्त्वा ततः साध्वी देहं त्यक्त्वा दिवं गता
09051022a	ऋषिरप्यभवद्दीनस्तस्या रूपं विचिन्तयन्
09051022c	समयेन तपोऽर्धं च कृच्छ्रात्प्रतिगृहीतवान्
09051023a	साधयित्वा तदात्मानं तस्याः स गतिमन्वयात्
09051023c	दुःखितो भरतश्रेष्ठ तस्या रूपबलात्कृतः
09051023e	एतत्ते वृद्धकन्याया व्याख्यातं चरितं महत्
09051024a	तत्रस्थश्चापि शुश्राव हतं शल्यं हलायुधः
09051024c	तत्रापि दत्त्वा दानानि द्विजातिभ्यः परन्तप
09051024e	शुशोच शल्यं सङ्ग्रामे निहतं पाण्डवैस्तदा
09051025a	समन्तपञ्चकद्वारात्ततो निष्क्रम्य माधवः
09051025c	पप्रच्छर्षिगणान्रामः कुरुक्षेत्रस्य यत्फलम्
09051026a	ते पृष्टा यदुसिंहेन कुरुक्षेत्रफलं विभो
09051026c	समाचख्युर्महात्मानस्तस्मै सर्वं यथातथम्
