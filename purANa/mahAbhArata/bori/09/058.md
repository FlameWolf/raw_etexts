001	सञ्जय उवाच
001a	तं पातितं ततो दृष्ट्वा महाशालमिवोद्गतम्
001c	प्रहृष्टमनसः सर्वे बभूवुस्तत्र पाण्डवाः
002a	उन्मत्तमिव मातङ्गं सिंहेन विनिपातितम्
002c	ददृशुर्हृष्टरोमाणः सर्वे ते चापि सोमकाः
003a	ततो दुर्योधनं हत्वा भीमसेनः प्रतापवान्
003c	पतितं कौरवेन्द्रं तमुपगम्येदमब्रवीत्
004a	गौर्गौरिति पुरा मन्द द्रौपदीमेकवाससम्
004c	यत्सभायां हसन्नस्मांस्तदा वदसि दुर्मते
004e	तस्यावहासस्य फलमद्य त्वं समवाप्नुहि
005a	एवमुक्त्वा स वामेन पदा मौलिमुपास्पृशत्
005c	शिरश्च राजसिंहस्य पादेन समलोडयत्
006a	तथैव क्रोधसंरक्तो भीमः परबलार्दनः
006c	पुनरेवाब्रवीद्वाक्यं यत्तच्छृणु नराधिप
007a	येऽस्मान्पुरोऽपनृत्यन्त पुनर्गौरिति गौरिति
007c	तान्वयं प्रतिनृत्यामः पुनर्गौरिति गौरिति
008a	नास्माकं निकृतिर्वह्निर्नाक्षद्यूतं न वञ्चना
008c	स्वबाहुबलमाश्रित्य प्रबाधामो वयं रिपून्
009a	सोऽवाप्य वैरस्य परस्य पारं वृकोदरः प्राह शनैः प्रहस्य
009c	युधिष्ठिरं केशवसृञ्जयांश्च धनञ्जयं माद्रवतीसुतौ च
010a	रजस्वलां द्रौपदीमानयन्ये ये चाप्यकुर्वन्त सदस्यवस्त्राम्
010c	तान्पश्यध्वं पाण्डवैर्धार्तराष्ट्रान्रणे हतांस्तपसा याज्ञसेन्याः
011a	ये नः पुरा षण्ढतिलानवोचन्क्रूरा राज्ञो धृतराष्ट्रस्य पुत्राः
011c	ते नो हताः सगणाः सानुबन्धाः कामं स्वर्गं नरकं वा व्रजामः
012a	पुनश्च राज्ञः पतितस्य भूमौ स तां गदां स्कन्धगतां निरीक्ष्य
012c	वामेन पादेन शिरः प्रमृद्य दुर्योधनं नैकृतिकेत्यवोचत्
013a	हृष्टेन राजन्कुरुपार्थिवस्य क्षुद्रात्मना भीमसेनेन पादम्
013c	दृष्ट्वा कृतं मूर्धनि नाभ्यनन्दन्धर्मात्मानः सोमकानां प्रबर्हाः
014a	तव पुत्रं तथा हत्वा कत्थमानं वृकोदरम्
014c	नृत्यमानं च बहुशो धर्मराजोऽब्रवीदिदम्
015a	मा शिरोऽस्य पदा मर्दीर्मा धर्मस्तेऽत्यगान्महान्
015c	राजा ज्ञातिर्हतश्चायं नैतन्न्याय्यं तवानघ
016a	विध्वस्तोऽयं हतामात्यो हतभ्राता हतप्रजः
016c	उत्सन्नपिण्डो भ्राता च नैतन्न्याय्यं कृतं त्वया
017a	धार्मिको भीमसेनोऽसावित्याहुस्त्वां पुरा जनाः
017c	स कस्माद्भीमसेन त्वं राजानमधितिष्ठसि
018a	दृष्ट्वा दुर्योधनं राजा कुन्तीपुत्रस्तथागतम्
018c	नेत्राभ्यामश्रुपूर्णाभ्यामिदं वचनमब्रवीत्
019a	नूनमेतद्बलवता धात्रादिष्टं महात्मना
019c	यद्वयं त्वां जिघांसामस्त्वं चास्मान्कुरुसत्तम
020a	आत्मनो ह्यपराधेन महद्व्यसनमीदृशम्
020c	प्राप्तवानसि यल्लोभान्मदाद्बाल्याच्च भारत
021a	घातयित्वा वयस्यांश्च भ्रातॄनथ पितॄंस्तथा
021c	पुत्रान्पौत्रांस्तथाचार्यांस्ततोऽसि निधनं गतः
022a	तवापराधादस्माभिर्भ्रातरस्ते महारथाः
022c	निहता ज्ञातयश्चान्ये दिष्टं मन्ये दुरत्ययम्
023a	स्नुषाश्च प्रस्नुषाश्चैव धृतराष्ट्रस्य विह्वलाः
023c	गर्हयिष्यन्ति नो नूनं विधवाः शोककर्शिताः
024a	एवमुक्त्वा सुदुःखार्तो निशश्वास स पार्थिवः
024c	विललाप चिरं चापि धर्मपुत्रो युधिष्ठिरः

