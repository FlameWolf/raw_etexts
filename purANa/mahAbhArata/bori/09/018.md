001	सञ्जय उवाच
001a	पातिते युधि दुर्धर्षे मद्रराजे महारथे
001c	तावकास्तव पुत्राश्च प्रायशो विमुखाभवन्
002a	वणिजो नावि भिन्नायां यथागाधेऽप्लवेऽर्णवे
002c	अपारे पारमिच्छन्तो हते शूरे महात्मनि
003a	मद्रराजे महाराज वित्रस्ताः शरविक्षताः
003c	अनाथा नाथमिच्छन्तो मृगाः सिंहार्दिता इव
004a	वृषा यथा भग्नशृङ्गाः शीर्णदन्ता गजा इव
004c	मध्याह्ने प्रत्यपायाम निर्जिता धर्मसूनुना
005a	न सन्धातुमनीकानि न च राजन्पराक्रमे
005c	आसीद्बुद्धिर्हते शल्ये तव योधस्य कस्यचित्
006a	भीष्मे द्रोणे च निहते सूतपुत्रे च भारत
006c	यद्दुःखं तव योधानां भयं चासीद्विशां पते
006e	तद्भयं स च नः शोको भूय एवाभ्यवर्तत
007a	निराशाश्च जये तस्मिन्हते शल्ये महारथे
007c	हतप्रवीरा विध्वस्ता विकृत्ताश्च शितैः शरैः
007e	मद्रराजे हते राजन्योधास्ते प्राद्रवन्भयात्
008a	अश्वानन्ये गजानन्ये रथानन्ये महारथाः
008c	आरुह्य जवसम्पन्नाः पादाताः प्राद्रवन्भयात्
009a	द्विसाहस्राश्च मातङ्गा गिरिरूपाः प्रहारिणः
009c	सम्प्राद्रवन्हते शल्ये अङ्कुशाङ्गुष्ठचोदिताः
010a	ते रणाद्भरतश्रेष्ठ तावकाः प्राद्रवन्दिशः
010c	धावन्तश्चाप्यदृश्यन्त श्वसमानाः शरातुराः
011a	तान्प्रभग्नान्द्रुतान्दृष्ट्वा हतोत्साहान्पराजितान्
011c	अभ्यद्रवन्त पाञ्चालाः पाण्डवाश्च जयैषिणः
012a	बाणशब्दरवश्चापि सिंहनादश्च पुष्कलः
012c	शङ्खशब्दश्च शूराणां दारुणः समपद्यत
013a	दृष्ट्वा तु कौरवं सैन्यं भयत्रस्तं प्रविद्रुतम्
013c	अन्योन्यं समभाषन्त पाञ्चालाः पाण्डवैः सह
014a	अद्य राजा सत्यधृतिर्जितामित्रो युधिष्ठिरः
014c	अद्य दुर्योधनो हीनो दीप्तया नृपतिश्रिया
015a	अद्य श्रुत्वा हतं पुत्रं धृतराष्ट्रो जनेश्वरः
015c	निःसञ्ज्ञः पतितो भूमौ किल्बिषं प्रतिपद्यताम्
016a	अद्य जानातु कौन्तेयं समर्थं सर्वधन्विनाम्
016c	अद्यात्मानं च दुर्मेधा गर्हयिष्यति पापकृत्
016e	अद्य क्षत्तुर्वचः सत्यं स्मरतां ब्रुवतो हितम्
017a	अद्यप्रभृति पार्थांश्च प्रेष्यभूत उपाचरन्
017c	विजानातु नृपो दुःखं यत्प्राप्तं पाण्डुनन्दनैः
018a	अद्य कृष्णस्य माहात्म्यं जानातु स महीपतिः
018c	अद्यार्जुनधनुर्घोषं घोरं जानातु संयुगे
019a	अस्त्राणां च बलं सर्वं बाह्वोश्च बलमाहवे
019c	अद्य ज्ञास्यति भीमस्य बलं घोरं महात्मनः
020a	हते दुर्योधने युद्धे शक्रेणेवासुरे मये
020c	यत्कृतं भीमसेनेन दुःशासनवधे तदा
020e	नान्यः कर्तास्ति लोके तदृते भीमं महाबलम्
021a	जानीतामद्य ज्येष्ठस्य पाण्डवस्य पराक्रमम्
021c	मद्रराजं हतं श्रुत्वा देवैरपि सुदुःसहम्
022a	अद्य ज्ञास्यति सङ्ग्रामे माद्रीपुत्रौ महाबलौ
022c	निहते सौबले शूरे गान्धारेषु च सर्वशः
023a	कथं तेषां जयो न स्याद्येषां योद्धा धनञ्जयः
023c	सात्यकिर्भीमसेनश्च धृष्टद्युम्नश्च पार्षतः
024a	द्रौपद्यास्तनयाः पञ्च माद्रीपुत्रौ च पाण्डवौ
024c	शिखण्डी च महेष्वासो राजा चैव युधिष्ठिरः
025a	येषां च जगतां नाथो नाथः कृष्णो जनार्दनः
025c	कथं तेषां जयो न स्याद्येषां धर्मो व्यपाश्रयः
026a	भीष्मं द्रोणं च कर्णं च मद्रराजानमेव च
026c	तथान्यान्नृपतीन्वीराञ्शतशोऽथ सहस्रशः
027a	कोऽन्यः शक्तो रणे जेतुमृते पार्थं युधिष्ठिरम्
027c	यस्य नाथो हृषीकेशः सदा धर्मयशोनिधिः
028a	इत्येवं वदमानास्ते हर्षेण महता युताः
028c	प्रभग्नांस्तावकान्राजन्सृञ्जयाः पृष्ठतोऽन्वयुः
029a	धनञ्जयो रथानीकमभ्यवर्तत वीर्यवान्
029c	माद्रीपुत्रौ च शकुनिं सात्यकिश्च महारथः
030a	तान्प्रेक्ष्य द्रवतः सर्वान्भीमसेनभयार्दितान्
030c	दुर्योधनस्तदा सूतमब्रवीदुत्स्मयन्निव
031a	न मातिक्रमते पार्थो धनुष्पाणिमवस्थितम्
031c	जघने सर्वसैन्यानां ममाश्वान्प्रतिपादय
032a	जघने युध्यमानं हि कौन्तेयो मां धनञ्जयः
032c	नोत्सहेताभ्यतिक्रान्तुं वेलामिव महोदधिः
033a	पश्य सैन्यं महत्सूत पाण्डवैः समभिद्रुतम्
033c	सैन्यरेणुं समुद्धूतं पश्यस्वैनं समन्ततः
034a	सिंहनादांश्च बहुशः शृणु घोरान्भयानकान्
034c	तस्माद्याहि शनैः सूत जघनं परिपालय
035a	मयि स्थिते च समरे निरुद्धेषु च पाण्डुषु
035c	पुनरावर्तते तूर्णं मामकं बलमोजसा
036a	तच्छ्रुत्वा तव पुत्रस्य शूराग्र्यसदृशं वचः
036c	सारथिर्हेमसञ्छन्नाञ्शनैरश्वानचोदयत्
037a	गजाश्वरथिभिर्हीनास्त्यक्तात्मानः पदातयः
037c	एकविंशतिसाहस्राः संयुगायावतस्थिरे
038a	नानादेशसमुद्भूता नानारञ्जितवाससः
038c	अवस्थितास्तदा योधाः प्रार्थयन्तो महद्यशः
039a	तेषामापततां तत्र संहृष्टानां परस्परम्
039c	सम्मर्दः सुमहाञ्जज्ञे घोररूपो भयानकः
040a	भीमसेनं तदा राजन्धृष्टद्युम्नं च पार्षतम्
040c	बलेन चतुरङ्गेण नानादेश्या न्यवारयन्
041a	भीममेवाभ्यवर्तन्त रणेऽन्ये तु पदातयः
041c	प्रक्ष्वेड्यास्फोट्य संहृष्टा वीरलोकं यियासवः
042a	आसाद्य भीमसेनं तु संरब्धा युद्धदुर्मदाः
042c	धार्तराष्ट्रा विनेदुर्हि नान्यां चाकथयन्कथाम्
042e	परिवार्य रणे भीमं निजघ्नुस्ते समन्ततः
043a	स वध्यमानः समरे पदातिगणसंवृतः
043c	न चचाल रथोपस्थे मैनाक इव पर्वतः
044a	ते तु क्रुद्धा महाराज पाण्डवस्य महारथम्
044c	निग्रहीतुं प्रचक्रुर्हि योधांश्चान्यानवारयन्
045a	अक्रुध्यत रणे भीमस्तैस्तदा पर्यवस्थितैः
045c	सोऽवतीर्य रथात्तूर्णं पदातिः समवस्थितः
046a	जातरूपपरिच्छन्नां प्रगृह्य महतीं गदाम्
046c	अवधीत्तावकान्योधान्दण्डपाणिरिवान्तकः
047a	रथाश्वद्विपहीनांस्तु तान्भीमो गदया बली
047c	एकविंशतिसाहस्रान्पदातीनवपोथयत्
048a	हत्वा तत्पुरुषानीकं भीमः सत्यपराक्रमः
048c	धृष्टद्युम्नं पुरस्कृत्य नचिरात्प्रत्यदृश्यत
049a	पादाता निहता भूमौ शिश्यिरे रुधिरोक्षिताः
049c	सम्भग्ना इव वातेन कर्णिकाराः सुपुष्पिताः
050a	नानापुष्पस्रजोपेता नानाकुण्डलधारिणः
050c	नानाजात्या हतास्तत्र नानादेशसमागताः
051a	पताकाध्वजसञ्छन्नं पदातीनां महद्बलम्
051c	निकृत्तं विबभौ तत्र घोररूपं भयानकम्
052a	युधिष्ठिरपुरोगास्तु सर्वसैन्यमहारथाः
052c	अभ्यधावन्महात्मानं पुत्रं दुर्योधनं तव
053a	ते सर्वे तावकान्दृष्ट्वा महेष्वासान्पराङ्मुखान्
053c	नाभ्यवर्तन्त ते पुत्रं वेलेव मकरालयम्
054a	तदद्भुतमपश्याम तव पुत्रस्य पौरुषम्
054c	यदेकं सहिताः पार्था न शेकुरतिवर्तितुम्
055a	नातिदूरापयातं तु कृतबुद्धिं पलायने
055c	दुर्योधनः स्वकं सैन्यमब्रवीद्भृशविक्षतम्
056a	न तं देशं प्रपश्यामि पृथिव्यां पर्वतेषु वा
056c	यत्र यातान्न वो हन्युः पाण्डवाः किं सृतेन वः
057a	अल्पं च बलमेतेषां कृष्णौ च भृशविक्षतौ
057c	यदि सर्वेऽत्र तिष्ठामो ध्रुवो नो विजयो भवेत्
058a	विप्रयातांस्तु वो भिन्नान्पाण्डवाः कृतकिल्बिषान्
058c	अनुसृत्य हनिष्यन्ति श्रेयो नः समरे स्थितम्
059a	शृणुध्वं क्षत्रियाः सर्वे यावन्तः स्थ समागताः
059c	यदा शूरं च भीरुं च मारयत्यन्तकः सदा
059e	को नु मूढो न युध्येत पुरुषः क्षत्रियब्रुवः
060a	श्रेयो नो भीमसेनस्य क्रुद्धस्य प्रमुखे स्थितम्
060c	सुखः साङ्ग्रामिको मृत्युः क्षत्रधर्मेण युध्यताम्
060e	जित्वेह सुखमाप्नोति हतः प्रेत्य महत्फलम्
061a	न युद्धधर्माच्छ्रेयान्वै पन्थाः स्वर्गस्य कौरवाः
061c	अचिरेण जिताँल्लोकान्हतो युद्धे समश्नुते
062a	श्रुत्वा तु वचनं तस्य पूजयित्वा च पार्थिवाः
062c	पुनरेवान्ववर्तन्त पाण्डवानाततायिनः
063a	तानापतत एवाशु व्यूढानीकाः प्रहारिणः
063c	प्रत्युद्ययुस्तदा पार्था जयगृध्राः प्रहारिणः
064a	धनञ्जयो रथेनाजावभ्यवर्तत वीर्यवान्
064c	विश्रुतं त्रिषु लोकेषु गाण्डीवं विक्षिपन्धनुः
065a	माद्रीपुत्रौ च शकुनिं सात्यकिश्च महाबलः
065c	जवेनाभ्यपतन्हृष्टा यतो वै तावकं बलम्
