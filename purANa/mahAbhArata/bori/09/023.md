001	सञ्जय उवाच
001a	तस्मिञ्शब्दे मृदौ जाते पाण्डवैर्निहते बले
001c	अश्वैः सप्तशतैः शिष्टैरुपावर्तत सौबलः
002a	स यात्वा वाहिनीं तूर्णमब्रवीत्त्वरयन्युधि
002c	युध्यध्वमिति संहृष्टाः पुनः पुनररिन्दमः
002e	अपृच्छत्क्षत्रियांस्तत्र क्व नु राजा महारथः
003a	शकुनेस्तु वचः श्रुत्वा त ऊचुर्भरतर्षभ
003c	असौ तिष्ठति कौरव्यो रणमध्ये महारथः
004a	यत्रैतत्सुमहच्छत्रं पूर्णचन्द्रसमप्रभम्
004c	यत्रैते सतलत्राणा रथास्तिष्ठन्ति दंशिताः
005a	यत्रैष शब्दस्तुमुलः पर्जन्यनिनदोपमः
005c	तत्र गच्छ द्रुतं राजंस्ततो द्रक्ष्यसि कौरवम्
006a	एवमुक्तस्तु तैः शूरैः शकुनिः सौबलस्तदा
006c	प्रययौ तत्र यत्रासौ पुत्रस्तव नराधिप
006e	सर्वतः संवृतो वीरैः समरेष्वनिवर्तिभिः
007a	ततो दुर्योधनं दृष्ट्वा रथानीके व्यवस्थितम्
007c	सरथांस्तावकान्सर्वान्हर्षयञ्शकुनिस्ततः
008a	दुर्योधनमिदं वाक्यं हृष्टरूपो विशां पते
008c	कृतकार्यमिवात्मानं मन्यमानोऽब्रवीन्नृपम्
009a	जहि राजन्रथानीकमश्वाः सर्वे जिता मया
009c	नात्यक्त्वा जीवितं सङ्ख्ये शक्यो जेतुं युधिष्ठिरः
010a	हते तस्मिन्रथानीके पाण्डवेनाभिपालिते
010c	गजानेतान्हनिष्यामः पदातींश्चेतरांस्तथा
011a	श्रुत्वा तु वचनं तस्य तावका जयगृद्धिनः
011c	जवेनाभ्यपतन्हृष्टाः पाण्डवानामनीकिनीम्
012a	सर्वे विवृततूणीराः प्रगृहीतशरासनाः
012c	शरासनानि धुन्वानाः सिंहनादं प्रचक्रिरे
013a	ततो ज्यातलनिर्घोषः पुनरासीद्विशां पते
013c	प्रादुरासीच्छराणां च सुमुक्तानां सुदारुणः
014a	तान्समीपगतान्दृष्ट्वा जवेनोद्यतकार्मुकान्
014c	उवाच देवकीपुत्रं कुन्तीपुत्रो धनञ्जयः
015a	चोदयाश्वानसम्भ्रान्तः प्रविशैतद्बलार्णवम्
015c	अन्तमद्य गमिष्यामि शत्रूणां निशितैः शरैः
016a	अष्टादश दिनान्यद्य युद्धस्यास्य जनार्दन
016c	वर्तमानस्य महतः समासाद्य परस्परम्
017a	अनन्तकल्पा ध्वजिनी भूत्वा ह्येषां महात्मनाम्
017c	क्षयमद्य गता युद्धे पश्य दैवं यथाविधम्
018a	समुद्रकल्पं तु बलं धार्तराष्ट्रस्य माधव
018c	अस्मानासाद्य सञ्जातं गोष्पदोपममच्युत
019a	हते भीष्मे च सन्दध्याच्छिवं स्यादिह माधव
019c	न च तत्कृतवान्मूढो धार्तराष्ट्रः सुबालिशः
020a	उक्तं भीष्मेण यद्वाक्यं हितं पथ्यं च माधव
020c	तच्चापि नासौ कृतवान्वीतबुद्धिः सुयोधनः
021a	तस्मिंस्तु पतिते भीष्मे प्रच्युते पृथिवीतले
021c	न जाने कारणं किं नु येन युद्धमवर्तत
022a	मूढांस्तु सर्वथा मन्ये धार्तराष्ट्रान्सुबालिशान्
022c	पतिते शन्तनोः पुत्रे येऽकार्षुः संयुगं पुनः
023a	अनन्तरं च निहते द्रोणे ब्रह्मविदां वरे
023c	राधेये च विकर्णे च नैवाशाम्यत वैशसम्
024a	अल्पावशिष्टे सैन्येऽस्मिन्सूतपुत्रे च पातिते
024c	सपुत्रे वै नरव्याघ्रे नैवाशाम्यत वैशसम्
025a	श्रुतायुषि हते शूरे जलसन्धे च पौरवे
025c	श्रुतायुधे च नृपतौ नैवाशाम्यत वैशसम्
026a	भूरिश्रवसि शल्ये च शाल्वे चैव जनार्दन
026c	आवन्त्येषु च वीरेषु नैवाशाम्यत वैशसम्
027a	जयद्रथे च निहते राक्षसे चाप्यलायुधे
027c	बाह्लिके सोमदत्ते च नैवाशाम्यत वैशसम्
028a	भगदत्ते हते शूरे काम्बोजे च सुदक्षिणे
028c	दुःशासने च निहते नैवाशाम्यत वैशसम्
029a	दृष्ट्वा च निहताञ्शूरान्पृथङ्माण्डलिकान्नृपान्
029c	बलिनश्च रणे कृष्ण नैवाशाम्यत वैशसम्
030a	अक्षौहिणीपतीन्दृष्ट्वा भीमसेनेन पातितान्
030c	मोहाद्वा यदि वा लोभान्नैवाशाम्यत वैशसम्
031a	को नु राजकुले जातः कौरवेयो विशेषतः
031c	निरर्थकं महद्वैरं कुर्यादन्यः सुयोधनात्
032a	गुणतोऽभ्यधिकं ज्ञात्वा बलतः शौर्यतोऽपि वा
032c	अमूढः को नु युध्येत जानन्प्राज्ञो हिताहितम्
033a	यन्न तस्य मनो ह्यासीत्त्वयोक्तस्य हितं वचः
033c	प्रशमे पाण्डवैः सार्धं सोऽन्यस्य शृणुयात्कथम्
034a	येन शान्तनवो भीष्मो द्रोणो विदुर एव च
034c	प्रत्याख्याताः शमस्यार्थे किं नु तस्याद्य भेषजम्
035a	मौर्ख्याद्येन पिता वृद्धः प्रत्याख्यातो जनार्दन
035c	तथा माता हितं वाक्यं भाषमाणा हितैषिणी
035e	प्रत्याख्याता ह्यसत्कृत्य स कस्मै रोचयेद्वचः
036a	कुलान्तकरणो व्यक्तं जात एष जनार्दन
036c	तथास्य दृश्यते चेष्टा नीतिश्चैव विशां पते
036e	नैष दास्यति नो राज्यमिति मे मतिरच्युत
037a	उक्तोऽहं बहुशस्तात विदुरेण महात्मना
037c	न जीवन्दास्यते भागं धार्तराष्ट्रः कथञ्चन
038a	यावत्प्राणा धमिष्यन्ति धार्तराष्ट्रस्य मानद
038c	तावद्युष्मास्वपापेषु प्रचरिष्यति पातकम्
039a	न स युक्तोऽन्यथा जेतुमृते युद्धेन माधव
039c	इत्यब्रवीत्सदा मां हि विदुरः सत्यदर्शनः
040a	तत्सर्वमद्य जानामि व्यवसायं दुरात्मनः
040c	यदुक्तं वचनं तेन विदुरेण महात्मना
041a	यो हि श्रुत्वा वचः पथ्यं जामदग्न्याद्यथातथम्
041c	अवामन्यत दुर्बुद्धिर्ध्रुवं नाशमुखे स्थितः
042a	उक्तं हि बहुभिः सिद्धैर्जातमात्रे सुयोधने
042c	एनं प्राप्य दुरात्मानं क्षयं क्षत्रं गमिष्यति
043a	तदिदं वचनं तेषां निरुक्तं वै जनार्दन
043c	क्षयं याता हि राजानो दुर्योधनकृते भृशम्
044a	सोऽद्य सर्वान्रणे योधान्निहनिष्यामि माधव
044c	क्षत्रियेषु हतेष्वाशु शून्ये च शिबिरे कृते
045a	वधाय चात्मनोऽस्माभिः संयुगं रोचयिष्यति
045c	तदन्तं हि भवेद्वैरमनुमानेन माधव
046a	एवं पश्यामि वार्ष्णेय चिन्तयन्प्रज्ञया स्वया
046c	विदुरस्य च वाक्येन चेष्टया च दुरात्मनः
047a	संयाहि भारतीं वीर यावद्धन्मि शितैः शरैः
047c	दुर्योधनं दुरात्मानं वाहिनीं चास्य संयुगे
048a	क्षेममद्य करिष्यामि धर्मराजस्य माधव
048c	हत्वैतद्दुर्बलं सैन्यं धार्तराष्ट्रस्य पश्यतः
049	सञ्जय उवाच
049a	अभीशुहस्तो दाशार्हस्तथोक्तः सव्यसाचिना
049c	तद्बलौघममित्राणामभीतः प्राविशद्रणे
050a	शरासनवरं घोरं शक्तिकण्टकसंवृतम्
050c	गदापरिघपन्थानं रथनागमहाद्रुमम्
051a	हयपत्तिलताकीर्णं गाहमानो महायशाः
051c	व्यचरत्तत्र गोविन्दो रथेनातिपताकिना
052a	ते हयाः पाण्डुरा राजन्वहन्तोऽर्जुनमाहवे
052c	दिक्षु सर्वास्वदृश्यन्त दाशार्हेण प्रचोदिताः
053a	ततः प्रायाद्रथेनाजौ सव्यसाची परन्तपः
053c	किरञ्शरशतांस्तीक्ष्णान्वारिधारा इवाम्बुदः
054a	प्रादुरासीन्महाञ्शब्दः शराणां नतपर्वणाम्
054c	इषुभिश्छाद्यमानानां समरे सव्यसाचिना
055a	असज्जन्तस्तनुत्रेषु शरौघाः प्रापतन्भुवि
055c	इन्द्राशनिसमस्पर्शा गाण्डीवप्रेषिताः शराः
056a	नरान्नागान्समाहत्य हयांश्चापि विशां पते
056c	अपतन्त रणे बाणाः पतङ्गा इव घोषिणः
057a	आसीत्सर्वमवच्छन्नं गाण्डीवप्रेषितैः शरैः
057c	न प्राज्ञायन्त समरे दिशो वा प्रदिशोऽपि वा
058a	सर्वमासीज्जगत्पूर्णं पार्थनामाङ्कितैः शरैः
058c	रुक्मपुङ्खैस्तैलधौतैः कर्मारपरिमार्जितैः
059a	ते दह्यमानाः पार्थेन पावकेनेव कुञ्जराः
059c	समासीदन्त कौरव्या वध्यमानाः शितैः शरैः
060a	शरचापधरः पार्थः प्रज्वलन्निव भारत
060c	ददाह समरे योधान्कक्षमग्निरिव ज्वलन्
061a	यथा वनान्ते वनपैर्विसृष्टः कक्षं दहेत्कृष्णगतिः सघोषः
061c	भूरिद्रुमं शुष्कलतावितानं भृशं समृद्धो ज्वलनः प्रतापी
062a	एवं स नाराचगणप्रतापी शरार्चिरुच्चावचतिग्मतेजाः
062c	ददाह सर्वां तव पुत्रसेनाममृष्यमाणस्तरसा तरस्वी
063a	तस्येषवः प्राणहराः सुमुक्ता नासज्जन्वै वर्मसु रुक्मपुङ्खाः
063c	न च द्वितीयं प्रमुमोच बाणं नरे हये वा परमद्विपे वा
064a	अनेकरूपाकृतिभिर्हि बाणैर्महारथानीकमनुप्रविश्य
064c	स एव एकस्तव पुत्रसेनां जघान दैत्यानिव वज्रपाणिः
