BR-09-04-064-001	सञ्जय उवाच
BR-09-04-064-001a	वातिकानां सकाशात्तु श्रुत्वा दुर्योधनं हतम्
BR-09-04-064-001c	हतशिष्टास्ततो राजन्कौरवाणां महारथाः
BR-09-04-064-002a	विनिर्भिन्नाः शितैर्बाणैर्गदातोमरशक्तिभिः
BR-09-04-064-002c	अश्वत्थामा कृपश्चैव कृतवर्मा च सात्वतः
BR-09-04-064-002e	त्वरिता जवनैरश्वैरायोधनमुपागमन्
BR-09-04-064-003a	तत्रापश्यन्महात्मानं धार्तराष्ट्रं निपातितम्
BR-09-04-064-003c	प्रभग्नं वायुवेगेन महाशालं यथा वने
BR-09-04-064-004a	भूमौ विवेष्टमानं तं रुधिरेण समुक्षितम्
BR-09-04-064-004c	महागजमिवारण्ये व्याधेन विनिपातितम्
BR-09-04-064-005a	विवर्तमानं बहुशो रुधिरौघपरिप्लुतम्
BR-09-04-064-005c	यदृच्छया निपतितं चक्रमादित्यगोचरम्
BR-09-04-064-006a	महावातसमुत्थेन संशुष्कमिव सागरम्
BR-09-04-064-006c	पूर्णचन्द्रमिव व्योम्नि तुषारावृतमण्डलम्
BR-09-04-064-007a	रेणुध्वस्तं दीर्घभुजं मातङ्गसमविक्रमम्
BR-09-04-064-007c	वृतं भूतगणैर्घोरैः क्रव्यादैश्च समन्ततः
BR-09-04-064-007e	यथा धनं लिप्समानैर्भृत्यैर्नृपतिसत्तमम्
BR-09-04-064-008a	भ्रुकुटीकृतवक्त्रान्तं क्रोधादुद्वृत्तचक्षुषम्
BR-09-04-064-008c	सामर्षं तं नरव्याघ्रं व्याघ्रं निपतितं यथा
BR-09-04-064-009a	ते तु दृष्ट्वा महेष्वासा भूतले पतितं नृपम्
BR-09-04-064-009c	मोहमभ्यागमन्सर्वे कृपप्रभृतयो रथाः
BR-09-04-064-010a	अवतीर्य रथेभ्यस्तु प्राद्रवन्राजसन्निधौ
BR-09-04-064-010c	दुर्योधनं च सम्प्रेक्ष्य सर्वे भूमावुपाविशन्
BR-09-04-064-011a	ततो द्रौणिर्महाराज बाष्पपूर्णेक्षणः श्वसन्
BR-09-04-064-011c	उवाच भरतश्रेष्ठं सर्वलोकेश्वरेश्वरम्
BR-09-04-064-012a	न नूनं विद्यतेऽसह्यं मानुष्ये किञ्चिदेव हि
BR-09-04-064-012c	यत्र त्वं पुरुषव्याघ्र शेषे पांसुषु रूषितः
BR-09-04-064-013a	भूत्वा हि नृपतिः पूर्वं समाज्ञाप्य च मेदिनीम्
BR-09-04-064-013c	कथमेकोऽद्य राजेन्द्र तिष्ठसे निर्जने वने
BR-09-04-064-014a	दुःशासनं न पश्यामि नापि कर्णं महारथम्
BR-09-04-064-014c	नापि तान्सुहृदः सर्वान्किमिदं भरतर्षभ
BR-09-04-064-015a	दुःखं नूनं कृतान्तस्य गतिं ज्ञातुं कथञ्चन
BR-09-04-064-015c	लोकानां च भवान्यत्र शेते पांसुषु रूषितः
BR-09-04-064-016a	एष मूर्धावसिक्तानामग्रे गत्वा परन्तपः
BR-09-04-064-016c	सतृणं ग्रसते पांसुं पश्य कालस्य पर्ययम्
BR-09-04-064-017a	क्व ते तदमलं छत्रं व्यजनं क्व च पार्थिव
BR-09-04-064-017c	सा च ते महती सेना क्व गता पार्थिवोत्तम
BR-09-04-064-018a	दुर्विज्ञेया गतिर्नूनं कार्याणां कारणान्तरे
BR-09-04-064-018c	यद्वै लोकगुरुर्भूत्वा भवानेतां दशां गतः
BR-09-04-064-019a	अध्रुवा सर्वमर्त्येषु ध्रुवं श्रीरुपलक्ष्यते
BR-09-04-064-019c	भवतो व्यसनं दृष्ट्वा शक्रविस्पर्धिनो भृशम्
BR-09-04-064-020a	तस्य तद्वचनं श्रुत्वा दुःखितस्य विशेषतः
BR-09-04-064-020c	उवाच राजन्पुत्रस्ते प्राप्तकालमिदं वचः
BR-09-04-064-021a	विमृज्य नेत्रे पाणिभ्यां शोकजं बाष्पमुत्सृजन्
BR-09-04-064-021c	कृपादीन्स तदा वीरान्सर्वानेव नराधिपः
BR-09-04-064-022a	ईदृशो मर्त्यधर्मोऽयं धात्रा निर्दिष्ट उच्यते
BR-09-04-064-022c	विनाशः सर्वभूतानां कालपर्यायकारितः
BR-09-04-064-023a	सोऽयं मां समनुप्राप्तः प्रत्यक्षं भवतां हि यः
BR-09-04-064-023c	पृथिवीं पालयित्वाहमेतां निष्ठामुपागतः
BR-09-04-064-024a	दिष्ट्या नाहं परावृत्तो युद्धे कस्याञ्चिदापदि
BR-09-04-064-024c	दिष्ट्याहं निहतः पापैश्छलेनैव विशेषतः
BR-09-04-064-025a	उत्साहश्च कृतो नित्यं मया दिष्ट्या युयुत्सता
BR-09-04-064-025c	दिष्ट्या चास्मि हतो युद्धे निहतज्ञातिबान्धवः
BR-09-04-064-026a	दिष्ट्या च वोऽहं पश्यामि मुक्तानस्माज्जनक्षयात्
BR-09-04-064-026c	स्वस्तियुक्तांश्च कल्यांश्च तन्मे प्रियमनुत्तमम्
BR-09-04-064-027a	मा भवन्तोऽनुतप्यन्तां सौहृदान्निधनेन मे
BR-09-04-064-027c	यदि वेदाः प्रमाणं वो जिता लोका मयाक्षयाः
BR-09-04-064-028a	मन्यमानः प्रभावं च कृष्णस्यामिततेजसः
BR-09-04-064-028c	तेन न च्यावितश्चाहं क्षत्रधर्मात्स्वनुष्ठितात्
BR-09-04-064-029a	स मया समनुप्राप्तो नास्मि शोच्यः कथञ्चन
BR-09-04-064-029c	कृतं भवद्भिः सदृशमनुरूपमिवात्मनः
BR-09-04-064-029e	यतितं विजये नित्यं दैवं तु दुरतिक्रमम्
BR-09-04-064-030a	एतावदुक्त्वा वचनं बाष्पव्याकुललोचनः
BR-09-04-064-030c	तूष्णीं बभूव राजेन्द्र रुजासौ विह्वलो भृशम्
BR-09-04-064-031a	तथा तु दृष्ट्वा राजानं बाष्पशोकसमन्वितम्
BR-09-04-064-031c	द्रौणिः क्रोधेन जज्वाल यथा वह्निर्जगत्क्षये
BR-09-04-064-032a	स तु क्रोधसमाविष्टः पाणौ पाणिं निपीड्य च
BR-09-04-064-032c	बाष्पविह्वलया वाचा राजानमिदमब्रवीत्
BR-09-04-064-033a	पिता मे निहतः क्षुद्रैः सुनृशंसेन कर्मणा
BR-09-04-064-033c	न तथा तेन तप्यामि यथा राजंस्त्वयाद्य वै
BR-09-04-064-034a	शृणु चेदं वचो मह्यं सत्येन वदतः प्रभो
BR-09-04-064-034c	इष्टापूर्तेन दानेन धर्मेण सुकृतेन च
BR-09-04-064-035a	अद्याहं सर्वपाञ्चालान्वासुदेवस्य पश्यतः
BR-09-04-064-035c	सर्वोपायैर्हि नेष्यामि प्रेतराजनिवेशनम्
BR-09-04-064-035e	अनुज्ञां तु महाराज भवान्मे दातुमर्हति
BR-09-04-064-036a	इति श्रुत्वा तु वचनं द्रोणपुत्रस्य कौरवः
BR-09-04-064-036c	मनसः प्रीतिजननं कृपं वचनमब्रवीत्
BR-09-04-064-036e	आचार्य शीघ्रं कलशं जलपूर्णं समानय
BR-09-04-064-037a	स तद्वचनमाज्ञाय राज्ञो ब्राह्मणसत्तमः
BR-09-04-064-037c	कलशं पूर्णमादाय राज्ञोऽन्तिकमुपागमत्
BR-09-04-064-038a	तमब्रवीन्महाराज पुत्रस्तव विशां पते
BR-09-04-064-038c	ममाज्ञया द्विजश्रेष्ठ द्रोणपुत्रोऽभिषिच्यताम्
BR-09-04-064-038e	सेनापत्येन भद्रं ते मम चेदिच्छसि प्रियम्
BR-09-04-064-039a	राज्ञो नियोगाद्योद्धव्यं ब्राह्मणेन विशेषतः
BR-09-04-064-039c	वर्तता क्षत्रधर्मेण ह्येवं धर्मविदो विदुः
BR-09-04-064-040a	राज्ञस्तु वचनं श्रुत्वा कृपः शारद्वतस्ततः
BR-09-04-064-040c	द्रौणिं राज्ञो नियोगेन सेनापत्येऽभ्यषेचयत्
BR-09-04-064-041a	सोऽभिषिक्तो महाराज परिष्वज्य नृपोत्तमम्
BR-09-04-064-041c	प्रययौ सिंहनादेन दिशः सर्वा विनादयन्
BR-09-04-064-042a	दुर्योधनोऽपि राजेन्द्र शोणितौघपरिप्लुतः
BR-09-04-064-042c	तां निशां प्रतिपेदेऽथ सर्वभूतभयावहाम्
BR-09-04-064-043a	अपक्रम्य तु ते तूर्णं तस्मादायोधनान्नृप
BR-09-04-064-043c	शोकसंविग्नमनसश्चिन्ताध्यानपराभवन
