001	सञ्जय उवाच
001a	वातिकानां सकाशात्तु श्रुत्वा दुर्योधनं हतम्
001c	हतशिष्टास्ततो राजन्कौरवाणां महारथाः
002a	विनिर्भिन्नाः शितैर्बाणैर्गदातोमरशक्तिभिः
002c	अश्वत्थामा कृपश्चैव कृतवर्मा च सात्वतः
002e	त्वरिता जवनैरश्वैरायोधनमुपागमन्
003a	तत्रापश्यन्महात्मानं धार्तराष्ट्रं निपातितम्
003c	प्रभग्नं वायुवेगेन महाशालं यथा वने
004a	भूमौ विवेष्टमानं तं रुधिरेण समुक्षितम्
004c	महागजमिवारण्ये व्याधेन विनिपातितम्
005a	विवर्तमानं बहुशो रुधिरौघपरिप्लुतम्
005c	यदृच्छया निपतितं चक्रमादित्यगोचरम्
006a	महावातसमुत्थेन संशुष्कमिव सागरम्
006c	पूर्णचन्द्रमिव व्योम्नि तुषारावृतमण्डलम्
007a	रेणुध्वस्तं दीर्घभुजं मातङ्गसमविक्रमम्
007c	वृतं भूतगणैर्घोरैः क्रव्यादैश्च समन्ततः
007e	यथा धनं लिप्समानैर्भृत्यैर्नृपतिसत्तमम्
008a	भ्रुकुटीकृतवक्त्रान्तं क्रोधादुद्वृत्तचक्षुषम्
008c	सामर्षं तं नरव्याघ्रं व्याघ्रं निपतितं यथा
009a	ते तु दृष्ट्वा महेष्वासा भूतले पतितं नृपम्
009c	मोहमभ्यागमन्सर्वे कृपप्रभृतयो रथाः
010a	अवतीर्य रथेभ्यस्तु प्राद्रवन्राजसन्निधौ
010c	दुर्योधनं च सम्प्रेक्ष्य सर्वे भूमावुपाविशन्
011a	ततो द्रौणिर्महाराज बाष्पपूर्णेक्षणः श्वसन्
011c	उवाच भरतश्रेष्ठं सर्वलोकेश्वरेश्वरम्
012a	न नूनं विद्यतेऽसह्यं मानुष्ये किञ्चिदेव हि
012c	यत्र त्वं पुरुषव्याघ्र शेषे पांसुषु रूषितः
013a	भूत्वा हि नृपतिः पूर्वं समाज्ञाप्य च मेदिनीम्
013c	कथमेकोऽद्य राजेन्द्र तिष्ठसे निर्जने वने
014a	दुःशासनं न पश्यामि नापि कर्णं महारथम्
014c	नापि तान्सुहृदः सर्वान्किमिदं भरतर्षभ
015a	दुःखं नूनं कृतान्तस्य गतिं ज्ञातुं कथञ्चन
015c	लोकानां च भवान्यत्र शेते पांसुषु रूषितः
016a	एष मूर्धावसिक्तानामग्रे गत्वा परन्तपः
016c	सतृणं ग्रसते पांसुं पश्य कालस्य पर्ययम्
017a	क्व ते तदमलं छत्रं व्यजनं क्व च पार्थिव
017c	सा च ते महती सेना क्व गता पार्थिवोत्तम
018a	दुर्विज्ञेया गतिर्नूनं कार्याणां कारणान्तरे
018c	यद्वै लोकगुरुर्भूत्वा भवानेतां दशां गतः
019a	अध्रुवा सर्वमर्त्येषु ध्रुवं श्रीरुपलक्ष्यते
019c	भवतो व्यसनं दृष्ट्वा शक्रविस्पर्धिनो भृशम्
020a	तस्य तद्वचनं श्रुत्वा दुःखितस्य विशेषतः
020c	उवाच राजन्पुत्रस्ते प्राप्तकालमिदं वचः
021a	विमृज्य नेत्रे पाणिभ्यां शोकजं बाष्पमुत्सृजन्
021c	कृपादीन्स तदा वीरान्सर्वानेव नराधिपः
022a	ईदृशो मर्त्यधर्मोऽयं धात्रा निर्दिष्ट उच्यते
022c	विनाशः सर्वभूतानां कालपर्यायकारितः
023a	सोऽयं मां समनुप्राप्तः प्रत्यक्षं भवतां हि यः
023c	पृथिवीं पालयित्वाहमेतां निष्ठामुपागतः
024a	दिष्ट्या नाहं परावृत्तो युद्धे कस्याञ्चिदापदि
024c	दिष्ट्याहं निहतः पापैश्छलेनैव विशेषतः
025a	उत्साहश्च कृतो नित्यं मया दिष्ट्या युयुत्सता
025c	दिष्ट्या चास्मि हतो युद्धे निहतज्ञातिबान्धवः
026a	दिष्ट्या च वोऽहं पश्यामि मुक्तानस्माज्जनक्षयात्
026c	स्वस्तियुक्तांश्च कल्यांश्च तन्मे प्रियमनुत्तमम्
027a	मा भवन्तोऽनुतप्यन्तां सौहृदान्निधनेन मे
027c	यदि वेदाः प्रमाणं वो जिता लोका मयाक्षयाः
028a	मन्यमानः प्रभावं च कृष्णस्यामिततेजसः
028c	तेन न च्यावितश्चाहं क्षत्रधर्मात्स्वनुष्ठितात्
029a	स मया समनुप्राप्तो नास्मि शोच्यः कथञ्चन
029c	कृतं भवद्भिः सदृशमनुरूपमिवात्मनः
029e	यतितं विजये नित्यं दैवं तु दुरतिक्रमम्
030a	एतावदुक्त्वा वचनं बाष्पव्याकुललोचनः
030c	तूष्णीं बभूव राजेन्द्र रुजासौ विह्वलो भृशम्
031a	तथा तु दृष्ट्वा राजानं बाष्पशोकसमन्वितम्
031c	द्रौणिः क्रोधेन जज्वाल यथा वह्निर्जगत्क्षये
032a	स तु क्रोधसमाविष्टः पाणौ पाणिं निपीड्य च
032c	बाष्पविह्वलया वाचा राजानमिदमब्रवीत्
033a	पिता मे निहतः क्षुद्रैः सुनृशंसेन कर्मणा
033c	न तथा तेन तप्यामि यथा राजंस्त्वयाद्य वै
034a	शृणु चेदं वचो मह्यं सत्येन वदतः प्रभो
034c	इष्टापूर्तेन दानेन धर्मेण सुकृतेन च
035a	अद्याहं सर्वपाञ्चालान्वासुदेवस्य पश्यतः
035c	सर्वोपायैर्हि नेष्यामि प्रेतराजनिवेशनम्
035e	अनुज्ञां तु महाराज भवान्मे दातुमर्हति
036a	इति श्रुत्वा तु वचनं द्रोणपुत्रस्य कौरवः
036c	मनसः प्रीतिजननं कृपं वचनमब्रवीत्
036e	आचार्य शीघ्रं कलशं जलपूर्णं समानय
037a	स तद्वचनमाज्ञाय राज्ञो ब्राह्मणसत्तमः
037c	कलशं पूर्णमादाय राज्ञोऽन्तिकमुपागमत्
038a	तमब्रवीन्महाराज पुत्रस्तव विशां पते
038c	ममाज्ञया द्विजश्रेष्ठ द्रोणपुत्रोऽभिषिच्यताम्
038e	सेनापत्येन भद्रं ते मम चेदिच्छसि प्रियम्
039a	राज्ञो नियोगाद्योद्धव्यं ब्राह्मणेन विशेषतः
039c	वर्तता क्षत्रधर्मेण ह्येवं धर्मविदो विदुः
040a	राज्ञस्तु वचनं श्रुत्वा कृपः शारद्वतस्ततः
040c	द्रौणिं राज्ञो नियोगेन सेनापत्येऽभ्यषेचयत्
041a	सोऽभिषिक्तो महाराज परिष्वज्य नृपोत्तमम्
041c	प्रययौ सिंहनादेन दिशः सर्वा विनादयन्
042a	दुर्योधनोऽपि राजेन्द्र शोणितौघपरिप्लुतः
042c	तां निशां प्रतिपेदेऽथ सर्वभूतभयावहाम्
043a	अपक्रम्य तु ते तूर्णं तस्मादायोधनान्नृप
043c	शोकसंविग्नमनसश्चिन्ताध्यानपराभवन
