09050001	वैशम्पायन उवाच
09050001a	यत्रेजिवानुडुपती राजसूयेन भारत
09050001c	तस्मिन्वृत्ते महानासीत्सङ्ग्रामस्तारकामयः
09050002a	तत्राप्युपस्पृश्य बलो दत्त्वा दानानि चात्मवान्
09050002c	सारस्वतस्य धर्मात्मा मुनेस्तीर्थं जगाम ह
09050003a	यत्र द्वादशवार्षिक्यामनावृष्ट्यां द्विजोत्तमान्
09050003c	वेदानध्यापयामास पुरा सारस्वतो मुनिः
09050004	जनमेजय उवाच
09050004a	कथं द्वादशवार्षिक्यामनावृष्ट्यां तपोधनः
09050004c	वेदानध्यापयामास पुरा सारस्वतो मुनिः
09050005	वैशम्पायन उवाच
09050005a	आसीत्पूर्वं महाराज मुनिर्धीमान्महातपाः
09050005c	दधीच इति विख्यातो ब्रह्मचारी जितेन्द्रियः
09050006a	तस्यातितपसः शक्रो बिभेति सततं विभो
09050006c	न स लोभयितुं शक्यः फलैर्बहुविधैरपि
09050007a	प्रलोभनार्थं तस्याथ प्राहिणोत्पाकशासनः
09050007c	दिव्यामप्सरसं पुण्यां दर्शनीयामलम्बुसाम्
09050008a	तस्य तर्पयतो देवान्सरस्वत्यां महात्मनः
09050008c	समीपतो महाराज सोपातिष्ठत भामिनी
09050009a	तां दिव्यवपुषं दृष्ट्वा तस्यर्षेर्भावितात्मनः
09050009c	रेतः स्कन्नं सरस्वत्यां तत्सा जग्राह निम्नगा
09050010a	कुक्षौ चाप्यदधद्दृष्ट्वा तद्रेतः पुरुषर्षभ
09050010c	सा दधार च तं गर्भं पुत्रहेतोर्महानदी
09050011a	सुषुवे चापि समये पुत्रं सा सरितां वरा
09050011c	जगाम पुत्रमादाय तमृषिं प्रति च प्रभो
09050012a	ऋषिसंसदि तं दृष्ट्वा सा नदी मुनिसत्तमम्
09050012c	ततः प्रोवाच राजेन्द्र ददती पुत्रमस्य तम्
09050012e	ब्रह्मर्षे तव पुत्रोऽयं त्वद्भक्त्या धारितो मया
09050013a	दृष्ट्वा तेऽप्सरसं रेतो यत्स्कन्नं प्रागलम्बुसाम्
09050013c	तत्कुक्षिणा वै ब्रह्मर्षे त्वद्भक्त्या धृतवत्यहम्
09050014a	न विनाशमिदं गच्छेत्त्वत्तेज इति निश्चयात्
09050014c	प्रतिगृह्णीष्व पुत्रं स्वं मया दत्तमनिन्दितम्
09050015a	इत्युक्तः प्रतिजग्राह प्रीतिं चावाप उत्तमाम्
09050015c	मन्त्रवच्चोपजिघ्रत्तं मूर्ध्नि प्रेम्णा द्विजोत्तमः
09050016a	परिष्वज्य चिरं कालं तदा भरतसत्तम
09050016c	सरस्वत्यै वरं प्रादात्प्रीयमाणो महामुनिः
09050017a	विश्वे देवाः सपितरो गन्धर्वाप्सरसां गणाः
09050017c	तृप्तिं यास्यन्ति सुभगे तर्प्यमाणास्तवाम्भसा
09050018a	इत्युक्त्वा स तु तुष्टाव वचोभिर्वै महानदीम्
09050018c	प्रीतः परमहृष्टात्मा यथावच्छृणु पार्थिव
09050019a	प्रसृतासि महाभागे सरसो ब्रह्मणः पुरा
09050019c	जानन्ति त्वां सरिच्छ्रेष्ठे मुनयः संशितव्रताः
09050020a	मम प्रियकरी चापि सततं प्रियदर्शने
09050020c	तस्मात्सारस्वतः पुत्रो महांस्ते वरवर्णिनि
09050021a	तवैव नाम्ना प्रथितः पुत्रस्ते लोकभावनः
09050021c	सारस्वत इति ख्यातो भविष्यति महातपाः
09050022a	एष द्वादशवार्षिक्यामनावृष्ट्यां द्विजर्षभान्
09050022c	सारस्वतो महाभागे वेदानध्यापयिष्यति
09050023a	पुण्याभ्यश्च सरिद्भ्यस्त्वं सदा पुण्यतमा शुभे
09050023c	भविष्यसि महाभागे मत्प्रसादात्सरस्वति
09050024a	एवं सा संस्तुता तेन वरं लब्ध्वा महानदी
09050024c	पुत्रमादाय मुदिता जगाम भरतर्षभ
09050025a	एतस्मिन्नेव काले तु विरोधे देवदानवैः
09050025c	शक्रः प्रहरणान्वेषी लोकांस्त्रीन्विचचार ह
09050026a	न चोपलेभे भगवाञ्शक्रः प्रहरणं तदा
09050026c	यद्वै तेषां भवेद्योग्यं वधाय विबुधद्विषाम्
09050027a	ततोऽब्रवीत्सुराञ्शक्रो न मे शक्या महासुराः
09050027c	ऋतेऽस्थिभिर्दधीचस्य निहन्तुं त्रिदशद्विषः
09050028a	तस्माद्गत्वा ऋषिश्रेष्ठो याच्यतां सुरसत्तमाः
09050028c	दधीचास्थीनि देहीति तैर्वधिष्यामहे रिपून्
09050029a	स देवैर्याचितोऽस्थीनि यत्नादृषिवरस्तदा
09050029c	प्राणत्यागं कुरुष्वेति चकारैवाविचारयन्
09050029e	स लोकानक्षयान्प्राप्तो देवप्रियकरस्तदा
09050030a	तस्यास्थिभिरथो शक्रः सम्प्रहृष्टमनास्तदा
09050030c	कारयामास दिव्यानि नानाप्रहरणान्युत
09050030e	वज्राणि चक्राणि गदा गुरुदण्डांश्च पुष्कलान्
09050031a	स हि तीव्रेण तपसा सम्भृतः परमर्षिणा
09050031c	प्रजापतिसुतेनाथ भृगुणा लोकभावनः
09050032a	अतिकायः स तेजस्वी लोकसारविनिर्मितः
09050032c	जज्ञे शैलगुरुः प्रांशुर्महिम्ना प्रथितः प्रभुः
09050032e	नित्यमुद्विजते चास्य तेजसा पाकशासनः
09050033a	तेन वज्रेण भगवान्मन्त्रयुक्तेन भारत
09050033c	भृशं क्रोधविसृष्टेन ब्रह्मतेजोभवेन च
09050033e	दैत्यदानववीराणां जघान नवतीर्नव
09050034a	अथ काले व्यतिक्रान्ते महत्यतिभयङ्करे
09050034c	अनावृष्टिरनुप्राप्ता राजन्द्वादशवार्षिकी
09050035a	तस्यां द्वादशवार्षिक्यामनावृष्ट्यां महर्षयः
09050035c	वृत्त्यर्थं प्राद्रवन्राजन्क्षुधार्ताः सर्वतोदिशम्
09050036a	दिग्भ्यस्तान्प्रद्रुतान्दृष्ट्वा मुनिः सारस्वतस्तदा
09050036c	गमनाय मतिं चक्रे तं प्रोवाच सरस्वती
09050037a	न गन्तव्यमितः पुत्र तवाहारमहं सदा
09050037c	दास्यामि मत्स्यप्रवरानुष्यतामिह भारत
09050038a	इत्युक्तस्तर्पयामास स पितॄन्देवतास्तथा
09050038c	आहारमकरोन्नित्यं प्राणान्वेदांश्च धारयन्
09050039a	अथ तस्यामतीतायामनावृष्ट्यां महर्षयः
09050039c	अन्योन्यं परिपप्रच्छुः पुनः स्वाध्यायकारणात्
09050040a	तेषां क्षुधापरीतानां नष्टा वेदा विधावताम्
09050040c	सर्वेषामेव राजेन्द्र न कश्चित्प्रतिभानवान्
09050041a	अथ कश्चिदृषिस्तेषां सारस्वतमुपेयिवान्
09050041c	कुर्वाणं संशितात्मानं स्वाध्यायमृषिसत्तमम्
09050042a	स गत्वाचष्ट तेभ्यश्च सारस्वतमतिप्रभम्
09050042c	स्वाध्यायममरप्रख्यं कुर्वाणं विजने जने
09050043a	ततः सर्वे समाजग्मुस्तत्र राजन्महर्षयः
09050043c	सारस्वतं मुनिश्रेष्ठमिदमूचुः समागताः
09050044a	अस्मानध्यापयस्वेति तानुवाच ततो मुनिः
09050044c	शिष्यत्वमुपगच्छध्वं विधिवद्भो ममेत्युत
09050045a	ततोऽब्रवीदृषिगणो बालस्त्वमसि पुत्रक
09050045c	स तानाह न मे धर्मो नश्येदिति पुनर्मुनीन्
09050046a	यो ह्यधर्मेण विब्रूयाद्गृह्णीयाद्वाप्यधर्मतः
09050046c	म्रियतां तावुभौ क्षिप्रं स्यातां वा वैरिणावुभौ
09050047a	न हायनैर्न पलितैर्न वित्तेन न बन्धुभिः
09050047c	ऋषयश्चक्रिरे धर्मं योऽनूचानः स नो महान्
09050048a	एतच्छ्रुत्वा वचस्तस्य मुनयस्ते विधानतः
09050048c	तस्माद्वेदाननुप्राप्य पुनर्धर्मं प्रचक्रिरे
09050049a	षष्टिर्मुनिसहस्राणि शिष्यत्वं प्रतिपेदिरे
09050049c	सारस्वतस्य विप्रर्षेर्वेदस्वाध्यायकारणात्
09050050a	मुष्टिं मुष्टिं ततः सर्वे दर्भाणां तेऽभ्युपाहरन्
09050050c	तस्यासनार्थं विप्रर्षेर्बालस्यापि वशे स्थिताः
09050051a	तत्रापि दत्त्वा वसु रौहिणेयो महाबलः केशवपूर्वजोऽथ
09050051c	जगाम तीर्थं मुदितः क्रमेण ख्यातं महद्वृद्धकन्या स्म यत्र
