001	सञ्जय उवाच
001a	अर्जुनो द्रौणिना विद्धो युद्धे बहुभिरायसैः
001c	तस्य चानुचरैः शूरैस्त्रिगर्तानां महारथैः
001e	द्रौणिं विव्याध समरे त्रिभिरेव शिलीमुखैः
002a	तथेतरान्महेष्वासान्द्वाभ्यां द्वाभ्यां धनञ्जयः
002c	भूयश्चैव महाबाहुः शरवर्षैरवाकिरत्
003a	शरकण्टकितास्ते तु तावका भरतर्षभ
003c	न जहुः समरे पार्थं वध्यमानाः शितैः शरैः
004a	तेऽर्जुनं रथवंशेन द्रोणपुत्रपुरोगमाः
004c	अयोधयन्त समरे परिवार्य महारथाः
005a	तैस्तु क्षिप्ताः शरा राजन्कार्तस्वरविभूषिताः
005c	अर्जुनस्य रथोपस्थं पूरयामासुरञ्जसा
006a	तथा कृष्णौ महेष्वासौ वृषभौ सर्वधन्विनाम्
006c	शरैर्वीक्ष्य वितुन्नाङ्गौ प्रहृष्टौ युद्धदुर्मदौ
007a	कूबरं रथचक्राणि ईषा योक्त्राणि चाभिभो
007c	युगं चैवानुकर्षं च शरभूतमभूत्तदा
008a	नैतादृशं दृष्टपूर्वं राजन्नैव च नः श्रुतम्
008c	यादृशं तत्र पार्थस्य तावकाः सम्प्रचक्रिरे
009a	स रथः सर्वतो भाति चित्रपुङ्खैः शितैः शरैः
009c	उल्काशतैः सम्प्रदीप्तं विमानमिव भूतले
010a	ततोऽर्जुनो महाराज शरैः सन्नतपर्वभिः
010c	अवाकिरत्तां पृतनां मेघो वृष्ट्या यथाचलम्
011a	ते वध्यमानाः समरे पार्थनामाङ्कितैः शरैः
011c	पार्थभूतममन्यन्त प्रेक्षमाणास्तथाविधम्
012a	ततोऽद्भुतशरज्वालो धनुःशब्दानिलो महान्
012c	सेनेन्धनं ददाहाशु तावकं पार्थपावकः
013a	चक्राणां पततां चैव युगानां च धरातले
013c	तूणीराणां पताकानां ध्वजानां च रथैः सह
014a	ईषाणामनुकर्षाणां त्रिवेणूनां च भारत
014c	अक्षाणामथ योक्त्राणां प्रतोदानां च सर्वशः
015a	शिरसां पततां चैव कुण्डलोष्णीषधारिणाम्
015c	भुजानां च महाराज स्कन्धानां च समन्ततः
016a	छत्राणां व्यजनैः सार्धं मुकुटानां च राशयः
016c	समदृश्यन्त पार्थस्य रथमार्गेषु भारत
017a	अगम्यरूपा पृथिवी मांसशोणितकर्दमा
017c	बभूव भरतश्रेष्ठ रुद्रस्याक्रीडनं यथा
017e	भीरूणां त्रासजननी शूराणां हर्षवर्धनी
018a	हत्वा तु समरे पार्थः सहस्रे द्वे परन्तप
018c	रथानां सवरूथानां विधूमोऽग्निरिव ज्वलन्
019a	यथा हि भगवानग्निर्जगद्दग्ध्वा चराचरम्
019c	विधूमो दृश्यते राजंस्तथा पार्थो महारथः
020a	द्रौणिस्तु समरे दृष्ट्वा पाण्डवस्य पराक्रमम्
020c	रथेनातिपताकेन पाण्डवं प्रत्यवारयत्
021a	तावुभौ पुरुषव्याघ्रौ श्वेताश्वौ धन्विनां वरौ
021c	समीयतुस्तदा तूर्णं परस्परवधैषिणौ
022a	तयोरासीन्महाराज बाणवर्षं सुदारुणम्
022c	जीमूतानां यथा वृष्टिस्तपान्ते भरतर्षभ
023a	अन्योन्यस्पर्धिनौ तौ तु शरैः सन्नतपर्वभिः
023c	ततक्षतुर्मृधेऽन्योन्यं शृङ्गाभ्यां वृषभाविव
024a	तयोर्युद्धं महाराज चिरं सममिवाभवत्
024c	अस्त्राणां सङ्गमश्चैव घोरस्तत्राभवन्महान्
025a	ततोऽर्जुनं द्वादशभी रुक्मपुङ्खैः सुतेजनैः
025c	वासुदेवं च दशभिर्द्रौणिर्विव्याध भारत
026a	ततः प्रहस्य बीभत्सुर्व्याक्षिपद्गाण्डिवं धनुः
026c	मानयित्वा मुहूर्तं च गुरुपुत्रं महाहवे
027a	व्यश्वसूतरथं चक्रे सव्यसाची महारथः
027c	मृदुपूर्वं ततश्चैनं त्रिभिर्विव्याध सायकैः
028a	हताश्वे तु रथे तिष्ठन्द्रोणपुत्रस्त्वयस्मयम्
028c	मुसलं पाण्डुपुत्राय चिक्षेप परिघोपमम्
029a	तमापतन्तं सहसा हेमपट्टविभूषितम्
029c	चिच्छेद सप्तधा वीरः पार्थः शत्रुनिबर्हणः
030a	स च्छिन्नं मुसलं दृष्ट्वा द्रौणिः परमकोपनः
030c	आददे परिघं घोरं नगेन्द्रशिखरोपमम्
030e	चिक्षेप चैव पार्थाय द्रौणिर्युद्धविशारदः
031a	तमन्तकमिव क्रुद्धं परिघं प्रेक्ष्य पाण्डवः
031c	अर्जुनस्त्वरितो जघ्ने पञ्चभिः सायकोत्तमैः
032a	स च्छिन्नः पतितो भूमौ पार्थबाणैर्महाहवे
032c	दारयन्पृथिवीन्द्राणां मनः शब्देन भारत
033a	ततोऽपरैस्त्रिभिर्बाणैर्द्रौणिं विव्याध पाण्डवः
033c	सोऽतिविद्धो बलवता पार्थेन सुमहाबलः
033e	न सम्भ्रान्तस्तदा द्रौणिः पौरुषे स्वे व्यवस्थितः
034a	सुधर्मा तु ततो राजन्भारद्वाजं महारथम्
034c	अवाकिरच्छरव्रातैः सर्वक्षत्रस्य पश्यतः
035a	ततस्तु सुरथोऽप्याजौ पाञ्चालानां महारथः
035c	रथेन मेघघोषेण द्रौणिमेवाभ्यधावत
036a	विकर्षन्वै धनुः श्रेष्ठं सर्वभारसहं दृढम्
036c	ज्वलनाशीविषनिभैः शरैश्चैनमवाकिरत्
037a	सुरथं तु ततः क्रुद्धमापतन्तं महारथम्
037c	चुकोप समरे द्रौणिर्दण्डाहत इवोरगः
038a	त्रिशिखां भ्रुकुटीं कृत्वा सृक्किणी परिलेलिहन्
038c	उद्वीक्ष्य सुरथं रोषाद्धनुर्ज्यामवमृज्य च
038e	मुमोच तीक्ष्णं नाराचं यमदण्डसमद्युतिम्
039a	स तस्य हृदयं भित्त्वा प्रविवेशातिवेगतः
039c	शक्राशनिरिवोत्सृष्टा विदार्य धरणीतलम्
040a	ततस्तं पतितं भूमौ नाराचेन समाहतम्
040c	वज्रेणेव यथा शृङ्गं पर्वतस्य महाधनम्
041a	तस्मिंस्तु निहते वीरे द्रोणपुत्रः प्रतापवान्
041c	आरुरोह रथं तूर्णं तमेव रथिनां वरः
042a	ततः सज्जो महाराज द्रौणिराहवदुर्मदः
042c	अर्जुनं योधयामास संशप्तकवृतो रणे
043a	तत्र युद्धं महच्चासीदर्जुनस्य परैः सह
043c	मध्यन्दिनगते सूर्ये यमराष्ट्रविवर्धनम्
044a	तत्राश्चर्यमपश्याम दृष्ट्वा तेषां पराक्रमम्
044c	यदेको युगपद्वीरान्समयोधयदर्जुनः
045a	विमर्दस्तु महानासीदर्जुनस्य परैः सह
045c	शतक्रतोर्यथा पूर्वं महत्या दैत्यसेनया
