BR-09-01-013-001	सञ्जय उवाच
BR-09-01-013-001a	अर्जुनो द्रौणिना विद्धो युद्धे बहुभिरायसैः
BR-09-01-013-001c	तस्य चानुचरैः शूरैस्त्रिगर्तानां महारथैः
BR-09-01-013-001e	द्रौणिं विव्याध समरे त्रिभिरेव शिलीमुखैः
BR-09-01-013-002a	तथेतरान्महेष्वासान्द्वाभ्यां द्वाभ्यां धनञ्जयः
BR-09-01-013-002c	भूयश्चैव महाबाहुः शरवर्षैरवाकिरत्
BR-09-01-013-003a	शरकण्टकितास्ते तु तावका भरतर्षभ
BR-09-01-013-003c	न जहुः समरे पार्थं वध्यमानाः शितैः शरैः
BR-09-01-013-004a	तेऽर्जुनं रथवंशेन द्रोणपुत्रपुरोगमाः
BR-09-01-013-004c	अयोधयन्त समरे परिवार्य महारथाः
BR-09-01-013-005a	तैस्तु क्षिप्ताः शरा राजन्कार्तस्वरविभूषिताः
BR-09-01-013-005c	अर्जुनस्य रथोपस्थं पूरयामासुरञ्जसा
BR-09-01-013-006a	तथा कृष्णौ महेष्वासौ वृषभौ सर्वधन्विनाम्
BR-09-01-013-006c	शरैर्वीक्ष्य वितुन्नाङ्गौ प्रहृष्टौ युद्धदुर्मदौ
BR-09-01-013-007a	कूबरं रथचक्राणि ईषा योक्त्राणि चाभिभो
BR-09-01-013-007c	युगं चैवानुकर्षं च शरभूतमभूत्तदा
BR-09-01-013-008a	नैतादृशं दृष्टपूर्वं राजन्नैव च नः श्रुतम्
BR-09-01-013-008c	यादृशं तत्र पार्थस्य तावकाः सम्प्रचक्रिरे
BR-09-01-013-009a	स रथः सर्वतो भाति चित्रपुङ्खैः शितैः शरैः
BR-09-01-013-009c	उल्काशतैः सम्प्रदीप्तं विमानमिव भूतले
BR-09-01-013-010a	ततोऽर्जुनो महाराज शरैः सन्नतपर्वभिः
BR-09-01-013-010c	अवाकिरत्तां पृतनां मेघो वृष्ट्या यथाचलम्
BR-09-01-013-011a	ते वध्यमानाः समरे पार्थनामाङ्कितैः शरैः
BR-09-01-013-011c	पार्थभूतममन्यन्त प्रेक्षमाणास्तथाविधम्
BR-09-01-013-012a	ततोऽद्भुतशरज्वालो धनुःशब्दानिलो महान्
BR-09-01-013-012c	सेनेन्धनं ददाहाशु तावकं पार्थपावकः
BR-09-01-013-013a	चक्राणां पततां चैव युगानां च धरातले
BR-09-01-013-013c	तूणीराणां पताकानां ध्वजानां च रथैः सह
BR-09-01-013-014a	ईषाणामनुकर्षाणां त्रिवेणूनां च भारत
BR-09-01-013-014c	अक्षाणामथ योक्त्राणां प्रतोदानां च सर्वशः
BR-09-01-013-015a	शिरसां पततां चैव कुण्डलोष्णीषधारिणाम्
BR-09-01-013-015c	भुजानां च महाराज स्कन्धानां च समन्ततः
BR-09-01-013-016a	छत्राणां व्यजनैः सार्धं मुकुटानां च राशयः
BR-09-01-013-016c	समदृश्यन्त पार्थस्य रथमार्गेषु भारत
BR-09-01-013-017a	अगम्यरूपा पृथिवी मांसशोणितकर्दमा
BR-09-01-013-017c	बभूव भरतश्रेष्ठ रुद्रस्याक्रीडनं यथा
BR-09-01-013-017e	भीरूणां त्रासजननी शूराणां हर्षवर्धनी
BR-09-01-013-018a	हत्वा तु समरे पार्थः सहस्रे द्वे परन्तप
BR-09-01-013-018c	रथानां सवरूथानां विधूमोऽग्निरिव ज्वलन्
BR-09-01-013-019a	यथा हि भगवानग्निर्जगद्दग्ध्वा चराचरम्
BR-09-01-013-019c	विधूमो दृश्यते राजंस्तथा पार्थो महारथः
BR-09-01-013-020a	द्रौणिस्तु समरे दृष्ट्वा पाण्डवस्य पराक्रमम्
BR-09-01-013-020c	रथेनातिपताकेन पाण्डवं प्रत्यवारयत्
BR-09-01-013-021a	तावुभौ पुरुषव्याघ्रौ श्वेताश्वौ धन्विनां वरौ
BR-09-01-013-021c	समीयतुस्तदा तूर्णं परस्परवधैषिणौ
BR-09-01-013-022a	तयोरासीन्महाराज बाणवर्षं सुदारुणम्
BR-09-01-013-022c	जीमूतानां यथा वृष्टिस्तपान्ते भरतर्षभ
BR-09-01-013-023a	अन्योन्यस्पर्धिनौ तौ तु शरैः सन्नतपर्वभिः
BR-09-01-013-023c	ततक्षतुर्मृधेऽन्योन्यं शृङ्गाभ्यां वृषभाविव
BR-09-01-013-024a	तयोर्युद्धं महाराज चिरं सममिवाभवत्
BR-09-01-013-024c	अस्त्राणां सङ्गमश्चैव घोरस्तत्राभवन्महान्
BR-09-01-013-025a	ततोऽर्जुनं द्वादशभी रुक्मपुङ्खैः सुतेजनैः
BR-09-01-013-025c	वासुदेवं च दशभिर्द्रौणिर्विव्याध भारत
BR-09-01-013-026a	ततः प्रहस्य बीभत्सुर्व्याक्षिपद्गाण्डिवं धनुः
BR-09-01-013-026c	मानयित्वा मुहूर्तं च गुरुपुत्रं महाहवे
BR-09-01-013-027a	व्यश्वसूतरथं चक्रे सव्यसाची महारथः
BR-09-01-013-027c	मृदुपूर्वं ततश्चैनं त्रिभिर्विव्याध सायकैः
BR-09-01-013-028a	हताश्वे तु रथे तिष्ठन्द्रोणपुत्रस्त्वयस्मयम्
BR-09-01-013-028c	मुसलं पाण्डुपुत्राय चिक्षेप परिघोपमम्
BR-09-01-013-029a	तमापतन्तं सहसा हेमपट्टविभूषितम्
BR-09-01-013-029c	चिच्छेद सप्तधा वीरः पार्थः शत्रुनिबर्हणः
BR-09-01-013-030a	स च्छिन्नं मुसलं दृष्ट्वा द्रौणिः परमकोपनः
BR-09-01-013-030c	आददे परिघं घोरं नगेन्द्रशिखरोपमम्
BR-09-01-013-030e	चिक्षेप चैव पार्थाय द्रौणिर्युद्धविशारदः
BR-09-01-013-031a	तमन्तकमिव क्रुद्धं परिघं प्रेक्ष्य पाण्डवः
BR-09-01-013-031c	अर्जुनस्त्वरितो जघ्ने पञ्चभिः सायकोत्तमैः
BR-09-01-013-032a	स च्छिन्नः पतितो भूमौ पार्थबाणैर्महाहवे
BR-09-01-013-032c	दारयन्पृथिवीन्द्राणां मनः शब्देन भारत
BR-09-01-013-033a	ततोऽपरैस्त्रिभिर्बाणैर्द्रौणिं विव्याध पाण्डवः
BR-09-01-013-033c	सोऽतिविद्धो बलवता पार्थेन सुमहाबलः
BR-09-01-013-033e	न सम्भ्रान्तस्तदा द्रौणिः पौरुषे स्वे व्यवस्थितः
BR-09-01-013-034a	सुधर्मा तु ततो राजन्भारद्वाजं महारथम्
BR-09-01-013-034c	अवाकिरच्छरव्रातैः सर्वक्षत्रस्य पश्यतः
BR-09-01-013-035a	ततस्तु सुरथोऽप्याजौ पाञ्चालानां महारथः
BR-09-01-013-035c	रथेन मेघघोषेण द्रौणिमेवाभ्यधावत
BR-09-01-013-036a	विकर्षन्वै धनुः श्रेष्ठं सर्वभारसहं दृढम्
BR-09-01-013-036c	ज्वलनाशीविषनिभैः शरैश्चैनमवाकिरत्
BR-09-01-013-037a	सुरथं तु ततः क्रुद्धमापतन्तं महारथम्
BR-09-01-013-037c	चुकोप समरे द्रौणिर्दण्डाहत इवोरगः
BR-09-01-013-038a	त्रिशिखां भ्रुकुटीं कृत्वा सृक्किणी परिलेलिहन्
BR-09-01-013-038c	उद्वीक्ष्य सुरथं रोषाद्धनुर्ज्यामवमृज्य च
BR-09-01-013-038e	मुमोच तीक्ष्णं नाराचं यमदण्डसमद्युतिम्
BR-09-01-013-039a	स तस्य हृदयं भित्त्वा प्रविवेशातिवेगतः
BR-09-01-013-039c	शक्राशनिरिवोत्सृष्टा विदार्य धरणीतलम्
BR-09-01-013-040a	ततस्तं पतितं भूमौ नाराचेन समाहतम्
BR-09-01-013-040c	वज्रेणेव यथा शृङ्गं पर्वतस्य महाधनम्
BR-09-01-013-041a	तस्मिंस्तु निहते वीरे द्रोणपुत्रः प्रतापवान्
BR-09-01-013-041c	आरुरोह रथं तूर्णं तमेव रथिनां वरः
BR-09-01-013-042a	ततः सज्जो महाराज द्रौणिराहवदुर्मदः
BR-09-01-013-042c	अर्जुनं योधयामास संशप्तकवृतो रणे
BR-09-01-013-043a	तत्र युद्धं महच्चासीदर्जुनस्य परैः सह
BR-09-01-013-043c	मध्यन्दिनगते सूर्ये यमराष्ट्रविवर्धनम्
BR-09-01-013-044a	तत्राश्चर्यमपश्याम दृष्ट्वा तेषां पराक्रमम्
BR-09-01-013-044c	यदेको युगपद्वीरान्समयोधयदर्जुनः
BR-09-01-013-045a	विमर्दस्तु महानासीदर्जुनस्य परैः सह
BR-09-01-013-045c	शतक्रतोर्यथा पूर्वं महत्या दैत्यसेनया
