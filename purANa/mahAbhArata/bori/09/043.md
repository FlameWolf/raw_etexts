001	जनमेजय उवाच
001a	सरस्वत्याः प्रभावोऽयमुक्तस्ते द्विजसत्तम
001c	कुमारस्याभिषेकं तु ब्रह्मन्व्याख्यातुमर्हसि
002a	यस्मिन्काले च देशे च यथा च वदतां वर
002c	यैश्चाभिषिक्तो भगवान्विधिना येन च प्रभुः
003a	स्कन्दो यथा च दैत्यानामकरोत्कदनं महत्
003c	तथा मे सर्वमाचक्ष्व परं कौतूहलं हि मे
004	वैशम्पायन उवाच
004a	कुरुवंशस्य सदृशमिदं कौतूहलं तव
004c	हर्षमुत्पादयत्येतद्वचो मे जनमेजय
005a	हन्त ते कथयिष्यामि शृण्वानस्य जनाधिप
005c	अभिषेकं कुमारस्य प्रभावं च महात्मनः
006a	तेजो माहेश्वरं स्कन्नमग्नौ प्रपतितं पुरा
006c	तत्सर्वभक्षो भगवान्नाशकद्दग्धुमक्षयम्
007a	तेनासीदति तेजस्वी दीप्तिमान्हव्यवाहनः
007c	न चैव धारयामास गर्भं तेजोमयं तदा
008a	स गङ्गामभिसङ्गम्य नियोगाद्ब्रह्मणः प्रभुः
008c	गर्भमाहितवान्दिव्यं भास्करोपमतेजसम्
009a	अथ गङ्गापि तं गर्भमसहन्ती विधारणे
009c	उत्ससर्ज गिरौ रम्ये हिमवत्यमरार्चिते
010a	स तत्र ववृधे लोकानावृत्य ज्वलनात्मजः
010c	ददृशुर्ज्वलनाकारं तं गर्भमथ कृत्तिकाः
011a	शरस्तम्बे महात्मानमनलात्मजमीश्वरम्
011c	ममायमिति ताः सर्वाः पुत्रार्थिन्योऽभिचक्रमुः
012a	तासां विदित्वा भावं तं मातॄणां भगवान्प्रभुः
012c	प्रस्नुतानां पयः षड्भिर्वदनैरपिबत्तदा
013a	तं प्रभावं समालक्ष्य तस्य बालस्य कृत्तिकाः
013c	परं विस्मयमापन्ना देव्यो दिव्यवपुर्धराः
014a	यत्रोत्सृष्टः स भगवान्गङ्गया गिरिमूर्धनि
014c	स शैलः काञ्चनः सर्वः सम्बभौ कुरुसत्तम
015a	वर्धता चैव गर्भेण पृथिवी तेन रञ्जिता
015c	अतश्च सर्वे संवृत्ता गिरयः काञ्चनाकराः
016a	कुमारश्च महावीर्यः कार्त्तिकेय इति स्मृतः
016c	गाङ्गेयः पूर्वमभवन्महायोगबलान्वितः
017a	स देवस्तपसा चैव वीर्येण च समन्वितः
017c	ववृधेऽतीव राजेन्द्र चन्द्रवत्प्रियदर्शनः
018a	स तस्मिन्काञ्चने दिव्ये शरस्तम्बे श्रिया वृतः
018c	स्तूयमानस्तदा शेते गन्धर्वैर्मुनिभिस्तथा
019a	तथैनमन्वनृत्यन्त देवकन्याः सहस्रशः
019c	दिव्यवादित्रनृत्तज्ञाः स्तुवन्त्यश्चारुदर्शनाः
020a	अन्वास्ते च नदी देवं गङ्गा वै सरितां वरा
020c	दधार पृथिवी चैनं बिभ्रती रूपमुत्तमम्
021a	जातकर्मादिकास्तस्य क्रियाश्चक्रे बृहस्पतिः
021c	वेदश्चैनं चतुर्मूर्तिरुपतस्थे कृताञ्जलिः
022a	धनुर्वेदश्चतुष्पादः शस्त्रग्रामः ससङ्ग्रहः
022c	तत्रैनं समुपातिष्ठत्साक्षाद्वाणी च केवला
023a	स ददर्श महावीर्यं देवदेवमुमापतिम्
023c	शैलपुत्र्या सहासीनं भूतसङ्घशतैर्वृतम्
024a	निकाया भूतसङ्घानां परमाद्भुतदर्शनाः
024c	विकृता विकृताकारा विकृताभरणध्वजाः
025a	व्याघ्रसिंहर्क्षवदना बिडालमकराननाः
025c	वृषदंशमुखाश्चान्ये गजोष्ट्रवदनास्तथा
026a	उलूकवदनाः केचिद्गृध्रगोमायुदर्शनाः
026c	क्रौञ्चपारावतनिभैर्वदनै राङ्कवैरपि
027a	श्वाविच्छल्यकगोधानां खरैडकगवां तथा
027c	सदृशानि वपूंष्यन्ये तत्र तत्र व्यधारयन्
028a	केचिच्छैलाम्बुदप्रख्याश्चक्रालातगदायुधाः
028c	केचिदञ्जनपुञ्जाभाः केचिच्छ्वेताचलप्रभाः
029a	सप्तमातृगणाश्चैव समाजग्मुर्विशां पते
029c	साध्या विश्वेऽथ मरुतो वसवः पितरस्तथा
030a	रुद्रादित्यास्तथा सिद्धा भुजगा दानवाः खगाः
030c	ब्रह्मा स्वयम्भूर्भगवान्सपुत्रः सह विष्णुना
031a	शक्रस्तथाभ्ययाद्द्रष्टुं कुमारवरमच्युतम्
031c	नारदप्रमुखाश्चापि देवगन्धर्वसत्तमाः
032a	देवर्षयश्च सिद्धाश्च बृहस्पतिपुरोगमाः
032c	ऋभवो नाम वरदा देवानामपि देवताः
032e	तेऽपि तत्र समाजग्मुर्यामा धामाश्च सर्वशः
033a	स तु बालोऽपि भगवान्महायोगबलान्वितः
033c	अभ्याजगाम देवेशं शूलहस्तं पिनाकिनम्
034a	तमाव्रजन्तमालक्ष्य शिवस्यासीन्मनोगतम्
034c	युगपच्छैलपुत्र्याश्च गङ्गायाः पावकस्य च
035a	किं नु पूर्वमयं बालो गौरवादभ्युपैष्यति
035c	अपि मामिति सर्वेषां तेषामासीन्मनोगतम्
036a	तेषामेतमभिप्रायं चतुर्णामुपलक्ष्य सः
036c	युगपद्योगमास्थाय ससर्ज विविधास्तनूः
037a	ततोऽभवच्चतुर्मूर्तिः क्षणेन भगवान्प्रभुः
037c	स्कन्दः शाखो विशाखश्च नैगमेषश्च पृष्ठतः
038a	एवं स कृत्वा ह्यात्मानं चतुर्धा भगवान्प्रभुः
038c	यतो रुद्रस्ततः स्कन्दो जगामाद्भुतदर्शनः
039a	विशाखस्तु ययौ येन देवी गिरिवरात्मजा
039c	शाखो ययौ च भगवान्वायुमूर्तिर्विभावसुम्
039e	नैगमेषोऽगमद्गङ्गां कुमारः पावकप्रभः
040a	सर्वे भास्वरदेहास्ते चत्वारः समरूपिणः
040c	तान्समभ्ययुरव्यग्रास्तदद्भुतमिवाभवत्
041a	हाहाकारो महानासीद्देवदानवरक्षसाम्
041c	तद्दृष्ट्वा महदाश्चर्यमद्भुतं रोमहर्षणम्
042a	ततो रुद्रश्च देवी च पावकश्च पितामहम्
042c	गङ्गया सहिताः सर्वे प्रणिपेतुर्जगत्पतिम्
043a	प्रणिपत्य ततस्ते तु विधिवद्राजपुङ्गव
043c	इदमूचुर्वचो राजन्कार्त्तिकेयप्रियेप्सया
044a	अस्य बालस्य भगवन्नाधिपत्यं यथेप्सितम्
044c	अस्मत्प्रियार्थं देवेश सदृशं दातुमर्हसि
045a	ततः स भगवान्धीमान्सर्वलोकपितामहः
045c	मनसा चिन्तयामास किमयं लभतामिति
046a	ऐश्वर्याणि हि सर्वाणि देवगन्धर्वरक्षसाम्
046c	भूतयक्षविहङ्गानां पन्नगानां च सर्वशः
047a	पूर्वमेवादिदेशासौ निकायेषु महात्मनाम्
047c	समर्थं च तमैश्वर्ये महामतिरमन्यत
048a	ततो मुहूर्तं स ध्यात्वा देवानां श्रेयसि स्थितः
048c	सेनापत्यं ददौ तस्मै सर्वभूतेषु भारत
049a	सर्वदेवनिकायानां ये राजानः परिश्रुताः
049c	तान्सर्वान्व्यादिदेशास्मै सर्वभूतपितामहः
050a	ततः कुमारमादाय देवा ब्रह्मपुरोगमाः
050c	अभिषेकार्थमाजग्मुः शैलेन्द्रं सहितास्ततः
051a	पुण्यां हैमवतीं देवीं सरिच्छ्रेष्ठां सरस्वतीम्
051c	समन्तपञ्चके या वै त्रिषु लोकेषु विश्रुता
052a	तत्र तीरे सरस्वत्याः पुण्ये सर्वगुणान्विते
052c	निषेदुर्देवगन्धर्वाः सर्वे सम्पूर्णमानसाः
