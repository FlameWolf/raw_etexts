001	वैशम्पायन उवाच
001a	ततोऽभिषेकसम्भारान्सर्वान्सम्भृत्य शास्त्रतः
001c	बृहस्पतिः समिद्धेऽग्नौ जुहावाज्यं यथाविधि
002a	ततो हिमवता दत्ते मणिप्रवरशोभिते
002c	दिव्यरत्नाचिते दिव्ये निषण्णः परमासने
003a	सर्वमङ्गलसम्भारैर्विधिमन्त्रपुरस्कृतम्
003c	आभिषेचनिकं द्रव्यं गृहीत्वा देवतागणाः
004a	इन्द्राविष्णू महावीर्यौ सूर्याचन्द्रमसौ तथा
004c	धाता चैव विधाता च तथा चैवानिलानलौ
005a	पूष्णा भगेनार्यम्णा च अंशेन च विवस्वता
005c	रुद्रश्च सहितो धीमान्मित्रेण वरुणेन च
006a	रुद्रैर्वसुभिरादित्यैरश्विभ्यां च वृतः प्रभुः
006c	विश्वेदेवैर्मरुद्भिश्च साध्यैश्च पितृभिः सह
007a	गन्धर्वैरप्सरोभिश्च यक्षराक्षसपन्नगैः
007c	देवर्षिभिरसङ्ख्येयैस्तथा ब्रह्मर्षिभिर्वरैः
008a	वैखानसैर्वालखिल्यैर्वाय्वाहारैर्मरीचिपैः
008c	भृगुभिश्चाङ्गिरोभिश्च यतिभिश्च महात्मभिः
008e	सर्वैर्विद्याधरैः पुण्यैर्योगसिद्धैस्तथा वृतः
009a	पितामहः पुलस्त्यश्च पुलहश्च महातपाः
009c	अङ्गिराः कश्यपोऽत्रिश्च मरीचिर्भृगुरेव च
010a	क्रतुर्हरः प्रचेताश्च मनुर्दक्षस्तथैव च
010c	ऋतवश्च ग्रहाश्चैव ज्योतींषि च विशां पते
011a	मूर्तिमत्यश्च सरितो वेदाश्चैव सनातनाः
011c	समुद्राश्च ह्रदाश्चैव तीर्थानि विविधानि च
011e	पृथिवी द्यौर्दिशश्चैव पादपाश्च जनाधिप
012a	अदितिर्देवमाता च ह्रीः श्रीः स्वाहा सरस्वती
012c	उमा शची सिनीवाली तथा चानुमतिः कुहूः
012e	राका च धिषणा चैव पत्न्यश्चान्या दिवौकसाम्
013a	हिमवांश्चैव विन्ध्यश्च मेरुश्चानेकशृङ्गवान्
013c	ऐरावतः सानुचरः कलाः काष्ठास्तथैव च
013e	मासार्धमासा ऋतवस्तथा रात्र्यहनी नृप
014a	उच्चैःश्रवा हयश्रेष्ठो नागराजश्च वामनः
014c	अरुणो गरुडश्चैव वृक्षाश्चौषधिभिः सह
015a	धर्मश्च भगवान्देवः समाजग्मुर्हि सङ्गताः
015c	कालो यमश्च मृत्युश्च यमस्यानुचराश्च ये
016a	बहुलत्वाच्च नोक्ता ये विविधा देवतागणाः
016c	ते कुमाराभिषेकार्थं समाजग्मुस्ततस्ततः
017a	जगृहुस्ते तदा राजन्सर्व एव दिवौकसः
017c	आभिषेचनिकं भाण्डं मङ्गलानि च सर्वशः
018a	दिव्यसम्भारसंयुक्तैः कलशैः काञ्चनैर्नृप
018c	सरस्वतीभिः पुण्याभिर्दिव्यतोयाभिरेव तु
019a	अभ्यषिञ्चन्कुमारं वै सम्प्रहृष्टा दिवौकसः
019c	सेनापतिं महात्मानमसुराणां भयावहम्
020a	पुरा यथा महाराज वरुणं वै जलेश्वरम्
020c	तथाभ्यषिञ्चद्भगवान्ब्रह्मा लोकपितामहः
020e	कश्यपश्च महातेजा ये चान्ये नानुकीर्तिताः
021a	तस्मै ब्रह्मा ददौ प्रीतो बलिनो वातरंहसः
021c	कामवीर्यधरान्सिद्धान्महापारिषदान्प्रभुः
022a	नन्दिषेणं लोहिताक्षं घण्टाकर्णं च सम्मतम्
022c	चतुर्थमस्यानुचरं ख्यातं कुमुदमालिनम्
023a	ततः स्थाणुं महावेगं महापारिषदं क्रतुम्
023c	मायाशतधरं कामं कामवीर्यबलान्वितम्
023e	ददौ स्कन्दाय राजेन्द्र सुरारिविनिबर्हणम्
024a	स हि देवासुरे युद्धे दैत्यानां भीमकर्मणाम्
024c	जघान दोर्भ्यां सङ्क्रुद्धः प्रयुतानि चतुर्दश
025a	तथा देवा ददुस्तस्मै सेनां नैरृतसंकुलाम्
025c	देवशत्रुक्षयकरीमजय्यां विश्वरूपिणीम्
026a	जयशब्दं ततश्चक्रुर्देवाः सर्वे सवासवाः
026c	गन्धर्वयक्षरक्षांसि मुनयः पितरस्तथा
027a	यमः प्रादादनुचरौ यमकालोपमावुभौ
027c	उन्माथं च प्रमाथं च महावीर्यौ महाद्युती
028a	सुभ्राजो भास्करश्चैव यौ तौ सूर्यानुयायिनौ
028c	तौ सूर्यः कार्त्तिकेयाय ददौ प्रीतः प्रतापवान्
029a	कैलासशृङ्गसङ्काशौ श्वेतमाल्यानुलेपनौ
029c	सोमोऽप्यनुचरौ प्रादान्मणिं सुमणिमेव च
030a	ज्वालाजिह्वं तथा ज्योतिरात्मजाय हुताशनः
030c	ददावनुचरौ शूरौ परसैन्यप्रमाथिनौ
031a	परिघं च वटं चैव भीमं च सुमहाबलम्
031c	दहतिं दहनं चैव प्रचण्डौ वीर्यसम्मतौ
031e	अंशोऽप्यनुचरान्पञ्च ददौ स्कन्दाय धीमते
032a	उत्क्रोशं पङ्कजं चैव वज्रदण्डधरावुभौ
032c	ददावनलपुत्राय वासवः परवीरहा
032e	तौ हि शत्रून्महेन्द्रस्य जघ्नतुः समरे बहून्
033a	चक्रं विक्रमकं चैव सङ्क्रमं च महाबलम्
033c	स्कन्दाय त्रीननुचरान्ददौ विष्णुर्महायशाः
034a	वर्धनं नन्दनं चैव सर्वविद्याविशारदौ
034c	स्कन्दाय ददतुः प्रीतावश्विनौ भरतर्षभ
035a	कुन्दनं कुसुमं चैव कुमुदं च महायशाः
035c	डम्बराडम्बरौ चैव ददौ धाता महात्मने
036a	वक्रानुवक्रौ बलिनौ मेषवक्त्रौ बलोत्कटौ
036c	ददौ त्वष्टा महामायौ स्कन्दायानुचरौ वरौ
037a	सुव्रतं सत्यसन्धं च ददौ मित्रो महात्मने
037c	कुमाराय महात्मानौ तपोविद्याधरौ प्रभुः
038a	सुदर्शनीयौ वरदौ त्रिषु लोकेषु विश्रुतौ
038c	सुप्रभं च महात्मानं शुभकर्माणमेव च
038e	कार्त्तिकेयाय सम्प्रादाद्विधाता लोकविश्रुतौ
039a	पालितकं कालिकं च महामायाविनावुभौ
039c	पूषा च पार्षदौ प्रादात्कार्त्तिकेयाय भारत
040a	बलं चातिबलं चैव महावक्त्रौ महाबलौ
040c	प्रददौ कार्त्तिकेयाय वायुर्भरतसत्तम
041a	घसं चातिघसं चैव तिमिवक्त्रौ महाबलौ
041c	प्रददौ कार्त्तिकेयाय वरुणः सत्यसङ्गरः
042a	सुवर्चसं महात्मानं तथैवाप्यतिवर्चसम्
042c	हिमवान्प्रददौ राजन्हुताशनसुताय वै
043a	काञ्चनं च महात्मानं मेघमालिनमेव च
043c	ददावनुचरौ मेरुरग्निपुत्राय भारत
044a	स्थिरं चातिस्थिरं चैव मेरुरेवापरौ ददौ
044c	महात्मनेऽग्निपुत्राय महाबलपराक्रमौ
045a	उच्छ्रितं चातिशृङ्गं च महापाषाणयोधिनौ
045c	प्रददावग्निपुत्राय विन्ध्यः पारिषदावुभौ
046a	सङ्ग्रहं विग्रहं चैव समुद्रोऽपि गदाधरौ
046c	प्रददावग्निपुत्राय महापारिषदावुभौ
047a	उन्मादं पुष्पदन्तं च शङ्कुकर्णं तथैव च
047c	प्रददावग्निपुत्राय पार्वती शुभदर्शना
048a	जयं महाजयं चैव नागौ ज्वलनसूनवे
048c	प्रददौ पुरुषव्याघ्र वासुकिः पन्नगेश्वरः
049a	एवं साध्याश्च रुद्राश्च वसवः पितरस्तथा
049c	सागराः सरितश्चैव गिरयश्च महाबलाः
050a	ददुः सेनागणाध्यक्षाञ्शूलपट्टिशधारिणः
050c	दिव्यप्रहरणोपेतान्नानावेषविभूषितान्
051a	शृणु नामानि चान्येषां येऽन्ये स्कन्दस्य सैनिकाः
051c	विविधायुधसम्पन्नाश्चित्राभरणवर्मिणः
052a	शङ्कुकर्णो निकुम्भश्च पद्मः कुमुद एव च
052c	अनन्तो द्वादशभुजस्तथा कृष्णोपकृष्णकौ
053a	द्रोणश्रवाः कपिस्कन्धः काञ्चनाक्षो जलन्धमः
053c	अक्षसन्तर्जनो राजन्कुनदीकस्तमोभ्रकृत्
054a	एकाक्षो द्वादशाक्षश्च तथैवैकजटः प्रभुः
054c	सहस्रबाहुर्विकटो व्याघ्राक्षः क्षितिकम्पनः
055a	पुण्यनामा सुनामा च सुवक्त्रः प्रियदर्शनः
055c	परिश्रुतः कोकनदः प्रियमाल्यानुलेपनः
056a	अजोदरो गजशिराः स्कन्धाक्षः शतलोचनः
056c	ज्वालाजिह्वः करालश्च सितकेशो जटी हरिः
057a	चतुर्दंष्ट्रोऽष्टजिह्वश्च मेघनादः पृथुश्रवाः
057c	विद्युदक्षो धनुर्वक्त्रो जठरो मारुताशनः
058a	उदराक्षो झषाक्षश्च वज्रनाभो वसुप्रभः
058c	समुद्रवेगो राजेन्द्र शैलकम्पी तथैव च
059a	पुत्रमेषः प्रवाहश्च तथा नन्दोपनन्दकौ
059c	धूम्रः श्वेतः कलिङ्गश्च सिद्धार्थो वरदस्तथा
060a	प्रियकश्चैव नन्दश्च गोनन्दश्च प्रतापवान्
060c	आनन्दश्च प्रमोदश्च स्वस्तिको ध्रुवकस्तथा
061a	क्षेमवापः सुजातश्च सिद्धयात्रश्च भारत
061c	गोव्रजः कनकापीडो महापारिषदेश्वरः
062a	गायनो हसनश्चैव बाणः खड्गश्च वीर्यवान्
062c	वैताली चातिताली च तथा कतिकवातिकौ
063a	हंसजः पङ्कदिग्धाङ्गः समुद्रोन्मादनश्च ह
063c	रणोत्कटः प्रहासश्च श्वेतशीर्षश्च नन्दकः
064a	कालकण्ठः प्रभासश्च तथा कुम्भाण्डकोऽपरः
064c	कालकाक्षः सितश्चैव भूतलोन्मथनस्तथा
065a	यज्ञवाहः प्रवाहश्च देवयाजी च सोमपः
065c	सजालश्च महातेजाः क्रथक्राथौ च भारत
066a	तुहनश्च तुहानश्च चित्रदेवश्च वीर्यवान्
066c	मधुरः सुप्रसादश्च किरीटी च महाबलः
067a	वसनो मधुवर्णश्च कलशोदर एव च
067c	धमन्तो मन्मथकरः सूचीवक्त्रश्च वीर्यवान्
068a	श्वेतवक्त्रः सुवक्त्रश्च चारुवक्त्रश्च पाण्डुरः
068c	दण्डबाहुः सुबाहुश्च रजः कोकिलकस्तथा
069a	अचलः कनकाक्षश्च बालानामयिकः प्रभुः
069c	सञ्चारकः कोकनदो गृध्रवक्त्रश्च जम्बुकः
070a	लोहाशवक्त्रो जठरः कुम्भवक्त्रश्च कुण्डकः
070c	मद्गुग्रीवश्च कृष्णौजा हंसवक्त्रश्च चन्द्रभाः
071a	पाणिकूर्मा च शम्बूकः पञ्चवक्त्रश्च शिक्षकः
071c	चाषवक्त्रश्च जम्बूकः शाकवक्त्रश्च कुण्डकः
072a	योगयुक्ता महात्मानः सततं ब्राह्मणप्रियाः
072c	पैतामहा महात्मानो महापारिषदाश्च ह
072e	यौवनस्थाश्च बालाश्च वृद्धाश्च जनमेजय
073a	सहस्रशः पारिषदाः कुमारमुपतस्थिरे
073c	वक्त्रैर्नानाविधैर्ये तु शृणु ताञ्जनमेजय
074a	कूर्मकुक्कुटवक्त्राश्च शशोलूकमुखास्तथा
074c	खरोष्ट्रवदनाश्चैव वराहवदनास्तथा
075a	मनुष्यमेषवक्त्राश्च सृगालवदनास्तथा
075c	भीमा मकरवक्त्राश्च शिंशुमारमुखास्तथा
076a	मार्जारशशवक्त्राश्च दीर्घवक्त्राश्च भारत
076c	नकुलोलूकवक्त्राश्च श्ववक्त्राश्च तथापरे
077a	आखुबभ्रुकवक्त्राश्च मयूरवदनास्तथा
077c	मत्स्यमेषाननाश्चान्ये अजाविमहिषाननाः
078a	ऋक्षशार्दूलवक्त्राश्च द्वीपिसिंहाननास्तथा
078c	भीमा गजाननाश्चैव तथा नक्रमुखाः परे
079a	गरुडाननाः खड्गमुखा वृककाकमुखास्तथा
079c	गोखरोष्ट्रमुखाश्चान्ये वृषदंशमुखास्तथा
080a	महाजठरपादाङ्गास्तारकाक्षाश्च भारत
080c	पारावतमुखाश्चान्ये तथा वृषमुखाः परे
081a	कोकिलावदनाश्चान्ये श्येनतित्तिरिकाननाः
081c	कृकलासमुखाश्चैव विरजोम्बरधारिणः
082a	व्यालवक्त्राः शूलमुखाश्चण्डवक्त्राः शताननाः
082c	आशीविषाश्चीरधरा गोनासावरणास्तथा
083a	स्थूलोदराः कृशाङ्गाश्च स्थूलाङ्गाश्च कृशोदराः
083c	ह्रस्वग्रीवा महाकर्णा नानाव्यालविभूषिताः
084a	गजेन्द्रचर्मवसनास्तथा कृष्णाजिनाम्बराः
084c	स्कन्धेमुखा महाराज तथा ह्युदरतोमुखाः
085a	पृष्ठेमुखा हनुमुखास्तथा जङ्घामुखा अपि
085c	पार्श्वाननाश्च बहवो नानादेशमुखास्तथा
086a	तथा कीटपतङ्गानां सदृशास्या गणेश्वराः
086c	नानाव्यालमुखाश्चान्ये बहुबाहुशिरोधराः
087a	नानावृक्षभुजाः केचित्कटिशीर्षास्तथापरे
087c	भुजङ्गभोगवदना नानागुल्मनिवासिनः
088a	चीरसंवृतगात्राश्च तथा फलकवाससः
088c	नानावेषधराश्चैव चर्मवासस एव च
089a	उष्णीषिणो मुकुटिनः कम्बुग्रीवाः सुवर्चसः
089c	किरीटिनः पञ्चशिखास्तथा कठिनमूर्धजाः
090a	त्रिशिखा द्विशिखाश्चैव तथा सप्तशिखाः परे
090c	शिखण्डिनो मुकुटिनो मुण्डाश्च जटिलास्तथा
091a	चित्रमाल्यधराः केचित्केचिद्रोमाननास्तथा
091c	दिव्यमाल्याम्बरधराः सततं प्रियविग्रहाः
092a	कृष्णा निर्मांसवक्त्राश्च दीर्घपृष्ठा निरूदराः
092c	स्थूलपृष्ठा ह्रस्वपृष्ठाः प्रलम्बोदरमेहनाः
093a	महाभुजा ह्रस्वभुजा ह्रस्वगात्राश्च वामनाः
093c	कुब्जाश्च दीर्घजङ्घाश्च हस्तिकर्णशिरोधराः
094a	हस्तिनासाः कूर्मनासा वृकनासास्तथापरे
094c	दीर्घोष्ठा दीर्घजिह्वाश्च विकराला ह्यधोमुखाः
095a	महादंष्ट्रा ह्रस्वदंष्ट्राश्चतुर्दंष्ट्रास्तथापरे
095c	वारणेन्द्रनिभाश्चान्ये भीमा राजन्सहस्रशः
096a	सुविभक्तशरीराश्च दीप्तिमन्तः स्वलङ्कृताः
096c	पिङ्गाक्षाः शङ्कुकर्णाश्च वक्रनासाश्च भारत
097a	पृथुदंष्ट्रा महादंष्ट्राः स्थूलौष्ठा हरिमूर्धजाः
097c	नानापादौष्ठदंष्ट्राश्च नानाहस्तशिरोधराः
097e	नानावर्मभिराच्छन्ना नानाभाषाश्च भारत
098a	कुशला देशभाषासु जल्पन्तोऽन्योन्यमीश्वराः
098c	हृष्टाः परिपतन्ति स्म महापारिषदास्तथा
099a	दीर्घग्रीवा दीर्घनखा दीर्घपादशिरोभुजाः
099c	पिङ्गाक्षा नीलकण्ठाश्च लम्बकर्णाश्च भारत
100a	वृकोदरनिभाश्चैव केचिदञ्जनसन्निभाः
100c	श्वेताङ्गा लोहितग्रीवाः पिङ्गाक्षाश्च तथापरे
100e	कल्माषा बहवो राजंश्चित्रवर्णाश्च भारत
101a	चामरापीडकनिभाः श्वेतलोहितराजयः
101c	नानावर्णाः सवर्णाश्च मयूरसदृशप्रभाः
102a	पुनः प्रहरणान्येषां कीर्त्यमानानि मे शृणु
102c	शेषैः कृतं पारिषदैरायुधानां परिग्रहम्
103a	पाशोद्यतकराः केचिद्व्यादितास्याः खराननाः
103c	पृथ्वक्षा नीलकण्ठाश्च तथा परिघबाहवः
104a	शतघ्नीचक्रहस्ताश्च तथा मुसलपाणयः
104c	शूलासिहस्ताश्च तथा महाकाया महाबलाः
105a	गदाभुशुण्डिहस्ताश्च तथा तोमरपाणयः
105c	असिमुद्गरहस्ताश्च दण्डहस्ताश्च भारत
106a	आयुधैर्विविधैर्घोरैर्महात्मानो महाजवाः
106c	महाबला महावेगा महापारिषदास्तथा
107a	अभिषेकं कुमारस्य दृष्ट्वा हृष्टा रणप्रियाः
107c	घण्टाजालपिनद्धाङ्गा ननृतुस्ते महौजसः
108a	एते चान्ये च बहवो महापारिषदा नृप
108c	उपतस्थुर्महात्मानं कार्त्तिकेयं यशस्विनम्
109a	दिव्याश्चाप्यान्तरिक्षाश्च पार्थिवाश्चानिलोपमाः
109c	व्यादिष्टा दैवतैः शूराः स्कन्दस्यानुचराभवन्
110a	तादृशानां सहस्राणि प्रयुतान्यर्बुदानि च
110c	अभिषिक्तं महात्मानं परिवार्योपतस्थिरे
