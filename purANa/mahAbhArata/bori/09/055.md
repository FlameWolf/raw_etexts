001	वैशम्पायन उवाच
001a	ततो वाग्युद्धमभवत्तुमुलं जनमेजय
001c	यत्र दुःखान्वितो राजा धृतराष्ट्रोऽब्रवीदिदम्
002a	धिगस्तु खलु मानुष्यं यस्य निष्ठेयमीदृशी
002c	एकादशचमूभर्ता यत्र पुत्रो ममाभिभूः
003a	आज्ञाप्य सर्वान्नृपतीन्भुक्त्वा चेमां वसुन्धराम्
003c	गदामादाय वेगेन पदातिः प्रस्थितो रणम्
004a	भूत्वा हि जगतो नाथो ह्यनाथ इव मे सुतः
004c	गदामुद्यम्य यो याति किमन्यद्भागधेयतः
005a	अहो दुःखं महत्प्राप्तं पुत्रेण मम सञ्जय
005c	एवमुक्त्वा स दुःखार्तो विरराम जनाधिपः
006	सञ्जय उवाच
006a	स मेघनिनदो हर्षाद्विनदन्निव गोवृषः
006c	आजुहाव ततः पार्थं युद्धाय युधि वीर्यवान्
007a	भीममाह्वयमाने तु कुरुराजे महात्मनि
007c	प्रादुरासन्सुघोराणि रूपाणि विविधान्युत
008a	ववुर्वाताः सनिर्घाताः पांसुवर्षं पपात च
008c	बभूवुश्च दिशः सर्वास्तिमिरेण समावृताः
009a	महास्वनाः सनिर्घातास्तुमुला रोमहर्षणाः
009c	पेतुस्तथोल्काः शतशः स्फोटयन्त्यो नभस्तलम्
010a	राहुश्चाग्रसदादित्यमपर्वणि विशां पते
010c	चकम्पे च महाकम्पं पृथिवी सवनद्रुमा
011a	रूक्षाश्च वाताः प्रववुर्नीचैः शर्करवर्षिणः
011c	गिरीणां शिखराण्येव न्यपतन्त महीतले
012a	मृगा बहुविधाकाराः सम्पतन्ति दिशो दश
012c	दीप्ताः शिवाश्चाप्यनदन्घोररूपाः सुदारुणाः
013a	निर्घाताश्च महाघोरा बभूवू रोमहर्षणाः
013c	दीप्तायां दिशि राजेन्द्र मृगाश्चाशुभवादिनः
014a	उदपानगताश्चापो व्यवर्धन्त समन्ततः
014c	अशरीरा महानादाः श्रूयन्ते स्म तदा नृप
015a	एवमादीनि दृष्ट्वाथ निमित्तानि वृकोदरः
015c	उवाच भ्रातरं ज्येष्ठं धर्मराजं युधिष्ठिरम्
016a	नैष शक्तो रणे जेतुं मन्दात्मा मां सुयोधनः
016c	अद्य क्रोधं विमोक्ष्यामि निगूढं हृदये चिरम्
016e	सुयोधने कौरवेन्द्रे खाण्डवे पावको यथा
017a	शल्यमद्योद्धरिष्यामि तव पाण्डव हृच्छयम्
017c	निहत्य गदया पापमिमं कुरुकुलाधमम्
018a	अद्य कीर्तिमयीं मालां प्रतिमोक्ष्याम्यहं त्वयि
018c	हत्वेमं पापकर्माणं गदया रणमूर्धनि
019a	अद्यास्य शतधा देहं भिनद्मि गदयानया
019c	नायं प्रवेष्टा नगरं पुनर्वारणसाह्वयम्
020a	सर्पोत्सर्गस्य शयने विषदानस्य भोजने
020c	प्रमाणकोट्यां पातस्य दाहस्य जतुवेश्मनि
021a	सभायामवहासस्य सर्वस्वहरणस्य च
021c	वर्षमज्ञातवासस्य वनवासस्य चानघ
022a	अद्यान्तमेषां दुःखानां गन्ता भरतसत्तम
022c	एकाह्ना विनिहत्येमं भविष्याम्यात्मनोऽनृणः
023a	अद्यायुर्धार्तराष्ट्रस्य दुर्मतेरकृतात्मनः
023c	समाप्तं भरतश्रेष्ठ मातापित्रोश्च दर्शनम्
024a	अद्यायं कुरुराजस्य शन्तनोः कुलपांसनः
024c	प्राणाञ्श्रियं च राज्यं च त्यक्त्वा शेष्यति भूतले
025a	राजा च धृतराष्ट्रोऽद्य श्रुत्वा पुत्रं मया हतम्
025c	स्मरिष्यत्यशुभं कर्म यत्तच्छकुनिबुद्धिजम्
026a	इत्युक्त्वा राजशार्दूल गदामादाय वीर्यवान्
026c	अवातिष्ठत युद्धाय शक्रो वृत्रमिवाह्वयन्
027a	तमुद्यतगदं दृष्ट्वा कैलासमिव शृङ्गिणम्
027c	भीमसेनः पुनः क्रुद्धो दुर्योधनमुवाच ह
028a	राज्ञश्च धृतराष्ट्रस्य तथा त्वमपि चात्मनः
028c	स्मर तद्दुष्कृतं कर्म यद्वृत्तं वारणावते
029a	द्रौपदी च परिक्लिष्टा सभायां यद्रजस्वला
029c	द्यूते च वञ्चितो राजा यत्त्वया सौबलेन च
030a	वने दुःखं च यत्प्राप्तमस्माभिस्त्वत्कृतं महत्
030c	विराटनगरे चैव योन्यन्तरगतैरिव
030e	तत्सर्वं यातयाम्यद्य दिष्ट्या दृष्टोऽसि दुर्मते
031a	त्वत्कृतेऽसौ हतः शेते शरतल्पे प्रतापवान्
031c	गाङ्गेयो रथिनां श्रेष्ठो निहतो याज्ञसेनिना
032a	हतो द्रोणश्च कर्णश्च तथा शल्यः प्रतापवान्
032c	वैराग्नेरादिकर्ता च शकुनिः सौबलो हतः
033a	प्रातिकामी तथा पापो द्रौपद्याः क्लेशकृद्धतः
033c	भ्रातरस्ते हताः सर्वे शूरा विक्रान्तयोधिनः
034a	एते चान्ये च बहवो निहतास्त्वत्कृते नृपाः
034c	त्वामद्य निहनिष्यामि गदया नात्र संशयः
035a	इत्येवमुच्चै राजेन्द्र भाषमाणं वृकोदरम्
035c	उवाच वीतभी राजन्पुत्रस्ते सत्यविक्रमः
036a	किं कत्थितेन बहुधा युध्यस्व त्वं वृकोदर
036c	अद्य तेऽहं विनेष्यामि युद्धश्रद्धां कुलाधम
037a	नैव दुर्योधनः क्षुद्र केनचित्त्वद्विधेन वै
037c	शक्यस्त्रासयितुं वाचा यथान्यः प्राकृतो नरः
038a	चिरकालेप्सितं दिष्ट्या हृदयस्थमिदं मम
038c	त्वया सह गदायुद्धं त्रिदशैरुपपादितम्
039a	किं वाचा बहुनोक्तेन कत्थितेन च दुर्मते
039c	वाणी सम्पद्यतामेषा कर्मणा मा चिरं कृथाः
040a	तस्य तद्वचनं श्रुत्वा सर्व एवाभ्यपूजयन्
040c	राजानः सोमकाश्चैव ये तत्रासन्समागताः
041a	ततः सम्पूजितः सर्वैः सम्प्रहृष्टतनूरुहः
041c	भूयो धीरं मनश्चक्रे युद्धाय कुरुनन्दनः
042a	तं मत्तमिव मातङ्गं तलतालैर्नराधिपाः
042c	भूयः संहर्षयां चक्रुर्दुर्योधनममर्षणम्
043a	तं महात्मा महात्मानं गदामुद्यम्य पाण्डवः
043c	अभिदुद्राव वेगेन धार्तराष्ट्रं वृकोदरः
044a	बृंहन्ति कुञ्जरास्तत्र हया हेषन्ति चासकृत्
044c	शस्त्राणि चाप्यदीप्यन्त पाण्डवानां जयैषिणाम्
