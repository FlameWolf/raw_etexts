001	धृतराष्ट्र उवाच
001a	एवं सन्तर्ज्यमानस्तु मम पुत्रो महीपतिः
001c	प्रकृत्या मन्युमान्वीरः कथमासीत्परन्तपः
002a	न हि सन्तर्जना तेन श्रुतपूर्वा कदाचन
002c	राजभावेन मान्यश्च सर्वलोकस्य सोऽभवत्
003a	इयं च पृथिवी सर्वा सम्लेच्छाटविका भृशम्
003c	प्रसादाद्ध्रियते यस्य प्रत्यक्षं तव सञ्जय
004a	स तथा तर्ज्यमानस्तु पाण्डुपुत्रैर्विशेषतः
004c	विहीनश्च स्वकैर्भृत्यैर्निर्जने चावृतो भृशम्
005a	श्रुत्वा स कटुका वाचो जययुक्ताः पुनः पुनः
005c	किमब्रवीत्पाण्डवेयांस्तन्ममाचक्ष्व सञ्जय
006	सञ्जय उवाच
006a	तर्ज्यमानस्तदा राजन्नुदकस्थस्तवात्मजः
006c	युधिष्ठिरेण राजेन्द्र भ्रातृभिः सहितेन ह
007a	श्रुत्वा स कटुका वाचो विषमस्थो जनाधिपः
007c	दीर्घमुष्णं च निःश्वस्य सलिलस्थः पुनः पुनः
008a	सलिलान्तर्गतो राजा धुन्वन्हस्तौ पुनः पुनः
008c	मनश्चकार युद्धाय राजानं चाभ्यभाषत
009a	यूयं ससुहृदः पार्थाः सर्वे सरथवाहनाः
009c	अहमेकः परिद्यूनो विरथो हतवाहनः
010a	आत्तशस्त्रै रथगतैर्बहुभिः परिवारितः
010c	कथमेकः पदातिः सन्नशस्त्रो योद्धुमुत्सहे
011a	एकैकेन तु मां यूयं योधयध्वं युधिष्ठिर
011c	न ह्येको बहुभिर्वीरैर्न्याय्यं योधयितुं युधि
012a	विशेषतो विकवचः श्रान्तश्चापः समाश्रितः
012c	भृशं विक्षतगात्रश्च श्रान्तवाहनसैनिकः
013a	न मे त्वत्तो भयं राजन्न च पार्थाद्वृकोदरात्
013c	फल्गुनाद्वासुदेवाद्वा पाञ्चालेभ्योऽथ वा पुनः
014a	यमाभ्यां युयुधानाद्वा ये चान्ये तव सैनिकाः
014c	एकः सर्वानहं क्रुद्धो न तान्योद्धुमिहोत्सहे
015a	धर्ममूला सतां कीर्तिर्मनुष्याणां जनाधिप
015c	धर्मं चैवेह कीर्तिं च पालयन्प्रब्रवीम्यहम्
016a	अहमुत्थाय वः सर्वान्प्रतियोत्स्यामि संयुगे
016c	अन्वंशाभ्यागतान्सर्वानृतून्संवत्सरो यथा
017a	अद्य वः सरथान्साश्वानशस्त्रो विरथोऽपि सन्
017c	नक्षत्राणीव सर्वाणि सविता रात्रिसङ्क्षये
017e	तेजसा नाशयिष्यामि स्थिरीभवत पाण्डवाः
018a	अद्यानृण्यं गमिष्यामि क्षत्रियाणां यशस्विनाम्
018c	बाह्लीकद्रोणभीष्माणां कर्णस्य च महात्मनः
019a	जयद्रथस्य शूरस्य भगदत्तस्य चोभयोः
019c	मद्रराजस्य शल्यस्य भूरिश्रवस एव च
020a	पुत्राणां भरतश्रेष्ठ शकुनेः सौबलस्य च
020c	मित्राणां सुहृदां चैव बान्धवानां तथैव च
021a	आनृण्यमद्य गच्छामि हत्वा त्वां भ्रातृभिः सह
021c	एतावदुक्त्वा वचनं विरराम जनाधिपः
022	युधिष्ठिर उवाच
022a	दिष्ट्या त्वमपि जानीषे क्षत्रधर्मं सुयोधन
022c	दिष्ट्या ते वर्तते बुद्धिर्युद्धायैव महाभुज
023a	दिष्ट्या शूरोऽसि कौरव्य दिष्ट्या जानासि सङ्गरम्
023c	यस्त्वमेको हि नः सर्वान्संयुगे योद्धुमिच्छसि
024a	एक एकेन सङ्गम्य यत्ते सम्मतमायुधम्
024c	तत्त्वमादाय युध्यस्व प्रेक्षकास्ते वयं स्थिताः
025a	अयमिष्टं च ते कामं वीर भूयो ददाम्यहम्
025c	हत्वैकं भवतो राज्यं हतो वा स्वर्गमाप्नुहि
026	दुर्योधन उवाच
026a	एकश्चेद्योद्धुमाक्रन्दे वरोऽद्य मम दीयते
026c	आयुधानामियं चापि वृता त्वत्सम्मते गदा
027a	भ्रातॄणां भवतामेकः शक्यं मां योऽभिमन्यते
027c	पदातिर्गदया सङ्ख्ये स युध्यतु मया सह
028a	वृत्तानि रथयुद्धानि विचित्राणि पदे पदे
028c	इदमेकं गदायुद्धं भवत्वद्याद्भुतं महत्
029a	अन्नानामपि पर्यायं कर्तुमिच्छन्ति मानवाः
029c	युद्धानामपि पर्यायो भवत्वनुमते तव
030a	गदया त्वां महाबाहो विजेष्यामि सहानुजम्
030c	पाञ्चालान्सृञ्जयांश्चैव ये चान्ये तव सैनिकाः
031	युधिष्ठिर उवाच
031a	उत्तिष्ठोत्तिष्ठ गान्धारे मां योधय सुयोधन
031c	एक एकेन सङ्गम्य संयुगे गदया बली
032a	पुरुषो भव गान्धारे युध्यस्व सुसमाहितः
032c	अद्य ते जीवितं नास्ति यद्यपि त्वं मनोजवः
033	सञ्जय उवाच
033a	एतत्स नरशार्दूलो नामृष्यत तवात्मजः
033c	सलिलान्तर्गतः श्वभ्रे महानाग इव श्वसन्
034a	तथासौ वाक्प्रतोदेन तुद्यमानः पुनः पुनः
034c	वाचं न ममृषे धीमानुत्तमाश्वः कशामिव
035a	सङ्क्षोभ्य सलिलं वेगाद्गदामादाय वीर्यवान्
035c	अद्रिसारमयीं गुर्वीं काञ्चनाङ्गदभूषणाम्
035e	अन्तर्जलात्समुत्तस्थौ नागेन्द्र इव निःश्वसन्
036a	स भित्त्वा स्तम्भितं तोयं स्कन्धे कृत्वायसीं गदाम्
036c	उदतिष्ठत पुत्रस्ते प्रतपन्रश्मिमानिव
037a	ततः शैक्यायसीं गुर्वीं जातरूपपरिष्कृताम्
037c	गदां परामृशद्धीमान्धार्तराष्ट्रो महाबलः
038a	गदाहस्तं तु तं दृष्ट्वा सशृङ्गमिव पर्वतम्
038c	प्रजानामिव सङ्क्रुद्धं शूलपाणिमवस्थितम्
038e	सगदो भारतो भाति प्रतपन्भास्करो यथा
039a	तमुत्तीर्णं महाबाहुं गदाहस्तमरिंदमम्
039c	मेनिरे सर्वभूतानि दण्डहस्तमिवान्तकम्
040a	वज्रहस्तं यथा शक्रं शूलहस्तं यथा हरम्
040c	ददृशुः सर्वपाञ्चालाः पुत्रं तव जनाधिप
041a	तमुत्तीर्णं तु सम्प्रेक्ष्य समहृष्यन्त सर्वशः
041c	पाञ्चालाः पाण्डवेयाश्च तेऽन्योन्यस्य तलान्ददुः
042a	अवहासं तु तं मत्वा पुत्रो दुर्योधनस्तव
042c	उद्वृत्य नयने क्रुद्धो दिधक्षुरिव पाण्डवान्
043a	त्रिशिखां भ्रुकुटीं कृत्वा सन्दष्टदशनच्छदः
043c	प्रत्युवाच ततस्तान्वै पाण्डवान्सहकेशवान्
044a	अवहासस्य वोऽस्याद्य प्रतिवक्तास्मि पाण्डवाः
044c	गमिष्यथ हताः सद्यः सपाञ्चाला यमक्षयम्
045a	उत्थितस्तु जलात्तस्मात्पुत्रो दुर्योधनस्तव
045c	अतिष्ठत गदापाणी रुधिरेण समुक्षितः
046a	तस्य शोणितदिग्धस्य सलिलेन समुक्षितम्
046c	शरीरं स्म तदा भाति स्रवन्निव महीधरः
047a	तमुद्यतगदं वीरं मेनिरे तत्र पाण्डवाः
047c	वैवस्वतमिव क्रुद्धं किङ्करोद्यतपाणिनम्
048a	स मेघनिनदो हर्षान्नदन्निव च गोवृषः
048c	आजुहाव ततः पार्थान्गदया युधि वीर्यवान्
049	दुर्योधन उवाच
049a	एकैकेन च मां यूयमासीदत युधिष्ठिर
049c	न ह्येको बहुभिर्न्याय्यो वीर योधयितुं युधि
050a	न्यस्तवर्मा विशेषेण श्रान्तश्चाप्सु परिप्लुतः
050c	भृशं विक्षतगात्रश्च हतवाहनसैनिकः
051	युधिष्ठिर उवाच
051a	नाभूदियं तव प्रज्ञा कथमेवं सुयोधन
051c	यदाभिमन्युं बहवो जघ्नुर्युधि महारथाः
052a	आमुञ्च कवचं वीर मूर्धजान्यमयस्व च
052c	यच्चान्यदपि ते नास्ति तदप्यादत्स्व भारत
052e	इममेकं च ते कामं वीर भूयो ददाम्यहम्
053a	पञ्चानां पाण्डवेयानां येन योद्धुमिहेच्छसि
053c	तं हत्वा वै भवान्राजा हतो वा स्वर्गमाप्नुहि
053e	ऋते च जीविताद्वीर युद्धे किं कुर्म ते प्रियम्
054	सञ्जय उवाच
054a	ततस्तव सुतो राजन्वर्म जग्राह काञ्चनम्
054c	विचित्रं च शिरस्त्राणं जाम्बूनदपरिष्कृतम्
055a	सोऽवबद्धशिरस्त्राणः शुभकाञ्चनवर्मभृत्
055c	रराज राजन्पुत्रस्ते काञ्चनः शैलराडिव
056a	संनद्धः स गदी राजन्सज्जः सङ्ग्राममूर्धनि
056c	अब्रवीत्पाण्डवान्सर्वान्पुत्रो दुर्योधनस्तव
057a	भ्रातॄणां भवतामेको युध्यतां गदया मया
057c	सहदेवेन वा योत्स्ये भीमेन नकुलेन वा
058a	अथ वा फल्गुनेनाद्य त्वया वा भरतर्षभ
058c	योत्स्येऽहं सङ्गरं प्राप्य विजेष्ये च रणाजिरे
059a	अहमद्य गमिष्यामि वैरस्यान्तं सुदुर्गमम्
059c	गदया पुरुषव्याघ्र हेमपट्टविनद्धया
060a	गदायुद्धे न मे कश्चित्सदृशोऽस्तीति चिन्तय
060c	गदया वो हनिष्यामि सर्वानेव समागतान्
060e	गृह्णातु स गदां यो वै युध्यतेऽद्य मया सह
