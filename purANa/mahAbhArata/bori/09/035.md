001	वैशम्पायन उवाच
001a	तस्मान्नदीगतं चापि उदपानं यशस्विनः
001c	त्रितस्य च महाराज जगामाथ हलायुधः
002a	तत्र दत्त्वा बहु द्रव्यं पूजयित्वा तथा द्विजान्
002c	उपस्पृश्य च तत्रैव प्रहृष्टो मुसलायुधः
003a	तत्र धर्मपरो ह्यासीत्त्रितः स सुमहातपाः
003c	कूपे च वसता तेन सोमः पीतो महात्मना
004a	तत्र चैनं समुत्सृज्य भ्रातरौ जग्मतुर्गृहान्
004c	ततस्तौ वै शशापाथ त्रितो ब्राह्मणसत्तमः
005	जनमेजय उवाच
005a	उदपानं कथं ब्रह्मन्कथं च सुमहातपाः
005c	पतितः किं च सन्त्यक्तो भ्रातृभ्यां द्विजसत्तमः
006a	कूपे कथं च हित्वैनं भ्रातरौ जग्मतुर्गृहान्
006c	एतदाचक्ष्व मे ब्रह्मन्यदि श्राव्यं हि मन्यसे
007	वैशम्पायन उवाच
007a	आसन्पूर्वयुगे राजन्मुनयो भ्रातरस्त्रयः
007c	एकतश्च द्वितश्चैव त्रितश्चादित्यसन्निभाः
008a	सर्वे प्रजापतिसमाः प्रजावन्तस्तथैव च
008c	ब्रह्मलोकजितः सर्वे तपसा ब्रह्मवादिनः
009a	तेषां तु तपसा प्रीतो नियमेन दमेन च
009c	अभवद्गौतमो नित्यं पिता धर्मरतः सदा
010a	स तु दीर्घेण कालेन तेषां प्रीतिमवाप्य च
010c	जगाम भगवान्स्थानमनुरूपमिवात्मनः
011a	राजानस्तस्य ये पूर्वे याज्या ह्यासन्महात्मनः
011c	ते सर्वे स्वर्गते तस्मिंस्तस्य पुत्रानपूजयन्
012a	तेषां तु कर्मणा राजंस्तथैवाध्ययनेन च
012c	त्रितः स श्रेष्ठतां प्राप यथैवास्य पिता तथा
013a	तं स्म सर्वे महाभागा मुनयः पुण्यलक्षणाः
013c	अपूजयन्महाभागं तथा विद्वत्तयैव तु
014a	कदाचिद्धि ततो राजन्भ्रातरावेकतद्वितौ
014c	यज्ञार्थं चक्रतुश्चित्तं धनार्थं च विशेषतः
015a	तयोश्चिन्ता समभवत्त्रितं गृह्य परन्तप
015c	याज्यान्सर्वानुपादाय प्रतिगृह्य पशूंस्ततः
016a	सोमं पास्यामहे हृष्टाः प्राप्य यज्ञं महाफलम्
016c	चक्रुश्चैव महाराज भ्रातरस्त्रय एव ह
017a	तथा तु ते परिक्रम्य याज्यान्सर्वान्पशून्प्रति
017c	याजयित्वा ततो याज्याँल्लब्ध्वा च सुबहून्पशून्
018a	याज्येन कर्मणा तेन प्रतिगृह्य विधानतः
018c	प्राचीं दिशं महात्मान आजग्मुस्ते महर्षयः
019a	त्रितस्तेषां महाराज पुरस्ताद्याति हृष्टवत्
019c	एकतश्च द्वितश्चैव पृष्ठतः कालयन्पशून्
020a	तयोश्चिन्ता समभवद्दृष्ट्वा पशुगणं महत्
020c	कथं न स्युरिमा गाव आवाभ्यां वै विना त्रितम्
021a	तावन्योन्यं समाभाष्य एकतश्च द्वितश्च ह
021c	यदूचतुर्मिथः पापौ तन्निबोध जनेश्वर
022a	त्रितो यज्ञेषु कुशलस्त्रितो वेदेषु निष्ठितः
022c	अन्यास्त्रितो बहुतरा गावः समुपलप्स्यते
023a	तदावां सहितौ भूत्वा गाः प्रकाल्य व्रजावहे
023c	त्रितोऽपि गच्छतां काममावाभ्यां वै विनाकृतः
024a	तेषामागच्छतां रात्रौ पथिस्थाने वृकोऽभवत्
024c	तथा कूपोऽविदूरेऽभूत्सरस्वत्यास्तटे महान्
025a	अथ त्रितो वृकं दृष्ट्वा पथि तिष्ठन्तमग्रतः
025c	तद्भयादपसर्पन्वै तस्मिन्कूपे पपात ह
025e	अगाधे सुमहाघोरे सर्वभूतभयङ्करे
026a	त्रितस्ततो महाभागः कूपस्थो मुनिसत्तमः
026c	आर्तनादं ततश्चक्रे तौ तु शुश्रुवतुर्मुनी
027a	तं ज्ञात्वा पतितं कूपे भ्रातरावेकतद्वितौ
027c	वृकत्रासाच्च लोभाच्च समुत्सृज्य प्रजग्मतुः
028a	भ्रातृभ्यां पशुलुब्धाभ्यामुत्सृष्टः स महातपाः
028c	उदपाने महाराज निर्जले पांसुसंवृते
029a	त्रित आत्मानमालक्ष्य कूपे वीरुत्तृणावृते
029c	निमग्नं भरतश्रेष्ठ पापकृन्नरके यथा
030a	बुद्ध्या ह्यगणयत्प्राज्ञो मृत्योर्भीतो ह्यसोमपः
030c	सोमः कथं नु पातव्य इहस्थेन मया भवेत्
031a	स एवमनुसञ्चिन्त्य तस्मिन्कूपे महातपाः
031c	ददर्श वीरुधं तत्र लम्बमानां यदृच्छया
032a	पांसुग्रस्ते ततः कूपे विचिन्त्य सलिलं मुनिः
032c	अग्नीन्सङ्कल्पयामास होत्रे चात्मानमेव च
033a	ततस्तां वीरुधं सोमं सङ्कल्प्य सुमहातपाः
033c	ऋचो यजूंषि सामानि मनसा चिन्तयन्मुनिः
033e	ग्रावाणः शर्कराः कृत्वा प्रचक्रेऽभिषवं नृप
034a	आज्यं च सलिलं चक्रे भागांश्च त्रिदिवौकसाम्
034c	सोमस्याभिषवं कृत्वा चकार तुमुलं ध्वनिम्
035a	स चाविशद्दिवं राजन्स्वरः शैक्षस्त्रितस्य वै
035c	समवाप च तं यज्ञं यथोक्तं ब्रह्मवादिभिः
036a	वर्तमाने तथा यज्ञे त्रितस्य सुमहात्मनः
036c	आविग्नं त्रिदिवं सर्वं कारणं च न बुध्यते
037a	ततः सुतुमुलं शब्दं शुश्रावाथ बृहस्पतिः
037c	श्रुत्वा चैवाब्रवीद्देवान्सर्वान्देवपुरोहितः
038a	त्रितस्य वर्तते यज्ञस्तत्र गच्छामहे सुराः
038c	स हि क्रुद्धः सृजेदन्यान्देवानपि महातपाः
039a	तच्छ्रुत्वा वचनं तस्य सहिताः सर्वदेवताः
039c	प्रययुस्तत्र यत्रासौ त्रितयज्ञः प्रवर्तते
040a	ते तत्र गत्वा विबुधास्तं कूपं यत्र स त्रितः
040c	ददृशुस्तं महात्मानं दीक्षितं यज्ञकर्मसु
041a	दृष्ट्वा चैनं महात्मानं श्रिया परमया युतम्
041c	ऊचुश्चाथ महाभागं प्राप्ता भागार्थिनो वयम्
042a	अथाब्रवीदृषिर्देवान्पश्यध्वं मां दिवौकसः
042c	अस्मिन्प्रतिभये कूपे निमग्नं नष्टचेतसम्
043a	ततस्त्रितो महाराज भागांस्तेषां यथाविधि
043c	मन्त्रयुक्तान्समददात्ते च प्रीतास्तदाभवन्
044a	ततो यथाविधि प्राप्तान्भागान्प्राप्य दिवौकसः
044c	प्रीतात्मानो ददुस्तस्मै वरान्यान्मनसेच्छति
045a	स तु वव्रे वरं देवांस्त्रातुमर्हथ मामितः
045c	यश्चेहोपस्पृशेत्कूपे स सोमपगतिं लभेत्
046a	तत्र चोर्मिमती राजन्नुत्पपात सरस्वती
046c	तयोत्क्षिप्तस्त्रितस्तस्थौ पूजयंस्त्रिदिवौकसः
047a	तथेति चोक्त्वा विबुधा जग्मू राजन्यथागतम्
047c	त्रितश्चाप्यगमत्प्रीतः स्वमेव निलयं तदा
048a	क्रुद्धः स तु समासाद्य तावृषी भ्रातरौ तदा
048c	उवाच परुषं वाक्यं शशाप च महातपाः
049a	पशुलुब्धौ युवां यस्मान्मामुत्सृज्य प्रधावितौ
049c	तस्माद्रूपेण तेषां वै दंष्ट्रिणामभितश्चरौ
050a	भवितारौ मया शप्तौ पापेनानेन कर्मणा
050c	प्रसवश्चैव युवयोर्गोलाङ्गूलर्क्षवानराः
051a	इत्युक्ते तु तदा तेन क्षणादेव विशां पते
051c	तथाभूतावदृश्येतां वचनात्सत्यवादिनः
052a	तत्राप्यमितविक्रान्तः स्पृष्ट्वा तोयं हलायुधः
052c	दत्त्वा च विविधान्दायान्पूजयित्वा च वै द्विजान्
053a	उदपानं च तं दृष्ट्वा प्रशस्य च पुनः पुनः
053c	नदीगतमदीनात्मा प्राप्तो विनशनं तदा
