BR-09-03-037-001	जनमेजय उवाच
BR-09-03-037-001a	सप्तसारस्वतं कस्मात्कश्च मङ्कणको मुनिः
BR-09-03-037-001c	कथं सिद्धश्च भगवान्कश्चास्य नियमोऽभवत्
BR-09-03-037-002a	कस्य वंशे समुत्पन्नः किं चाधीतं द्विजोत्तम
BR-09-03-037-002c	एतदिच्छाम्यहं श्रोतुं विधिवद्द्विजसत्तम
BR-09-03-037-003	वैशम्पायन उवाच
BR-09-03-037-003a	राजन्सप्त सरस्वत्यो याभिर्व्याप्तमिदं जगत्
BR-09-03-037-003c	आहूता बलवद्भिर्हि तत्र तत्र सरस्वती
BR-09-03-037-004a	सुप्रभा काञ्चनाक्षी च विशाला मानसह्रदा
BR-09-03-037-004c	सरस्वती ओघवती सुवेणुर्विमलोदका
BR-09-03-037-005a	पितामहस्य महतो वर्तमाने महीतले
BR-09-03-037-005c	वितते यज्ञवाटे वै समेतेषु द्विजातिषु
BR-09-03-037-006a	पुण्याहघोषैर्विमलैर्वेदानां निनदैस्तथा
BR-09-03-037-006c	देवेषु चैव व्यग्रेषु तस्मिन्यज्ञविधौ तदा
BR-09-03-037-007a	तत्र चैव महाराज दीक्षिते प्रपितामहे
BR-09-03-037-007c	यजतस्तत्र सत्रेण सर्वकामसमृद्धिना
BR-09-03-037-008a	मनसा चिन्तिता ह्यर्था धर्मार्थकुशलैस्तदा
BR-09-03-037-008c	उपतिष्ठन्ति राजेन्द्र द्विजातींस्तत्र तत्र ह
BR-09-03-037-009a	जगुश्च तत्र गन्धर्वा ननृतुश्चाप्सरोगणाः
BR-09-03-037-009c	वादित्राणि च दिव्यानि वादयामासुरञ्जसा
BR-09-03-037-010a	तस्य यज्ञस्य सम्पत्त्या तुतुषुर्देवता अपि
BR-09-03-037-010c	विस्मयं परमं जग्मुः किमु मानुषयोनयः
BR-09-03-037-011a	वर्तमाने तथा यज्ञे पुष्करस्थे पितामहे
BR-09-03-037-011c	अब्रुवन्नृषयो राजन्नायं यज्ञो महाफलः
BR-09-03-037-011e	न दृश्यते सरिच्छ्रेष्ठा यस्मादिह सरस्वती
BR-09-03-037-012a	तच्छ्रुत्वा भगवान्प्रीतः सस्माराथ सरस्वतीम्
BR-09-03-037-012c	पितामहेन यजता आहूता पुष्करेषु वै
BR-09-03-037-012e	सुप्रभा नाम राजेन्द्र नाम्ना तत्र सरस्वती
BR-09-03-037-013a	तां दृष्ट्वा मुनयस्तुष्टा वेगयुक्तां सरस्वतीम्
BR-09-03-037-013c	पितामहं मानयन्तीं क्रतुं ते बहु मेनिरे
BR-09-03-037-014a	एवमेषा सरिच्छ्रेष्ठा पुष्करेषु सरस्वती
BR-09-03-037-014c	पितामहार्थं सम्भूता तुष्ट्यर्थं च मनीषिणाम्
BR-09-03-037-015a	नैमिषे मुनयो राजन्समागम्य समासते
BR-09-03-037-015c	तत्र चित्राः कथा ह्यासन्वेदं प्रति जनेश्वर
BR-09-03-037-016a	तत्र ते मुनयो ह्यासन्नानास्वाध्यायवेदिनः
BR-09-03-037-016c	ते समागम्य मुनयः सस्मरुर्वै सरस्वतीम्
BR-09-03-037-017a	सा तु ध्याता महाराज ऋषिभिः सत्रयाजिभिः
BR-09-03-037-017c	समागतानां राजेन्द्र सहायार्थं महात्मनाम्
BR-09-03-037-017e	आजगाम महाभागा तत्र पुण्या सरस्वती
BR-09-03-037-018a	नैमिषे काञ्चनाक्षी तु मुनीनां सत्रयाजिनाम्
BR-09-03-037-018c	आगता सरितां श्रेष्ठा तत्र भारत पूजिता
BR-09-03-037-019a	गयस्य यजमानस्य गयेष्वेव महाक्रतुम्
BR-09-03-037-019c	आहूता सरितां श्रेष्ठा गययज्ञे सरस्वती
BR-09-03-037-020a	विशालां तु गयेष्वाहुरृषयः संशितव्रताः
BR-09-03-037-020c	सरित्सा हिमवत्पार्श्वात्प्रसूता शीघ्रगामिनी
BR-09-03-037-021a	औद्दालकेस्तथा यज्ञे यजतस्तत्र भारत
BR-09-03-037-021c	समेते सर्वतः स्फीते मुनीनां मण्डले तदा
BR-09-03-037-022a	उत्तरे कोसलाभागे पुण्ये राजन्महात्मनः
BR-09-03-037-022c	औद्दालकेन यजता पूर्वं ध्याता सरस्वती
BR-09-03-037-023a	आजगाम सरिच्छ्रेष्ठा तं देशमृषिकारणात्
BR-09-03-037-023c	पूज्यमाना मुनिगणैर्वल्कलाजिनसंवृतैः
BR-09-03-037-023e	मनोह्रदेति विख्याता सा हि तैर्मनसा हृता
BR-09-03-037-024a	सुवेणुरृषभद्वीपे पुण्ये राजर्षिसेविते
BR-09-03-037-024c	कुरोश्च यजमानस्य कुरुक्षेत्रे महात्मनः
BR-09-03-037-024e	आजगाम महाभागा सरिच्छ्रेष्ठा सरस्वती
BR-09-03-037-025a	ओघवत्यपि राजेन्द्र वसिष्ठेन महात्मना
BR-09-03-037-025c	समाहूता कुरुक्षेत्रे दिव्यतोया सरस्वती
BR-09-03-037-026a	दक्षेण यजता चापि गङ्गाद्वारे सरस्वती
BR-09-03-037-026c	विमलोदा भगवती ब्रह्मणा यजता पुनः
BR-09-03-037-026e	समाहूता ययौ तत्र पुण्ये हैमवते गिरौ
BR-09-03-037-027a	एकीभूतास्ततस्तास्तु तस्मिंस्तीर्थे समागताः
BR-09-03-037-027c	सप्तसारस्वतं तीर्थं ततस्तत्प्रथितं भुवि
BR-09-03-037-028a	इति सप्त सरस्वत्यो नामतः परिकीर्तिताः
BR-09-03-037-028c	सप्तसारस्वतं चैव तीर्थं पुण्यं तथा स्मृतम्
BR-09-03-037-029a	शृणु मङ्कणकस्यापि कौमारब्रह्मचारिणः
BR-09-03-037-029c	आपगामवगाढस्य राजन्प्रक्रीडितं महत्
BR-09-03-037-030a	दृष्ट्वा यदृच्छया तत्र स्त्रियमम्भसि भारत
BR-09-03-037-030c	स्नायन्तीं रुचिरापाङ्गीं दिग्वाससमनिन्दिताम्
BR-09-03-037-030e	सरस्वत्यां महाराज चस्कन्दे वीर्यमम्भसि
BR-09-03-037-031a	तद्रेतः स तु जग्राह कलशे वै महातपाः
BR-09-03-037-031c	सप्तधा प्रविभागं तु कलशस्थं जगाम ह
BR-09-03-037-031e	तत्रर्षयः सप्त जाता जज्ञिरे मरुतां गणाः
BR-09-03-037-032a	वायुवेगो वायुबलो वायुहा वायुमण्डलः
BR-09-03-037-032c	वायुज्वालो वायुरेता वायुचक्रश्च वीर्यवान्
BR-09-03-037-032e	एवमेते समुत्पन्ना मरुतां जनयिष्णवः
BR-09-03-037-033a	इदमन्यच्च राजेन्द्र शृण्वाश्चर्यतरं भुवि
BR-09-03-037-033c	महर्षेश्चरितं यादृक्त्रिषु लोकेषु विश्रुतम्
BR-09-03-037-034a	पुरा मङ्कणकः सिद्धः कुशाग्रेणेति नः श्रुतम्
BR-09-03-037-034c	क्षतः किल करे राजंस्तस्य शाकरसोऽस्रवत्
BR-09-03-037-034e	स वि शाकरसं दृष्ट्वा हर्षाविष्टः प्रनृत्तवान्
BR-09-03-037-035a	ततस्तस्मिन्प्रनृत्ते वै स्थावरं जङ्गमं च यत्
BR-09-03-037-035c	प्रनृत्तमुभयं वीर तेजसा तस्य मोहितम्
BR-09-03-037-036a	ब्रह्मादिभिः सुरै राजन्नृषिभिश्च तपोधनैः
BR-09-03-037-036c	विज्ञप्तो वै महादेव ऋषेरर्थे नराधिप
BR-09-03-037-036e	नायं नृत्येद्यथा देव तथा त्वं कर्तुमर्हसि
BR-09-03-037-037a	ततो देवो मुनिं दृष्ट्वा हर्षाविष्टमतीव ह
BR-09-03-037-037c	सुराणां हितकामार्थं महादेवोऽभ्यभाषत
BR-09-03-037-038a	भो भो ब्राह्मण धर्मज्ञ किमर्थं नरिनर्त्सि वै
BR-09-03-037-038c	हर्षस्थानं किमर्थं वै तवेदं मुनिसत्तम
BR-09-03-037-038e	तपस्विनो धर्मपथे स्थितस्य द्विजसत्तम
BR-09-03-037-039	ऋषिरुवाच
BR-09-03-037-039a	किं न पश्यसि मे ब्रह्मन्कराच्छाकरसं स्रुतम्
BR-09-03-037-039c	यं दृष्ट्वा वै प्रनृत्तोऽहं हर्षेण महता विभो
BR-09-03-037-040a	तं प्रहस्याब्रवीद्देवो मुनिं रागेण मोहितम्
BR-09-03-037-040c	अहं न विस्मयं विप्र गच्छामीति प्रपश्य माम्
BR-09-03-037-041a	एवमुक्त्वा मुनिश्रेष्ठं महादेवेन धीमता
BR-09-03-037-041c	अङ्गुल्यग्रेण राजेन्द्र स्वाङ्गुष्ठस्ताडितोऽभवत्
BR-09-03-037-042a	ततो भस्म क्षताद्राजन्निर्गतं हिमसन्निभम्
BR-09-03-037-042c	तद्दृष्ट्वा व्रीडितो राजन्स मुनिः पादयोर्गतः
BR-09-03-037-043	ऋषिरुवाच
BR-09-03-037-043a	नान्यं देवादहं मन्ये रुद्रात्परतरं महत्
BR-09-03-037-043c	सुरासुरस्य जगतो गतिस्त्वमसि शूलधृक्
BR-09-03-037-044a	त्वया सृष्टमिदं विश्वं वदन्तीह मनीषिणः
BR-09-03-037-044c	त्वामेव सर्वं विशति पुनरेव युगक्षये
BR-09-03-037-045a	देवैरपि न शक्यस्त्वं परिज्ञातुं कुतो मया
BR-09-03-037-045c	त्वयि सर्वे स्म दृश्यन्ते सुरा ब्रह्मादयोऽनघ
BR-09-03-037-046a	सर्वस्त्वमसि देवानां कर्ता कारयिता च ह
BR-09-03-037-046c	त्वत्प्रसादात्सुराः सर्वे मोदन्तीहाकुतोभयाः
BR-09-03-037-047a	एवं स्तुत्वा महादेवं स ऋषिः प्रणतोऽब्रवीत्
BR-09-03-037-047c	भगवंस्त्वत्प्रसादाद्वै तपो मे न क्षरेदिति
BR-09-03-037-048a	ततो देवः प्रीतमनास्तमृषिं पुनरब्रवीत्
BR-09-03-037-048c	तपस्ते वर्धतां विप्र मत्प्रसादात्सहस्रधा
BR-09-03-037-048e	आश्रमे चेह वत्स्यामि त्वया सार्धमहं सदा
BR-09-03-037-049a	सप्तसारस्वते चास्मिन्यो मामर्चिष्यते नरः
BR-09-03-037-049c	न तस्य दुर्लभं किञ्चिद्भवितेह परत्र च
BR-09-03-037-049e	सारस्वतं च लोकं ते गमिष्यन्ति न संशयः
BR-09-03-037-050a	एतन्मङ्कणकस्यापि चरितं भूरितेजसः
BR-09-03-037-050c	स हि पुत्रः सजन्यायामुत्पन्नो मातरिश्वना
