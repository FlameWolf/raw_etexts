001	जनमेजय उवाच
001a	सप्तसारस्वतं कस्मात्कश्च मङ्कणको मुनिः
001c	कथं सिद्धश्च भगवान्कश्चास्य नियमोऽभवत्
002a	कस्य वंशे समुत्पन्नः किं चाधीतं द्विजोत्तम
002c	एतदिच्छाम्यहं श्रोतुं विधिवद्द्विजसत्तम
003	वैशम्पायन उवाच
003a	राजन्सप्त सरस्वत्यो याभिर्व्याप्तमिदं जगत्
003c	आहूता बलवद्भिर्हि तत्र तत्र सरस्वती
004a	सुप्रभा काञ्चनाक्षी च विशाला मानसह्रदा
004c	सरस्वती ओघवती सुवेणुर्विमलोदका
005a	पितामहस्य महतो वर्तमाने महीतले
005c	वितते यज्ञवाटे वै समेतेषु द्विजातिषु
006a	पुण्याहघोषैर्विमलैर्वेदानां निनदैस्तथा
006c	देवेषु चैव व्यग्रेषु तस्मिन्यज्ञविधौ तदा
007a	तत्र चैव महाराज दीक्षिते प्रपितामहे
007c	यजतस्तत्र सत्रेण सर्वकामसमृद्धिना
008a	मनसा चिन्तिता ह्यर्था धर्मार्थकुशलैस्तदा
008c	उपतिष्ठन्ति राजेन्द्र द्विजातींस्तत्र तत्र ह
009a	जगुश्च तत्र गन्धर्वा ननृतुश्चाप्सरोगणाः
009c	वादित्राणि च दिव्यानि वादयामासुरञ्जसा
010a	तस्य यज्ञस्य सम्पत्त्या तुतुषुर्देवता अपि
010c	विस्मयं परमं जग्मुः किमु मानुषयोनयः
011a	वर्तमाने तथा यज्ञे पुष्करस्थे पितामहे
011c	अब्रुवन्नृषयो राजन्नायं यज्ञो महाफलः
011e	न दृश्यते सरिच्छ्रेष्ठा यस्मादिह सरस्वती
012a	तच्छ्रुत्वा भगवान्प्रीतः सस्माराथ सरस्वतीम्
012c	पितामहेन यजता आहूता पुष्करेषु वै
012e	सुप्रभा नाम राजेन्द्र नाम्ना तत्र सरस्वती
013a	तां दृष्ट्वा मुनयस्तुष्टा वेगयुक्तां सरस्वतीम्
013c	पितामहं मानयन्तीं क्रतुं ते बहु मेनिरे
014a	एवमेषा सरिच्छ्रेष्ठा पुष्करेषु सरस्वती
014c	पितामहार्थं सम्भूता तुष्ट्यर्थं च मनीषिणाम्
015a	नैमिषे मुनयो राजन्समागम्य समासते
015c	तत्र चित्राः कथा ह्यासन्वेदं प्रति जनेश्वर
016a	तत्र ते मुनयो ह्यासन्नानास्वाध्यायवेदिनः
016c	ते समागम्य मुनयः सस्मरुर्वै सरस्वतीम्
017a	सा तु ध्याता महाराज ऋषिभिः सत्रयाजिभिः
017c	समागतानां राजेन्द्र सहायार्थं महात्मनाम्
017e	आजगाम महाभागा तत्र पुण्या सरस्वती
018a	नैमिषे काञ्चनाक्षी तु मुनीनां सत्रयाजिनाम्
018c	आगता सरितां श्रेष्ठा तत्र भारत पूजिता
019a	गयस्य यजमानस्य गयेष्वेव महाक्रतुम्
019c	आहूता सरितां श्रेष्ठा गययज्ञे सरस्वती
020a	विशालां तु गयेष्वाहुरृषयः संशितव्रताः
020c	सरित्सा हिमवत्पार्श्वात्प्रसूता शीघ्रगामिनी
021a	औद्दालकेस्तथा यज्ञे यजतस्तत्र भारत
021c	समेते सर्वतः स्फीते मुनीनां मण्डले तदा
022a	उत्तरे कोसलाभागे पुण्ये राजन्महात्मनः
022c	औद्दालकेन यजता पूर्वं ध्याता सरस्वती
023a	आजगाम सरिच्छ्रेष्ठा तं देशमृषिकारणात्
023c	पूज्यमाना मुनिगणैर्वल्कलाजिनसंवृतैः
023e	मनोह्रदेति विख्याता सा हि तैर्मनसा हृता
024a	सुवेणुरृषभद्वीपे पुण्ये राजर्षिसेविते
024c	कुरोश्च यजमानस्य कुरुक्षेत्रे महात्मनः
024e	आजगाम महाभागा सरिच्छ्रेष्ठा सरस्वती
025a	ओघवत्यपि राजेन्द्र वसिष्ठेन महात्मना
025c	समाहूता कुरुक्षेत्रे दिव्यतोया सरस्वती
026a	दक्षेण यजता चापि गङ्गाद्वारे सरस्वती
026c	विमलोदा भगवती ब्रह्मणा यजता पुनः
026e	समाहूता ययौ तत्र पुण्ये हैमवते गिरौ
027a	एकीभूतास्ततस्तास्तु तस्मिंस्तीर्थे समागताः
027c	सप्तसारस्वतं तीर्थं ततस्तत्प्रथितं भुवि
028a	इति सप्त सरस्वत्यो नामतः परिकीर्तिताः
028c	सप्तसारस्वतं चैव तीर्थं पुण्यं तथा स्मृतम्
029a	शृणु मङ्कणकस्यापि कौमारब्रह्मचारिणः
029c	आपगामवगाढस्य राजन्प्रक्रीडितं महत्
030a	दृष्ट्वा यदृच्छया तत्र स्त्रियमम्भसि भारत
030c	स्नायन्तीं रुचिरापाङ्गीं दिग्वाससमनिन्दिताम्
030e	सरस्वत्यां महाराज चस्कन्दे वीर्यमम्भसि
031a	तद्रेतः स तु जग्राह कलशे वै महातपाः
031c	सप्तधा प्रविभागं तु कलशस्थं जगाम ह
031e	तत्रर्षयः सप्त जाता जज्ञिरे मरुतां गणाः
032a	वायुवेगो वायुबलो वायुहा वायुमण्डलः
032c	वायुज्वालो वायुरेता वायुचक्रश्च वीर्यवान्
032e	एवमेते समुत्पन्ना मरुतां जनयिष्णवः
033a	इदमन्यच्च राजेन्द्र शृण्वाश्चर्यतरं भुवि
033c	महर्षेश्चरितं यादृक्त्रिषु लोकेषु विश्रुतम्
034a	पुरा मङ्कणकः सिद्धः कुशाग्रेणेति नः श्रुतम्
034c	क्षतः किल करे राजंस्तस्य शाकरसोऽस्रवत्
034e	स वि शाकरसं दृष्ट्वा हर्षाविष्टः प्रनृत्तवान्
035a	ततस्तस्मिन्प्रनृत्ते वै स्थावरं जङ्गमं च यत्
035c	प्रनृत्तमुभयं वीर तेजसा तस्य मोहितम्
036a	ब्रह्मादिभिः सुरै राजन्नृषिभिश्च तपोधनैः
036c	विज्ञप्तो वै महादेव ऋषेरर्थे नराधिप
036e	नायं नृत्येद्यथा देव तथा त्वं कर्तुमर्हसि
037a	ततो देवो मुनिं दृष्ट्वा हर्षाविष्टमतीव ह
037c	सुराणां हितकामार्थं महादेवोऽभ्यभाषत
038a	भो भो ब्राह्मण धर्मज्ञ किमर्थं नरिनर्त्सि वै
038c	हर्षस्थानं किमर्थं वै तवेदं मुनिसत्तम
038e	तपस्विनो धर्मपथे स्थितस्य द्विजसत्तम
039	ऋषिरुवाच
039a	किं न पश्यसि मे ब्रह्मन्कराच्छाकरसं स्रुतम्
039c	यं दृष्ट्वा वै प्रनृत्तोऽहं हर्षेण महता विभो
040a	तं प्रहस्याब्रवीद्देवो मुनिं रागेण मोहितम्
040c	अहं न विस्मयं विप्र गच्छामीति प्रपश्य माम्
041a	एवमुक्त्वा मुनिश्रेष्ठं महादेवेन धीमता
041c	अङ्गुल्यग्रेण राजेन्द्र स्वाङ्गुष्ठस्ताडितोऽभवत्
042a	ततो भस्म क्षताद्राजन्निर्गतं हिमसन्निभम्
042c	तद्दृष्ट्वा व्रीडितो राजन्स मुनिः पादयोर्गतः
043	ऋषिरुवाच
043a	नान्यं देवादहं मन्ये रुद्रात्परतरं महत्
043c	सुरासुरस्य जगतो गतिस्त्वमसि शूलधृक्
044a	त्वया सृष्टमिदं विश्वं वदन्तीह मनीषिणः
044c	त्वामेव सर्वं विशति पुनरेव युगक्षये
045a	देवैरपि न शक्यस्त्वं परिज्ञातुं कुतो मया
045c	त्वयि सर्वे स्म दृश्यन्ते सुरा ब्रह्मादयोऽनघ
046a	सर्वस्त्वमसि देवानां कर्ता कारयिता च ह
046c	त्वत्प्रसादात्सुराः सर्वे मोदन्तीहाकुतोभयाः
047a	एवं स्तुत्वा महादेवं स ऋषिः प्रणतोऽब्रवीत्
047c	भगवंस्त्वत्प्रसादाद्वै तपो मे न क्षरेदिति
048a	ततो देवः प्रीतमनास्तमृषिं पुनरब्रवीत्
048c	तपस्ते वर्धतां विप्र मत्प्रसादात्सहस्रधा
048e	आश्रमे चेह वत्स्यामि त्वया सार्धमहं सदा
049a	सप्तसारस्वते चास्मिन्यो मामर्चिष्यते नरः
049c	न तस्य दुर्लभं किञ्चिद्भवितेह परत्र च
049e	सारस्वतं च लोकं ते गमिष्यन्ति न संशयः
050a	एतन्मङ्कणकस्यापि चरितं भूरितेजसः
050c	स हि पुत्रः सजन्यायामुत्पन्नो मातरिश्वना
