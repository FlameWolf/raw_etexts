BR-09-01-012-001	सञ्जय उवाच
BR-09-01-012-001a	पीडिते धर्मराजे तु मद्रराजेन मारिष
BR-09-01-012-001c	सात्यकिर्भीमसेनश्च माद्रीपुत्रौ च पाण्डवौ
BR-09-01-012-001e	परिवार्य रथैः शल्यं पीडयामासुराहवे
BR-09-01-012-002a	तमेकं बहुभिर्दृष्ट्वा पीड्यमानं महारथैः
BR-09-01-012-002c	साधुवादो महाञ्जज्ञे सिद्धाश्चासन्प्रहर्षिताः
BR-09-01-012-002e	आश्चर्यमित्यभाषन्त मुनयश्चापि सङ्गताः
BR-09-01-012-003a	भीमसेनो रणे शल्यं शल्यभूतं पराक्रमे
BR-09-01-012-003c	एकेन विद्ध्वा बाणेन पुनर्विव्याध सप्तभिः
BR-09-01-012-004a	सात्यकिश्च शतेनैनं धर्मपुत्रपरीप्सया
BR-09-01-012-004c	मद्रेश्वरमवाकीर्य सिंहनादमथानदत्
BR-09-01-012-005a	नकुलः पञ्चभिश्चैनं सहदेवश्च सप्तभिः
BR-09-01-012-005c	विद्ध्वा तं तु ततस्तूर्णं पुनर्विव्याध सप्तभिः
BR-09-01-012-006a	स तु शूरो रणे यत्तः पीडितस्तैर्महारथैः
BR-09-01-012-006c	विकृष्य कार्मुकं घोरं वेगघ्नं भारसाधनम्
BR-09-01-012-007a	सात्यकिं पञ्चविंशत्या शल्यो विव्याध मारिष
BR-09-01-012-007c	भीमसेनं त्रिसप्तत्या नकुलं सप्तभिस्तथा
BR-09-01-012-008a	ततः सविशिखं चापं सहदेवस्य धन्विनः
BR-09-01-012-008c	छित्त्वा भल्लेन समरे विव्याधैनं त्रिसप्तभिः
BR-09-01-012-009a	सहदेवस्तु समरे मातुलं भूरिवर्चसम्
BR-09-01-012-009c	सज्यमन्यद्धनुः कृत्वा पञ्चभिः समताडयत्
BR-09-01-012-009e	शरैराशीविषाकारैर्ज्वलज्ज्वलनसन्निभैः
BR-09-01-012-010a	सारथिं चास्य समरे शरेणानतपर्वणा
BR-09-01-012-010c	विव्याध भृशसङ्क्रुद्धस्तं च भूयस्त्रिभिः शरैः
BR-09-01-012-011a	भीमसेनस्त्रिसप्तत्या सात्यकिर्नवभिः शरैः
BR-09-01-012-011c	धर्मराजस्तथा षष्ट्या गात्रे शल्यं समर्पयत्
BR-09-01-012-012a	ततः शल्यो महाराज निर्विद्धस्तैर्महारथैः
BR-09-01-012-012c	सुस्राव रुधिरं गात्रैर्गैरिकं पर्वतो यथा
BR-09-01-012-013a	तांश्च सर्वान्महेष्वासान्पञ्चभिः पञ्चभिः शरैः
BR-09-01-012-013c	विव्याध तरसा राजंस्तदद्भुतमिवाभवत्
BR-09-01-012-014a	ततोऽपरेण भल्लेन धर्मपुत्रस्य मारिष
BR-09-01-012-014c	धनुश्चिच्छेद समरे सज्यं स सुमहारथः
BR-09-01-012-015a	अथान्यद्धनुरादाय धर्मपुत्रो महारथः
BR-09-01-012-015c	साश्वसूतध्वजरथं शल्यं प्राच्छादयच्छरैः
BR-09-01-012-016a	स च्छाद्यमानः समरे धर्मपुत्रस्य सायकैः
BR-09-01-012-016c	युधिष्ठिरमथाविध्यद्दशभिर्निशितैः शरैः
BR-09-01-012-017a	सात्यकिस्तु ततः क्रुद्धो धर्मपुत्रे शरार्दिते
BR-09-01-012-017c	मद्राणामधिपं शूरं शरौघैः समवारयत्
BR-09-01-012-018a	स सात्यकेः प्रचिच्छेद क्षुरप्रेण महद्धनुः
BR-09-01-012-018c	भीमसेनमुखांस्तांश्च त्रिभिस्त्रिभिरताडयत्
BR-09-01-012-019a	तस्य क्रुद्धो महाराज सात्यकिः सत्यविक्रमः
BR-09-01-012-019c	तोमरं प्रेषयामास स्वर्णदण्डं महाधनम्
BR-09-01-012-020a	भीमसेनोऽथ नाराचं ज्वलन्तमिव पन्नगम्
BR-09-01-012-020c	नकुलः समरे शक्तिं सहदेवो गदां शुभाम्
BR-09-01-012-020e	धर्मराजः शतघ्नीं तु जिघांसुः शल्यमाहवे
BR-09-01-012-021a	तानापतत एवाशु पञ्चानां वै भुजच्युतान्
BR-09-01-012-021c	सात्यकिप्रहितं शल्यो भल्लैश्चिच्छेद तोमरम्
BR-09-01-012-022a	भीमेन प्रहितं चापि शरं कनकभूषणम्
BR-09-01-012-022c	द्विधा चिच्छेद समरे कृतहस्तः प्रतापवान्
BR-09-01-012-023a	नकुलप्रेषितां शक्तिं हेमदण्डां भयावहाम्
BR-09-01-012-023c	गदां च सहदेवेन शरौघैः समवारयत्
BR-09-01-012-024a	शराभ्यां च शतघ्नीं तां राज्ञश्चिच्छेद भारत
BR-09-01-012-024c	पश्यतां पाण्डुपुत्राणां सिंहनादं ननाद च
BR-09-01-012-024e	नामृष्यत्तं तु शैनेयः शत्रोर्विजयमाहवे
BR-09-01-012-025a	अथान्यद्धनुरादाय सात्यकिः क्रोधमूर्छितः
BR-09-01-012-025c	द्वाभ्यां मद्रेश्वरं विद्ध्वा सारथिं च त्रिभिः शरैः
BR-09-01-012-026a	ततः शल्यो महाराज सर्वांस्तान्दशभिः शरैः
BR-09-01-012-026c	विव्याध सुभृशं क्रुद्धस्तोत्त्रैरिव महाद्विपान्
BR-09-01-012-027a	ते वार्यमाणाः समरे मद्रराज्ञा महारथाः
BR-09-01-012-027c	न शेकुः प्रमुखे स्थातुं तस्य शत्रुनिषूदनाः
BR-09-01-012-028a	ततो दुर्योधनो राजा दृष्ट्वा शल्यस्य विक्रमम्
BR-09-01-012-028c	निहतान्पाण्डवान्मेने पाञ्चालानथ सृञ्जयान्
BR-09-01-012-029a	ततो राजन्महाबाहुर्भीमसेनः प्रतापवान्
BR-09-01-012-029c	सन्त्यज्य मनसा प्राणान्मद्राधिपमयोधयत्
BR-09-01-012-030a	नकुलः सहदेवश्च सात्यकिश्च महारथः
BR-09-01-012-030c	परिवार्य तदा शल्यं समन्ताद्व्यकिरञ्शरैः
BR-09-01-012-031a	स चतुर्भिर्महेष्वासैः पाण्डवानां महारथैः
BR-09-01-012-031c	वृतस्तान्योधयामास मद्रराजः प्रतापवान्
BR-09-01-012-032a	तस्य धर्मसुतो राजन्क्षुरप्रेण महाहवे
BR-09-01-012-032c	चक्ररक्षं जघानाशु मद्रराजस्य पार्थिव
BR-09-01-012-033a	तस्मिंस्तु निहते शूरे चक्ररक्षे महारथे
BR-09-01-012-033c	मद्रराजोऽतिबलवान्सैनिकानास्तृणोच्छरैः
BR-09-01-012-034a	समाच्छन्नांस्ततस्तांस्तु राजन्वीक्ष्य स सैनिकान्
BR-09-01-012-034c	चिन्तयामास समरे धर्मराजो युधिष्ठिरः
BR-09-01-012-035a	कथं नु न भवेत्सत्यं तन्माधववचो महत्
BR-09-01-012-035c	न हि क्रुद्धो रणे राजा क्षपयेत बलं मम
BR-09-01-012-036a	ततः सरथनागाश्वाः पाण्डवाः पाण्डुपूर्वज
BR-09-01-012-036c	मद्रेश्वरं समासेदुः पीडयन्तः समन्ततः
BR-09-01-012-037a	नानाशस्त्रौघबहुलां शस्त्रवृष्टिं समुत्थिताम्
BR-09-01-012-037c	व्यधमत्समरे राजन्महाभ्राणीव मारुतः
BR-09-01-012-038a	ततः कनकपुङ्खां तां शल्यक्षिप्तां वियद्गताम्
BR-09-01-012-038c	शरवृष्टिमपश्याम शलभानामिवाततिम्
BR-09-01-012-039a	ते शरा मद्रराजेन प्रेषिता रणमूर्धनि
BR-09-01-012-039c	सम्पतन्तः स्म दृश्यन्ते शलभानां व्रजा इव
BR-09-01-012-040a	मद्रराजधनुर्मुक्तैः शरैः कनकभूषणैः
BR-09-01-012-040c	निरन्तरमिवाकाशं सम्बभूव जनाधिप
BR-09-01-012-041a	न पाण्डवानां नास्माकं तत्र कश्चिद्व्यदृश्यत
BR-09-01-012-041c	बाणान्धकारे महति कृते तत्र महाभये
BR-09-01-012-042a	मद्रराजेन बलिना लाघवाच्छरवृष्टिभिः
BR-09-01-012-042c	लोड्यमानं तथा दृष्ट्वा पाण्डवानां बलार्णवम्
BR-09-01-012-042e	विस्मयं परमं जग्मुर्देवगन्धर्वदानवाः
BR-09-01-012-043a	स तु तान्सर्वतो यत्ताञ्शरैः सम्पीड्य मारिष
BR-09-01-012-043c	धर्मराजमवच्छाद्य सिंहवद्व्यनदन्मुहुः
BR-09-01-012-044a	ते छन्नाः समरे तेन पाण्डवानां महारथाः
BR-09-01-012-044c	न शेकुस्तं तदा युद्धे प्रत्युद्यातुं महारथम्
BR-09-01-012-045a	धर्मराजपुरोगास्तु भीमसेनमुखा रथाः
BR-09-01-012-045c	न जहुः समरे शूरं शल्यमाहवशोभिनम्
