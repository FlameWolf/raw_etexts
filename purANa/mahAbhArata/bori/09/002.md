001	वैशम्पायन उवाच
001a	विसृष्टास्वथ नारीषु धृतराष्ट्रोऽम्बिकासुतः
001c	विललाप महाराज दुःखाद्दुःखतरं गतः
002a	सधूममिव निःश्वस्य करौ धुन्वन्पुनः पुनः
002c	विचिन्त्य च महाराज ततो वचनमब्रवीत्
003a	अहो बत महद्दुःखं यदहं पाण्डवान्रणे
003c	क्षेमिणश्चाव्ययांश्चैव त्वत्तः सूत शृणोमि वै
004a	वज्रसारमयं नूनं हृदयं सुदृढं मम
004c	यच्छ्रुत्वा निहतान्पुत्रान्दीर्यते न सहस्रधा
005a	चिन्तयित्वा वचस्तेषां बालक्रीडां च सञ्जय
005c	अद्य श्रुत्वा हतान्पुत्रान्भृशं मे दीर्यते मनः
006a	अन्धत्वाद्यदि तेषां तु न मे रूपनिदर्शनम्
006c	पुत्रस्नेहकृता प्रीतिर्नित्यमेतेषु धारिता
007a	बालभावमतिक्रान्तान्यौवनस्थांश्च तानहम्
007c	मध्यप्राप्तांस्तथा श्रुत्वा हृष्ट आसं तथानघ
008a	तानद्य निहताञ्श्रुत्वा हृतैश्वर्यान्हृतौजसः
008c	न लभे वै क्वचिच्छान्तिं पुत्राधिभिरभिप्लुतः
009a	एह्येहि पुत्र राजेन्द्र ममानाथस्य साम्प्रतम्
009c	त्वया हीनो महाबाहो कां नु यास्याम्यहं गतिम्
010a	गतिर्भूत्वा महाराज ज्ञातीनां सुहृदां तथा
010c	अन्धं वृद्धं च मां वीर विहाय क्व नु गच्छसि
011a	सा कृपा सा च ते प्रीतिः सा च राजन्सुमानिता
011c	कथं विनिहतः पार्थैः संयुगेष्वपराजितः
012a	कथं त्वं पृथिवीपालान्भुक्त्वा तात समागतान्
012c	शेषे विनिहतो भूमौ प्राकृतः कुनृपो यथा
013a	को नु मामुत्थितं काल्ये तात तातेति वक्ष्यति
013c	महाराजेति सततं लोकनाथेति चासकृत्
014a	परिष्वज्य च मां कण्ठे स्नेहेनाक्लिन्नलोचनः
014c	अनुशाधीति कौरव्य तत्साधु वद मे वचः
015a	ननु नामाहमश्रौषं वचनं तव पुत्रक
015c	भूयसी मम पृथ्वीयं यथा पार्थस्य नो तथा
016a	भगदत्तः कृपः शल्य आवन्त्योऽथ जयद्रथः
016c	भूरिश्रवाः सोमदत्तो महाराजोऽथ बाह्लिकः
017a	अश्वत्थामा च भोजश्च मागधश्च महाबलः
017c	बृहद्बलश्च काशीशः शकुनिश्चापि सौबलः
018a	म्लेच्छाश्च बहुसाहस्राः शकाश्च यवनैः सह
018c	सुदक्षिणश्च काम्बोजस्त्रिगर्ताधिपतिस्तथा
019a	भीष्मः पितामहश्चैव भारद्वाजोऽथ गौतमः
019c	श्रुतायुश्चाच्युतायुश्च शतायुश्चापि वीर्यवान्
020a	जलसन्धोऽथार्श्यशृङ्गी राक्षसश्चाप्यलायुधः
020c	अलम्बुसो महाबाहुः सुबाहुश्च महारथः
021a	एते चान्ये च बहवो राजानो राजसत्तम
021c	मदर्थमुद्यताः सर्वे प्राणांस्त्यक्त्वा रणे प्रभो
022a	येषां मध्ये स्थितो युद्धे भ्रातृभिः परिवारितः
022c	योधयिष्याम्यहं पार्थान्पाञ्चालांश्चैव सर्वशः
023a	चेदींश्च नृपशार्दूल द्रौपदेयांश्च संयुगे
023c	सात्यकिं कुन्तिभोजं च राक्षसं च घटोत्कचम्
024a	एकोऽप्येषां महाराज समर्थः संनिवारणे
024c	समरे पाण्डवेयानां संक्रुद्धो ह्यभिधावताम्
024e	किं पुनः सहिता वीराः कृतवैराश्च पाण्डवैः
025a	अथ वा सर्व एवैते पाण्डवस्यानुयायिभिः
025c	योत्स्यन्ति सह राजेन्द्र हनिष्यन्ति च तान्मृधे
026a	कर्णस्त्वेको मया सार्धं निहनिष्यति पाण्डवान्
026c	ततो नृपतयो वीराः स्थास्यन्ति मम शासने
027a	यश्च तेषां प्रणेता वै वासुदेवो महाबलः
027c	न स सन्नह्यते राजन्निति मामब्रवीद्वचः
028a	तस्याहं वदतः सूत बहुशो मम सन्निधौ
028c	युक्तितो ह्यनुपश्यामि निहतान्पाण्डवान्मृधे
029a	तेषां मध्ये स्थिता यत्र हन्यन्ते मम पुत्रकाः
029c	व्यायच्छमानाः समरे किमन्यद्भागधेयतः
030a	भीष्मश्च निहतो यत्र लोकनाथः प्रतापवान्
030c	शिखण्डिनं समासाद्य मृगेन्द्र इव जम्बुकम्
031a	द्रोणश्च ब्राह्मणो यत्र सर्वशस्त्रास्त्रपारगः
031c	निहतः पाण्डवैः सङ्ख्ये किमन्यद्भागधेयतः
032a	भूरिश्रवा हतो यत्र सोमदत्तश्च संयुगे
032c	बाह्लीकश्च महाराज किमन्यद्भागधेयतः
033a	सुदक्षिणो हतो यत्र जलसन्धश्च कौरवः
033c	श्रुतायुश्चाच्युतायुश्च किमन्यद्भागधेयतः
034a	बृहद्बलो हतो यत्र मागधश्च महाबलः
034c	आवन्त्यो निहतो यत्र त्रिगर्तश्च जनाधिपः
034e	संशप्तकाश्च बहवः किमन्यद्भागधेयतः
035a	अलम्बुसस्तथा राजन्राक्षसश्चाप्यलायुधः
035c	आर्श्यशृङ्गश्च निहतः किमन्यद्भागधेयतः
036a	नारायणा हता यत्र गोपाला युद्धदुर्मदाः
036c	म्लेच्छाश्च बहुसाहस्राः किमन्यद्भागधेयतः
037a	शकुनिः सौबलो यत्र कैतव्यश्च महाबलः
037c	निहतः सबलो वीरः किमन्यद्भागधेयतः
038a	राजानो राजपुत्राश्च शूराः परिघबाहवः
038c	निहता बहवो यत्र किमन्यद्भागधेयतः
039a	नानादेशसमावृत्ताः क्षत्रिया यत्र सञ्जय
039c	निहताः समरे सर्वे किमन्यद्भागधेयतः
040a	पुत्राश्च मे विनिहताः पौत्राश्चैव महाबलाः
040c	वयस्या भ्रातरश्चैव किमन्यद्भागधेयतः
041a	भागधेयसमायुक्तो ध्रुवमुत्पद्यते नरः
041c	यश्च भाग्यसमायुक्तः स शुभं प्राप्नुयान्नरः
042a	अहं वियुक्तः स्वैर्भाग्यैः पुत्रैश्चैवेह सञ्जय
042c	कथमद्य भविष्यामि वृद्धः शत्रुवशं गतः
043a	नान्यदत्र परं मन्ये वनवासादृते प्रभो
043c	सोऽहं वनं गमिष्यामि निर्बन्धुर्ज्ञातिसङ्क्षये
044a	न हि मेऽन्यद्भवेच्छ्रेयो वनाभ्युपगमादृते
044c	इमामवस्थां प्राप्तस्य लूनपक्षस्य सञ्जय
045a	दुर्योधनो हतो यत्र शल्यश्च निहतो युधि
045c	दुःशासनो विशस्तश्च विकर्णश्च महाबलः
046a	कथं हि भीमसेनस्य श्रोष्येऽहं शब्दमुत्तमम्
046c	एकेन समरे येन हतं पुत्रशतं मम
047a	असकृद्वदतस्तस्य दुर्योधनवधेन च
047c	दुःखशोकाभिसन्तप्तो न श्रोष्ये परुषा गिरः
048a	एवं स शोकसन्तप्तः पार्थिवो हतबान्धवः
048c	मुहुर्मुहुर्मुह्यमानः पुत्राधिभिरभिप्लुतः
049a	विलप्य सुचिरं कालं धृतराष्ट्रोऽम्बिकासुतः
049c	दीर्घमुष्णं च निःश्वस्य चिन्तयित्वा पराभवम्
050a	दुःखेन महता राजा सन्तप्तो भरतर्षभ
050c	पुनर्गावल्गणिं सूतं पर्यपृच्छद्यथातथम्
051a	भीष्मद्रोणौ हतौ श्रुत्वा सूतपुत्रं च पातितम्
051c	सेनापतिं प्रणेतारं किमकुर्वत मामकाः
052a	यं यं सेनाप्रणेतारं युधि कुर्वन्ति मामकाः
052c	अचिरेणैव कालेन तं तं निघ्नन्ति पाण्डवाः
053a	रणमूर्ध्नि हतो भीष्मः पश्यतां वः किरीटिना
053c	एवमेव हतो द्रोणः सर्वेषामेव पश्यताम्
054a	एवमेव हतः कर्णः सूतपुत्रः प्रतापवान्
054c	स राजकानां सर्वेषां पश्यतां वः किरीटिना
055a	पूर्वमेवाहमुक्तो वै विदुरेण महात्मना
055c	दुर्योधनापराधेन प्रजेयं विनशिष्यति
056a	केचिन्न सम्यक्पश्यन्ति मूढाः सम्यक्तथापरे
056c	तदिदं मम मूढस्य तथाभूतं वचः स्म ह
057a	यदब्रवीन्मे धर्मात्मा विदुरो दीर्घदर्शिवान्
057c	तत्तथा समनुप्राप्तं वचनं सत्यवादिनः
058a	दैवोपहतचित्तेन यन्मयापकृतं पुरा
058c	अनयस्य फलं तस्य ब्रूहि गावल्गणे पुनः
059a	को वा मुखमनीकानामासीत्कर्णे निपातिते
059c	अर्जुनं वासुदेवं च को वा प्रत्युद्ययौ रथी
060a	केऽरक्षन्दक्षिणं चक्रं मद्रराजस्य संयुगे
060c	वामं च योद्धुकामस्य के वा वीरस्य पृष्ठतः
061a	कथं च वः समेतानां मद्रराजो महाबलः
061c	निहतः पाण्डवैः सङ्ख्ये पुत्रो वा मम सञ्जय
062a	ब्रूहि सर्वं यथातत्त्वं भरतानां महाक्षयम्
062c	यथा च निहतः सङ्ख्ये पुत्रो दुर्योधनो मम
063a	पाञ्चालाश्च यथा सर्वे निहताः सपदानुगाः
063c	धृष्टद्युम्नः शिखण्डी च द्रौपद्याः पञ्च चात्मजाः
064a	पाण्डवाश्च यथा मुक्तास्तथोभौ सात्वतौ युधि
064c	कृपश्च कृतवर्मा च भारद्वाजस्य चात्मजः
065a	यद्यथा यादृशं चैव युद्धं वृत्तं च साम्प्रतम्
065c	अखिलं श्रोतुमिच्छामि कुशलो ह्यसि सञ्जय
