001	सञ्जय उवाच
001a	तत्प्रभग्नं बलं दृष्ट्वा मद्रराजः प्रतापवान्
001c	उवाच सारथिं तूर्णं चोदयाश्वान्महाजवान्
002a	एष तिष्ठति वै राजा पाण्डुपुत्रो युधिष्ठिरः
002c	छत्रेण ध्रियमाणेन पाण्डुरेण विराजता
003a	अत्र मां प्रापय क्षिप्रं पश्य मे सारथे बलम्
003c	न समर्था हि मे पार्थाः स्थातुमद्य पुरो युधि
004a	एवमुक्तस्ततः प्रायान्मद्रराजस्य सारथिः
004c	यत्र राजा सत्यसन्धो धर्मराजो युधिष्ठिरः
005a	आपतन्तं च सहसा पाण्डवानां महद्बलम्
005c	दधारैको रणे शल्यो वेलेवोद्धृतमर्णवम्
006a	पाण्डवानां बलौघस्तु शल्यमासाद्य मारिष
006c	व्यतिष्ठत तदा युद्धे सिन्धोर्वेग इवाचलम्
007a	मद्रराजं तु समरे दृष्ट्वा युद्धाय विष्ठितम्
007c	कुरवः संन्यवर्तन्त मृत्युं कृत्वा निवर्तनम्
008a	तेषु राजन्निवृत्तेषु व्यूढानीकेषु भागशः
008c	प्रावर्तत महारौद्रः सङ्ग्रामः शोणितोदकः
008e	समार्छच्चित्रसेनेन नकुलो युद्धदुर्मदः
009a	तौ परस्परमासाद्य चित्रकार्मुकधारिणौ
009c	मेघाविव यथोद्वृत्तौ दक्षिणोत्तरवर्षिणौ
010a	शरतोयैः सिषिचतुस्तौ परस्परमाहवे
010c	नान्तरं तत्र पश्यामि पाण्डवस्येतरस्य वा
011a	उभौ कृतास्त्रौ बलिनौ रथचर्याविशारदौ
011c	परस्परवधे यत्तौ छिद्रान्वेषणतत्परौ
012a	चित्रसेनस्तु भल्लेन पीतेन निशितेन च
012c	नकुलस्य महाराज मुष्टिदेशेऽच्छिनद्धनुः
013a	अथैनं छिन्नधन्वानं रुक्मपुङ्खैः शिलाशितैः
013c	त्रिभिः शरैरसम्भ्रान्तो ललाटे वै समर्पयत्
014a	हयांश्चास्य शरैस्तीक्ष्णैः प्रेषयामास मृत्यवे
014c	तथा ध्वजं सारथिं च त्रिभिस्त्रिभिरपातयत्
015a	स शत्रुभुजनिर्मुक्तैर्ललाटस्थैस्त्रिभिः शरैः
015c	नकुलः शुशुभे राजंस्त्रिशृङ्ग इव पर्वतः
016a	स छिन्नधन्वा विरथः खड्गमादाय चर्म च
016c	रथादवातरद्वीरः शैलाग्रादिव केसरी
017a	पद्भ्यामापततस्तस्य शरवृष्टिमवासृजत्
017c	नकुलोऽप्यग्रसत्तां वै चर्मणा लघुविक्रमः
018a	चित्रसेनरथं प्राप्य चित्रयोधी जितश्रमः
018c	आरुरोह महाबाहुः सर्वसैन्यस्य पश्यतः
019a	सकुण्डलं समुकुटं सुनसं स्वायतेक्षणम्
019c	चित्रसेनशिरः कायादपाहरत पाण्डवः
019e	स पपात रथोपस्थाद्दिवाकरसमप्रभः
020a	चित्रसेनं विशस्तं तु दृष्ट्वा तत्र महारथाः
020c	साधुवादस्वनांश्चक्रुः सिंहनादांश्च पुष्कलान्
021a	विशस्तं भ्रातरं दृष्ट्वा कर्णपुत्रौ महारथौ
021c	सुषेणः सत्यसेनश्च मुञ्चन्तौ निशिताञ्शरान्
022a	ततोऽभ्यधावतां तूर्णं पाण्डवं रथिनां वरम्
022c	जिघांसन्तौ यथा नागं व्याघ्रौ राजन्महावने
023a	तावभ्यधावतां तीक्ष्णौ द्वावप्येनं महारथम्
023c	शरौघान्सम्यगस्यन्तौ जीमूतौ सलिलं यथा
024a	स शरैः सर्वतो विद्धः प्रहृष्ट इव पाण्डवः
024c	अन्यत्कार्मुकमादाय रथमारुह्य वीर्यवान्
024e	अतिष्ठत रणे वीरः क्रुद्धरूप इवान्तकः
025a	तस्य तौ भ्रातरौ राजञ्शरैः सन्नतपर्वभिः
025c	रथं विशकलीकर्तुं समारब्धौ विशां पते
026a	ततः प्रहस्य नकुलश्चतुर्भिश्चतुरो रणे
026c	जघान निशितैस्तीक्ष्णैः सत्यसेनस्य वाजिनः
027a	ततः सन्धाय नाराचं रुक्मपुङ्खं शिलाशितम्
027c	धनुश्चिच्छेद राजेन्द्र सत्यसेनस्य पाण्डवः
028a	अथान्यं रथमास्थाय धनुरादाय चापरम्
028c	सत्यसेनः सुषेणश्च पाण्डवं पर्यधावताम्
029a	अविध्यत्तावसम्भ्रान्तौ माद्रीपुत्रः प्रतापवान्
029c	द्वाभ्यां द्वाभ्यां महाराज शराभ्यां रणमूर्धनि
030a	सुषेणस्तु ततः क्रुद्धः पाण्डवस्य महद्धनुः
030c	चिच्छेद प्रहसन्युद्धे क्षुरप्रेण महारथः
031a	अथान्यद्धनुरादाय नकुलः क्रोधमूर्छितः
031c	सुषेणं पञ्चभिर्विद्ध्वा ध्वजमेकेन चिच्छिदे
032a	सत्यसेनस्य च धनुर्हस्तावापं च मारिष
032c	चिच्छेद तरसा युद्धे तत उच्चुक्रुशुर्जनाः
033a	अथान्यद्धनुरादाय वेगघ्नं भारसाधनम्
033c	शरैः सञ्छादयामास समन्तात्पाण्डुनन्दनम्
034a	सन्निवार्य तु तान्बाणान्नकुलः परवीरहा
034c	सत्यसेनं सुषेणं च द्वाभ्यां द्वाभ्यामविध्यत
035a	तावेनं प्रत्यविध्येतां पृथक्पृथगजिह्मगैः
035c	सारथिं चास्य राजेन्द्र शरैर्विव्यधतुः शितैः
036a	सत्यसेनो रथेषां तु नकुलस्य धनुस्तथा
036c	पृथक्शराभ्यां चिच्छेद कृतहस्तः प्रतापवान्
037a	स रथेऽतिरथस्तिष्ठन्रथशक्तिं परामृशत्
037c	स्वर्णदण्डामकुण्ठाग्रां तैलधौतां सुनिर्मलाम्
038a	लेलिहानामिव विभो नागकन्यां महाविषाम्
038c	समुद्यम्य च चिक्षेप सत्यसेनस्य संयुगे
039a	सा तस्य हृदयं सङ्ख्ये बिभेद शतधा नृप
039c	स पपात रथाद्भूमौ गतसत्त्वोऽल्पचेतनः
040a	भ्रातरं निहतं दृष्ट्वा सुषेणः क्रोधमूर्छितः
040c	अभ्यवर्षच्छरैस्तूर्णं पदातिं पाण्डुनन्दनम्
041a	नकुलं विरथं दृष्ट्वा द्रौपदेयो महाबलः
041c	सुतसोमोऽभिदुद्राव परीप्सन्पितरं रणे
042a	ततोऽधिरुह्य नकुलः सुतसोमस्य तं रथम्
042c	शुशुभे भरतश्रेष्ठो गिरिस्थ इव केसरी
042e	सोऽन्यत्कार्मुकमादाय सुषेणं समयोधयत्
043a	तावुभौ शरवर्षाभ्यां समासाद्य परस्परम्
043c	परस्परवधे यत्नं चक्रतुः सुमहारथौ
044a	सुषेणस्तु ततः क्रुद्धः पाण्डवं विशिखैस्त्रिभिः
044c	सुतसोमं च विंशत्या बाह्वोरुरसि चार्पयत्
045a	ततः क्रुद्धो महाराज नकुलः परवीरहा
045c	शरैस्तस्य दिशः सर्वाश्छादयामास वीर्यवान्
046a	ततो गृहीत्वा तीक्ष्णाग्रमर्धचन्द्रं सुतेजनम्
046c	स वेगयुक्तं चिक्षेप कर्णपुत्रस्य संयुगे
047a	तस्य तेन शिरः कायाज्जहार नृपसत्तम
047c	पश्यतां सर्वसैन्यानां तदद्भुतमिवाभवत्
048a	स हतः प्रापतद्राजन्नकुलेन महात्मना
048c	नदीवेगादिवारुग्णस्तीरजः पादपो महान्
049a	कर्णपुत्रवधं दृष्ट्वा नकुलस्य च विक्रमम्
049c	प्रदुद्राव भयात्सेना तावकी भरतर्षभ
050a	तां तु सेनां महाराज मद्रराजः प्रतापवान्
050c	अपालयद्रणे शूरः सेनापतिररिन्दमः
051a	विभीस्तस्थौ महाराज व्यवस्थाप्य च वाहिनीम्
051c	सिंहनादं भृशं कृत्वा धनुःशब्दं च दारुणम्
052a	तावकाः समरे राजन्रक्षिता दृढधन्वना
052c	प्रत्युद्ययुररातींस्ते समन्ताद्विगतव्यथाः
053a	मद्रराजं महेष्वासं परिवार्य समन्ततः
053c	स्थिता राजन्महासेना योद्धुकामाः समन्ततः
054a	सात्यकिर्भीमसेनश्च माद्रीपुत्रौ च पाण्डवौ
054c	युधिष्ठिरं पुरस्कृत्य ह्रीनिषेधमरिन्दमम्
055a	परिवार्य रणे वीराः सिंहनादं प्रचक्रिरे
055c	बाणशब्दरवांश्चोग्रान्क्ष्वेडांश्च विविधान्दधुः
056a	तथैव तावकाः सर्वे मद्राधिपतिमञ्जसा
056c	परिवार्य सुसंरब्धाः पुनर्युद्धमरोचयन्
057a	ततः प्रववृते युद्धं भीरूणां भयवर्धनम्
057c	तावकानां परेषां च मृत्युं कृत्वा निवर्तनम्
058a	यथा देवासुरं युद्धं पूर्वमासीद्विशां पते
058c	अभीतानां तथा राजन्यमराष्ट्रविवर्धनम्
059a	ततः कपिध्वजो राजन्हत्वा संशप्तकान्रणे
059c	अभ्यद्रवत तां सेनां कौरवीं पाण्डुनन्दनः
060a	तथैव पाण्डवाः शेषा धृष्टद्युम्नपुरोगमाः
060c	अभ्यधावन्त तां सेनां विसृजन्तः शिताञ्शरान्
061a	पाण्डवैरवकीर्णानां सम्मोहः समजायत
061c	न च जज्ञुरनीकानि दिशो वा प्रदिशस्तथा
062a	आपूर्यमाणा निशितैः शरैः पाण्डवचोदितैः
062c	हतप्रवीरा विध्वस्ता कीर्यमाणा समन्ततः
062e	कौरव्यवध्यत चमूः पाण्डुपुत्रैर्महारथैः
063a	तथैव पाण्डवी सेना शरै राजन्समन्ततः
063c	रणेऽहन्यत पुत्रैस्ते शतशोऽथ सहस्रशः
064a	ते सेने भृशसन्तप्ते वध्यमाने परस्परम्
064c	व्याकुले समपद्येतां वर्षासु सरिताविव
065a	आविवेश ततस्तीव्रं तावकानां महद्भयम्
065c	पाण्डवानां च राजेन्द्र तथाभूते महाहवे
