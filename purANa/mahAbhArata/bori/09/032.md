001	सञ्जय उवाच
001a	एवं दुर्योधने राजन्गर्जमाने मुहुर्मुहुः
001c	युधिष्ठिरस्य सङ्क्रुद्धो वासुदेवोऽब्रवीदिदम्
002a	यदि नाम ह्ययं युद्धे वरयेत्त्वां युधिष्ठिर
002c	अर्जुनं नकुलं वापि सहदेवमथापि वा
003a	किमिदं साहसं राजंस्त्वया व्याहृतमीदृशम्
003c	एकमेव निहत्याजौ भव राजा कुरुष्विति
004a	एतेन हि कृता योग्या वर्षाणीह त्रयोदश
004c	आयसे पुरुषे राजन्भीमसेनजिघांसया
005a	कथं नाम भवेत्कार्यमस्माभिर्भरतर्षभ
005c	साहसं कृतवांस्त्वं तु ह्यनुक्रोशान्नृपोत्तम
006a	नान्यमस्यानुपश्यामि प्रतियोद्धारमाहवे
006c	ऋते वृकोदरात्पार्थात्स च नातिकृतश्रमः
007a	तदिदं द्यूतमारब्धं पुनरेव यथा पुरा
007c	विषमं शकुनेश्चैव तव चैव विशां पते
008a	बली भीमः समर्थश्च कृती राजा सुयोधनः
008c	बलवान्वा कृती वेति कृती राजन्विशिष्यते
009a	सोऽयं राजंस्त्वया शत्रुः समे पथि निवेशितः
009c	न्यस्तश्चात्मा सुविषमे कृच्छ्रमापादिता वयम्
010a	को नु सर्वान्विनिर्जित्य शत्रूनेकेन वैरिणा
010c	पणित्वा चैकपाणेन रोचयेदेवमाहवम्
011a	न हि पश्यामि तं लोके गदाहस्तं नरोत्तमम्
011c	युध्येद्दुर्योधनं सङ्ख्ये कृतित्वाद्धि विशेषयेत्
012a	फल्गुनं वा भवन्तं वा माद्रीपुत्रावथापि वा
012c	न समर्थानहं मन्ये गदाहस्तस्य संयुगे
013a	स कथं वदसे शत्रुं युध्यस्व गदयेति ह
013c	एकं च नो निहत्याजौ भव राजेति भारत
014a	वृकोदरं समासाद्य संशयो विजये हि नः
014c	न्यायतो युध्यमानानां कृती ह्येष महाबलः
015	भीम उवाच
015a	मधुसूदन मा कार्षीर्विषादं यदुनन्दन
015c	अद्य पारं गमिष्यामि वैरस्य भृशदुर्गमम्
016a	अहं सुयोधनं सङ्ख्ये हनिष्यामि न संशयः
016c	विजयो वै ध्रुवं कृष्ण धर्मराजस्य दृश्यते
017a	अध्यर्धेन गुणेनेयं गदा गुरुतरी मम
017c	न तथा धार्तराष्ट्रस्य मा कार्षीर्माधव व्यथाम्
018a	सामरानपि लोकांस्त्रीन्नानाशस्त्रधरान्युधि
018c	योधयेयं रणे हृष्टः किमुताद्य सुयोधनम्
019	सञ्जय उवाच
019a	तथा सम्भाषमाणं तु वासुदेवो वृकोदरम्
019c	हृष्टः सम्पूजयामास वचनं चेदमब्रवीत्
020a	त्वामाश्रित्य महाबाहो धर्मराजो युधिष्ठिरः
020c	निहतारिः स्वकां दीप्तां श्रियं प्राप्तो न संशयः
021a	त्वया विनिहताः सर्वे धृतराष्ट्रसुता रणे
021c	राजानो राजपुत्राश्च नागाश्च विनिपातिताः
022a	कलिङ्गा मागधाः प्राच्या गान्धाराः कुरवस्तथा
022c	त्वामासाद्य महायुद्धे निहताः पाण्डुनन्दन
023a	हत्वा दुर्योधनं चापि प्रयच्छोर्वीं ससागराम्
023c	धर्मराजाय कौन्तेय यथा विष्णुः शचीपतेः
024a	त्वां च प्राप्य रणे पापो धार्तराष्ट्रो विनङ्क्ष्यति
024c	त्वमस्य सक्थिनी भङ्क्त्वा प्रतिज्ञां पारयिष्यसि
025a	यत्नेन तु सदा पार्थ योद्धव्यो धृतराष्ट्रजः
025c	कृती च बलवांश्चैव युद्धशौण्डश्च नित्यदा
026a	ततस्तु सात्यकी राजन्पूजयामास पाण्डवम्
026c	विविधाभिश्च तां वाग्भिः पूजयामास माधवः
027a	पाञ्चालाः पाण्डवेयाश्च धर्मराजपुरोगमाः
027c	तद्वचो भीमसेनस्य सर्व एवाभ्यपूजयन्
028a	ततो भीमबलो भीमो युधिष्ठिरमथाब्रवीत्
028c	सृञ्जयैः सह तिष्ठन्तं तपन्तमिव भास्करम्
029a	अहमेतेन सङ्गम्य संयुगे योद्धुमुत्सहे
029c	न हि शक्तो रणे जेतुं मामेष पुरुषाधमः
030a	अद्य क्रोधं विमोक्ष्यामि निहितं हृदये भृशम्
030c	सुयोधने धार्तराष्ट्रे खाण्डवेऽग्निमिवार्जुनः
031a	शल्यमद्योद्धरिष्यामि तव पाण्डव हृच्छयम्
031c	निहत्य गदया पापमद्य राजन्सुखी भव
032a	अद्य कीर्तिमयीं मालां प्रतिमोक्ष्ये तवानघ
032c	प्राणाञ्श्रियं च राज्यं च मोक्ष्यतेऽद्य सुयोधनः
033a	राजा च धृतराष्ट्रोऽद्य श्रुत्वा पुत्रं मया हतम्
033c	स्मरिष्यत्यशुभं कर्म यत्तच्छकुनिबुद्धिजम्
034a	इत्युक्त्वा भरतश्रेष्ठो गदामुद्यम्य वीर्यवान्
034c	उदतिष्ठत युद्धाय शक्रो वृत्रमिवाह्वयन्
035a	तमेकाकिनमासाद्य धार्तराष्ट्रं महाबलम्
035c	निर्यूथमिव मातङ्गं समहृष्यन्त पाण्डवाः
036a	तमुद्यतगदं दृष्ट्वा कैलासमिव शृङ्गिणम्
036c	भीमसेनस्तदा राजन्दुर्योधनमथाब्रवीत्
037a	राज्ञापि धृतराष्ट्रेण त्वया चास्मासु यत्कृतम्
037c	स्मर तद्दुष्कृतं कर्म यद्वृत्तं वारणावते
038a	द्रौपदी च परिक्लिष्टा सभामध्ये रजस्वला
038c	द्यूते यद्विजितो राजा शकुनेर्बुद्धिनिश्चयात्
039a	यानि चान्यानि दुष्टात्मन्पापानि कृतवानसि
039c	अनागःसु च पार्थेषु तस्य पश्य महत्फलम्
040a	त्वत्कृते निहतः शेते शरतल्पे महायशाः
040c	गाङ्गेयो भरतश्रेष्ठः सर्वेषां नः पितामहः
041a	हतो द्रोणश्च कर्णश्च हतः शल्यः प्रतापवान्
041c	वैरस्य चादिकर्तासौ शकुनिर्निहतो युधि
042a	भ्रातरस्ते हताः शूराः पुत्राश्च सहसैनिकाः
042c	राजानश्च हताः शूराः समरेष्वनिवर्तिनः
043a	एते चान्ये च निहता बहवः क्षत्रियर्षभाः
043c	प्रातिकामी तथा पापो द्रौपद्याः क्लेशकृद्धतः
044a	अवशिष्टस्त्वमेवैकः कुलघ्नोऽधमपूरुषः
044c	त्वामप्यद्य हनिष्यामि गदया नात्र संशयः
045a	अद्य तेऽहं रणे दर्पं सर्वं नाशयिता नृप
045c	राज्याशां विपुलां राजन्पाण्डवेषु च दुष्कृतम्
046	दुर्योधन उवाच
046a	किं कत्थितेन बहुधा युध्यस्वाद्य मया सह
046c	अद्य तेऽहं विनेष्यामि युद्धश्रद्धां वृकोदर
047a	किं न पश्यसि मां पाप गदायुद्धे व्यवस्थितम्
047c	हिमवच्छिखराकारां प्रगृह्य महतीं गदाम्
048a	गदिनं कोऽद्य मां पाप जेतुमुत्सहते रिपुः
048c	न्यायतो युध्यमानस्य देवेष्वपि पुरन्दरः
049a	मा वृथा गर्ज कौन्तेय शारदाभ्रमिवाजलम्
049c	दर्शयस्व बलं युद्धे यावत्तत्तेऽद्य विद्यते
050a	तस्य तद्वचनं श्रुत्वा पाञ्चालाः सहसृञ्जयाः
050c	सर्वे सम्पूजयामासुस्तद्वचो विजिगीषवः
051a	तं मत्तमिव मातङ्गं तलशब्देन मानवाः
051c	भूयः संहर्षयामासू राजन्दुर्योधनं नृपम्
052a	बृंहन्ति कुञ्जरास्तत्र हया हेषन्ति चासकृत्
052c	शस्त्राणि सम्प्रदीप्यन्ते पाण्डवानां जयैषिणाम्

