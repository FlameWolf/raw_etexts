001	धृतराष्ट्र उवाच
001a	हतेषु सर्वसैन्येषु पाण्डुपुत्रै रणाजिरे
001c	मम सैन्यावशिष्टास्ते किमकुर्वत सञ्जय
002a	कृतवर्मा कृपश्चैव द्रोणपुत्रश्च वीर्यवान्
002c	दुर्योधनश्च मन्दात्मा राजा किमकरोत्तदा
003	सञ्जय उवाच
003a	सम्प्राद्रवत्सु दारेषु क्षत्रियाणां महात्मनाम्
003c	विद्रुते शिबिरे शून्ये भृशोद्विग्नास्त्रयो रथाः
004a	निशम्य पाण्डुपुत्राणां तदा विजयिनां स्वनम्
004c	विद्रुतं शिबिरं दृष्ट्वा सायाह्ने राजगृद्धिनः
004e	स्थानं नारोचयंस्तत्र ततस्ते ह्रदमभ्ययुः
005a	युधिष्ठिरोऽपि धर्मात्मा भ्रातृभिः सहितो रणे
005c	हृष्टः पर्यपतद्राजन्दुर्योधनवधेप्सया
006a	मार्गमाणास्तु सङ्क्रुद्धास्तव पुत्रं जयैषिणः
006c	यत्नतोऽन्वेषमाणास्तु नैवापश्यञ्जनाधिपम्
007a	स हि तीव्रेण वेगेन गदापाणिरपाक्रमत्
007c	तं ह्रदं प्राविशच्चापि विष्टभ्यापः स्वमायया
008a	यदा तु पाण्डवाः सर्वे सुपरिश्रान्तवाहनाः
008c	ततः स्वशिबिरं प्राप्य व्यतिष्ठन्सहसैनिकाः
009a	ततः कृपश्च द्रौणिश्च कृतवर्मा च सात्वतः
009c	सन्निविष्टेषु पार्थेषु प्रयातास्तं ह्रदं शनैः
010a	ते तं ह्रदं समासाद्य यत्र शेते जनाधिपः
010c	अभ्यभाषन्त दुर्धर्षं राजानं सुप्तमम्भसि
011a	राजन्नुत्तिष्ठ युध्यस्व सहास्माभिर्युधिष्ठिरम्
011c	जित्वा वा पृथिवीं भुङ्क्ष्व हतो वा स्वर्गमाप्नुहि
012a	तेषामपि बलं सर्वं हतं दुर्योधन त्वया
012c	प्रतिरब्धाश्च भूयिष्ठं ये शिष्टास्तत्र सैनिकाः
013a	न ते वेगं विषहितुं शक्तास्तव विशां पते
013c	अस्माभिरभिगुप्तस्य तस्मादुत्तिष्ठ भारत
014	दुर्योधन उवाच
014a	दिष्ट्या पश्यामि वो मुक्तानीदृशात्पुरुषक्षयात्
014c	पाण्डुकौरवसम्मर्दाज्जीवमानान्नरर्षभान्
015a	विजेष्यामो वयं सर्वे विश्रान्ता विगतक्लमाः
015c	भवन्तश्च परिश्रान्ता वयं च भृशविक्षताः
015e	उदीर्णं च बलं तेषां तेन युद्धं न रोचये
016a	न त्वेतदद्भुतं वीरा यद्वो महदिदं मनः
016c	अस्मासु च परा भक्तिर्न तु कालः पराक्रमे
017a	विश्रम्यैकां निशामद्य भवद्भिः सहितो रणे
017c	प्रतियोत्स्याम्यहं शत्रूञ्श्वो न मेऽस्त्यत्र संशयः
018	सञ्जय उवाच
018a	एवमुक्तोऽब्रवीद्द्रौणी राजानं युद्धदुर्मदम्
018c	उत्तिष्ठ राजन्भद्रं ते विजेष्यामो रणे परान्
019a	इष्टापूर्तेन दानेन सत्येन च जपेन च
019c	शपे राजन्यथा ह्यद्य निहनिष्यामि सोमकान्
020a	मा स्म यज्ञकृतां प्रीतिं प्राप्नुयां सज्जनोचिताम्
020c	यदीमां रजनीं व्युष्टां न निहन्मि परान्रणे
021a	नाहत्वा सर्वपाञ्चालान्विमोक्ष्ये कवचं विभो
021c	इति सत्यं ब्रवीम्येतत्तन्मे शृणु जनाधिप
022a	तेषु सम्भाषमाणेषु व्याधास्तं देशमाययुः
022c	मांसभारपरिश्रान्ताः पानीयार्थं यदृच्छया
023a	ते हि नित्यं महाराज भीमसेनस्य लुब्धकाः
023c	मांसभारानुपाजह्रुर्भक्त्या परमया विभो
024a	ते तत्र विष्ठितास्तेषां सर्वं तद्वचनं रहः
024c	दुर्योधनवचश्चैव शुश्रुवुः सङ्गता मिथः
025a	तेऽपि सर्वे महेष्वासा अयुद्धार्थिनि कौरवे
025c	निर्बन्धं परमं चक्रुस्तदा वै युद्धकाङ्क्षिणः
026a	तांस्तथा समुदीक्ष्याथ कौरवाणां महारथान्
026c	अयुद्धमनसं चैव राजानं स्थितमम्भसि
027a	तेषां श्रुत्वा च संवादं राज्ञश्च सलिले सतः
027c	व्याधाभ्यजानन्राजेन्द्र सलिलस्थं सुयोधनम्
028a	ते पूर्वं पाण्डुपुत्रेण पृष्टा ह्यासन्सुतं तव
028c	यदृच्छोपगतास्तत्र राजानं परिमार्गिताः
029a	ततस्ते पाण्डुपुत्रस्य स्मृत्वा तद्भाषितं तदा
029c	अन्योन्यमब्रुवन्राजन्मृगव्याधाः शनैरिदम्
030a	दुर्योधनं ख्यापयामो धनं दास्यति पाण्डवः
030c	सुव्यक्तमिति नः ख्यातो ह्रदे दुर्योधनो नृपः
031a	तस्माद्गच्छामहे सर्वे यत्र राजा युधिष्ठिरः
031c	आख्यातुं सलिले सुप्तं दुर्योधनममर्षणम्
032a	धृतराष्ट्रात्मजं तस्मै भीमसेनाय धीमते
032c	शयानं सलिले सर्वे कथयामो धनुर्भृते
033a	स नो दास्यति सुप्रीतो धनानि बहुलान्युत
033c	किं नो मांसेन शुष्केण परिक्लिष्टेन शोषिणा
034a	एवमुक्त्वा ततो व्याधाः सम्प्रहृष्टा धनार्थिनः
034c	मांसभारानुपादाय प्रययुः शिबिरं प्रति
035a	पाण्डवाश्च महाराज लब्धलक्षाः प्रहारिणः
035c	अपश्यमानाः समरे दुर्योधनमवस्थितम्
036a	निकृतेस्तस्य पापस्य ते पारं गमनेप्सवः
036c	चारान्सम्प्रेषयामासुः समन्तात्तद्रणाजिरम्
037a	आगम्य तु ततः सर्वे नष्टं दुर्योधनं नृपम्
037c	न्यवेदयन्त सहिता धर्मराजस्य सैनिकाः
038a	तेषां तद्वचनं श्रुत्वा चाराणां भरतर्षभ
038c	चिन्तामभ्यगमत्तीव्रां निशश्वास च पार्थिवः
039a	अथ स्थितानां पाण्डूनां दीनानां भरतर्षभ
039c	तस्माद्देशादपक्रम्य त्वरिता लुब्धका विभो
040a	आजग्मुः शिबिरं हृष्टा दृष्ट्वा दुर्योधनं नृपम्
040c	वार्यमाणाः प्रविष्टाश्च भीमसेनस्य पश्यतः
041a	ते तु पाण्डवमासाद्य भीमसेनं महाबलम्
041c	तस्मै तत्सर्वमाचख्युर्यद्वृत्तं यच्च वै श्रुतम्
042a	ततो वृकोदरो राजन्दत्त्वा तेषां धनं बहु
042c	धर्मराजाय तत्सर्वमाचचक्षे परन्तपः
043a	असौ दुर्योधनो राजन्विज्ञातो मम लुब्धकैः
043c	संस्तभ्य सलिलं शेते यस्यार्थे परितप्यसे
044a	तद्वचो भीमसेनस्य प्रियं श्रुत्वा विशां पते
044c	अजातशत्रुः कौन्तेयो हृष्टोऽभूत्सह सोदरैः
045a	तं च श्रुत्वा महेष्वासं प्रविष्टं सलिलह्रदम्
045c	क्षिप्रमेव ततोऽगच्छत्पुरस्कृत्य जनार्दनम्
046a	ततः किलकिलाशब्दः प्रादुरासीद्विशां पते
046c	पाण्डवानां प्रहृष्टानां पाञ्चालानां च सर्वशः
047a	सिंहनादांस्ततश्चक्रुः क्ष्वेडांश्च भरतर्षभ
047c	त्वरिताः क्षत्रिया राजञ्जग्मुर्द्वैपायनं ह्रदम्
048a	ज्ञातः पापो धार्तराष्ट्रो दृष्टश्चेत्यसकृद्रणे
048c	प्राक्रोशन्सोमकास्तत्र हृष्टरूपाः समन्ततः
049a	तेषामाशु प्रयातानां रथानां तत्र वेगिनाम्
049c	बभूव तुमुलः शब्दो दिवस्पृक्पृथिवीपते
050a	दुर्योधनं परीप्सन्तस्तत्र तत्र युधिष्ठिरम्
050c	अन्वयुस्त्वरितास्ते वै राजानं श्रान्तवाहनाः
051a	अर्जुनो भीमसेनश्च माद्रीपुत्रौ च पाण्डवौ
051c	धृष्टद्युम्नश्च पाञ्चाल्यः शिखण्डी चापराजितः
052a	उत्तमौजा युधामन्युः सात्यकिश्चापराजितः
052c	पाञ्चालानां च ये शिष्टा द्रौपदेयाश्च भारत
052e	हयाश्च सर्वे नागाश्च शतशश्च पदातयः
053a	ततः प्राप्तो महाराज धर्मपुत्रो युधिष्ठिरः
053c	द्वैपायनह्रदं ख्यातं यत्र दुर्योधनोऽभवत्
054a	शीतामलजलं हृद्यं द्वितीयमिव सागरम्
054c	मायया सलिलं स्तभ्य यत्राभूत्ते सुतः स्थितः
055a	अत्यद्भुतेन विधिना दैवयोगेन भारत
055c	सलिलान्तर्गतः शेते दुर्दर्शः कस्यचित्प्रभो
055e	मानुषस्य मनुष्येन्द्र गदाहस्तो जनाधिपः
056a	ततो दुर्योधनो राजा सलितान्तर्गतो वसन्
056c	शुश्रुवे तुमुलं शब्दं जलदोपमनिःस्वनम्
057a	युधिष्ठिरस्तु राजेन्द्र ह्रदं तं सह सोदरैः
057c	आजगाम महाराज तव पुत्रवधाय वै
058a	महता शङ्खनादेन रथनेमिस्वनेन च
058c	उद्धुन्वंश्च महारेणुं कम्पयंश्चापि मेदिनीम्
059a	यौधिष्ठिरस्य सैन्यस्य श्रुत्वा शब्दं महारथाः
059c	कृतवर्मा कृपो द्रौणी राजानमिदमब्रुवन्
060a	इमे ह्यायान्ति संहृष्टाः पाण्डवा जितकाशिनः
060c	अपयास्यामहे तावदनुजानातु नो भवान्
061a	दुर्योधनस्तु तच्छ्रुत्वा तेषां तत्र यशस्विनाम्
061c	तथेत्युक्त्वा ह्रदं तं वै माययास्तम्भयत्प्रभो
062a	ते त्वनुज्ञाप्य राजानं भृशं शोकपरायणाः
062c	जग्मुर्दूरं महाराज कृपप्रभृतयो रथाः
063a	ते गत्वा दूरमध्वानं न्यग्रोधं प्रेक्ष्य मारिष
063c	न्यविशन्त भृशं श्रान्ताश्चिन्तयन्तो नृपं प्रति
064a	विष्टभ्य सलिलं सुप्तो धार्तराष्ट्रो महाबलः
064c	पाण्डवाश्चापि सम्प्राप्तास्तं देशं युद्धमीप्सवः
065a	कथं नु युद्धं भविता कथं राजा भविष्यति
065c	कथं नु पाण्डवा राजन्प्रतिपत्स्यन्ति कौरवम्
066a	इत्येवं चिन्तयन्तस्ते रथेभ्योऽश्वान्विमुच्य ह
066c	तत्रासां चक्रिरे राजन्कृपप्रभृतयो रथाः
