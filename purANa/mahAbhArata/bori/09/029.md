BR-09-03-029-001	धृतराष्ट्र उवाच
BR-09-03-029-001a	हतेषु सर्वसैन्येषु पाण्डुपुत्रै रणाजिरे
BR-09-03-029-001c	मम सैन्यावशिष्टास्ते किमकुर्वत सञ्जय
BR-09-03-029-002a	कृतवर्मा कृपश्चैव द्रोणपुत्रश्च वीर्यवान्
BR-09-03-029-002c	दुर्योधनश्च मन्दात्मा राजा किमकरोत्तदा
BR-09-03-029-003	सञ्जय उवाच
BR-09-03-029-003a	सम्प्राद्रवत्सु दारेषु क्षत्रियाणां महात्मनाम्
BR-09-03-029-003c	विद्रुते शिबिरे शून्ये भृशोद्विग्नास्त्रयो रथाः
BR-09-03-029-004a	निशम्य पाण्डुपुत्राणां तदा विजयिनां स्वनम्
BR-09-03-029-004c	विद्रुतं शिबिरं दृष्ट्वा सायाह्ने राजगृद्धिनः
BR-09-03-029-004e	स्थानं नारोचयंस्तत्र ततस्ते ह्रदमभ्ययुः
BR-09-03-029-005a	युधिष्ठिरोऽपि धर्मात्मा भ्रातृभिः सहितो रणे
BR-09-03-029-005c	हृष्टः पर्यपतद्राजन्दुर्योधनवधेप्सया
BR-09-03-029-006a	मार्गमाणास्तु सङ्क्रुद्धास्तव पुत्रं जयैषिणः
BR-09-03-029-006c	यत्नतोऽन्वेषमाणास्तु नैवापश्यञ्जनाधिपम्
BR-09-03-029-007a	स हि तीव्रेण वेगेन गदापाणिरपाक्रमत्
BR-09-03-029-007c	तं ह्रदं प्राविशच्चापि विष्टभ्यापः स्वमायया
BR-09-03-029-008a	यदा तु पाण्डवाः सर्वे सुपरिश्रान्तवाहनाः
BR-09-03-029-008c	ततः स्वशिबिरं प्राप्य व्यतिष्ठन्सहसैनिकाः
BR-09-03-029-009a	ततः कृपश्च द्रौणिश्च कृतवर्मा च सात्वतः
BR-09-03-029-009c	सन्निविष्टेषु पार्थेषु प्रयातास्तं ह्रदं शनैः
BR-09-03-029-010a	ते तं ह्रदं समासाद्य यत्र शेते जनाधिपः
BR-09-03-029-010c	अभ्यभाषन्त दुर्धर्षं राजानं सुप्तमम्भसि
BR-09-03-029-011a	राजन्नुत्तिष्ठ युध्यस्व सहास्माभिर्युधिष्ठिरम्
BR-09-03-029-011c	जित्वा वा पृथिवीं भुङ्क्ष्व हतो वा स्वर्गमाप्नुहि
BR-09-03-029-012a	तेषामपि बलं सर्वं हतं दुर्योधन त्वया
BR-09-03-029-012c	प्रतिरब्धाश्च भूयिष्ठं ये शिष्टास्तत्र सैनिकाः
BR-09-03-029-013a	न ते वेगं विषहितुं शक्तास्तव विशां पते
BR-09-03-029-013c	अस्माभिरभिगुप्तस्य तस्मादुत्तिष्ठ भारत
BR-09-03-029-014	दुर्योधन उवाच
BR-09-03-029-014a	दिष्ट्या पश्यामि वो मुक्तानीदृशात्पुरुषक्षयात्
BR-09-03-029-014c	पाण्डुकौरवसम्मर्दाज्जीवमानान्नरर्षभान्
BR-09-03-029-015a	विजेष्यामो वयं सर्वे विश्रान्ता विगतक्लमाः
BR-09-03-029-015c	भवन्तश्च परिश्रान्ता वयं च भृशविक्षताः
BR-09-03-029-015e	उदीर्णं च बलं तेषां तेन युद्धं न रोचये
BR-09-03-029-016a	न त्वेतदद्भुतं वीरा यद्वो महदिदं मनः
BR-09-03-029-016c	अस्मासु च परा भक्तिर्न तु कालः पराक्रमे
BR-09-03-029-017a	विश्रम्यैकां निशामद्य भवद्भिः सहितो रणे
BR-09-03-029-017c	प्रतियोत्स्याम्यहं शत्रूञ्श्वो न मेऽस्त्यत्र संशयः
BR-09-03-029-018	सञ्जय उवाच
BR-09-03-029-018a	एवमुक्तोऽब्रवीद्द्रौणी राजानं युद्धदुर्मदम्
BR-09-03-029-018c	उत्तिष्ठ राजन्भद्रं ते विजेष्यामो रणे परान्
BR-09-03-029-019a	इष्टापूर्तेन दानेन सत्येन च जपेन च
BR-09-03-029-019c	शपे राजन्यथा ह्यद्य निहनिष्यामि सोमकान्
BR-09-03-029-020a	मा स्म यज्ञकृतां प्रीतिं प्राप्नुयां सज्जनोचिताम्
BR-09-03-029-020c	यदीमां रजनीं व्युष्टां न निहन्मि परान्रणे
BR-09-03-029-021a	नाहत्वा सर्वपाञ्चालान्विमोक्ष्ये कवचं विभो
BR-09-03-029-021c	इति सत्यं ब्रवीम्येतत्तन्मे शृणु जनाधिप
BR-09-03-029-022a	तेषु सम्भाषमाणेषु व्याधास्तं देशमाययुः
BR-09-03-029-022c	मांसभारपरिश्रान्ताः पानीयार्थं यदृच्छया
BR-09-03-029-023a	ते हि नित्यं महाराज भीमसेनस्य लुब्धकाः
BR-09-03-029-023c	मांसभारानुपाजह्रुर्भक्त्या परमया विभो
BR-09-03-029-024a	ते तत्र विष्ठितास्तेषां सर्वं तद्वचनं रहः
BR-09-03-029-024c	दुर्योधनवचश्चैव शुश्रुवुः सङ्गता मिथः
BR-09-03-029-025a	तेऽपि सर्वे महेष्वासा अयुद्धार्थिनि कौरवे
BR-09-03-029-025c	निर्बन्धं परमं चक्रुस्तदा वै युद्धकाङ्क्षिणः
BR-09-03-029-026a	तांस्तथा समुदीक्ष्याथ कौरवाणां महारथान्
BR-09-03-029-026c	अयुद्धमनसं चैव राजानं स्थितमम्भसि
BR-09-03-029-027a	तेषां श्रुत्वा च संवादं राज्ञश्च सलिले सतः
BR-09-03-029-027c	व्याधाभ्यजानन्राजेन्द्र सलिलस्थं सुयोधनम्
BR-09-03-029-028a	ते पूर्वं पाण्डुपुत्रेण पृष्टा ह्यासन्सुतं तव
BR-09-03-029-028c	यदृच्छोपगतास्तत्र राजानं परिमार्गिताः
BR-09-03-029-029a	ततस्ते पाण्डुपुत्रस्य स्मृत्वा तद्भाषितं तदा
BR-09-03-029-029c	अन्योन्यमब्रुवन्राजन्मृगव्याधाः शनैरिदम्
BR-09-03-029-030a	दुर्योधनं ख्यापयामो धनं दास्यति पाण्डवः
BR-09-03-029-030c	सुव्यक्तमिति नः ख्यातो ह्रदे दुर्योधनो नृपः
BR-09-03-029-031a	तस्माद्गच्छामहे सर्वे यत्र राजा युधिष्ठिरः
BR-09-03-029-031c	आख्यातुं सलिले सुप्तं दुर्योधनममर्षणम्
BR-09-03-029-032a	धृतराष्ट्रात्मजं तस्मै भीमसेनाय धीमते
BR-09-03-029-032c	शयानं सलिले सर्वे कथयामो धनुर्भृते
BR-09-03-029-033a	स नो दास्यति सुप्रीतो धनानि बहुलान्युत
BR-09-03-029-033c	किं नो मांसेन शुष्केण परिक्लिष्टेन शोषिणा
BR-09-03-029-034a	एवमुक्त्वा ततो व्याधाः सम्प्रहृष्टा धनार्थिनः
BR-09-03-029-034c	मांसभारानुपादाय प्रययुः शिबिरं प्रति
BR-09-03-029-035a	पाण्डवाश्च महाराज लब्धलक्षाः प्रहारिणः
BR-09-03-029-035c	अपश्यमानाः समरे दुर्योधनमवस्थितम्
BR-09-03-029-036a	निकृतेस्तस्य पापस्य ते पारं गमनेप्सवः
BR-09-03-029-036c	चारान्सम्प्रेषयामासुः समन्तात्तद्रणाजिरम्
BR-09-03-029-037a	आगम्य तु ततः सर्वे नष्टं दुर्योधनं नृपम्
BR-09-03-029-037c	न्यवेदयन्त सहिता धर्मराजस्य सैनिकाः
BR-09-03-029-038a	तेषां तद्वचनं श्रुत्वा चाराणां भरतर्षभ
BR-09-03-029-038c	चिन्तामभ्यगमत्तीव्रां निशश्वास च पार्थिवः
BR-09-03-029-039a	अथ स्थितानां पाण्डूनां दीनानां भरतर्षभ
BR-09-03-029-039c	तस्माद्देशादपक्रम्य त्वरिता लुब्धका विभो
BR-09-03-029-040a	आजग्मुः शिबिरं हृष्टा दृष्ट्वा दुर्योधनं नृपम्
BR-09-03-029-040c	वार्यमाणाः प्रविष्टाश्च भीमसेनस्य पश्यतः
BR-09-03-029-041a	ते तु पाण्डवमासाद्य भीमसेनं महाबलम्
BR-09-03-029-041c	तस्मै तत्सर्वमाचख्युर्यद्वृत्तं यच्च वै श्रुतम्
BR-09-03-029-042a	ततो वृकोदरो राजन्दत्त्वा तेषां धनं बहु
BR-09-03-029-042c	धर्मराजाय तत्सर्वमाचचक्षे परन्तपः
BR-09-03-029-043a	असौ दुर्योधनो राजन्विज्ञातो मम लुब्धकैः
BR-09-03-029-043c	संस्तभ्य सलिलं शेते यस्यार्थे परितप्यसे
BR-09-03-029-044a	तद्वचो भीमसेनस्य प्रियं श्रुत्वा विशां पते
BR-09-03-029-044c	अजातशत्रुः कौन्तेयो हृष्टोऽभूत्सह सोदरैः
BR-09-03-029-045a	तं च श्रुत्वा महेष्वासं प्रविष्टं सलिलह्रदम्
BR-09-03-029-045c	क्षिप्रमेव ततोऽगच्छत्पुरस्कृत्य जनार्दनम्
BR-09-03-029-046a	ततः किलकिलाशब्दः प्रादुरासीद्विशां पते
BR-09-03-029-046c	पाण्डवानां प्रहृष्टानां पाञ्चालानां च सर्वशः
BR-09-03-029-047a	सिंहनादांस्ततश्चक्रुः क्ष्वेडांश्च भरतर्षभ
BR-09-03-029-047c	त्वरिताः क्षत्रिया राजञ्जग्मुर्द्वैपायनं ह्रदम्
BR-09-03-029-048a	ज्ञातः पापो धार्तराष्ट्रो दृष्टश्चेत्यसकृद्रणे
BR-09-03-029-048c	प्राक्रोशन्सोमकास्तत्र हृष्टरूपाः समन्ततः
BR-09-03-029-049a	तेषामाशु प्रयातानां रथानां तत्र वेगिनाम्
BR-09-03-029-049c	बभूव तुमुलः शब्दो दिवस्पृक्पृथिवीपते
BR-09-03-029-050a	दुर्योधनं परीप्सन्तस्तत्र तत्र युधिष्ठिरम्
BR-09-03-029-050c	अन्वयुस्त्वरितास्ते वै राजानं श्रान्तवाहनाः
BR-09-03-029-051a	अर्जुनो भीमसेनश्च माद्रीपुत्रौ च पाण्डवौ
BR-09-03-029-051c	धृष्टद्युम्नश्च पाञ्चाल्यः शिखण्डी चापराजितः
BR-09-03-029-052a	उत्तमौजा युधामन्युः सात्यकिश्चापराजितः
BR-09-03-029-052c	पाञ्चालानां च ये शिष्टा द्रौपदेयाश्च भारत
BR-09-03-029-052e	हयाश्च सर्वे नागाश्च शतशश्च पदातयः
BR-09-03-029-053a	ततः प्राप्तो महाराज धर्मपुत्रो युधिष्ठिरः
BR-09-03-029-053c	द्वैपायनह्रदं ख्यातं यत्र दुर्योधनोऽभवत्
BR-09-03-029-054a	शीतामलजलं हृद्यं द्वितीयमिव सागरम्
BR-09-03-029-054c	मायया सलिलं स्तभ्य यत्राभूत्ते सुतः स्थितः
BR-09-03-029-055a	अत्यद्भुतेन विधिना दैवयोगेन भारत
BR-09-03-029-055c	सलिलान्तर्गतः शेते दुर्दर्शः कस्यचित्प्रभो
BR-09-03-029-055e	मानुषस्य मनुष्येन्द्र गदाहस्तो जनाधिपः
BR-09-03-029-056a	ततो दुर्योधनो राजा सलितान्तर्गतो वसन्
BR-09-03-029-056c	शुश्रुवे तुमुलं शब्दं जलदोपमनिःस्वनम्
BR-09-03-029-057a	युधिष्ठिरस्तु राजेन्द्र ह्रदं तं सह सोदरैः
BR-09-03-029-057c	आजगाम महाराज तव पुत्रवधाय वै
BR-09-03-029-058a	महता शङ्खनादेन रथनेमिस्वनेन च
BR-09-03-029-058c	उद्धुन्वंश्च महारेणुं कम्पयंश्चापि मेदिनीम्
BR-09-03-029-059a	यौधिष्ठिरस्य सैन्यस्य श्रुत्वा शब्दं महारथाः
BR-09-03-029-059c	कृतवर्मा कृपो द्रौणी राजानमिदमब्रुवन्
BR-09-03-029-060a	इमे ह्यायान्ति संहृष्टाः पाण्डवा जितकाशिनः
BR-09-03-029-060c	अपयास्यामहे तावदनुजानातु नो भवान्
BR-09-03-029-061a	दुर्योधनस्तु तच्छ्रुत्वा तेषां तत्र यशस्विनाम्
BR-09-03-029-061c	तथेत्युक्त्वा ह्रदं तं वै माययास्तम्भयत्प्रभो
BR-09-03-029-062a	ते त्वनुज्ञाप्य राजानं भृशं शोकपरायणाः
BR-09-03-029-062c	जग्मुर्दूरं महाराज कृपप्रभृतयो रथाः
BR-09-03-029-063a	ते गत्वा दूरमध्वानं न्यग्रोधं प्रेक्ष्य मारिष
BR-09-03-029-063c	न्यविशन्त भृशं श्रान्ताश्चिन्तयन्तो नृपं प्रति
BR-09-03-029-064a	विष्टभ्य सलिलं सुप्तो धार्तराष्ट्रो महाबलः
BR-09-03-029-064c	पाण्डवाश्चापि सम्प्राप्तास्तं देशं युद्धमीप्सवः
BR-09-03-029-065a	कथं नु युद्धं भविता कथं राजा भविष्यति
BR-09-03-029-065c	कथं नु पाण्डवा राजन्प्रतिपत्स्यन्ति कौरवम्
BR-09-03-029-066a	इत्येवं चिन्तयन्तस्ते रथेभ्योऽश्वान्विमुच्य ह
BR-09-03-029-066c	तत्रासां चक्रिरे राजन्कृपप्रभृतयो रथाः
