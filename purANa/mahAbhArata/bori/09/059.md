001	धृतराष्ट्र उवाच
001a	अधर्मेण हतं दृष्ट्वा राजानं माधवोत्तमः
001c	किमब्रवीत्तदा सूत बलदेवो महाबलः
002a	गदायुद्धविशेषज्ञो गदायुद्धविशारदः
002c	कृतवान्रौहिणेयो यत्तन्ममाचक्ष्व सञ्जय
003	सञ्जय उवाच
003a	शिरस्यभिहतं दृष्ट्वा भीमसेनेन ते सुतम्
003c	रामः प्रहरतां श्रेष्ठश्चुक्रोध बलवद्बली
004a	ततो मध्ये नरेन्द्राणामूर्ध्वबाहुर्हलायुधः
004c	कुर्वन्नार्तस्वरं घोरं धिग्धिग्भीमेत्युवाच ह
005a	अहो धिग्यदधो नाभेः प्रहृतं शुद्धविक्रमे
005c	नैतद्दृष्टं गदायुद्धे कृतवान्यद्वृकोदरः
006a	अधो नाभ्या न हन्तव्यमिति शास्त्रस्य निश्चयः
006c	अयं त्वशास्त्रविन्मूढः स्वच्छन्दात्सम्प्रवर्तते
007a	तस्य तत्तद्ब्रुवाणस्य रोषः समभवन्महान्
007c	ततो लाङ्गलमुद्यम्य भीममभ्यद्रवद्बली
008a	तस्योर्ध्वबाहोः सदृशं रूपमासीन्महात्मनः
008c	बहुधातुविचित्रस्य श्वेतस्येव महागिरेः
009a	तमुत्पतन्तं जग्राह केशवो विनयानतः
009c	बाहुभ्यां पीनवृत्ताभ्यां प्रयत्नाद्बलवद्बली
010a	सितासितौ यदुवरौ शुशुभातेऽधिकं ततः
010c	नभोगतौ यथा राजंश्चन्द्रसूर्यौ दिनक्षये
011a	उवाच चैनं संरब्धं शमयन्निव केशवः
011c	आत्मवृद्धिर्मित्रवृद्धिर्मित्रमित्रोदयस्तथा
011e	विपरीतं द्विषत्स्वेतत्षड्विधा वृद्धिरात्मनः
012a	आत्मन्यपि च मित्रेषु विपरीतं यदा भवेत्
012c	तदा विद्यान्मनोज्यानिमाशु शान्तिकरो भवेत्
013a	अस्माकं सहजं मित्रं पाण्डवाः शुद्धपौरुषाः
013c	स्वकाः पितृष्वसुः पुत्रास्ते परैर्निकृता भृशम्
014a	प्रतिज्ञापारणं धर्मः क्षत्रियस्येति वेत्थ ह
014c	सुयोधनस्य गदया भङ्क्तास्म्यूरू महाहवे
014e	इति पूर्वं प्रतिज्ञातं भीमेन हि सभातले
015a	मैत्रेयेणाभिशप्तश्च पूर्वमेव महर्षिणा
015c	ऊरू भेत्स्यति ते भीमो गदयेति परन्तप
015e	अतो दोषं न पश्यामि मा क्रुधस्त्वं प्रलम्बहन्
016a	यौनैर्हार्दैश्च सम्बन्धैः संबद्धाः स्मेह पाण्डवैः
016c	तेषां वृद्ध्याभिवृद्धिर्नो मा क्रुधः पुरुषर्षभ
017	राम उवाच
017a	धर्मः सुचरितः सद्भिः सह द्वाभ्यां नियच्छति
017c	अर्थश्चात्यर्थलुब्धस्य कामश्चातिप्रसङ्गिनः
018a	धर्मार्थौ धर्मकामौ च कामार्थौ चाप्यपीडयन्
018c	धर्मार्थकामान्योऽभ्येति सोऽत्यन्तं सुखमश्नुते
019a	तदिदं व्याकुलं सर्वं कृतं धर्मस्य पीडनात्
019c	भीमसेनेन गोविन्द कामं त्वं तु यथात्थ माम्
020	वासुदेव उवाच
020a	अरोषणो हि धर्मात्मा सततं धर्मवत्सलः
020c	भवान्प्रख्यायते लोके तस्मात्संशाम्य मा क्रुधः
021a	प्राप्तं कलियुगं विद्धि प्रतिज्ञां पाण्डवस्य च
021c	आनृण्यं यातु वैरस्य प्रतिज्ञायाश्च पाण्डवः
022	सञ्जय उवाच
022a	धर्मच्छलमपि श्रुत्वा केशवात्स विशां पते
022c	नैव प्रीतमना रामो वचनं प्राह संसदि
023a	हत्वाधर्मेण राजानं धर्मात्मानं सुयोधनम्
023c	जिह्मयोधीति लोकेऽस्मिन्ख्यातिं यास्यति पाण्डवः
024a	दुर्योधनोऽपि धर्मात्मा गतिं यास्यति शाश्वतीम्
024c	ऋजुयोधी हतो राजा धार्तराष्ट्रो नराधिपः
025a	युद्धदीक्षां प्रविश्याजौ रणयज्ञं वितत्य च
025c	हुत्वात्मानममित्राग्नौ प्राप चावभृथं यशः
026a	इत्युक्त्वा रथमास्थाय रौहिणेयः प्रतापवान्
026c	श्वेताभ्रशिखराकारः प्रययौ द्वारकां प्रति
027a	पाञ्चालाश्च सवार्ष्णेयाः पाण्डवाश्च विशां पते
027c	रामे द्वारवतीं याते नातिप्रमनसोऽभवन्
028a	ततो युधिष्ठिरं दीनं चिन्तापरमधोमुखम्
028c	शोकोपहतसङ्कल्पं वासुदेवोऽब्रवीदिदम्
029a	धर्मराज किमर्थं त्वमधर्ममनुमन्यसे
029c	हतबन्धोर्यदेतस्य पतितस्य विचेतसः
030a	दुर्योधनस्य भीमेन मृद्यमानं शिरः पदा
030c	उपप्रेक्षसि कस्मात्त्वं धर्मज्ञः सन्नराधिप
031	युधिष्ठिर उवाच
031a	न ममैतत्प्रियं कृष्ण यद्राजानं वृकोदरः
031c	पदा मूर्ध्न्यस्पृशत्क्रोधान्न च हृष्ये कुलक्षये
032a	निकृत्या निकृता नित्यं धृतराष्ट्रसुतैर्वयम्
032c	बहूनि परुषाण्युक्त्वा वनं प्रस्थापिताः स्म ह
033a	भीमसेनस्य तद्दुःखमतीव हृदि वर्तते
033c	इति सञ्चिन्त्य वार्ष्णेय मयैतत्समुपेक्षितम्
034a	तस्माद्धत्वाकृतप्रज्ञं लुब्धं कामवशानुगम्
034c	लभतां पाण्डवः कामं धर्मेऽधर्मेऽपि वा कृते
035	सञ्जय उवाच
035a	इत्युक्ते धर्मराजेन वासुदेवोऽब्रवीदिदम्
035c	काममस्त्वेवमिति वै कृच्छ्राद्यदुकुलोद्वहः
036a	इत्युक्तो वासुदेवेन भीमप्रियहितैषिणा
036c	अन्वमोदत तत्सर्वं यद्भीमेन कृतं युधि
037a	भीमसेनोऽपि हत्वाजौ तव पुत्रममर्षणः
037c	अभिवाद्याग्रतः स्थित्वा सम्प्रहृष्टः कृताञ्जलिः
038a	प्रोवाच सुमहातेजा धर्मराजं युधिष्ठिरम्
038c	हर्षादुत्फुल्लनयनो जितकाशी विशां पते
039a	तवाद्य पृथिवी राजन्क्षेमा निहतकण्टका
039c	तां प्रशाधि महाराज स्वधर्ममनुपालयन्
040a	यस्तु कर्तास्य वैरस्य निकृत्या निकृतिप्रियः
040c	सोऽयं विनिहतः शेते पृथिव्यां पृथिवीपते
041a	दुःशासनप्रभृतयः सर्वे ते चोग्रवादिनः
041c	राधेयः शकुनिश्चापि निहतास्तव शत्रवः
042a	सेयं रत्नसमाकीर्णा मही सवनपर्वता
042c	उपावृत्ता महाराज त्वामद्य निहतद्विषम्
043	युधिष्ठिर उवाच
043a	गतं वैरस्य निधनं हतो राजा सुयोधनः
043c	कृष्णस्य मतमास्थाय विजितेयं वसुन्धरा
044a	दिष्ट्या गतस्त्वमानृण्यं मातुः कोपस्य चोभयोः
044c	दिष्ट्या जयसि दुर्धर्ष दिष्ट्या शत्रुर्निपातितः

