001	सञ्जय उवाच
001a	शल्ये तु निहते राजन्मद्रराजपदानुगाः
001c	रथाः सप्तशता वीरा निर्ययुर्महतो बलात्
002a	दुर्योधनस्तु द्विरदमारुह्याचलसन्निभम्
002c	छत्रेण ध्रियमाणेन वीज्यमानश्च चामरैः
002e	न गन्तव्यं न गन्तव्यमिति मद्रानवारयत्
003a	दुर्योधनेन ते वीरा वार्यमाणाः पुनः पुनः
003c	युधिष्ठिरं जिघांसन्तः पाण्डूनां प्राविशन्बलम्
004a	ते तु शूरा महाराज कृतचित्ताः स्म योधने
004c	धनुःशब्दं महत्कृत्वा सहायुध्यन्त पाण्डवैः
005a	श्रुत्वा तु निहतं शल्यं धर्मपुत्रं च पीडितम्
005c	मद्रराजप्रिये युक्तैर्मद्रकाणां महारथैः
006a	आजगाम ततः पार्थो गाण्डीवं विक्षिपन्धनुः
006c	पूरयन्रथघोषेण दिशः सर्वा महारथः
007a	ततोऽर्जुनश्च भीमश्च माद्रीपुत्रौ च पाण्डवौ
007c	सात्यकिश्च नरव्याघ्रो द्रौपदेयाश्च सर्वशः
008a	धृष्टद्युम्नः शिखण्डी च पाञ्चालाः सह सोमकैः
008c	युधिष्ठिरं परीप्सन्तः समन्तात्पर्यवारयन्
009a	ते समन्तात्परिवृताः पाण्डवैः पुरुषर्षभाः
009c	क्षोभयन्ति स्म तां सेनां मकराः सागरं यथा
010a	पुरोवातेन गङ्गेव क्षोभ्यमाना महानदी
010c	अक्षोभ्यत तदा राजन्पाण्डूनां ध्वजिनी पुनः
011a	प्रस्कन्द्य सेनां महतीं त्यक्तात्मानो महारथाः
011c	वृक्षानिव महावाताः कम्पयन्ति स्म तावकाः
012a	बहवश्चुक्रुशुस्तत्र क्व स राजा युधिष्ठिरः
012c	भ्रातरो वास्य ते शूरा दृश्यन्ते नेह केचन
013a	पाञ्चालानां महावीर्याः शिखण्डी च महारथः
013c	धृष्टद्युम्नोऽथ शैनेयो द्रौपदेयाश्च सर्वशः
014a	एवं तान्वादिनः शूरान्द्रौपदेया महारथाः
014c	अभ्यघ्नन्युयुधानश्च मद्रराजपदानुगान्
015a	चक्रैर्विमथितैः केचित्केचिच्छिन्नैर्महाध्वजैः
015c	प्रत्यदृश्यन्त समरे तावका निहताः परैः
016a	आलोक्य पाण्डवान्युद्धे योधा राजन्समन्ततः
016c	वार्यमाणा ययुर्वेगात्तव पुत्रेण भारत
017a	दुर्योधनस्तु तान्वीरान्वारयामास सान्त्वयन्
017c	न चास्य शासनं कश्चित्तत्र चक्रे महारथः
018a	ततो गान्धारराजस्य पुत्रः शकुनिरब्रवीत्
018c	दुर्योधनं महाराज वचनं वचनक्षमः
019a	किं नः सम्प्रेक्षमाणानां मद्राणां हन्यते बलम्
019c	न युक्तमेतत्समरे त्वयि तिष्ठति भारत
020a	सहितैर्नाम योद्धव्यमित्येष समयः कृतः
020c	अथ कस्मात्परानेव घ्नतो मर्षयसे नृप
021	दुर्योधन उवाच
021a	वार्यमाणा मया पूर्वं नैते चक्रुर्वचो मम
021c	एते हि निहताः सर्वे प्रस्कन्नाः पाण्डुवाहिनीम्
022	शकुनिरुवाच
022a	न भर्तुः शासनं वीरा रणे कुर्वन्त्यमर्षिताः
022c	अलं क्रोद्धुं तथैतेषां नायं काल उपेक्षितुम्
023a	यामः सर्वेऽत्र सम्भूय सवाजिरथकुञ्जराः
023c	परित्रातुं महेष्वासान्मद्रराजपदानुगान्
024a	अन्योन्यं परिरक्षामो यत्नेन महता नृप
024c	एवं सर्वेऽनुसञ्चिन्त्य प्रययुर्यत्र सैनिकाः
025	सञ्जय उवाच
025a	एवमुक्तस्ततो राजा बलेन महता वृतः
025c	प्रययौ सिंहनादेन कम्पयन्वै वसुन्धराम्
026a	हत विध्यत गृह्णीत प्रहरध्वं निकृन्तत
026c	इत्यासीत्तुमुलः शब्दस्तव सैन्यस्य भारत
027a	पाण्डवास्तु रणे दृष्ट्वा मद्रराजपदानुगान्
027c	सहितानभ्यवर्तन्त गुल्ममास्थाय मध्यमम्
028a	ते मुहूर्ताद्रणे वीरा हस्ताहस्तं विशां पते
028c	निहताः प्रत्यदृश्यन्त मद्रराजपदानुगाः
029a	ततो नः सम्प्रयातानां हतामित्रास्तरस्विनः
029c	हृष्टाः किलकिलाशब्दमकुर्वन्सहिताः परे
030a	अथोत्थितानि रुण्डानि समदृश्यन्त सर्वशः
030c	पपात महती चोल्का मध्येनादित्यमण्डलम्
031a	रथैर्भग्नैर्युगाक्षैश्च निहतैश्च महारथैः
031c	अश्वैर्निपतितैश्चैव सञ्छन्नाभूद्वसुन्धरा
032a	वातायमानैस्तुरगैर्युगासक्तैस्तुरङ्गमैः
032c	अदृश्यन्त महाराज योधास्तत्र रणाजिरे
033a	भग्नचक्रान्रथान्केचिदवहंस्तुरगा रणे
033c	रथार्धं केचिदादाय दिशो दश विबभ्रमुः
033e	तत्र तत्र च दृश्यन्ते योक्त्रैः श्लिष्टाः स्म वाजिनः
034a	रथिनः पतमानाश्च व्यदृश्यन्त नरोत्तम
034c	गगनात्प्रच्युताः सिद्धाः पुण्यानामिव सङ्क्षये
035a	निहतेषु च शूरेषु मद्रराजानुगेषु च
035c	अस्मानापततश्चापि दृष्ट्वा पार्था महारथाः
036a	अभ्यवर्तन्त वेगेन जयगृध्राः प्रहारिणः
036c	बाणशब्दरवान्कृत्वा विमिश्राञ्शङ्खनिस्वनैः
037a	अस्मांस्तु पुनरासाद्य लब्धलक्षाः प्रहारिणः
037c	शरासनानि धुन्वानाः सिंहनादान्प्रचुक्रुशुः
038a	ततो हतमभिप्रेक्ष्य मद्रराजबलं महत्
038c	मद्रराजं च समरे दृष्ट्वा शूरं निपातितम्
038e	दुर्योधनबलं सर्वं पुनरासीत्पराङ्मुखम्
039a	वध्यमानं महाराज पाण्डवैर्जितकाशिभिः
039c	दिशो भेजेऽथ सम्भ्रान्तं त्रासितं दृढधन्विभिः
