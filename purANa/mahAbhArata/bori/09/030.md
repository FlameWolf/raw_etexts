001	सञ्जय उवाच
001a	ततस्तेष्वपयातेषु रथेषु त्रिषु पाण्डवाः
001c	तं ह्रदं प्रत्यपद्यन्त यत्र दुर्योधनोऽभवत्
002a	आसाद्य च कुरुश्रेष्ठ तदा द्वैपायनह्रदम्
002c	स्तम्भितं धार्तराष्ट्रेण दृष्ट्वा तं सलिलाशयम्
002e	वासुदेवमिदं वाक्यमब्रवीत्कुरुनन्दनः
003a	पश्येमां धार्तराष्ट्रेण मायामप्सु प्रयोजिताम्
003c	विष्टभ्य सलिलं शेते नास्य मानुषतो भयम्
004a	दैवीं मायामिमां कृत्वा सलिलान्तर्गतो ह्ययम्
004c	निकृत्या निकृतिप्रज्ञो न मे जीवन्विमोक्ष्यते
005a	यद्यस्य समरे साह्यं कुरुते वज्रभृत्स्वयम्
005c	तथाप्येनं हतं युद्धे लोको द्रक्ष्यति माधव
006	श्रीवासुदेव उवाच
006a	मायाविन इमां मायां मायया जहि भारत
006c	मायावी मायया वध्यः सत्यमेतद्युधिष्ठिर
007a	क्रियाभ्युपायैर्बहुलैर्मायामप्सु प्रयोज्य ह
007c	जहि त्वं भरतश्रेष्ठ पापात्मानं सुयोधनम्
008a	क्रियाभ्युपायैरिन्द्रेण निहता दैत्यदानवाः
008c	क्रियाभ्युपायैर्बहुभिर्बलिर्बद्धो महात्मना
009a	क्रियाभ्युपायैः पूर्वं हि हिरण्याक्षो महासुरः
009c	हिरण्यकशिपुश्चैव क्रिययैव निषूदितौ
009e	वृत्रश्च निहतो राजन्क्रिययैव न संशयः
010a	तथा पौलस्त्यतनयो रावणो नाम राक्षसः
010c	रामेण निहतो राजन्सानुबन्धः सहानुगः
010e	क्रियया योगमास्थाय तथा त्वमपि विक्रम
011a	क्रियाभ्युपायैर्निहतो मया राजन्पुरातने
011c	तारकश्च महादैत्यो विप्रचित्तिश्च वीर्यवान्
012a	वातापिरिल्वलश्चैव त्रिशिराश्च तथा विभो
012c	सुन्दोपसुन्दावसुरौ क्रिययैव निषूदितौ
013a	क्रियाभ्युपायैरिन्द्रेण त्रिदिवं भुज्यते विभो
013c	क्रिया बलवती राजन्नान्यत्किञ्चिद्युधिष्ठिर
014a	दैत्याश्च दानवाश्चैव राक्षसाः पार्थिवास्तथा
014c	क्रियाभ्युपायैर्निहताः क्रियां तस्मात्समाचर
015	सञ्जय उवाच
015a	इत्युक्तो वासुदेवेन पाण्डवः संशितव्रतः
015c	जलस्थं तं महाराज तव पुत्रं महाबलम्
015e	अभ्यभाषत कौन्तेयः प्रहसन्निव भारत
016a	सुयोधन किमर्थोऽयमारम्भोऽप्सु कृतस्त्वया
016c	सर्वं क्षत्रं घातयित्वा स्वकुलं च विशां पते
017a	जलाशयं प्रविष्टोऽद्य वाञ्छञ्जीवितमात्मनः
017c	उत्तिष्ठ राजन्युध्यस्व सहास्माभिः सुयोधन
018a	स च दर्पो नरश्रेष्ठ स च मानः क्व ते गतः
018c	यस्त्वं संस्तभ्य सलिलं भीतो राजन्व्यवस्थितः
019a	सर्वे त्वां शूर इत्येव जना जल्पन्ति संसदि
019c	व्यर्थं तद्भवतो मन्ये शौर्यं सलिलशायिनः
020a	उत्तिष्ठ राजन्युध्यस्व क्षत्रियोऽसि कुलोद्भवः
020c	कौरवेयो विशेषेण कुले जन्म च संस्मर
021a	स कथं कौरवे वंशे प्रशंसञ्जन्म चात्मनः
021c	युद्धाद्भीतस्ततस्तोयं प्रविश्य प्रतितिष्ठसि
022a	अयुद्धमव्यवस्थानं नैष धर्मः सनातनः
022c	अनार्यजुष्टमस्वर्ग्यं रणे राजन्पलायनम्
023a	कथं पारमगत्वा हि युद्धे त्वं वै जिजीविषुः
023c	इमान्निपतितान्दृष्ट्वा पुत्रान्भ्रातॄन्पितॄंस्तथा
024a	सम्बन्धिनो वयस्यांश्च मातुलान्बान्धवांस्तथा
024c	घातयित्वा कथं तात ह्रदे तिष्ठसि साम्प्रतम्
025a	शूरमानी न शूरस्त्वं मिथ्या वदसि भारत
025c	शूरोऽहमिति दुर्बुद्धे सर्वलोकस्य शृण्वतः
026a	न हि शूराः पलायन्ते शत्रून्दृष्ट्वा कथञ्चन
026c	ब्रूहि वा त्वं यया धृत्या शूर त्यजसि सङ्गरम्
027a	स त्वमुत्तिष्ठ युध्यस्व विनीय भयमात्मनः
027c	घातयित्वा सर्वसैन्यं भ्रातॄंश्चैव सुयोधन
028a	नेदानीं जीविते बुद्धिः कार्या धर्मचिकीर्षया
028c	क्षत्रधर्ममपाश्रित्य त्वद्विधेन सुयोधन
029a	यत्तत्कर्णमुपाश्रित्य शकुनिं चापि सौबलम्
029c	अमर्त्य इव सम्मोहात्त्वमात्मानं न बुद्धवान्
030a	तत्पापं सुमहत्कृत्वा प्रतियुध्यस्व भारत
030c	कथं हि त्वद्विधो मोहाद्रोचयेत पलायनम्
031a	क्व ते तत्पौरुषं यातं क्व च मानः सुयोधन
031c	क्व च विक्रान्तता याता क्व च विस्फूर्जितं महत्
032a	क्व ते कृतास्त्रता याता किं च शेषे जलाशये
032c	स त्वमुत्तिष्ठ युध्यस्व क्षत्रधर्मेण भारत
033a	अस्मान्वा त्वं पराजित्य प्रशाधि पृथिवीमिमाम्
033c	अथ वा निहतोऽस्माभिर्भूमौ स्वप्स्यसि भारत
034a	एष ते प्रथमो धर्मः सृष्टो धात्रा महात्मना
034c	तं कुरुष्व यथातथ्यं राजा भव महारथ
035	दुर्योधन उवाच
035a	नैतच्चित्रं महाराज यद्भीः प्राणिनमाविशेत्
035c	न च प्राणभयाद्भीतो व्यपयातोऽस्मि भारत
036a	अरथश्चानिषङ्गी च निहतः पार्ष्णिसारथिः
036c	एकश्चाप्यगणः सङ्ख्ये प्रत्याश्वासमरोचयम्
037a	न प्राणहेतोर्न भयान्न विषादाद्विशां पते
037c	इदमम्भः प्रविष्टोऽस्मि श्रमात्त्विदमनुष्ठितम्
038a	त्वं चाश्वसिहि कौन्तेय ये चाप्यनुगतास्तव
038c	अहमुत्थाय वः सर्वान्प्रतियोत्स्यामि संयुगे
039	युधिष्ठिर उवाच
039a	आश्वस्ता एव सर्वे स्म चिरं त्वां मृगयामहे
039c	तदिदानीं समुत्तिष्ठ युध्यस्वेह सुयोधन
040a	हत्वा वा समरे पार्थान्स्फीतं राज्यमवाप्नुहि
040c	निहतो वा रणेऽस्माभिर्वीरलोकमवाप्स्यसि
041	दुर्योधन उवाच
041a	यदर्थं राज्यमिच्छामि कुरूणां कुरुनन्दन
041c	त इमे निहताः सर्वे भ्रातरो मे जनेश्वर
042a	क्षीणरत्नां च पृथिवीं हतक्षत्रियपुङ्गवाम्
042c	नाभ्युत्सहाम्यहं भोक्तुं विधवामिव योषितम्
043a	अद्यापि त्वहमाशंसे त्वां विजेतुं युधिष्ठिर
043c	भङ्क्त्वा पाञ्चालपाण्डूनामुत्साहं भरतर्षभ
044a	न त्विदानीमहं मन्ये कार्यं युद्धेन कर्हिचित्
044c	द्रोणे कर्णे च संशान्ते निहते च पितामहे
045a	अस्त्विदानीमियं राजन्केवला पृथिवी तव
045c	असहायो हि को राजा राज्यमिच्छेत्प्रशासितुम्
046a	सुहृदस्तादृशान्हित्वा पुत्रान्भ्रातॄन्पितॄनपि
046c	भवद्भिश्च हृते राज्ये को नु जीवेत मादृशः
047a	अहं वनं गमिष्यामि ह्यजिनैः प्रतिवासितः
047c	रतिर्हि नास्ति मे राज्ये हतपक्षस्य भारत
048a	हतबान्धवभूयिष्ठा हताश्वा हतकुञ्जरा
048c	एषा ते पृथिवी राजन्भुङ्क्ष्वैनां विगतज्वरः
049a	वनमेव गमिष्यामि वसानो मृगचर्मणी
049c	न हि मे निर्जितस्यास्ति जीवितेऽद्य स्पृहा विभो
050a	गच्छ त्वं भुङ्क्ष्व राजेन्द्र पृथिवीं निहतेश्वराम्
050c	हतयोधां नष्टरत्नां क्षीणवप्रां यथासुखम्
051	युधिष्ठिर उवाच
051a	आर्तप्रलापान्मा तात सलिलस्थः प्रभाषथाः
051c	नैतन्मनसि मे राजन्वाशितं शकुनेरिव
052a	यदि चापि समर्थः स्यास्त्वं दानाय सुयोधन
052c	नाहमिच्छेयमवनिं त्वया दत्तां प्रशासितुम्
053a	अधर्मेण न गृह्णीयां त्वया दत्तां महीमिमाम्
053c	न हि धर्मः स्मृतो राजन्क्षत्रियस्य प्रतिग्रहः
054a	त्वया दत्तां न चेच्छेयं पृथिवीमखिलामहम्
054c	त्वां तु युद्धे विनिर्जित्य भोक्तास्मि वसुधामिमाम्
055a	अनीश्वरश्च पृथिवीं कथं त्वं दातुमिच्छसि
055c	त्वयेयं पृथिवी राजन्किं न दत्ता तदैव हि
056a	धर्मतो याचमानानां शमार्थं च कुलस्य नः
056c	वार्ष्णेयं प्रथमं राजन्प्रत्याख्याय महाबलम्
057a	किमिदानीं ददासि त्वं को हि ते चित्तविभ्रमः
057c	अभियुक्तस्तु को राजा दातुमिच्छेद्धि मेदिनीम्
058a	न त्वमद्य महीं दातुमीशः कौरवनन्दन
058c	आच्छेत्तुं वा बलाद्राजन्स कथं दातुमिच्छसि
058e	मां तु निर्जित्य सङ्ग्रामे पालयेमां वसुन्धराम्
059a	सूच्यग्रेणापि यद्भूमेरपि ध्रीयेत भारत
059c	तन्मात्रमपि नो मह्यं न ददाति पुरा भवान्
060a	स कथं पृथिवीमेतां प्रददासि विशां पते
060c	सूच्यग्रं नात्यजः पूर्वं स कथं त्यजसि क्षितिम्
061a	एवमैश्वर्यमासाद्य प्रशास्य पृथिवीमिमाम्
061c	को हि मूढो व्यवस्येत शत्रोर्दातुं वसुन्धराम्
062a	त्वं तु केवलमौर्ख्येण विमूढो नावबुध्यसे
062c	पृथिवीं दातुकामोऽपि जीवितेनाद्य मोक्ष्यसे
063a	अस्मान्वा त्वं पराजित्य प्रशाधि पृथिवीमिमाम्
063c	अथ वा निहतोऽस्माभिर्व्रज लोकाननुत्तमान्
064a	आवयोर्जीवतो राजन्मयि च त्वयि च ध्रुवम्
064c	संशयः सर्वभूतानां विजये नो भविष्यति
065a	जीवितं तव दुष्प्रज्ञ मयि सम्प्रति वर्तते
065c	जीवयेयं त्वहं कामं न तु त्वं जीवितुं क्षमः
066a	दहने हि कृतो यत्नस्त्वयास्मासु विशेषतः
066c	आशीविषैर्विषैश्चापि जले चापि प्रवेशनैः
066e	त्वया विनिकृता राजन्राज्यस्य हरणेन च
067a	एतस्मात्कारणात्पाप जीवितं ते न विद्यते
067c	उत्तिष्ठोत्तिष्ठ युध्यस्व तत्ते श्रेयो भविष्यति
068	सञ्जय उवाच
068a	एवं तु विविधा वाचो जययुक्ताः पुनः पुनः
068c	कीर्तयन्ति स्म ते वीरास्तत्र तत्र जनाधिप
