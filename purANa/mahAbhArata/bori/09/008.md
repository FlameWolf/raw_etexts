BR-09-01-008-001	सञ्जय उवाच
BR-09-01-008-001a	ततः प्रववृते युद्धं कुरूणां भयवर्धनम्
BR-09-01-008-001c	सृञ्जयैः सह राजेन्द्र घोरं देवासुरोपमम्
BR-09-01-008-002a	नरा रथा गजौघाश्च सादिनश्च सहस्रशः
BR-09-01-008-002c	वाजिनश्च पराक्रान्ताः समाजग्मुः परस्परम्
BR-09-01-008-003a	नागानां भीमरूपाणां द्रवतां निस्वनो महान्
BR-09-01-008-003c	अश्रूयत यथा काले जलदानां नभस्तले
BR-09-01-008-004a	नागैरभ्याहताः केचित्सरथा रथिनोऽपतन्
BR-09-01-008-004c	व्यद्रवन्त रणे वीरा द्राव्यमाणा मदोत्कटैः
BR-09-01-008-005a	हयौघान्पादरक्षांश्च रथिनस्तत्र शिक्षिताः
BR-09-01-008-005c	शरैः सम्प्रेषयामासुः परलोकाय भारत
BR-09-01-008-006a	सादिनः शिक्षिता राजन्परिवार्य महारथान्
BR-09-01-008-006c	विचरन्तो रणेऽभ्यघ्नन्प्रासशक्त्यृष्टिभिस्तथा
BR-09-01-008-007a	धन्विनः पुरुषाः केचित्सन्निवार्य महारथान्
BR-09-01-008-007c	एकं बहव आसाद्य प्रेषयेयुर्यमक्षयम्
BR-09-01-008-008a	नागं रथवरांश्चान्ये परिवार्य महारथाः
BR-09-01-008-008c	सोत्तरायुधिनं जघ्नुर्द्रवमाणा महारवम्
BR-09-01-008-009a	तथा च रथिनं क्रुद्धं विकिरन्तं शरान्बहून्
BR-09-01-008-009c	नागा जघ्नुर्महाराज परिवार्य समन्ततः
BR-09-01-008-010a	नागो नागमभिद्रुत्य रथी च रथिनं रणे
BR-09-01-008-010c	शक्तितोमरनाराचैर्निजघ्नुस्तत्र तत्र ह
BR-09-01-008-011a	पादातानवमृद्नन्तो रथवारणवाजिनः
BR-09-01-008-011c	रणमध्ये व्यदृश्यन्त कुर्वन्तो महदाकुलम्
BR-09-01-008-012a	हयाश्च पर्यधावन्त चामरैरुपशोभिताः
BR-09-01-008-012c	हंसा हिमवतः प्रस्थे पिबन्त इव मेदिनीम्
BR-09-01-008-013a	तेषां तु वाजिनां भूमिः खुरैश्चित्रा विशां पते
BR-09-01-008-013c	अशोभत यथा नारी करजक्षतविक्षता
BR-09-01-008-014a	वाजिनां खुरशब्देन रथनेमिस्वनेन च
BR-09-01-008-014c	पत्तीनां चापि शब्देन नागानां बृंहितेन च
BR-09-01-008-015a	वादित्राणां च घोषेण शङ्खानां निस्वनेन च
BR-09-01-008-015c	अभवन्नादिता भूमिर्निर्घातैरिव भारत
BR-09-01-008-016a	धनुषां कूजमानानां निस्त्रिंशानां च दीप्यताम्
BR-09-01-008-016c	कवचानां प्रभाभिश्च न प्राज्ञायत किञ्चन
BR-09-01-008-017a	बहवो बाहवश्छिन्ना नागराजकरोपमाः
BR-09-01-008-017c	उद्वेष्टन्ते विवेष्टन्ते वेगं कुर्वन्ति दारुणम्
BR-09-01-008-018a	शिरसां च महाराज पततां वसुधातले
BR-09-01-008-018c	च्युतानामिव तालेभ्यः फलानां श्रूयते स्वनः
BR-09-01-008-019a	शिरोभिः पतितैर्भाति रुधिरार्द्रैर्वसुन्धरा
BR-09-01-008-019c	तपनीयनिभैः काले नलिनैरिव भारत
BR-09-01-008-020a	उद्वृत्तनयनैस्तैस्तु गतसत्त्वैः सुविक्षतैः
BR-09-01-008-020c	व्यभ्राजत महाराज पुण्डरीकैरिवावृता
BR-09-01-008-021a	बाहुभिश्चन्दनादिग्धैः सकेयूरैर्महाधनैः
BR-09-01-008-021c	पतितैर्भाति राजेन्द्र मही शक्रध्वजैरिव
BR-09-01-008-022a	ऊरुभिश्च नरेन्द्राणां विनिकृत्तैर्महाहवे
BR-09-01-008-022c	हस्तिहस्तोपमैरन्यैः संवृतं तद्रणाङ्गणम्
BR-09-01-008-023a	कबन्धशतसङ्कीर्णं छत्रचामरशोभितम्
BR-09-01-008-023c	सेनावनं तच्छुशुभे वनं पुष्पाचितं यथा
BR-09-01-008-024a	तत्र योधा महाराज विचरन्तो ह्यभीतवत्
BR-09-01-008-024c	दृश्यन्ते रुधिराक्ताङ्गाः पुष्पिता इव किंशुकाः
BR-09-01-008-025a	मातङ्गाश्चाप्यदृश्यन्त शरतोमरपीडिताः
BR-09-01-008-025c	पतन्तस्तत्र तत्रैव छिन्नाभ्रसदृशा रणे
BR-09-01-008-026a	गजानीकं महाराज वध्यमानं महात्मभिः
BR-09-01-008-026c	व्यदीर्यत दिशः सर्वा वातनुन्ना घना इव
BR-09-01-008-027a	ते गजा घनसङ्काशाः पेतुरुर्व्यां समन्ततः
BR-09-01-008-027c	वज्ररुग्णा इव बभुः पर्वता युगसङ्क्षये
BR-09-01-008-028a	हयानां सादिभिः सार्धं पतितानां महीतले
BR-09-01-008-028c	राशयः सम्प्रदृश्यन्ते गिरिमात्रास्ततस्ततः
BR-09-01-008-029a	सञ्जज्ञे रणभूमौ तु परलोकवहा नदी
BR-09-01-008-029c	शोणितोदा रथावर्ता ध्वजवृक्षास्थिशर्करा
BR-09-01-008-030a	भुजनक्रा धनुःस्रोता हस्तिशैला हयोपला
BR-09-01-008-030c	मेदोमज्जाकर्दमिनी छत्रहंसा गदोडुपा
BR-09-01-008-031a	कवचोष्णीषसञ्छन्ना पताकारुचिरद्रुमा
BR-09-01-008-031c	चक्रचक्रावलीजुष्टा त्रिवेणूदण्डकावृता
BR-09-01-008-032a	शूराणां हर्षजननी भीरूणां भयवर्धिनी
BR-09-01-008-032c	प्रावर्तत नदी रौद्रा कुरुसृञ्जयसङ्कुला
BR-09-01-008-033a	तां नदीं पितृलोकाय वहन्तीमतिभैरवाम्
BR-09-01-008-033c	तेरुर्वाहननौभिस्ते शूराः परिघबाहवः
BR-09-01-008-034a	वर्तमाने तथा युद्धे निर्मर्यादे विशां पते
BR-09-01-008-034c	चतुरङ्गक्षये घोरे पूर्वं देवासुरोपमे
BR-09-01-008-035a	अक्रोशन्बान्धवानन्ये तत्र तत्र परन्तप
BR-09-01-008-035c	क्रोशद्भिर्बान्धवैश्चान्ये भयार्ता न निवर्तिरे
BR-09-01-008-036a	निर्मर्यादे तथा युद्धे वर्तमाने भयानके
BR-09-01-008-036c	अर्जुनो भीमसेनश्च मोहयां चक्रतुः परान्
BR-09-01-008-037a	सा वध्यमाना महती सेना तव जनाधिप
BR-09-01-008-037c	अमुह्यत्तत्र तत्रैव योषिन्मदवशादिव
BR-09-01-008-038a	मोहयित्वा च तां सेनां भीमसेनधनञ्जयौ
BR-09-01-008-038c	दध्मतुर्वारिजौ तत्र सिंहनादं च नेदतुः
BR-09-01-008-039a	श्रुत्वैव तु महाशब्दं धृष्टद्युम्नशिखण्डिनौ
BR-09-01-008-039c	धर्मराजं पुरस्कृत्य मद्रराजमभिद्रुतौ
BR-09-01-008-040a	तत्राश्चर्यमपश्याम घोररूपं विशां पते
BR-09-01-008-040c	शल्येन सङ्गताः शूरा यदयुध्यन्त भागशः
BR-09-01-008-041a	माद्रीपुत्रौ सरभसौ कृतास्त्रौ युद्धदुर्मदौ
BR-09-01-008-041c	अभ्ययातां त्वरायुक्तौ जिगीषन्तौ बलं तव
BR-09-01-008-042a	ततो न्यवर्तत बलं तावकं भरतर्षभ
BR-09-01-008-042c	शरैः प्रणुन्नं बहुधा पाण्डवैर्जितकाशिभिः
BR-09-01-008-043a	वध्यमाना चमूः सा तु पुत्राणां प्रेक्षतां तव
BR-09-01-008-043c	भेजे दिशो महाराज प्रणुन्ना दृढधन्विभिः
BR-09-01-008-043e	हाहाकारो महाञ्जज्ञे योधानां तव भारत
BR-09-01-008-044a	तिष्ठ तिष्ठेति वागासीद्द्रावितानां महात्मनाम्
BR-09-01-008-044c	क्षत्रियाणां तदान्योन्यं संयुगे जयमिच्छताम्
BR-09-01-008-044e	आद्रवन्नेव भग्नास्ते पाण्डवैस्तव सैनिकाः
BR-09-01-008-045a	त्यक्त्वा युद्धे प्रियान्पुत्रान्भ्रातॄनथ पितामहान्
BR-09-01-008-045c	मातुलान्भागिनेयांश्च तथा सम्बन्धिबान्धवान्
BR-09-01-008-046a	हयान्द्विपांस्त्वरयन्तो योधा जग्मुः समन्ततः
BR-09-01-008-046c	आत्मत्राणकृतोत्साहास्तावका भरतर्षभ
