001	सञ्जय उवाच
001a	ततः प्रववृते युद्धं कुरूणां भयवर्धनम्
001c	सृञ्जयैः सह राजेन्द्र घोरं देवासुरोपमम्
002a	नरा रथा गजौघाश्च सादिनश्च सहस्रशः
002c	वाजिनश्च पराक्रान्ताः समाजग्मुः परस्परम्
003a	नागानां भीमरूपाणां द्रवतां निस्वनो महान्
003c	अश्रूयत यथा काले जलदानां नभस्तले
004a	नागैरभ्याहताः केचित्सरथा रथिनोऽपतन्
004c	व्यद्रवन्त रणे वीरा द्राव्यमाणा मदोत्कटैः
005a	हयौघान्पादरक्षांश्च रथिनस्तत्र शिक्षिताः
005c	शरैः सम्प्रेषयामासुः परलोकाय भारत
006a	सादिनः शिक्षिता राजन्परिवार्य महारथान्
006c	विचरन्तो रणेऽभ्यघ्नन्प्रासशक्त्यृष्टिभिस्तथा
007a	धन्विनः पुरुषाः केचित्सन्निवार्य महारथान्
007c	एकं बहव आसाद्य प्रेषयेयुर्यमक्षयम्
008a	नागं रथवरांश्चान्ये परिवार्य महारथाः
008c	सोत्तरायुधिनं जघ्नुर्द्रवमाणा महारवम्
009a	तथा च रथिनं क्रुद्धं विकिरन्तं शरान्बहून्
009c	नागा जघ्नुर्महाराज परिवार्य समन्ततः
010a	नागो नागमभिद्रुत्य रथी च रथिनं रणे
010c	शक्तितोमरनाराचैर्निजघ्नुस्तत्र तत्र ह
011a	पादातानवमृद्नन्तो रथवारणवाजिनः
011c	रणमध्ये व्यदृश्यन्त कुर्वन्तो महदाकुलम्
012a	हयाश्च पर्यधावन्त चामरैरुपशोभिताः
012c	हंसा हिमवतः प्रस्थे पिबन्त इव मेदिनीम्
013a	तेषां तु वाजिनां भूमिः खुरैश्चित्रा विशां पते
013c	अशोभत यथा नारी करजक्षतविक्षता
014a	वाजिनां खुरशब्देन रथनेमिस्वनेन च
014c	पत्तीनां चापि शब्देन नागानां बृंहितेन च
015a	वादित्राणां च घोषेण शङ्खानां निस्वनेन च
015c	अभवन्नादिता भूमिर्निर्घातैरिव भारत
016a	धनुषां कूजमानानां निस्त्रिंशानां च दीप्यताम्
016c	कवचानां प्रभाभिश्च न प्राज्ञायत किञ्चन
017a	बहवो बाहवश्छिन्ना नागराजकरोपमाः
017c	उद्वेष्टन्ते विवेष्टन्ते वेगं कुर्वन्ति दारुणम्
018a	शिरसां च महाराज पततां वसुधातले
018c	च्युतानामिव तालेभ्यः फलानां श्रूयते स्वनः
019a	शिरोभिः पतितैर्भाति रुधिरार्द्रैर्वसुन्धरा
019c	तपनीयनिभैः काले नलिनैरिव भारत
020a	उद्वृत्तनयनैस्तैस्तु गतसत्त्वैः सुविक्षतैः
020c	व्यभ्राजत महाराज पुण्डरीकैरिवावृता
021a	बाहुभिश्चन्दनादिग्धैः सकेयूरैर्महाधनैः
021c	पतितैर्भाति राजेन्द्र मही शक्रध्वजैरिव
022a	ऊरुभिश्च नरेन्द्राणां विनिकृत्तैर्महाहवे
022c	हस्तिहस्तोपमैरन्यैः संवृतं तद्रणाङ्गणम्
023a	कबन्धशतसङ्कीर्णं छत्रचामरशोभितम्
023c	सेनावनं तच्छुशुभे वनं पुष्पाचितं यथा
024a	तत्र योधा महाराज विचरन्तो ह्यभीतवत्
024c	दृश्यन्ते रुधिराक्ताङ्गाः पुष्पिता इव किंशुकाः
025a	मातङ्गाश्चाप्यदृश्यन्त शरतोमरपीडिताः
025c	पतन्तस्तत्र तत्रैव छिन्नाभ्रसदृशा रणे
026a	गजानीकं महाराज वध्यमानं महात्मभिः
026c	व्यदीर्यत दिशः सर्वा वातनुन्ना घना इव
027a	ते गजा घनसङ्काशाः पेतुरुर्व्यां समन्ततः
027c	वज्ररुग्णा इव बभुः पर्वता युगसङ्क्षये
028a	हयानां सादिभिः सार्धं पतितानां महीतले
028c	राशयः सम्प्रदृश्यन्ते गिरिमात्रास्ततस्ततः
029a	सञ्जज्ञे रणभूमौ तु परलोकवहा नदी
029c	शोणितोदा रथावर्ता ध्वजवृक्षास्थिशर्करा
030a	भुजनक्रा धनुःस्रोता हस्तिशैला हयोपला
030c	मेदोमज्जाकर्दमिनी छत्रहंसा गदोडुपा
031a	कवचोष्णीषसञ्छन्ना पताकारुचिरद्रुमा
031c	चक्रचक्रावलीजुष्टा त्रिवेणूदण्डकावृता
032a	शूराणां हर्षजननी भीरूणां भयवर्धिनी
032c	प्रावर्तत नदी रौद्रा कुरुसृञ्जयसङ्कुला
033a	तां नदीं पितृलोकाय वहन्तीमतिभैरवाम्
033c	तेरुर्वाहननौभिस्ते शूराः परिघबाहवः
034a	वर्तमाने तथा युद्धे निर्मर्यादे विशां पते
034c	चतुरङ्गक्षये घोरे पूर्वं देवासुरोपमे
035a	अक्रोशन्बान्धवानन्ये तत्र तत्र परन्तप
035c	क्रोशद्भिर्बान्धवैश्चान्ये भयार्ता न निवर्तिरे
036a	निर्मर्यादे तथा युद्धे वर्तमाने भयानके
036c	अर्जुनो भीमसेनश्च मोहयां चक्रतुः परान्
037a	सा वध्यमाना महती सेना तव जनाधिप
037c	अमुह्यत्तत्र तत्रैव योषिन्मदवशादिव
038a	मोहयित्वा च तां सेनां भीमसेनधनञ्जयौ
038c	दध्मतुर्वारिजौ तत्र सिंहनादं च नेदतुः
039a	श्रुत्वैव तु महाशब्दं धृष्टद्युम्नशिखण्डिनौ
039c	धर्मराजं पुरस्कृत्य मद्रराजमभिद्रुतौ
040a	तत्राश्चर्यमपश्याम घोररूपं विशां पते
040c	शल्येन सङ्गताः शूरा यदयुध्यन्त भागशः
041a	माद्रीपुत्रौ सरभसौ कृतास्त्रौ युद्धदुर्मदौ
041c	अभ्ययातां त्वरायुक्तौ जिगीषन्तौ बलं तव
042a	ततो न्यवर्तत बलं तावकं भरतर्षभ
042c	शरैः प्रणुन्नं बहुधा पाण्डवैर्जितकाशिभिः
043a	वध्यमाना चमूः सा तु पुत्राणां प्रेक्षतां तव
043c	भेजे दिशो महाराज प्रणुन्ना दृढधन्विभिः
043e	हाहाकारो महाञ्जज्ञे योधानां तव भारत
044a	तिष्ठ तिष्ठेति वागासीद्द्रावितानां महात्मनाम्
044c	क्षत्रियाणां तदान्योन्यं संयुगे जयमिच्छताम्
044e	आद्रवन्नेव भग्नास्ते पाण्डवैस्तव सैनिकाः
045a	त्यक्त्वा युद्धे प्रियान्पुत्रान्भ्रातॄनथ पितामहान्
045c	मातुलान्भागिनेयांश्च तथा सम्बन्धिबान्धवान्
046a	हयान्द्विपांस्त्वरयन्तो योधा जग्मुः समन्ततः
046c	आत्मत्राणकृतोत्साहास्तावका भरतर्षभ
