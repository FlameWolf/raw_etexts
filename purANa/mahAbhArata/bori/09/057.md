001	सञ्जय उवाच
001a	समुदीर्णं ततो दृष्ट्वा सङ्ग्रामं कुरुमुख्ययोः
001c	अथाब्रवीदर्जुनस्तु वासुदेवं यशस्विनम्
002a	अनयोर्वीरयोर्युद्धे को ज्यायान्भवतो मतः
002c	कस्य वा को गुणो भूयानेतद्वद जनार्दन
003	वासुदेव उवाच
003a	उपदेशोऽनयोस्तुल्यो भीमस्तु बलवत्तरः
003c	कृतयत्नतरस्त्वेष धार्तराष्ट्रो वृकोदरात्
004a	भीमसेनस्तु धर्मेण युध्यमानो न जेष्यति
004c	अन्यायेन तु युध्यन्वै हन्यादेष सुयोधनम्
005a	मायया निर्जिता देवैरसुरा इति नः श्रुतम्
005c	विरोचनश्च शक्रेण मायया निर्जितः सखे
005e	मायया चाक्षिपत्तेजो वृत्रस्य बलसूदनः
006a	प्रतिज्ञातं तु भीमेन द्यूतकाले धनञ्जय
006c	ऊरू भेत्स्यामि ते सङ्ख्ये गदयेति सुयोधनम्
007a	सोऽयं प्रतिज्ञां तां चापि पारयित्वारिकर्शनः
007c	मायाविनं च राजानं माययैव निकृन्ततु
008a	यद्येष बलमास्थाय न्यायेन प्रहरिष्यति
008c	विषमस्थस्ततो राजा भविष्यति युधिष्ठिरः
009a	पुनरेव च वक्ष्यामि पाण्डवेदं निबोध मे
009c	धर्मराजापराधेन भयं नः पुनरागतम्
010a	कृत्वा हि सुमहत्कर्म हत्वा भीष्ममुखान्कुरून्
010c	जयः प्राप्तो यशश्चाग्र्यं वैरं च प्रतियातितम्
010e	तदेवं विजयः प्राप्तः पुनः संशयितः कृतः
011a	अबुद्धिरेषा महती धर्मराजस्य पाण्डव
011c	यदेकविजये युद्धं पणितं कृतमीदृशम्
011e	सुयोधनः कृती वीर एकायनगतस्तथा
012a	अपि चोशनसा गीतः श्रूयतेऽयं पुरातनः
012c	श्लोकस्तत्त्वार्थसहितस्तन्मे निगदतः शृणु
013a	पुनरावर्तमानानां भग्नानां जीवितैषिणाम्
013c	भेतव्यमरिशेषाणामेकायनगता हि ते
014a	सुयोधनमिमं भग्नं हतसैन्यं ह्रदं गतम्
014c	पराजितं वनप्रेप्सुं निराशं राज्यलम्भने
015a	को न्वेष संयुगे प्राज्ञः पुनर्द्वंद्वे समाह्वयेत्
015c	अपि वो निर्जितं राज्यं न हरेत सुयोधनः
016a	यस्त्रयोदशवर्षाणि गदया कृतनिश्रमः
016c	चरत्यूर्ध्वं च तिर्यक्च भीमसेनजिघांसया
017a	एवं चेन्न महाबाहुरन्यायेन हनिष्यति
017c	एष वः कौरवो राजा धार्तराष्ट्रो भविष्यति
018a	धनञ्जयस्तु श्रुत्वैतत्केशवस्य महात्मनः
018c	प्रेक्षतो भीमसेनस्य हस्तेनोरुमताडयत्
019a	गृह्य सञ्ज्ञां ततो भीमो गदया व्यचरद्रणे
019c	मण्डलानि विचित्राणि यमकानीतराणि च
020a	दक्षिणं मण्डलं सव्यं गोमूत्रकमथापि च
020c	व्यचरत्पाण्डवो राजन्नरिं सम्मोहयन्निव
021a	तथैव तव पुत्रोऽपि गदामार्गविशारदः
021c	व्यचरल्लघु चित्रं च भीमसेनजिघांसया
022a	आधुन्वन्तौ गदे घोरे चन्दनागरुरूषिते
022c	वैरस्यान्तं परीप्सन्तौ रणे क्रुद्धाविवान्तकौ
023a	अन्योन्यं तौ जिघांसन्तौ प्रवीरौ पुरुषर्षभौ
023c	युयुधाते गरुत्मन्तौ यथा नागामिषैषिणौ
024a	मण्डलानि विचित्राणि चरतोर्नृपभीमयोः
024c	गदासम्पातजास्तत्र प्रजज्ञुः पावकार्चिषः
025a	समं प्रहरतोस्तत्र शूरयोर्बलिनोर्मृधे
025c	क्षुब्धयोर्वायुना राजन्द्वयोरिव समुद्रयोः
026a	तयोः प्रहरतोस्तुल्यं मत्तकुञ्जरयोरिव
026c	गदानिर्घातसंह्रादः प्रहाराणामजायत
027a	तस्मिंस्तदा सम्प्रहारे दारुणे सङ्कुले भृशम्
027c	उभावपि परिश्रान्तौ युध्यमानावरिन्दमौ
028a	तौ मुहूर्तं समाश्वस्य पुनरेव परन्तपौ
028c	अभ्यहारयतां क्रुद्धौ प्रगृह्य महती गदे
029a	तयोः समभवद्युद्धं घोररूपमसंवृतम्
029c	गदानिपातै राजेन्द्र तक्षतोर्वै परस्परम्
030a	व्यायामप्रद्रुतौ तौ तु वृषभाक्षौ तरस्विनौ
030c	अन्योन्यं जघ्नतुर्वीरौ पङ्कस्थौ महिषाविव
031a	जर्जरीकृतसर्वाङ्गौ रुधिरेणाभिसम्प्लुतौ
031c	ददृशाते हिमवति पुष्पिताविव किंशुकौ
032a	दुर्योधनेन पार्थस्तु विवरे सम्प्रदर्शिते
032c	ईषदुत्स्मयमानस्तु सहसा प्रससार ह
033a	तमभ्याशगतं प्राज्ञो रणे प्रेक्ष्य वृकोदरः
033c	अवाक्षिपद्गदां तस्मै वेगेन महता बली
034a	अवक्षेपं तु तं दृष्ट्वा पुत्रस्तव विशां पते
034c	अपासर्पत्ततः स्थानात्सा मोघा न्यपतद्भुवि
035a	मोक्षयित्वा प्रहारं तं सुतस्तव स संभ्रमात्
035c	भीमसेनं च गदया प्राहरत्कुरुसत्तमः
036a	तस्य विष्यन्दमानेन रुधिरेणामितौजसः
036c	प्रहारगुरुपाताच्च मूर्छेव समजायत
037a	दुर्योधनस्तं च वेद पीडितं पाण्डवं रणे
037c	धारयामास भीमोऽपि शरीरमतिपीडितम्
038a	अमन्यत स्थितं ह्येनं प्रहरिष्यन्तमाहवे
038c	अतो न प्राहरत्तस्मै पुनरेव तवात्मजः
039a	ततो मुहूर्तमाश्वस्य दुर्योधनमवस्थितम्
039c	वेगेनाभ्यद्रवद्राजन्भीमसेनः प्रतापवान्
040a	तमापतन्तं सम्प्रेक्ष्य संरब्धममितौजसम्
040c	मोघमस्य प्रहारं तं चिकीर्षुर्भरतर्षभ
041a	अवस्थाने मतिं कृत्वा पुत्रस्तव महामनाः
041c	इयेषोत्पतितुं राजंश्छलयिष्यन्वृकोदरम्
042a	अबुध्यद्भीमसेनस्तद्राज्ञस्तस्य चिकीर्षितम्
042c	अथास्य समभिद्रुत्य समुत्क्रम्य च सिंहवत्
043a	सृत्या वञ्चयतो राजन्पुनरेवोत्पतिष्यतः
043c	ऊरुभ्यां प्राहिणोद्राजन्गदां वेगेन पाण्डवः
044a	सा वज्रनिष्पेषसमा प्रहिता भीमकर्मणा
044c	ऊरू दुर्योधनस्याथ बभञ्ज प्रियदर्शनौ
045a	स पपात नरव्याघ्रो वसुधामनुनादयन्
045c	भग्नोरुर्भीमसेनेन पुत्रस्तव महीपते
046a	ववुर्वाताः सनिर्घाताः पांसुवर्षं पपात च
046c	चचाल पृथिवी चापि सवृक्षक्षुपपर्वता
047a	तस्मिन्निपतिते वीरे पत्यौ सर्वमहीक्षिताम्
047c	महास्वना पुनर्दीप्ता सनिर्घाता भयंकरी
047e	पपात चोल्का महती पतिते पृथिवीपतौ
048a	तथा शोणितवर्षं च पांसुवर्षं च भारत
048c	ववर्ष मघवांस्तत्र तव पुत्रे निपातिते
049a	यक्षाणां राक्षसानां च पिशाचानां तथैव च
049c	अन्तरिक्षे महानादः श्रूयते भरतर्षभ
050a	तेन शब्देन घोरेण मृगाणामथ पक्षिणाम्
050c	जज्ञे घोरतमः शब्दो बहूनां सर्वतोदिशम्
051a	ये तत्र वाजिनः शेषा गजाश्च मनुजैः सह
051c	मुमुचुस्ते महानादं तव पुत्रे निपातिते
052a	भेरीशङ्खमृदङ्गानामभवच्च स्वनो महान्
052c	अन्तर्भूमिगतश्चैव तव पुत्रे निपातिते
053a	बहुपादैर्बहुभुजैः कबन्धैर्घोरदर्शनैः
053c	नृत्यद्भिर्भयदैर्व्याप्ता दिशस्तत्राभवन्नृप
054a	ध्वजवन्तोऽस्त्रवन्तश्च शस्त्रवन्तस्तथैव च
054c	प्राकम्पन्त ततो राजंस्तव पुत्रे निपातिते
055a	ह्रदाः कूपाश्च रुधिरमुद्वेमुर्नृपसत्तम
055c	नद्यश्च सुमहावेगाः प्रतिस्रोतोवहाभवन्
056a	पुल्लिङ्गा इव नार्यस्तु स्त्रीलिङ्गाः पुरुषाभवन्
056c	दुर्योधने तदा राजन्पतिते तनये तव
057a	दृष्ट्वा तानद्भुतोत्पातान्पाञ्चालाः पाण्डवैः सह
057c	आविग्नमनसः सर्वे बभूवुर्भरतर्षभ
058a	ययुर्देवा यथाकामं गन्धर्वाप्सरसस्तथा
058c	कथयन्तोऽद्भुतं युद्धं सुतयोस्तव भारत
059a	तथैव सिद्धा राजेन्द्र तथा वातिकचारणाः
059c	नरसिंहौ प्रशंसन्तौ विप्रजग्मुर्यथागतम्

