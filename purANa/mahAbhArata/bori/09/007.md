BR-09-01-007-001	सञ्जय उवाच
BR-09-01-007-001a	व्यतीतायां रजन्यां तु राजा दुर्योधनस्तदा
BR-09-01-007-001c	अब्रवीत्तावकान्सर्वान्सन्नह्यन्तां महारथाः
BR-09-01-007-002a	राज्ञस्तु मतमाज्ञाय समनह्यत सा चमूः
BR-09-01-007-002c	अयोजयन्रथांस्तूर्णं पर्यधावंस्तथापरे
BR-09-01-007-003a	अकल्प्यन्त च मातङ्गाः समनह्यन्त पत्तयः
BR-09-01-007-003c	हयानास्तरणोपेतांश्चक्रुरन्ये सहस्रशः
BR-09-01-007-004a	वादित्राणां च निनदः प्रादुरासीद्विशां पते
BR-09-01-007-004c	बोधनार्थं हि योधानां सैन्यानां चाप्युदीर्यताम्
BR-09-01-007-005a	ततो बलानि सर्वाणि सेनाशिष्टानि भारत
BR-09-01-007-005c	सन्नद्धान्येव ददृशुर्मृत्युं कृत्वा निवर्तनम्
BR-09-01-007-006a	शल्यं सेनापतिं कृत्वा मद्रराजं महारथाः
BR-09-01-007-006c	प्रविभज्य बलं सर्वमनीकेषु व्यवस्थिताः
BR-09-01-007-007a	ततः सर्वे समागम्य पुत्रेण तव सैनिकाः
BR-09-01-007-007c	कृपश्च कृतवर्मा च द्रौणिः शल्योऽथ सौबलः
BR-09-01-007-008a	अन्ये च पार्थिवाः शेषाः समयं चक्रिरे तदा
BR-09-01-007-008c	न न एकेन योद्धव्यं कथञ्चिदपि पाण्डवैः
BR-09-01-007-009a	यो ह्येकः पाण्डवैर्युध्येद्यो वा युध्यन्तमुत्सृजेत्
BR-09-01-007-009c	स पञ्चभिर्भवेद्युक्तः पातकैः सोपपातकैः
BR-09-01-007-009e	अन्योन्यं परिरक्षद्भिर्योद्धव्यं सहितैश्च नः
BR-09-01-007-010a	एवं ते समयं कृत्वा सर्वे तत्र महारथाः
BR-09-01-007-010c	मद्रराजं पुरस्कृत्य तूर्णमभ्यद्रवन्परान्
BR-09-01-007-011a	तथैव पाण्डवा राजन्व्यूह्य सैन्यं महारणे
BR-09-01-007-011c	अभ्ययुः कौरवान्सर्वान्योत्स्यमानाः समन्ततः
BR-09-01-007-012a	तद्बलं भरतश्रेष्ठ क्षुब्धार्णवसमस्वनम्
BR-09-01-007-012c	समुद्धूतार्णवाकारमुद्धूतरथकुञ्जरम्
BR-09-01-007-013	धृतराष्ट्र उवाच
BR-09-01-007-013a	द्रोणस्य भीष्मस्य च वै राधेयस्य च मे श्रुतम्
BR-09-01-007-013c	पातनं शंस मे भूयः शल्यस्याथ सुतस्य मे
BR-09-01-007-014a	कथं रणे हतः शल्यो धर्मराजेन सञ्जय
BR-09-01-007-014c	भीमेन च महाबाहुः पुत्रो दुर्योधनो मम
BR-09-01-007-015	सञ्जय उवाच
BR-09-01-007-015a	क्षयं मनुष्यदेहानां रथनागाश्वसङ्क्षयम्
BR-09-01-007-015c	शृणु राजन्स्थिरो भूत्वा सङ्ग्रामं शंसतो मम
BR-09-01-007-016a	आशा बलवती राजन्पुत्राणां तेऽभवत्तदा
BR-09-01-007-016c	हते भीष्मे च द्रोणे च सूतपुत्रे च पातिते
BR-09-01-007-016e	शल्यः पार्थान्रणे सर्वान्निहनिष्यति मारिष
BR-09-01-007-017a	तामाशां हृदये कृत्वा समाश्वास्य च भारत
BR-09-01-007-017c	मद्रराजं च समरे समाश्रित्य महारथम्
BR-09-01-007-017e	नाथवन्तमथात्मानममन्यत सुतस्तव
BR-09-01-007-018a	यदा कर्णे हते पार्थाः सिंहनादं प्रचक्रिरे
BR-09-01-007-018c	तदा राजन्धार्तराष्ट्रानाविवेश महद्भयम्
BR-09-01-007-019a	तान्समाश्वास्य तु तदा मद्रराजः प्रतापवान्
BR-09-01-007-019c	व्यूह्य व्यूहं महाराज सर्वतोभद्रमृद्धिमत्
BR-09-01-007-020a	प्रत्युद्यातो रणे पार्थान्मद्रराजः प्रतापवान्
BR-09-01-007-020c	विधुन्वन्कार्मुकं चित्रं भारघ्नं वेगवत्तरम्
BR-09-01-007-021a	रथप्रवरमास्थाय सैन्धवाश्वं महारथः
BR-09-01-007-021c	तस्य सीता महाराज रथस्थाशोभयद्रथम्
BR-09-01-007-022a	स तेन संवृतो वीरो रथेनामित्रकर्शनः
BR-09-01-007-022c	तस्थौ शूरो महाराज पुत्राणां ते भयप्रणुत्
BR-09-01-007-023a	प्रयाणे मद्रराजोऽभून्मुखं व्यूहस्य दंशितः
BR-09-01-007-023c	मद्रकैः सहितो वीरैः कर्णपुत्रैश्च दुर्जयैः
BR-09-01-007-024a	सव्येऽभूत्कृतवर्मा च त्रिगर्तैः परिवारितः
BR-09-01-007-024c	गौतमो दक्षिणे पार्श्वे शकैश्च यवनैः सह
BR-09-01-007-025a	अश्वत्थामा पृष्ठतोऽभूत्काम्बोजैः परिवारितः
BR-09-01-007-025c	दुर्योधनोऽभवन्मध्ये रक्षितः कुरुपुङ्गवैः
BR-09-01-007-026a	हयानीकेन महता सौबलश्चापि संवृतः
BR-09-01-007-026c	प्रययौ सर्वसैन्येन कैतव्यश्च महारथः
BR-09-01-007-027a	पाण्डवाश्च महेष्वासा व्यूह्य सैन्यमरिन्दमाः
BR-09-01-007-027c	त्रिधा भूत्वा महाराज तव सैन्यमुपाद्रवन्
BR-09-01-007-028a	धृष्टद्युम्नः शिखण्डी च सात्यकिश्च महारथः
BR-09-01-007-028c	शल्यस्य वाहिनीं तूर्णमभिदुद्रुवुराहवे
BR-09-01-007-029a	ततो युधिष्ठिरो राजा स्वेनानीकेन संवृतः
BR-09-01-007-029c	शल्यमेवाभिदुद्राव जिघांसुर्भरतर्षभ
BR-09-01-007-030a	हार्दिक्यं तु महेष्वासमर्जुनः शत्रुपूगहा
BR-09-01-007-030c	संशप्तकगणांश्चैव वेगतोऽभिविदुद्रुवे
BR-09-01-007-031a	गौतमं भीमसेनो वै सोमकाश्च महारथाः
BR-09-01-007-031c	अभ्यद्रवन्त राजेन्द्र जिघांसन्तः परान्युधि
BR-09-01-007-032a	माद्रीपुत्रौ तु शकुनिमुलूकं च महारथौ
BR-09-01-007-032c	ससैन्यौ सहसेनौ तावुपतस्थतुराहवे
BR-09-01-007-033a	तथैवायुतशो योधास्तावकाः पाण्डवान्रणे
BR-09-01-007-033c	अभ्यद्रवन्त सङ्क्रुद्धा विविधायुधपाणयः
BR-09-01-007-034	धृतराष्ट्र उवाच
BR-09-01-007-034a	हते भीष्मे महेष्वासे द्रोणे कर्णे महारथे
BR-09-01-007-034c	कुरुष्वल्पावशिष्टेषु पाण्डवेषु च संयुगे
BR-09-01-007-035a	सुसंरब्धेषु पार्थेषु पराक्रान्तेषु सञ्जय
BR-09-01-007-035c	मामकानां परेषां च किं शिष्टमभवद्बलम्
BR-09-01-007-036	सञ्जय उवाच
BR-09-01-007-036a	यथा वयं परे राजन्युद्धाय समवस्थिताः
BR-09-01-007-036c	यावच्चासीद्बलं शिष्टं सङ्ग्रामे तन्निबोध मे
BR-09-01-007-037a	एकादश सहस्राणि रथानां भरतर्षभ
BR-09-01-007-037c	दश दन्तिसहस्राणि सप्त चैव शतानि च
BR-09-01-007-038a	पूर्णे शतसहस्रे द्वे हयानां भरतर्षभ
BR-09-01-007-038c	नरकोट्यस्तथा तिस्रो बलमेतत्तवाभवत्
BR-09-01-007-039a	रथानां षट्सहस्राणि षट्सहस्राश्च कुञ्जराः
BR-09-01-007-039c	दश चाश्वसहस्राणि पत्तिकोटी च भारत
BR-09-01-007-040a	एतद्बलं पाण्डवानामभवच्छेषमाहवे
BR-09-01-007-040c	एत एव समाजग्मुर्युद्धाय भरतर्षभ
BR-09-01-007-041a	एवं विभज्य राजेन्द्र मद्रराजमते स्थिताः
BR-09-01-007-041c	पाण्डवान्प्रत्युदीयाम जयगृद्धाः प्रमन्यवः
BR-09-01-007-042a	तथैव पाण्डवाः शूराः समरे जितकाशिनः
BR-09-01-007-042c	उपयाता नरव्याघ्राः पाञ्चालाश्च यशस्विनः
BR-09-01-007-043a	एवमेते बलौघेन परस्परवधैषिणः
BR-09-01-007-043c	उपयाता नरव्याघ्राः पूर्वां सन्ध्यां प्रति प्रभो
BR-09-01-007-044a	ततः प्रववृते युद्धं घोररूपं भयानकम्
BR-09-01-007-044c	तावकानां परेषां च निघ्नतामितरेतरम्
