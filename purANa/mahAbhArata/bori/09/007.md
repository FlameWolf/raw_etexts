001	सञ्जय उवाच
001a	व्यतीतायां रजन्यां तु राजा दुर्योधनस्तदा
001c	अब्रवीत्तावकान्सर्वान्सन्नह्यन्तां महारथाः
002a	राज्ञस्तु मतमाज्ञाय समनह्यत सा चमूः
002c	अयोजयन्रथांस्तूर्णं पर्यधावंस्तथापरे
003a	अकल्प्यन्त च मातङ्गाः समनह्यन्त पत्तयः
003c	हयानास्तरणोपेतांश्चक्रुरन्ये सहस्रशः
004a	वादित्राणां च निनदः प्रादुरासीद्विशां पते
004c	बोधनार्थं हि योधानां सैन्यानां चाप्युदीर्यताम्
005a	ततो बलानि सर्वाणि सेनाशिष्टानि भारत
005c	सन्नद्धान्येव ददृशुर्मृत्युं कृत्वा निवर्तनम्
006a	शल्यं सेनापतिं कृत्वा मद्रराजं महारथाः
006c	प्रविभज्य बलं सर्वमनीकेषु व्यवस्थिताः
007a	ततः सर्वे समागम्य पुत्रेण तव सैनिकाः
007c	कृपश्च कृतवर्मा च द्रौणिः शल्योऽथ सौबलः
008a	अन्ये च पार्थिवाः शेषाः समयं चक्रिरे तदा
008c	न न एकेन योद्धव्यं कथञ्चिदपि पाण्डवैः
009a	यो ह्येकः पाण्डवैर्युध्येद्यो वा युध्यन्तमुत्सृजेत्
009c	स पञ्चभिर्भवेद्युक्तः पातकैः सोपपातकैः
009e	अन्योन्यं परिरक्षद्भिर्योद्धव्यं सहितैश्च नः
010a	एवं ते समयं कृत्वा सर्वे तत्र महारथाः
010c	मद्रराजं पुरस्कृत्य तूर्णमभ्यद्रवन्परान्
011a	तथैव पाण्डवा राजन्व्यूह्य सैन्यं महारणे
011c	अभ्ययुः कौरवान्सर्वान्योत्स्यमानाः समन्ततः
012a	तद्बलं भरतश्रेष्ठ क्षुब्धार्णवसमस्वनम्
012c	समुद्धूतार्णवाकारमुद्धूतरथकुञ्जरम्
013	धृतराष्ट्र उवाच
013a	द्रोणस्य भीष्मस्य च वै राधेयस्य च मे श्रुतम्
013c	पातनं शंस मे भूयः शल्यस्याथ सुतस्य मे
014a	कथं रणे हतः शल्यो धर्मराजेन सञ्जय
014c	भीमेन च महाबाहुः पुत्रो दुर्योधनो मम
015	सञ्जय उवाच
015a	क्षयं मनुष्यदेहानां रथनागाश्वसङ्क्षयम्
015c	शृणु राजन्स्थिरो भूत्वा सङ्ग्रामं शंसतो मम
016a	आशा बलवती राजन्पुत्राणां तेऽभवत्तदा
016c	हते भीष्मे च द्रोणे च सूतपुत्रे च पातिते
016e	शल्यः पार्थान्रणे सर्वान्निहनिष्यति मारिष
017a	तामाशां हृदये कृत्वा समाश्वास्य च भारत
017c	मद्रराजं च समरे समाश्रित्य महारथम्
017e	नाथवन्तमथात्मानममन्यत सुतस्तव
018a	यदा कर्णे हते पार्थाः सिंहनादं प्रचक्रिरे
018c	तदा राजन्धार्तराष्ट्रानाविवेश महद्भयम्
019a	तान्समाश्वास्य तु तदा मद्रराजः प्रतापवान्
019c	व्यूह्य व्यूहं महाराज सर्वतोभद्रमृद्धिमत्
020a	प्रत्युद्यातो रणे पार्थान्मद्रराजः प्रतापवान्
020c	विधुन्वन्कार्मुकं चित्रं भारघ्नं वेगवत्तरम्
021a	रथप्रवरमास्थाय सैन्धवाश्वं महारथः
021c	तस्य सीता महाराज रथस्थाशोभयद्रथम्
022a	स तेन संवृतो वीरो रथेनामित्रकर्शनः
022c	तस्थौ शूरो महाराज पुत्राणां ते भयप्रणुत्
023a	प्रयाणे मद्रराजोऽभून्मुखं व्यूहस्य दंशितः
023c	मद्रकैः सहितो वीरैः कर्णपुत्रैश्च दुर्जयैः
024a	सव्येऽभूत्कृतवर्मा च त्रिगर्तैः परिवारितः
024c	गौतमो दक्षिणे पार्श्वे शकैश्च यवनैः सह
025a	अश्वत्थामा पृष्ठतोऽभूत्काम्बोजैः परिवारितः
025c	दुर्योधनोऽभवन्मध्ये रक्षितः कुरुपुङ्गवैः
026a	हयानीकेन महता सौबलश्चापि संवृतः
026c	प्रययौ सर्वसैन्येन कैतव्यश्च महारथः
027a	पाण्डवाश्च महेष्वासा व्यूह्य सैन्यमरिन्दमाः
027c	त्रिधा भूत्वा महाराज तव सैन्यमुपाद्रवन्
028a	धृष्टद्युम्नः शिखण्डी च सात्यकिश्च महारथः
028c	शल्यस्य वाहिनीं तूर्णमभिदुद्रुवुराहवे
029a	ततो युधिष्ठिरो राजा स्वेनानीकेन संवृतः
029c	शल्यमेवाभिदुद्राव जिघांसुर्भरतर्षभ
030a	हार्दिक्यं तु महेष्वासमर्जुनः शत्रुपूगहा
030c	संशप्तकगणांश्चैव वेगतोऽभिविदुद्रुवे
031a	गौतमं भीमसेनो वै सोमकाश्च महारथाः
031c	अभ्यद्रवन्त राजेन्द्र जिघांसन्तः परान्युधि
032a	माद्रीपुत्रौ तु शकुनिमुलूकं च महारथौ
032c	ससैन्यौ सहसेनौ तावुपतस्थतुराहवे
033a	तथैवायुतशो योधास्तावकाः पाण्डवान्रणे
033c	अभ्यद्रवन्त सङ्क्रुद्धा विविधायुधपाणयः
034	धृतराष्ट्र उवाच
034a	हते भीष्मे महेष्वासे द्रोणे कर्णे महारथे
034c	कुरुष्वल्पावशिष्टेषु पाण्डवेषु च संयुगे
035a	सुसंरब्धेषु पार्थेषु पराक्रान्तेषु सञ्जय
035c	मामकानां परेषां च किं शिष्टमभवद्बलम्
036	सञ्जय उवाच
036a	यथा वयं परे राजन्युद्धाय समवस्थिताः
036c	यावच्चासीद्बलं शिष्टं सङ्ग्रामे तन्निबोध मे
037a	एकादश सहस्राणि रथानां भरतर्षभ
037c	दश दन्तिसहस्राणि सप्त चैव शतानि च
038a	पूर्णे शतसहस्रे द्वे हयानां भरतर्षभ
038c	नरकोट्यस्तथा तिस्रो बलमेतत्तवाभवत्
039a	रथानां षट्सहस्राणि षट्सहस्राश्च कुञ्जराः
039c	दश चाश्वसहस्राणि पत्तिकोटी च भारत
040a	एतद्बलं पाण्डवानामभवच्छेषमाहवे
040c	एत एव समाजग्मुर्युद्धाय भरतर्षभ
041a	एवं विभज्य राजेन्द्र मद्रराजमते स्थिताः
041c	पाण्डवान्प्रत्युदीयाम जयगृद्धाः प्रमन्यवः
042a	तथैव पाण्डवाः शूराः समरे जितकाशिनः
042c	उपयाता नरव्याघ्राः पाञ्चालाश्च यशस्विनः
043a	एवमेते बलौघेन परस्परवधैषिणः
043c	उपयाता नरव्याघ्राः पूर्वां सन्ध्यां प्रति प्रभो
044a	ततः प्रववृते युद्धं घोररूपं भयानकम्
044c	तावकानां परेषां च निघ्नतामितरेतरम्
