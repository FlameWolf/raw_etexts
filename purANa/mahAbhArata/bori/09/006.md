BR-09-01-006-001	सञ्जय उवाच
BR-09-01-006-001a	एतच्छ्रुत्वा वचो राज्ञो मद्रराजः प्रतापवान्
BR-09-01-006-001c	दुर्योधनं तदा राजन्वाक्यमेतदुवाच ह
BR-09-01-006-002a	दुर्योधन महाबाहो शृणु वाक्यविदां वर
BR-09-01-006-002c	यावेतौ मन्यसे कृष्णौ रथस्थौ रथिनां वरौ
BR-09-01-006-002e	न मे तुल्यावुभावेतौ बाहुवीर्ये कथञ्चन
BR-09-01-006-003a	उद्यतां पृथिवीं सर्वां ससुरासुरमानवाम्
BR-09-01-006-003c	योधयेयं रणमुखे सङ्क्रुद्धः किमु पाण्डवान्
BR-09-01-006-003e	विजेष्ये च रणे पार्थान्सोमकांश्च समागतान्
BR-09-01-006-004a	अहं सेनाप्रणेता ते भविष्यामि न संशयः
BR-09-01-006-004c	तं च व्यूहं विधास्यामि न तरिष्यन्ति यं परे
BR-09-01-006-004e	इति सत्यं ब्रवीम्येष दुर्योधन न संशयः
BR-09-01-006-005a	एवमुक्तस्ततो राजा मद्राधिपतिमञ्जसा
BR-09-01-006-005c	अभ्यषिञ्चत सेनाया मध्ये भरतसत्तम
BR-09-01-006-005e	विधिना शास्त्रदृष्टेन हृष्टरूपो विशां पते
BR-09-01-006-006a	अभिषिक्ते ततस्तस्मिन्सिंहनादो महानभूत्
BR-09-01-006-006c	तव सैन्येष्ववाद्यन्त वादित्राणि च भारत
BR-09-01-006-007a	हृष्टाश्चासंस्तदा योधा मद्रकाश्च महारथाः
BR-09-01-006-007c	तुष्टुवुश्चैव राजानं शल्यमाहवशोभिनम्
BR-09-01-006-008a	जय राजंश्चिरं जीव जहि शत्रून्समागतान्
BR-09-01-006-008c	तव बाहुबलं प्राप्य धार्तराष्ट्रा महाबलाः
BR-09-01-006-008e	निखिलां पृथिवीं सर्वां प्रशासन्तु हतद्विषः
BR-09-01-006-009a	त्वं हि शक्तो रणे जेतुं ससुरासुरमानवान्
BR-09-01-006-009c	मर्त्यधर्माण इह तु किमु सोमकसृञ्जयान्
BR-09-01-006-010a	एवं संस्तूयमानस्तु मद्राणामधिपो बली
BR-09-01-006-010c	हर्षं प्राप तदा वीरो दुरापमकृतात्मभिः
BR-09-01-006-011	शल्य उवाच
BR-09-01-006-011a	अद्यैवाहं रणे सर्वान्पाञ्चालान्सह पाण्डवैः
BR-09-01-006-011c	निहनिष्यामि राजेन्द्र स्वर्गं यास्यामि वा हतः
BR-09-01-006-012a	अद्य पश्यन्तु मां लोका विचरन्तमभीतवत्
BR-09-01-006-012c	अद्य पाण्डुसुताः सर्वे वासुदेवः ससात्यकिः
BR-09-01-006-013a	पाञ्चालाश्चेदयश्चैव द्रौपदेयाश्च सर्वशः
BR-09-01-006-013c	धृष्टद्युम्नः शिखण्डी च सर्वे चापि प्रभद्रकाः
BR-09-01-006-014a	विक्रमं मम पश्यन्तु धनुषश्च महद्बलम्
BR-09-01-006-014c	लाघवं चास्त्रवीर्यं च भुजयोश्च बलं युधि
BR-09-01-006-015a	अद्य पश्यन्तु मे पार्थाः सिद्धाश्च सह चारणैः
BR-09-01-006-015c	यादृशं मे बलं बाह्वोः सम्पदस्त्रेषु या च मे
BR-09-01-006-016a	अद्य मे विक्रमं दृष्ट्वा पाण्डवानां महारथाः
BR-09-01-006-016c	प्रतीकारपरा भूत्वा चेष्टन्तां विविधाः क्रियाः
BR-09-01-006-017a	अद्य सैन्यानि पाण्डूनां द्रावयिष्ये समन्ततः
BR-09-01-006-017c	द्रोणभीष्मावति विभो सूतपुत्रं च संयुगे
BR-09-01-006-017e	विचरिष्ये रणे युध्यन्प्रियार्थं तव कौरव
BR-09-01-006-018	सञ्जय उवाच
BR-09-01-006-018a	अभिषिक्ते तदा शल्ये तव सैन्येषु मानद
BR-09-01-006-018c	न कर्णव्यसनं किञ्चिन्मेनिरे तत्र भारत
BR-09-01-006-019a	हृष्टाः सुमनसश्चैव बभूवुस्तत्र सैनिकाः
BR-09-01-006-019c	मेनिरे निहतान्पार्थान्मद्रराजवशं गतान्
BR-09-01-006-020a	प्रहर्षं प्राप्य सेना तु तावकी भरतर्षभ
BR-09-01-006-020c	तां रात्रिं सुखिनी सुप्ता स्वस्थचित्तेव साभवत्
BR-09-01-006-021a	सैन्यस्य तव तं शब्दं श्रुत्वा राजा युधिष्ठिरः
BR-09-01-006-021c	वार्ष्णेयमब्रवीद्वाक्यं सर्वक्षत्रस्य शृण्वतः
BR-09-01-006-022a	मद्रराजः कृतः शल्यो धार्तराष्ट्रेण माधव
BR-09-01-006-022c	सेनापतिर्महेष्वासः सर्वसैन्येषु पूजितः
BR-09-01-006-023a	एतच्छ्रुत्वा यथाभूतं कुरु माधव यत्क्षमम्
BR-09-01-006-023c	भवान्नेता च गोप्ता च विधत्स्व यदनन्तरम्
BR-09-01-006-024a	तमब्रवीन्महाराज वासुदेवो जनाधिपम्
BR-09-01-006-024c	आर्तायनिमहं जाने यथातत्त्वेन भारत
BR-09-01-006-025a	वीर्यवांश्च महातेजा महात्मा च विशेषतः
BR-09-01-006-025c	कृती च चित्रयोधी च संयुक्तो लाघवेन च
BR-09-01-006-026a	यादृग्भीष्मस्तथा द्रोणो यादृक्कर्णश्च संयुगे
BR-09-01-006-026c	तादृशस्तद्विशिष्टो वा मद्रराजो मतो मम
BR-09-01-006-027a	युध्यमानस्य तस्याजौ चिन्तयन्नेव भारत
BR-09-01-006-027c	योद्धारं नाधिगच्छामि तुल्यरूपं जनाधिप
BR-09-01-006-028a	शिखण्ड्यर्जुनभीमानां सात्वतस्य च भारत
BR-09-01-006-028c	धृष्टद्युम्नस्य च तथा बलेनाभ्यधिको रणे
BR-09-01-006-029a	मद्रराजो महाराज सिंहद्विरदविक्रमः
BR-09-01-006-029c	विचरिष्यत्यभीः काले कालः क्रुद्धः प्रजास्विव
BR-09-01-006-030a	तस्याद्य न प्रपश्यामि प्रतियोद्धारमाहवे
BR-09-01-006-030c	त्वामृते पुरुषव्याघ्र शार्दूलसमविक्रमम्
BR-09-01-006-031a	सदेवलोके कृत्स्नेऽस्मिन्नान्यस्त्वत्तः पुमान्भवेत्
BR-09-01-006-031c	मद्रराजं रणे क्रुद्धं यो हन्यात्कुरुनन्दन
BR-09-01-006-031e	अहन्यहनि युध्यन्तं क्षोभयन्तं बलं तव
BR-09-01-006-032a	तस्माज्जहि रणे शल्यं मघवानिव शम्बरम्
BR-09-01-006-032c	अतिपश्चादसौ वीरो धार्तराष्ट्रेण सत्कृतः
BR-09-01-006-033a	तवैव हि जयो नूनं हते मद्रेश्वरे युधि
BR-09-01-006-033c	तस्मिन्हते हतं सर्वं धार्तराष्ट्रबलं महत्
BR-09-01-006-034a	एतच्छ्रुत्वा महाराज वचनं मम साम्प्रतम्
BR-09-01-006-034c	प्रत्युद्याहि रणे पार्थ मद्रराजं महाबलम्
BR-09-01-006-034e	जहि चैनं महाबाहो वासवो नमुचिं यथा
BR-09-01-006-035a	न चैवात्र दया कार्या मातुलोऽयं ममेति वै
BR-09-01-006-035c	क्षत्रधर्मं पुरस्कृत्य जहि मद्रजनेश्वरम्
BR-09-01-006-036a	भीष्मद्रोणार्णवं तीर्त्वा कर्णपातालसम्भवम्
BR-09-01-006-036c	मा निमज्जस्व सगणः शल्यमासाद्य गोष्पदम्
BR-09-01-006-037a	यच्च ते तपसो वीर्यं यच्च क्षात्रं बलं तव
BR-09-01-006-037c	तद्दर्शय रणे सर्वं जहि चैनं महारथम्
BR-09-01-006-038a	एतावदुक्त्वा वचनं केशवः परवीरहा
BR-09-01-006-038c	जगाम शिबिरं सायं पूज्यमानोऽथ पाण्डवैः
BR-09-01-006-039a	केशवे तु तदा याते धर्मराजो युधिष्ठिरः
BR-09-01-006-039c	विसृज्य सर्वान्भ्रातॄंश्च पाञ्चालानथ सोमकान्
BR-09-01-006-039e	सुष्वाप रजनीं तां तु विशल्य इव कुञ्जरः
BR-09-01-006-040a	ते च सर्वे महेष्वासाः पाञ्चालाः पाण्डवास्तथा
BR-09-01-006-040c	कर्णस्य निधने हृष्टाः सुषुपुस्तां निशां तदा
BR-09-01-006-041a	गतज्वरं महेष्वासं तीर्णपारं महारथम्
BR-09-01-006-041c	बभूव पाण्डवेयानां सैन्यं प्रमुदितं निशि
BR-09-01-006-041e	सूतपुत्रस्य निधने जयं लब्ध्वा च मारिष
