001	वैशम्पायन उवाच
001a	कुरुक्षेत्रं ततो दृष्ट्वा दत्त्वा दायांश्च सात्वतः
001c	आश्रमं सुमहद्दिव्यमगमज्जनमेजय
002a	मधूकाम्रवनोपेतं प्लक्षन्यग्रोधसङ्कुलम्
002c	चिरिबिल्वयुतं पुण्यं पनसार्जुनसङ्कुलम्
003a	तं दृष्ट्वा यादवश्रेष्ठः प्रवरं पुण्यलक्षणम्
003c	पप्रच्छ तानृषीन्सर्वान्कस्याश्रमवरस्त्वयम्
004a	ते तु सर्वे महात्मानमूचू राजन्हलायुधम्
004c	शृणु विस्तरतो राम यस्यायं पूर्वमाश्रमः
005a	अत्र विष्णुः पुरा देवस्तप्तवांस्तप उत्तमम्
005c	अत्रास्य विधिवद्यज्ञाः सर्वे वृत्ताः सनातनाः
006a	अत्रैव ब्राह्मणी सिद्धा कौमारब्रह्मचारिणी
006c	योगयुक्ता दिवं याता तपःसिद्धा तपस्विनी
007a	बभूव श्रीमती राजञ्शाण्डिल्यस्य महात्मनः
007c	सुता धृतव्रता साध्वी नियता ब्रह्मचारिणी
008a	सा तु प्राप्य परं योगं गता स्वर्गमनुत्तमम्
008c	भुक्त्वाश्रमेऽश्वमेधस्य फलं फलवतां शुभा
008e	गता स्वर्गं महाभागा पूजिता नियतात्मभिः
009a	अभिगम्याश्रमं पुण्यं दृष्ट्वा च यदुपुङ्गवः
009c	ऋषींस्तानभिवाद्याथ पार्श्वे हिमवतोऽच्युतः
009e	स्कन्धावाराणि सर्वाणि निवर्त्यारुरुहेऽचलम्
010a	नातिदूरं ततो गत्वा नगं तालध्वजो बली
010c	पुण्यं तीर्थवरं दृष्ट्वा विस्मयं परमं गतः
011a	प्रभवं च सरस्वत्याः प्लक्षप्रस्रवणं बलः
011c	सम्प्राप्तः कारपचनं तीर्थप्रवरमुत्तमम्
012a	हलायुधस्तत्र चापि दत्त्वा दानं महाबलः
012c	आप्लुतः सलिले शीते तस्माच्चापि जगाम ह
012e	आश्रमं परमप्रीतो मित्रस्य वरुणस्य च
013a	इन्द्रोऽग्निरर्यमा चैव यत्र प्राक्प्रीतिमाप्नुवन्
013c	तं देशं कारपचनाद्यमुनायां जगाम ह
014a	स्नात्वा तत्रापि धर्मात्मा परां तुष्टिमवाप्य च
014c	ऋषिभिश्चैव सिद्धैश्च सहितो वै महाबलः
014e	उपविष्टः कथाः शुभ्राः शुश्राव यदुपुङ्गवः
015a	तथा तु तिष्ठतां तेषां नारदो भगवानृषिः
015c	आजगामाथ तं देशं यत्र रामो व्यवस्थितः
016a	जटामण्डलसंवीतः स्वर्णचीरी महातपाः
016c	हेमदण्डधरो राजन्कमण्डलुधरस्तथा
017a	कच्छपीं सुखशब्दां तां गृह्य वीणां मनोरमाम्
017c	नृत्ये गीते च कुशलो देवब्राह्मणपूजितः
018a	प्रकर्ता कलहानां च नित्यं च कलहप्रियः
018c	तं देशमगमद्यत्र श्रीमान्रामो व्यवस्थितः
019a	प्रत्युत्थाय तु ते सर्वे पूजयित्वा यतव्रतम्
019c	देवर्षिं पर्यपृच्छन्त यथावृत्तं कुरून्प्रति
020a	ततोऽस्याकथयद्राजन्नारदः सर्वधर्मवित्
020c	सर्वमेव यथावृत्तमतीतं कुरुसङ्क्षयम्
021a	ततोऽब्रवीद्रौहिणेयो नारदं दीनया गिरा
021c	किमवस्थं तु तत्क्षत्रं ये च तत्राभवन्नृपाः
022a	श्रुतमेतन्मया पूर्वं सर्वमेव तपोधन
022c	विस्तरश्रवणे जातं कौतूहलमतीव मे
023	नारद उवाच
023a	पूर्वमेव हतो भीष्मो द्रोणः सिन्धुपतिस्तथा
023c	हतो वैकर्तनः कर्णः पुत्राश्चास्य महारथाः
024a	भूरिश्रवा रौहिणेय मद्रराजश्च वीर्यवान्
024c	एते चान्ये च बहवस्तत्र तत्र महाबलाः
025a	प्रियान्प्राणान्परित्यज्य प्रियार्थं कौरवस्य वै
025c	राजानो राजपुत्राश्च समरेष्वनिवर्तिनः
026a	अहतांस्तु महाबाहो शृणु मे तत्र माधव
026c	धार्तराष्ट्रबले शेषाः कृपो भोजश्च वीर्यवान्
026e	अश्वत्थामा च विक्रान्तो भग्नसैन्या दिशो गताः
027a	दुर्योधनो हते सैन्ये प्रद्रुतेषु कृपादिषु
027c	ह्रदं द्वैपायनं नाम विवेश भृशदुःखितः
028a	शयानं धार्तराष्ट्रं तु स्तम्भिते सलिले तदा
028c	पाण्डवाः सह कृष्णेन वाग्भिरुग्राभिरार्दयन्
029a	स तुद्यमानो बलवान्वाग्भी राम समन्ततः
029c	उत्थितः प्राग्घ्रदाद्वीरः प्रगृह्य महतीं गदाम्
030a	स चाप्युपगतो युद्धं भीमेन सह साम्प्रतम्
030c	भविष्यति च तत्सद्यस्तयो राम सुदारुणम्
031a	यदि कौतूहलं तेऽस्ति व्रज माधव मा चिरम्
031c	पश्य युद्धं महाघोरं शिष्ययोर्यदि मन्यसे
032	वैशम्पायन उवाच
032a	नारदस्य वचः श्रुत्वा तानभ्यर्च्य द्विजर्षभान्
032c	सर्वान्विसर्जयामास ये तेनाभ्यागताः सह
032e	गम्यतां द्वारकां चेति सोऽन्वशादनुयायिनः
033a	सोऽवतीर्याचलश्रेष्ठात्प्लक्षप्रस्रवणाच्छुभात्
033c	ततः प्रीतमना रामः श्रुत्वा तीर्थफलं महत्
033e	विप्राणां सन्निधौ श्लोकमगायदिदमच्युतः
034a	सरस्वतीवाससमा कुतो रतिः सरस्वतीवाससमाः कुतो गुणाः
034c	सरस्वतीं प्राप्य दिवं गता जनाः सदा स्मरिष्यन्ति नदीं सरस्वतीम्
035a	सरस्वती सर्वनदीषु पुण्या सरस्वती लोकसुखावहा सदा
035c	सरस्वतीं प्राप्य जनाः सुदुष्कृताः सदा न शोचन्ति परत्र चेह च
036a	ततो मुहुर्मुहुः प्रीत्या प्रेक्षमाणः सरस्वतीम्
036c	हयैर्युक्तं रथं शुभ्रमातिष्ठत परन्तपः
037a	स शीघ्रगामिना तेन रथेन यदुपुङ्गवः
037c	दिदृक्षुरभिसन्प्राप्तः शिष्ययुद्धमुपस्थितम्
