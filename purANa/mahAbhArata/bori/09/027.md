BR-09-02-027-001	सञ्जय उवाच
BR-09-02-027-001a	तस्मिन्प्रवृत्ते सङ्ग्रामे नरवाजिगजक्षये
BR-09-02-027-001c	शकुनिः सौबलो राजन्सहदेवं समभ्ययात्
BR-09-02-027-002a	ततोऽस्यापततस्तूर्णं सहदेवः प्रतापवान्
BR-09-02-027-002c	शरौघान्प्रेषयामास पतङ्गानिव शीघ्रगान्
BR-09-02-027-002e	उलूकश्च रणे भीमं विव्याध दशभिः शरैः
BR-09-02-027-003a	शकुनिस्तु महाराज भीमं विद्ध्वा त्रिभिः शरैः
BR-09-02-027-003c	सायकानां नवत्या वै सहदेवमवाकिरत्
BR-09-02-027-004a	ते शूराः समरे राजन्समासाद्य परस्परम्
BR-09-02-027-004c	विव्यधुर्निशितैर्बाणैः कङ्कबर्हिणवाजितैः
BR-09-02-027-004e	स्वर्णपुङ्खैः शिलाधौतैरा कर्णात्प्रहितैः शरैः
BR-09-02-027-005a	तेषां चापभुजोत्सृष्टा शरवृष्टिर्विशां पते
BR-09-02-027-005c	आच्छादयद्दिशः सर्वा धाराभिरिव तोयदः
BR-09-02-027-006a	ततः क्रुद्धो रणे भीमः सहदेवश्च भारत
BR-09-02-027-006c	चेरतुः कदनं सङ्ख्ये कुर्वन्तौ सुमहाबलौ
BR-09-02-027-007a	ताभ्यां शरशतैश्छन्नं तद्बलं तव भारत
BR-09-02-027-007c	अन्धकारमिवाकाशमभवत्तत्र तत्र ह
BR-09-02-027-008a	अश्वैर्विपरिधावद्भिः शरच्छन्नैर्विशां पते
BR-09-02-027-008c	तत्र तत्र कृतो मार्गो विकर्षद्भिर्हतान्बहून्
BR-09-02-027-009a	निहतानां हयानां च सहैव हययोधिभिः
BR-09-02-027-009c	वर्मभिर्विनिकृत्तैश्च प्रासैश्छिन्नैश्च मारिष
BR-09-02-027-009e	सञ्छन्ना पृथिवी जज्ञे कुसुमैः शबला इव
BR-09-02-027-010a	योधास्तत्र महाराज समासाद्य परस्परम्
BR-09-02-027-010c	व्यचरन्त रणे क्रुद्धा विनिघ्नन्तः परस्परम्
BR-09-02-027-011a	उद्वृत्तनयनै रोषात्सन्दष्टौष्ठपुटैर्मुखैः
BR-09-02-027-011c	सकुण्डलैर्मही छन्ना पद्मकिञ्जल्कसन्निभैः
BR-09-02-027-012a	भुजैश्छिन्नैर्महाराज नागराजकरोपमैः
BR-09-02-027-012c	साङ्गदैः सतनुत्रैश्च सासिप्रासपरश्वधैः
BR-09-02-027-013a	कबन्धैरुत्थितैश्छिन्नैर्नृत्यद्भिश्चापरैर्युधि
BR-09-02-027-013c	क्रव्यादगणसङ्कीर्णा घोराभूत्पृथिवी विभो
BR-09-02-027-014a	अल्पावशिष्टे सैन्ये तु कौरवेयान्महाहवे
BR-09-02-027-014c	प्रहृष्टाः पाण्डवा भूत्वा निन्यिरे यमसादनम्
BR-09-02-027-015a	एतस्मिन्नन्तरे शूरः सौबलेयः प्रतापवान्
BR-09-02-027-015c	प्रासेन सहदेवस्य शिरसि प्राहरद्भृशम्
BR-09-02-027-015e	स विह्वलो महाराज रथोपस्थ उपाविशत्
BR-09-02-027-016a	सहदेवं तथा दृष्ट्वा भीमसेनः प्रतापवान्
BR-09-02-027-016c	सर्वसैन्यानि सङ्क्रुद्धो वारयामास भारत
BR-09-02-027-017a	निर्बिभेद च नाराचैः शतशोऽथ सहस्रशः
BR-09-02-027-017c	विनिर्भिद्याकरोच्चैव सिंहनादमरिन्दम
BR-09-02-027-018a	तेन शब्देन वित्रस्ताः सर्वे सहयवारणाः
BR-09-02-027-018c	प्राद्रवन्सहसा भीताः शकुनेश्च पदानुगाः
BR-09-02-027-019a	प्रभग्नानथ तान्दृष्ट्वा राजा दुर्योधनोऽब्रवीत्
BR-09-02-027-019c	निवर्तध्वमधर्मज्ञा युध्यध्वं किं सृतेन वः
BR-09-02-027-020a	इह कीर्तिं समाधाय प्रेत्य लोकान्समश्नुते
BR-09-02-027-020c	प्राणाञ्जहाति यो वीरो युधि पृष्ठमदर्शयन्
BR-09-02-027-021a	एवमुक्तास्तु ते राज्ञा सौबलस्य पदानुगाः
BR-09-02-027-021c	पाण्डवानभ्यवर्तन्त मृत्युं कृत्वा निवर्तनम्
BR-09-02-027-022a	द्रवद्भिस्तत्र राजेन्द्र कृतः शब्दोऽतिदारुणः
BR-09-02-027-022c	क्षुब्धसागरसङ्काशः क्षुभितः सर्वतोऽभवत्
BR-09-02-027-023a	तांस्तदापततो दृष्ट्वा सौबलस्य पदानुगान्
BR-09-02-027-023c	प्रत्युद्ययुर्महाराज पाण्डवा विजये वृताः
BR-09-02-027-024a	प्रत्याश्वस्य च दुर्धर्षः सहदेवो विशां पते
BR-09-02-027-024c	शकुनिं दशभिर्विद्ध्वा हयांश्चास्य त्रिभिः शरैः
BR-09-02-027-024e	धनुश्चिच्छेद च शरैः सौबलस्य हसन्निव
BR-09-02-027-025a	अथान्यद्धनुरादाय शकुनिर्युद्धदुर्मदः
BR-09-02-027-025c	विव्याध नकुलं षष्ट्या भीमसेनं च सप्तभिः
BR-09-02-027-026a	उलूकोऽपि महाराज भीमं विव्याध सप्तभिः
BR-09-02-027-026c	सहदेवं च सप्तत्या परीप्सन्पितरं रणे
BR-09-02-027-027a	तं भीमसेनः समरे विव्याध निशितैः शरैः
BR-09-02-027-027c	शकुनिं च चतुःषष्ट्या पार्श्वस्थांश्च त्रिभिस्त्रिभिः
BR-09-02-027-028a	ते हन्यमाना भीमेन नाराचैस्तैलपायितैः
BR-09-02-027-028c	सहदेवं रणे क्रुद्धाश्छादयञ्शरवृष्टिभिः
BR-09-02-027-028e	पर्वतं वारिधाराभिः सविद्युत इवाम्बुदाः
BR-09-02-027-029a	ततोऽस्यापततः शूरः सहदेवः प्रतापवान्
BR-09-02-027-029c	उलूकस्य महाराज भल्लेनापाहरच्छिरः
BR-09-02-027-030a	स जगाम रथाद्भूमिं सहदेवेन पातितः
BR-09-02-027-030c	रुधिराप्लुतसर्वाङ्गो नन्दयन्पाण्डवान्युधि
BR-09-02-027-031a	पुत्रं तु निहतं दृष्ट्वा शकुनिस्तत्र भारत
BR-09-02-027-031c	साश्रुकण्ठो विनिःश्वस्य क्षत्तुर्वाक्यमनुस्मरन्
BR-09-02-027-032a	चिन्तयित्वा मुहूर्तं स बाष्पपूर्णेक्षणः श्वसन्
BR-09-02-027-032c	सहदेवं समासाद्य त्रिभिर्विव्याध सायकैः
BR-09-02-027-033a	तानपास्य शरान्मुक्ताञ्शरसङ्घैः प्रतापवान्
BR-09-02-027-033c	सहदेवो महाराज धनुश्चिच्छेद संयुगे
BR-09-02-027-034a	छिन्ने धनुषि राजेन्द्र शकुनिः सौबलस्तदा
BR-09-02-027-034c	प्रगृह्य विपुलं खड्गं सहदेवाय प्राहिणोत्
BR-09-02-027-035a	तमापतन्तं सहसा घोररूपं विशां पते
BR-09-02-027-035c	द्विधा चिच्छेद समरे सौबलस्य हसन्निव
BR-09-02-027-036a	असिं दृष्ट्वा द्विधा छिन्नं प्रगृह्य महतीं गदाम्
BR-09-02-027-036c	प्राहिणोत्सहदेवाय सा मोघा न्यपतद्भुवि
BR-09-02-027-037a	ततः शक्तिं महाघोरां कालरात्रिमिवोद्यताम्
BR-09-02-027-037c	प्रेषयामास सङ्क्रुद्धः पाण्डवं प्रति सौबलः
BR-09-02-027-038a	तामापतन्तीं सहसा शरैः काञ्चनभूषणैः
BR-09-02-027-038c	त्रिधा चिच्छेद समरे सहदेवो हसन्निव
BR-09-02-027-039a	सा पपात त्रिधा छिन्ना भूमौ कनकभूषणा
BR-09-02-027-039c	शीर्यमाणा यथा दीप्ता गगनाद्वै शतह्रदा
BR-09-02-027-040a	शक्तिं विनिहतां दृष्ट्वा सौबलं च भयार्दितम्
BR-09-02-027-040c	दुद्रुवुस्तावकाः सर्वे भये जाते ससौबलाः
BR-09-02-027-041a	अथोत्क्रुष्टं महद्ध्यासीत्पाण्डवैर्जितकाशिभिः
BR-09-02-027-041c	धार्तराष्ट्रास्ततः सर्वे प्रायशो विमुखाभवन्
BR-09-02-027-042a	तान्वै विमनसो दृष्ट्वा माद्रीपुत्रः प्रतापवान्
BR-09-02-027-042c	शरैरनेकसाहस्रैर्वारयामास संयुगे
BR-09-02-027-043a	ततो गान्धारकैर्गुप्तं पृष्ठैरश्वैर्जये धृतम्
BR-09-02-027-043c	आससाद रणे यान्तं सहदेवोऽथ सौबलम्
BR-09-02-027-044a	स्वमंशमवशिष्टं स संस्मृत्य शकुनिं नृप
BR-09-02-027-044c	रथेन काञ्चनाङ्गेन सहदेवः समभ्ययात्
BR-09-02-027-044e	अधिज्यं बलवत्कृत्वा व्याक्षिपन्सुमहद्धनुः
BR-09-02-027-045a	स सौबलमभिद्रुत्य गृध्रपत्रैः शिलाशितैः
BR-09-02-027-045c	भृशमभ्यहनत्क्रुद्धस्तोत्त्रैरिव महाद्विपम्
BR-09-02-027-046a	उवाच चैनं मेधावी निगृह्य स्मारयन्निव
BR-09-02-027-046c	क्षत्रधर्मे स्थितो भूत्वा युध्यस्व पुरुषो भव
BR-09-02-027-047a	यत्तदा हृष्यसे मूढ ग्लहन्नक्षैः सभातले
BR-09-02-027-047c	फलमद्य प्रपद्यस्व कर्मणस्तस्य दुर्मते
BR-09-02-027-048a	निहतास्ते दुरात्मानो येऽस्मानवहसन्पुरा
BR-09-02-027-048c	दुर्योधनः कुलाङ्गारः शिष्टस्त्वं तस्य मातुलः
BR-09-02-027-049a	अद्य ते विहनिष्यामि क्षुरेणोन्मथितं शिरः
BR-09-02-027-049c	वृक्षात्फलमिवोद्धृत्य लगुडेन प्रमाथिना
BR-09-02-027-050a	एवमुक्त्वा महाराज सहदेवो महाबलः
BR-09-02-027-050c	सङ्क्रुद्धो नरशार्दूलो वेगेनाभिजगाम ह
BR-09-02-027-051a	अभिगम्य तु दुर्धर्षः सहदेवो युधां पतिः
BR-09-02-027-051c	विकृष्य बलवच्चापं क्रोधेन प्रहसन्निव
BR-09-02-027-052a	शकुनिं दशभिर्विद्ध्वा चतुर्भिश्चास्य वाजिनः
BR-09-02-027-052c	छत्रं ध्वजं धनुश्चास्य छित्त्वा सिंह इवानदत्
BR-09-02-027-053a	छिन्नध्वजधनुश्छत्रः सहदेवेन सौबलः
BR-09-02-027-053c	ततो विद्धश्च बहुभिः सर्वमर्मसु सायकैः
BR-09-02-027-054a	ततो भूयो महाराज सहदेवः प्रतापवान्
BR-09-02-027-054c	शकुनेः प्रेषयामास शरवृष्टिं दुरासदाम्
BR-09-02-027-055a	ततस्तु क्रुद्धः सुबलस्य पुत्रो माद्रीसुतं सहदेवं विमर्दे
BR-09-02-027-055c	प्रासेन जाम्बूनदभूषणेन जिघांसुरेकोऽभिपपात शीघ्रम्
BR-09-02-027-056a	माद्रीसुतस्तस्य समुद्यतं तं प्रासं सुवृत्तौ च भुजौ रणाग्रे
BR-09-02-027-056c	भल्लैस्त्रिभिर्युगपत्सञ्चकर्त ननाद चोच्चैस्तरसाजिमध्ये
BR-09-02-027-057a	तस्याशुकारी सुसमाहितेन सुवर्णपुङ्खेन दृढायसेन
BR-09-02-027-057c	भल्लेन सर्वावरणातिगेन शिरः शरीरात्प्रममाथ भूयः
BR-09-02-027-058a	शरेण कार्तस्वरभूषितेन दिवाकराभेन सुसंशितेन
BR-09-02-027-058c	हृतोत्तमाङ्गो युधि पाण्डवेन पपात भूमौ सुबलस्य पुत्रः
BR-09-02-027-059a	स तच्छिरो वेगवता शरेण सुवर्णपुङ्खेन शिलाशितेन
BR-09-02-027-059c	प्रावेरयत्कुपितः पाण्डुपुत्रो यत्तत्कुरूणामनयस्य मूलम्
BR-09-02-027-060a	हृतोत्तमाङ्गं शकुनिं समीक्ष्य भूमौ शयानं रुधिरार्द्रगात्रम्
BR-09-02-027-060c	योधास्त्वदीया भयनष्टसत्त्वा दिशः प्रजग्मुः प्रगृहीतशस्त्राः
BR-09-02-027-061a	विप्रद्रुताः शुष्कमुखा विसंज्ञा गाण्डीवघोषेण समाहताश्च
BR-09-02-027-061c	भयार्दिता भग्नरथाश्वनागाः पदातयश्चैव सधार्तराष्ट्राः
BR-09-02-027-062a	ततो रथाच्छकुनिं पातयित्वा मुदान्विता भारत पाण्डवेयाः
BR-09-02-027-062c	शङ्खान्प्रदध्मुः समरे प्रहृष्टाः सकेशवाः सैनिकान्हर्षयन्तः
BR-09-02-027-063a	तं चापि सर्वे प्रतिपूजयन्तो हृष्टा ब्रुवाणाः सहदेवमाजौ
BR-09-02-027-063c	दिष्ट्या हतो नैकृतिको दुरात्मा सहात्मजो वीर रणे त्वयेति
