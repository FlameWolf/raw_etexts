001	सञ्जय उवाच
001a	तस्मिन्प्रवृत्ते सङ्ग्रामे नरवाजिगजक्षये
001c	शकुनिः सौबलो राजन्सहदेवं समभ्ययात्
002a	ततोऽस्यापततस्तूर्णं सहदेवः प्रतापवान्
002c	शरौघान्प्रेषयामास पतङ्गानिव शीघ्रगान्
002e	उलूकश्च रणे भीमं विव्याध दशभिः शरैः
003a	शकुनिस्तु महाराज भीमं विद्ध्वा त्रिभिः शरैः
003c	सायकानां नवत्या वै सहदेवमवाकिरत्
004a	ते शूराः समरे राजन्समासाद्य परस्परम्
004c	विव्यधुर्निशितैर्बाणैः कङ्कबर्हिणवाजितैः
004e	स्वर्णपुङ्खैः शिलाधौतैरा कर्णात्प्रहितैः शरैः
005a	तेषां चापभुजोत्सृष्टा शरवृष्टिर्विशां पते
005c	आच्छादयद्दिशः सर्वा धाराभिरिव तोयदः
006a	ततः क्रुद्धो रणे भीमः सहदेवश्च भारत
006c	चेरतुः कदनं सङ्ख्ये कुर्वन्तौ सुमहाबलौ
007a	ताभ्यां शरशतैश्छन्नं तद्बलं तव भारत
007c	अन्धकारमिवाकाशमभवत्तत्र तत्र ह
008a	अश्वैर्विपरिधावद्भिः शरच्छन्नैर्विशां पते
008c	तत्र तत्र कृतो मार्गो विकर्षद्भिर्हतान्बहून्
009a	निहतानां हयानां च सहैव हययोधिभिः
009c	वर्मभिर्विनिकृत्तैश्च प्रासैश्छिन्नैश्च मारिष
009e	सञ्छन्ना पृथिवी जज्ञे कुसुमैः शबला इव
010a	योधास्तत्र महाराज समासाद्य परस्परम्
010c	व्यचरन्त रणे क्रुद्धा विनिघ्नन्तः परस्परम्
011a	उद्वृत्तनयनै रोषात्सन्दष्टौष्ठपुटैर्मुखैः
011c	सकुण्डलैर्मही छन्ना पद्मकिञ्जल्कसन्निभैः
012a	भुजैश्छिन्नैर्महाराज नागराजकरोपमैः
012c	साङ्गदैः सतनुत्रैश्च सासिप्रासपरश्वधैः
013a	कबन्धैरुत्थितैश्छिन्नैर्नृत्यद्भिश्चापरैर्युधि
013c	क्रव्यादगणसङ्कीर्णा घोराभूत्पृथिवी विभो
014a	अल्पावशिष्टे सैन्ये तु कौरवेयान्महाहवे
014c	प्रहृष्टाः पाण्डवा भूत्वा निन्यिरे यमसादनम्
015a	एतस्मिन्नन्तरे शूरः सौबलेयः प्रतापवान्
015c	प्रासेन सहदेवस्य शिरसि प्राहरद्भृशम्
015e	स विह्वलो महाराज रथोपस्थ उपाविशत्
016a	सहदेवं तथा दृष्ट्वा भीमसेनः प्रतापवान्
016c	सर्वसैन्यानि सङ्क्रुद्धो वारयामास भारत
017a	निर्बिभेद च नाराचैः शतशोऽथ सहस्रशः
017c	विनिर्भिद्याकरोच्चैव सिंहनादमरिन्दम
018a	तेन शब्देन वित्रस्ताः सर्वे सहयवारणाः
018c	प्राद्रवन्सहसा भीताः शकुनेश्च पदानुगाः
019a	प्रभग्नानथ तान्दृष्ट्वा राजा दुर्योधनोऽब्रवीत्
019c	निवर्तध्वमधर्मज्ञा युध्यध्वं किं सृतेन वः
020a	इह कीर्तिं समाधाय प्रेत्य लोकान्समश्नुते
020c	प्राणाञ्जहाति यो वीरो युधि पृष्ठमदर्शयन्
021a	एवमुक्तास्तु ते राज्ञा सौबलस्य पदानुगाः
021c	पाण्डवानभ्यवर्तन्त मृत्युं कृत्वा निवर्तनम्
022a	द्रवद्भिस्तत्र राजेन्द्र कृतः शब्दोऽतिदारुणः
022c	क्षुब्धसागरसङ्काशः क्षुभितः सर्वतोऽभवत्
023a	तांस्तदापततो दृष्ट्वा सौबलस्य पदानुगान्
023c	प्रत्युद्ययुर्महाराज पाण्डवा विजये वृताः
024a	प्रत्याश्वस्य च दुर्धर्षः सहदेवो विशां पते
024c	शकुनिं दशभिर्विद्ध्वा हयांश्चास्य त्रिभिः शरैः
024e	धनुश्चिच्छेद च शरैः सौबलस्य हसन्निव
025a	अथान्यद्धनुरादाय शकुनिर्युद्धदुर्मदः
025c	विव्याध नकुलं षष्ट्या भीमसेनं च सप्तभिः
026a	उलूकोऽपि महाराज भीमं विव्याध सप्तभिः
026c	सहदेवं च सप्तत्या परीप्सन्पितरं रणे
027a	तं भीमसेनः समरे विव्याध निशितैः शरैः
027c	शकुनिं च चतुःषष्ट्या पार्श्वस्थांश्च त्रिभिस्त्रिभिः
028a	ते हन्यमाना भीमेन नाराचैस्तैलपायितैः
028c	सहदेवं रणे क्रुद्धाश्छादयञ्शरवृष्टिभिः
028e	पर्वतं वारिधाराभिः सविद्युत इवाम्बुदाः
029a	ततोऽस्यापततः शूरः सहदेवः प्रतापवान्
029c	उलूकस्य महाराज भल्लेनापाहरच्छिरः
030a	स जगाम रथाद्भूमिं सहदेवेन पातितः
030c	रुधिराप्लुतसर्वाङ्गो नन्दयन्पाण्डवान्युधि
031a	पुत्रं तु निहतं दृष्ट्वा शकुनिस्तत्र भारत
031c	साश्रुकण्ठो विनिःश्वस्य क्षत्तुर्वाक्यमनुस्मरन्
032a	चिन्तयित्वा मुहूर्तं स बाष्पपूर्णेक्षणः श्वसन्
032c	सहदेवं समासाद्य त्रिभिर्विव्याध सायकैः
033a	तानपास्य शरान्मुक्ताञ्शरसङ्घैः प्रतापवान्
033c	सहदेवो महाराज धनुश्चिच्छेद संयुगे
034a	छिन्ने धनुषि राजेन्द्र शकुनिः सौबलस्तदा
034c	प्रगृह्य विपुलं खड्गं सहदेवाय प्राहिणोत्
035a	तमापतन्तं सहसा घोररूपं विशां पते
035c	द्विधा चिच्छेद समरे सौबलस्य हसन्निव
036a	असिं दृष्ट्वा द्विधा छिन्नं प्रगृह्य महतीं गदाम्
036c	प्राहिणोत्सहदेवाय सा मोघा न्यपतद्भुवि
037a	ततः शक्तिं महाघोरां कालरात्रिमिवोद्यताम्
037c	प्रेषयामास सङ्क्रुद्धः पाण्डवं प्रति सौबलः
038a	तामापतन्तीं सहसा शरैः काञ्चनभूषणैः
038c	त्रिधा चिच्छेद समरे सहदेवो हसन्निव
039a	सा पपात त्रिधा छिन्ना भूमौ कनकभूषणा
039c	शीर्यमाणा यथा दीप्ता गगनाद्वै शतह्रदा
040a	शक्तिं विनिहतां दृष्ट्वा सौबलं च भयार्दितम्
040c	दुद्रुवुस्तावकाः सर्वे भये जाते ससौबलाः
041a	अथोत्क्रुष्टं महद्ध्यासीत्पाण्डवैर्जितकाशिभिः
041c	धार्तराष्ट्रास्ततः सर्वे प्रायशो विमुखाभवन्
042a	तान्वै विमनसो दृष्ट्वा माद्रीपुत्रः प्रतापवान्
042c	शरैरनेकसाहस्रैर्वारयामास संयुगे
043a	ततो गान्धारकैर्गुप्तं पृष्ठैरश्वैर्जये धृतम्
043c	आससाद रणे यान्तं सहदेवोऽथ सौबलम्
044a	स्वमंशमवशिष्टं स संस्मृत्य शकुनिं नृप
044c	रथेन काञ्चनाङ्गेन सहदेवः समभ्ययात्
044e	अधिज्यं बलवत्कृत्वा व्याक्षिपन्सुमहद्धनुः
045a	स सौबलमभिद्रुत्य गृध्रपत्रैः शिलाशितैः
045c	भृशमभ्यहनत्क्रुद्धस्तोत्त्रैरिव महाद्विपम्
046a	उवाच चैनं मेधावी निगृह्य स्मारयन्निव
046c	क्षत्रधर्मे स्थितो भूत्वा युध्यस्व पुरुषो भव
047a	यत्तदा हृष्यसे मूढ ग्लहन्नक्षैः सभातले
047c	फलमद्य प्रपद्यस्व कर्मणस्तस्य दुर्मते
048a	निहतास्ते दुरात्मानो येऽस्मानवहसन्पुरा
048c	दुर्योधनः कुलाङ्गारः शिष्टस्त्वं तस्य मातुलः
049a	अद्य ते विहनिष्यामि क्षुरेणोन्मथितं शिरः
049c	वृक्षात्फलमिवोद्धृत्य लगुडेन प्रमाथिना
050a	एवमुक्त्वा महाराज सहदेवो महाबलः
050c	सङ्क्रुद्धो नरशार्दूलो वेगेनाभिजगाम ह
051a	अभिगम्य तु दुर्धर्षः सहदेवो युधां पतिः
051c	विकृष्य बलवच्चापं क्रोधेन प्रहसन्निव
052a	शकुनिं दशभिर्विद्ध्वा चतुर्भिश्चास्य वाजिनः
052c	छत्रं ध्वजं धनुश्चास्य छित्त्वा सिंह इवानदत्
053a	छिन्नध्वजधनुश्छत्रः सहदेवेन सौबलः
053c	ततो विद्धश्च बहुभिः सर्वमर्मसु सायकैः
054a	ततो भूयो महाराज सहदेवः प्रतापवान्
054c	शकुनेः प्रेषयामास शरवृष्टिं दुरासदाम्
055a	ततस्तु क्रुद्धः सुबलस्य पुत्रो माद्रीसुतं सहदेवं विमर्दे
055c	प्रासेन जाम्बूनदभूषणेन जिघांसुरेकोऽभिपपात शीघ्रम्
056a	माद्रीसुतस्तस्य समुद्यतं तं प्रासं सुवृत्तौ च भुजौ रणाग्रे
056c	भल्लैस्त्रिभिर्युगपत्सञ्चकर्त ननाद चोच्चैस्तरसाजिमध्ये
057a	तस्याशुकारी सुसमाहितेन सुवर्णपुङ्खेन दृढायसेन
057c	भल्लेन सर्वावरणातिगेन शिरः शरीरात्प्रममाथ भूयः
058a	शरेण कार्तस्वरभूषितेन दिवाकराभेन सुसंशितेन
058c	हृतोत्तमाङ्गो युधि पाण्डवेन पपात भूमौ सुबलस्य पुत्रः
059a	स तच्छिरो वेगवता शरेण सुवर्णपुङ्खेन शिलाशितेन
059c	प्रावेरयत्कुपितः पाण्डुपुत्रो यत्तत्कुरूणामनयस्य मूलम्
060a	हृतोत्तमाङ्गं शकुनिं समीक्ष्य भूमौ शयानं रुधिरार्द्रगात्रम्
060c	योधास्त्वदीया भयनष्टसत्त्वा दिशः प्रजग्मुः प्रगृहीतशस्त्राः
061a	विप्रद्रुताः शुष्कमुखा विसंज्ञा गाण्डीवघोषेण समाहताश्च
061c	भयार्दिता भग्नरथाश्वनागाः पदातयश्चैव सधार्तराष्ट्राः
062a	ततो रथाच्छकुनिं पातयित्वा मुदान्विता भारत पाण्डवेयाः
062c	शङ्खान्प्रदध्मुः समरे प्रहृष्टाः सकेशवाः सैनिकान्हर्षयन्तः
063a	तं चापि सर्वे प्रतिपूजयन्तो हृष्टा ब्रुवाणाः सहदेवमाजौ
063c	दिष्ट्या हतो नैकृतिको दुरात्मा सहात्मजो वीर रणे त्वयेति
