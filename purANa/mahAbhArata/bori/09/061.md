001	सञ्जय उवाच
001a	ततस्ते प्रययुः सर्वे निवासाय महीक्षितः
001c	शङ्खान्प्रध्मापयन्तो वै हृष्टाः परिघबाहवः
002a	पाण्डवान्गच्छतश्चापि शिबिरं नो विशां पते
002c	महेष्वासोऽन्वगात्पश्चाद्युयुत्सुः सात्यकिस्तथा
003a	धृष्टद्युम्नः शिखण्डी च द्रौपदेयाश्च सर्वशः
003c	सर्वे चान्ये महेष्वासा ययुः स्वशिबिराण्युत
004a	ततस्ते प्राविशन्पार्था हतत्विट्कं हतेश्वरम्
004c	दुर्योधनस्य शिबिरं रङ्गवद्विसृते जने
005a	गतोत्सवं पुरमिव हृतनागमिव ह्रदम्
005c	स्त्रीवर्षवरभूयिष्ठं वृद्धामात्यैरधिष्ठितम्
006a	तत्रैतान्पर्युपातिष्ठन्दुर्योधनपुरःसराः
006c	कृताञ्जलिपुटा राजन्काषायमलिनाम्बराः
007a	शिबिरं समनुप्राप्य कुरुराजस्य पाण्डवाः
007c	अवतेरुर्महाराज रथेभ्यो रथसत्तमाः
008a	ततो गाण्डीवधन्वानमभ्यभाषत केशवः
008c	स्थितः प्रियहिते नित्यमतीव भरतर्षभ
009a	अवरोपय गाण्डीवमक्षय्यौ च महेषुधी
009c	अथाहमवरोक्ष्यामि पश्चाद्भरतसत्तम
010a	स्वयं चैवावरोह त्वमेतच्छ्रेयस्तवानघ
010c	तच्चाकरोत्तथा वीरः पाण्डुपुत्रो धनञ्जयः
011a	अथ पश्चात्ततः कृष्णो रश्मीनुत्सृज्य वाजिनाम्
011c	अवारोहत मेधावी रथाद्गाण्डीवधन्वनः
012a	अथावतीर्णे भूतानामीश्वरे सुमहात्मनि
012c	कपिरन्तर्दधे दिव्यो ध्वजो गाण्डीवधन्वनः
013a	स दग्धो द्रोणकर्णाभ्यां दिव्यैरस्त्रैर्महारथः
013c	अथ दीप्तोऽग्निना ह्याशु प्रजज्वाल महीपते
014a	सोपासङ्गः सरश्मिश्च साश्वः सयुगबन्धुरः
014c	भस्मीभूतोऽपतद्भूमौ रथो गाण्डीवधन्वनः
015a	तं तथा भस्मभूतं तु दृष्ट्वा पाण्डुसुताः प्रभो
015c	अभवन्विस्मिता राजन्नर्जुनश्चेदमब्रवीत्
016a	कृताञ्जलिः सप्रणयं प्रणिपत्याभिवाद्य च
016c	गोविन्द कस्माद्भगवन्रथो दग्धोऽयमग्निना
017a	किमेतन्महदाश्चर्यमभवद्यदुनन्दन
017c	तन्मे ब्रूहि महाबाहो श्रोतव्यं यदि मन्यसे
018	वासुदेव उवाच
018a	अस्त्रैर्बहुविधैर्दग्धः पूर्वमेवायमर्जुन
018c	मदधिष्ठितत्वात्समरे न विशीर्णः परंतप
019a	इदानीं तु विशीर्णोऽयं दग्धो ब्रह्मास्त्रतेजसा
019c	मया विमुक्तः कौन्तेय त्वय्यद्य कृतकर्मणि
020	सञ्जय उवाच
020a	ईषदुत्स्मयमानश्च भगवान्केशवोऽरिहा
020c	परिष्वज्य च राजानं युधिष्ठिरमभाषत
021a	दिष्ट्या जयसि कौन्तेय दिष्ट्या ते शत्रवो जिताः
021c	दिष्ट्या गाण्डीवधन्वा च भीमसेनश्च पाण्डवः
022a	त्वं चापि कुशली राजन्माद्रीपुत्रौ च पाण्डवौ
022c	मुक्ता वीरक्षयादस्मात्सङ्ग्रामान्निहतद्विषः
022e	क्षिप्रमुत्तरकालानि कुरु कार्याणि भारत
023a	उपयातमुपप्लव्यं सह गाण्डीवधन्वना
023c	आनीय मधुपर्कं मां यत्पुरा त्वमवोचथाः
024a	एष भ्राता सखा चैव तव कृष्ण धनञ्जयः
024c	रक्षितव्यो महाबाहो सर्वास्वापत्स्विति प्रभो
024e	तव चैवं ब्रुवाणस्य तथेत्येवाहमब्रुवम्
025a	स सव्यसाची गुप्तस्ते विजयी च नरेश्वर
025c	भ्रातृभिः सह राजेन्द्र शूरः सत्यपराक्रमः
025e	मुक्तो वीरक्षयादस्मात्सङ्ग्रामाद्रोमहर्षणात्
026a	एवमुक्तस्तु कृष्णेन धर्मराजो युधिष्ठिरः
026c	हृष्टरोमा महाराज प्रत्युवाच जनार्दनम्
027a	प्रमुक्तं द्रोणकर्णाभ्यां ब्रह्मास्त्रमरिमर्दन
027c	कस्त्वदन्यः सहेत्साक्षादपि वज्री पुरन्दरः
028a	भवतस्तु प्रसादेन सङ्ग्रामे बहवो जिताः
028c	महारणगतः पार्थो यच्च नासीत्पराङ्मुखः
029a	तथैव च महाबाहो पर्यायैर्बहुभिर्मया
029c	कर्मणामनुसन्तानं तेजसश्च गतिः शुभा
030a	उपप्लव्ये महर्षिर्मे कृष्णद्वैपायनोऽब्रवीत्
030c	यतो धर्मस्ततः कृष्णो यतः कृष्णस्ततो जयः
031a	इत्येवमुक्ते ते वीराः शिबिरं तव भारत
031c	प्रविश्य प्रत्यपद्यन्त कोशरत्नर्द्धिसञ्चयान्
032a	रजतं जातरूपं च मणीनथ च मौक्तिकान्
032c	भूषणान्यथ मुख्यानि कम्बलान्यजिनानि च
032e	दासीदासमसङ्ख्येयं राज्योपकरणानि च
033a	ते प्राप्य धनमक्षय्यं त्वदीयं भरतर्षभ
033c	उदक्रोशन्महेष्वासा नरेन्द्र विजितारयः
034a	ते तु वीराः समाश्वस्य वाहनान्यवमुच्य च
034c	अतिष्ठन्त मुहुः सर्वे पाण्डवाः सात्यकिस्तथा
035a	अथाब्रवीन्महाराज वासुदेवो महायशाः
035c	अस्माभिर्मङ्गलार्थाय वस्तव्यं शिबिराद्बहिः
036a	तथेत्युक्त्वा च ते सर्वे पाण्डवाः सात्यकिस्तथा
036c	वासुदेवेन सहिता मङ्गलार्थं ययुर्बहिः
037a	ते समासाद्य सरितं पुण्यामोघवतीं नृप
037c	न्यवसन्नथ तां रात्रिं पाण्डवा हतशत्रवः
038a	ततः सम्प्रेषयामासुर्यादवं नागसाह्वयम्
038c	स च प्रायाज्जवेनाशु वासुदेवः प्रतापवान्
038e	दारुकं रथमारोप्य येन राजाम्बिकासुतः
039a	तमूचुः सम्प्रयास्यन्तं सैन्यसुग्रीववाहनम्
039c	प्रत्याश्वासय गान्धारीं हतपुत्रां यशस्विनीम्
040a	स प्रायात्पाण्डवैरुक्तस्तत्पुरं सात्वतां वरः
040c	आससादयिषुः क्षिप्रं गान्धारीं निहतात्मजाम्

