BR-09-03-040-001	वैशम्पायन उवाच
BR-09-03-040-001a	ब्रह्मयोनिभिराकीर्णं जगाम यदुनन्दनः
BR-09-03-040-001c	यत्र दाल्भ्यो बको राजन्पश्वर्थं सुमहातपाः
BR-09-03-040-001e	जुहाव धृतराष्ट्रस्य राष्ट्रं वैचित्रवीर्यिणः
BR-09-03-040-002a	तपसा घोररूपेण कर्शयन्देहमात्मनः
BR-09-03-040-002c	क्रोधेन महताविष्टो धर्मात्मा वै प्रतापवान्
BR-09-03-040-003a	पुरा हि नैमिषेयाणां सत्रे द्वादशवार्षिके
BR-09-03-040-003c	वृत्ते विश्वजितोऽन्ते वै पाञ्चालानृषयोऽगमन्
BR-09-03-040-004a	तत्रेश्वरमयाचन्त दक्षिणार्थं मनीषिणः
BR-09-03-040-004c	बलान्वितान्वत्सतरान्निर्व्याधीनेकविंशतिम्
BR-09-03-040-005a	तानब्रवीद्बको वृद्धो विभजध्वं पशूनिति
BR-09-03-040-005c	पशूनेतानहं त्यक्त्वा भिक्षिष्ये राजसत्तमम्
BR-09-03-040-006a	एवमुक्त्वा ततो राजन्नृषीन्सर्वान्प्रतापवान्
BR-09-03-040-006c	जगाम धृतराष्ट्रस्य भवनं ब्राह्मणोत्तमः
BR-09-03-040-007a	स समीपगतो भूत्वा धृतराष्ट्रं जनेश्वरम्
BR-09-03-040-007c	अयाचत पशून्दाल्भ्यः स चैनं रुषितोऽब्रवीत्
BR-09-03-040-008a	यदृच्छया मृता दृष्ट्वा गास्तदा नृपसत्तम
BR-09-03-040-008c	एतान्पशून्नय क्षिप्रं ब्रह्मबन्धो यदीच्छसि
BR-09-03-040-009a	ऋषिस्त्वथ वचः श्रुत्वा चिन्तयामास धर्मवित्
BR-09-03-040-009c	अहो बत नृशंसं वै वाक्यमुक्तोऽस्मि संसदि
BR-09-03-040-010a	चिन्तयित्वा मुहूर्तं च रोषाविष्टो द्विजोत्तमः
BR-09-03-040-010c	मतिं चक्रे विनाशाय धृतराष्ट्रस्य भूपतेः
BR-09-03-040-011a	स उत्कृत्य मृतानां वै मांसानि द्विजसत्तमः
BR-09-03-040-011c	जुहाव धृतराष्ट्रस्य राष्ट्रं नरपतेः पुरा
BR-09-03-040-012a	अवकीर्णे सरस्वत्यास्तीर्थे प्रज्वाल्य पावकम्
BR-09-03-040-012c	बको दाल्भ्यो महाराज नियमं परमास्थितः
BR-09-03-040-012e	स तैरेव जुहावास्य राष्ट्रं मांसैर्महातपाः
BR-09-03-040-013a	तस्मिंस्तु विधिवत्सत्रे संप्रवृत्ते सुदारुणे
BR-09-03-040-013c	अक्षीयत ततो राष्ट्रं धृतराष्ट्रस्य पार्थिव
BR-09-03-040-014a	छिद्यमानं यथानन्तं वनं परशुना विभो
BR-09-03-040-014c	बभूवापहतं तच्चाप्यवकीर्णमचेतनम्
BR-09-03-040-015a	दृष्ट्वा तदवकीर्णं तु राष्ट्रं स मनुजाधिपः
BR-09-03-040-015c	बभूव दुर्मना राजंश्चिन्तयामास च प्रभुः
BR-09-03-040-016a	मोक्षार्थमकरोद्यत्नं ब्राह्मणैः सहितः पुरा
BR-09-03-040-016c	अथासौ पार्थिवः खिन्नस्ते च विप्रास्तदा नृप
BR-09-03-040-017a	यदा चापि न शक्नोति राष्ट्रं मोचयितुं नृप
BR-09-03-040-017c	अथ वैप्राश्निकांस्तत्र पप्रच्छ जनमेजय
BR-09-03-040-018a	ततो वैप्राश्निकाः प्राहुः पशुविप्रकृतस्त्वया
BR-09-03-040-018c	मांसैरभिजुहोतीति तव राष्ट्रं मुनिर्बकः
BR-09-03-040-019a	तेन ते हूयमानस्य राष्ट्रस्यास्य क्षयो महान्
BR-09-03-040-019c	तस्यैतत्तपसः कर्म येन ते ह्यनयो महान्
BR-09-03-040-019e	अपां कुञ्जे सरस्वत्यास्तं प्रसादय पार्थिव
BR-09-03-040-020a	सरस्वतीं ततो गत्वा स राजा बकमब्रवीत्
BR-09-03-040-020c	निपत्य शिरसा भूमौ प्राञ्जलिर्भरतर्षभ
BR-09-03-040-021a	प्रसादये त्वा भगवन्नपराधं क्षमस्व मे
BR-09-03-040-021c	मम दीनस्य लुब्धस्य मौर्ख्येण हतचेतसः
BR-09-03-040-021e	त्वं गतिस्त्वं च मे नाथः प्रसादं कर्तुमर्हसि
BR-09-03-040-022a	तं तथा विलपन्तं तु शोकोपहतचेतसम्
BR-09-03-040-022c	दृष्ट्वा तस्य कृपा जज्ञे राष्ट्रं तच्च व्यमोचयत्
BR-09-03-040-023a	ऋषिः प्रसन्नस्तस्याभूत्संरम्भं च विहाय सः
BR-09-03-040-023c	मोक्षार्थं तस्य राष्ट्रस्य जुहाव पुनराहुतिम्
BR-09-03-040-024a	मोक्षयित्वा ततो राष्ट्रं प्रतिगृह्य पशून्बहून्
BR-09-03-040-024c	हृष्टात्मा नैमिषारण्यं जगाम पुनरेव हि
BR-09-03-040-025a	धृतराष्ट्रोऽपि धर्मात्मा स्वस्थचेता महामनाः
BR-09-03-040-025c	स्वमेव नगरं राजा प्रतिपेदे महर्द्धिमत्
BR-09-03-040-026a	तत्र तीर्थे महाराज बृहस्पतिरुदारधीः
BR-09-03-040-026c	असुराणामभावाय भावाय च दिवौकसाम्
BR-09-03-040-027a	मांसैरपि जुहावेष्टिमक्षीयन्त ततोऽसुराः
BR-09-03-040-027c	दैवतैरपि सम्भग्ना जितकाशिभिराहवे
BR-09-03-040-028a	तत्रापि विधिवद्दत्त्वा ब्राह्मणेभ्यो महायशाः
BR-09-03-040-028c	वाजिनः कुञ्जरांश्चैव रथांश्चाश्वतरीयुतान्
BR-09-03-040-029a	रत्नानि च महार्हाणि धनं धान्यं च पुष्कलम्
BR-09-03-040-029c	ययौ तीर्थं महाबाहुर्यायातं पृथिवीपते
BR-09-03-040-030a	यत्र यज्ञे ययातेस्तु महाराज सरस्वती
BR-09-03-040-030c	सर्पिः पयश्च सुस्राव नाहुषस्य महात्मनः
BR-09-03-040-031a	तत्रेष्ट्वा पुरुषव्याघ्रो ययातिः पृथिवीपतिः
BR-09-03-040-031c	आक्रामदूर्ध्वं मुदितो लेभे लोकांश्च पुष्कलान्
BR-09-03-040-032a	ययातेर्यजमानस्य यत्र राजन्सरस्वती
BR-09-03-040-032c	प्रसृता प्रददौ कामान्ब्राह्मणानां महात्मनाम्
BR-09-03-040-033a	यत्र यत्र हि यो विप्रो यान्यान्कामानभीप्सति
BR-09-03-040-033c	तत्र तत्र सरिच्छ्रेष्ठा ससर्ज सुबहून्रसान्
BR-09-03-040-034a	तत्र देवाः सगन्धर्वाः प्रीता यज्ञस्य सम्पदा
BR-09-03-040-034c	विस्मिता मानुषाश्चासन्दृष्ट्वा तां यज्ञसम्पदम्
BR-09-03-040-035a	ततस्तालकेतुर्महाधर्मसेतुर्महात्मा कृतात्मा महादाननित्यः
BR-09-03-040-035c	वसिष्ठापवाहं महाभीमवेगं धृतात्मा जितात्मा समभ्याजगाम
