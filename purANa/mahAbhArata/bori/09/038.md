001	वैशम्पायन उवाच
001a	उषित्वा तत्र रामस्तु सम्पूज्याश्रमवासिनः
001c	तथा मङ्कणके प्रीतिं शुभां चक्रे हलायुधः
002a	दत्त्वा दानं द्विजातिभ्यो रजनीं तामुपोष्य च
002c	पूजितो मुनिसङ्घैश्च प्रातरुत्थाय लाङ्गली
003a	अनुज्ञाप्य मुनीन्सर्वान्स्पृष्ट्वा तोयं च भारत
003c	प्रययौ त्वरितो रामस्तीर्थहेतोर्महाबलः
004a	तत औशनसं तीर्थमाजगाम हलायुधः
004c	कपालमोचनं नाम यत्र मुक्तो महामुनिः
005a	महता शिरसा राजन्ग्रस्तजङ्घो महोदरः
005c	राक्षसस्य महाराज रामक्षिप्तस्य वै पुरा
006a	तत्र पूर्वं तपस्तप्तं काव्येन सुमहात्मना
006c	यत्रास्य नीतिरखिला प्रादुर्भूता महात्मनः
006e	तत्रस्थश्चिन्तयामास दैत्यदानवविग्रहम्
007a	तत्प्राप्य च बलो राजंस्तीर्थप्रवरमुत्तमम्
007c	विधिवद्धि ददौ वित्तं ब्राह्मणानां महात्मनाम्
008	जनमेजय उवाच
008a	कपालमोचनं ब्रह्मन्कथं यत्र महामुनिः
008c	मुक्तः कथं चास्य शिरो लग्नं केन च हेतुना
009	वैशम्पायन उवाच
009a	पुरा वै दण्डकारण्ये राघवेण महात्मना
009c	वसता राजशार्दूल राक्षसास्तत्र हिंसिताः
010a	जनस्थाने शिरश्छिन्नं राक्षसस्य दुरात्मनः
010c	क्षुरेण शितधारेण तत्पपात महावने
011a	महोदरस्य तल्लग्नं जङ्घायां वै यदृच्छया
011c	वने विचरतो राजन्नस्थि भित्त्वास्फुरत्तदा
012a	स तेन लग्नेन तदा द्विजातिर्न शशाक ह
012c	अभिगन्तुं महाप्राज्ञस्तीर्थान्यायतनानि च
013a	स पूतिना विस्रवता वेदनार्तो महामुनिः
013c	जगाम सर्वतीर्थानि पृथिव्यामिति नः श्रुतम्
014a	स गत्वा सरितः सर्वाः समुद्रांश्च महातपाः
014c	कथयामास तत्सर्वमृषीणां भावितात्मनाम्
015a	आप्लुतः सर्वतीर्थेषु न च मोक्षमवाप्तवान्
015c	स तु शुश्राव विप्रेन्द्रो मुनीनां वचनं महत्
016a	सरस्वत्यास्तीर्थवरं ख्यातमौशनसं तदा
016c	सर्वपापप्रशमनं सिद्धक्षेत्रमनुत्तमम्
017a	स तु गत्वा ततस्तत्र तीर्थमौशनसं द्विजः
017c	तत औशनसे तीर्थे तस्योपस्पृशतस्तदा
017e	तच्छिरश्चरणं मुक्त्वा पपातान्तर्जले तदा
018a	ततः स विरुजो राजन्पूतात्मा वीतकल्मषः
018c	आजगामाश्रमं प्रीतः कृतकृत्यो महोदरः
019a	सोऽथ गत्वाश्रमं पुण्यं विप्रमुक्तो महातपाः
019c	कथयामास तत्सर्वमृषीणां भावितात्मनाम्
020a	ते श्रुत्वा वचनं तस्य ततस्तीर्थस्य मानद
020c	कपालमोचनमिति नाम चक्रुः समागताः
021a	तत्र दत्त्वा बहून्दायान्विप्रान्सम्पूज्य माधवः
021c	जगाम वृष्णिप्रवरो रुषङ्गोराश्रमं तदा
022a	यत्र तप्तं तपो घोरमार्ष्टिषेणेन भारत
022c	ब्राह्मण्यं लब्धवांस्तत्र विश्वामित्रो महामुनिः
023a	ततो हलधरः श्रीमान्ब्राह्मणैः परिवारितः
023c	जगाम यत्र राजेन्द्र रुषङ्गुस्तनुमत्यजत्
024a	रुषङ्गुर्ब्राह्मणो वृद्धस्तपोनित्यश्च भारत
024c	देहन्यासे कृतमना विचिन्त्य बहुधा बहु
025a	ततः सर्वानुपादाय तनयान्वै महातपाः
025c	रुषङ्गुरब्रवीत्तत्र नयध्वं मा पृथूदकम्
026a	विज्ञायातीतवयसं रुषङ्गुं ते तपोधनाः
026c	तं वै तीर्थमुपानिन्युः सरस्वत्यास्तपोधनम्
027a	स तैः पुत्रैस्तदा धीमानानीतो वै सरस्वतीम्
027c	पुण्यां तीर्थशतोपेतां विप्रसङ्घैर्निषेविताम्
028a	स तत्र विधिना राजन्नाप्लुतः सुमहातपाः
028c	ज्ञात्वा तीर्थगुणांश्चैव प्राहेदमृषिसत्तमः
028e	सुप्रीतः पुरुषव्याघ्र सर्वान्पुत्रानुपासतः
029a	सरस्वत्युत्तरे तीरे यस्त्यजेदात्मनस्तनुम्
029c	पृथूदके जप्यपरो नैनं श्वोमरणं तपेत्
030a	तत्राप्लुत्य स धर्मात्मा उपस्पृश्य हलायुधः
030c	दत्त्वा चैव बहून्दायान्विप्राणां विप्रवत्सलः
031a	ससर्ज यत्र भगवाँल्लोकाँल्लोकपितामहः
031c	यत्रार्ष्टिषेणः कौरव्य ब्राह्मण्यं संशितव्रतः
031e	तपसा महता राजन्प्राप्तवानृषिसत्तमः
032a	सिन्धुद्वीपश्च राजर्षिर्देवापिश्च महातपाः
032c	ब्राह्मण्यं लब्धवान्यत्र विश्वामित्रो महामुनिः
032e	महातपस्वी भगवानुग्रतेजा महातपाः
033a	तत्राजगाम बलवान्बलभद्रः प्रतापवान्
