001	सञ्जय उवाच
001a	ततो दुर्योधनो दृष्ट्वा भीमसेनं तथागतम्
001c	प्रत्युद्ययावदीनात्मा वेगेन महता नदन्
002a	समापेततुरानद्य शृङ्गिणौ वृषभाविव
002c	महानिर्घातघोषश्च सम्प्रहारस्तयोरभूत्
003a	अभवच्च तयोर्युद्धं तुमुलं रोमहर्षणम्
003c	जिगीषतोर्युधान्योन्यमिन्द्रप्रह्रादयोरिव
004a	रुधिरोक्षितसर्वाङ्गौ गदाहस्तौ मनस्विनौ
004c	ददृशाते महात्मानौ पुष्पिताविव किंशुकौ
005a	तथा तस्मिन्महायुद्धे वर्तमाने सुदारुणे
005c	खद्योतसङ्घैरिव खं दर्शनीयं व्यरोचत
006a	तथा तस्मिन्वर्तमाने सङ्कुले तुमुले भृशम्
006c	उभावपि परिश्रान्तौ युध्यमानावरिन्दमौ
007a	तौ मुहूर्तं समाश्वस्य पुनरेव परन्तपौ
007c	अभ्यहारयतां तत्र सम्प्रगृह्य गदे शुभे
008a	तौ तु दृष्ट्वा महावीर्यौ समाश्वस्तौ नरर्षभौ
008c	बलिनौ वारणौ यद्वद्वाशितार्थे मदोत्कटौ
009a	अपारवीर्यौ सम्प्रेक्ष्य प्रगृहीतगदावुभौ
009c	विस्मयं परमं जग्मुर्देवगन्धर्वदानवाः
010a	प्रगृहीतगदौ दृष्ट्वा दुर्योधनवृकोदरौ
010c	संशयः सर्वभूतानां विजये समपद्यत
011a	समागम्य ततो भूयो भ्रातरौ बलिनां वरौ
011c	अन्योन्यस्यान्तरप्रेप्सू प्रचक्रातेऽन्तरं प्रति
012a	यमदण्डोपमां गुर्वीमिन्द्राशनिमिवोद्यताम्
012c	ददृशुः प्रेक्षका राजन्रौद्रीं विशसनीं गदाम्
013a	आविध्यतो गदां तस्य भीमसेनस्य संयुगे
013c	शब्दः सुतुमुलो घोरो मुहूर्तं समपद्यत
014a	आविध्यन्तमभिप्रेक्ष्य धार्तराष्ट्रोऽथ पाण्डवम्
014c	गदामलघुवेगां तां विस्मितः सम्बभूव ह
015a	चरंश्च विविधान्मार्गान्मण्डलानि च भारत
015c	अशोभत तदा वीरो भूय एव वृकोदरः
016a	तौ परस्परमासाद्य यत्तावन्योन्यरक्षणे
016c	मार्जाराविव भक्षार्थे ततक्षाते मुहुर्मुहुः
017a	अचरद्भीमसेनस्तु मार्गान्बहुविधांस्तथा
017c	मण्डलानि विचित्राणि स्थानानि विविधानि च
018a	गोमूत्रिकाणि चित्राणि गतप्रत्यागतानि च
018c	परिमोक्षं प्रहाराणां वर्जनं परिधावनम्
019a	अभिद्रवणमाक्षेपमवस्थानं सविग्रहम्
019c	परावर्तनसंवर्तमवप्लुतमथाप्लुतम्
019e	उपन्यस्तमपन्यस्तं गदायुद्धविशारदौ
020a	एवं तौ विचरन्तौ तु न्यघ्नतां वै परस्परम्
020c	वञ्चयन्तौ पुनश्चैव चेरतुः कुरुसत्तमौ
021a	विक्रीडन्तौ सुबलिनौ मण्डलानि प्रचेरतुः
021c	गदाहस्तौ ततस्तौ तु मण्डलावस्थितौ बली
022a	दक्षिणं मण्डलं राजन्धार्तराष्ट्रोऽभ्यवर्तत
022c	सव्यं तु मण्डलं तत्र भीमसेनोऽभ्यवर्तत
023a	तथा तु चरतस्तस्य भीमस्य रणमूर्धनि
023c	दुर्योधनो महाराज पार्श्वदेशेऽभ्यताडयत्
024a	आहतस्तु तदा भीमस्तव पुत्रेण भारत
024c	आविध्यत गदां गुर्वीं प्रहारं तमचिन्तयन्
025a	इन्द्राशनिसमां घोरां यमदण्डमिवोद्यताम्
025c	ददृशुस्ते महाराज भीमसेनस्य तां गदाम्
026a	आविध्यन्तं गदां दृष्ट्वा भीमसेनं तवात्मजः
026c	समुद्यम्य गदां घोरां प्रत्यविध्यदरिन्दमः
027a	गदामारुतवेगेन तव पुत्रस्य भारत
027c	शब्द आसीत्सुतुमुलस्तेजश्च समजायत
028a	स चरन्विविधान्मार्गान्मण्डलानि च भागशः
028c	समशोभत तेजस्वी भूयो भीमात्सुयोधनः
029a	आविद्धा सर्ववेगेन भीमेन महती गदा
029c	सधूमं सार्चिषं चाग्निं मुमोचोग्रा महास्वना
030a	आधूतां भीमसेनेन गदां दृष्ट्वा सुयोधनः
030c	अद्रिसारमयीं गुर्वीमाविध्यन्बह्वशोभत
031a	गदामारुतवेगं हि दृष्ट्वा तस्य महात्मनः
031c	भयं विवेश पाण्डून्वै सर्वानेव ससोमकान्
032a	तौ दर्शयन्तौ समरे युद्धक्रीडां समन्ततः
032c	गदाभ्यां सहसान्योन्यमाजघ्नतुररिन्दमौ
033a	तौ परस्परमासाद्य दंष्ट्राभ्यां द्विरदौ यथा
033c	अशोभेतां महाराज शोणितेन परिप्लुतौ
034a	एवं तदभवद्युद्धं घोररूपमसंवृतम्
034c	परिवृत्तेऽहनि क्रूरं वृत्रवासवयोरिव
035a	दृष्ट्वा व्यवस्थितं भीमं तव पुत्रो महाबलः
035c	चरंश्चित्रतरान्मार्गान्कौन्तेयमभिदुद्रुवे
036a	तस्य भीमो महावेगां जाम्बूनदपरिष्कृताम्
036c	अभिक्रुद्धस्य क्रुद्धस्तु ताडयामास तां गदाम्
037a	सविस्फुलिङ्गो निर्ह्रादस्तयोस्तत्राभिघातजः
037c	प्रादुरासीन्महाराज सृष्टयोर्वज्रयोरिव
038a	वेगवत्या तया तत्र भीमसेनप्रमुक्तया
038c	निपतन्त्या महाराज पृथिवी समकम्पत
039a	तां नामृष्यत कौरव्यो गदां प्रतिहतां रणे
039c	मत्तो द्विप इव क्रुद्धः प्रतिकुञ्जरदर्शनात्
040a	स सव्यं मण्डलं राजन्नुद्भ्राम्य कृतनिश्चयः
040c	आजघ्ने मूर्ध्नि कौन्तेयं गदया भीमवेगया
041a	तया त्वभिहतो भीमः पुत्रेण तव पाण्डवः
041c	नाकम्पत महाराज तदद्भुतमिवाभवत्
042a	आश्चर्यं चापि तद्राजन्सर्वसैन्यान्यपूजयन्
042c	यद्गदाभिहतो भीमो नाकम्पत पदात्पदम्
043a	ततो गुरुतरां दीप्तां गदां हेमपरिष्कृताम्
043c	दुर्योधनाय व्यसृजद्भीमो भीमपराक्रमः
044a	तं प्रहारमसम्भ्रान्तो लाघवेन महाबलः
044c	मोघं दुर्योधनश्चक्रे तत्राभूद्विस्मयो महान्
045a	सा तु मोघा गदा राजन्पतन्ती भीमचोदिता
045c	चालयामास पृथिवीं महानिर्घातनिस्वना
046a	आस्थाय कौशिकान्मार्गानुत्पतन्स पुनः पुनः
046c	गदानिपातं प्रज्ञाय भीमसेनमवञ्चयत्
047a	वञ्चयित्वा तथा भीमं गदया कुरुसत्तमः
047c	ताडयामास सङ्क्रुद्धो वक्षोदेशे महाबलः
048a	गदयाभिहतो भीमो मुह्यमानो महारणे
048c	नाभ्यमन्यत कर्तव्यं पुत्रेणाभ्याहतस्तव
049a	तस्मिंस्तथा वर्तमाने राजन्सोमकपाण्डवाः
049c	भृशोपहतसङ्कल्पा नहृष्टमनसोऽभवन्
050a	स तु तेन प्रहारेण मातङ्ग इव रोषितः
050c	हस्तिवद्धस्तिसङ्काशमभिदुद्राव ते सुतम्
051a	ततस्तु रभसो भीमो गदया तनयं तव
051c	अभिदुद्राव वेगेन सिंहो वनगजं यथा
052a	उपसृत्य तु राजानं गदामोक्षविशारदः
052c	आविध्यत गदां राजन्समुद्दिश्य सुतं तव
053a	अताडयद्भीमसेनः पार्श्वे दुर्योधनं तदा
053c	स विह्वलः प्रहारेण जानुभ्यामगमन्महीम्
054a	तस्मिंस्तु भरतश्रेष्ठे जानुभ्यामवनीं गते
054c	उदतिष्ठत्ततो नादः सृञ्जयानां जगत्पते
055a	तेषां तु निनदं श्रुत्वा सृञ्जयानां नरर्षभः
055c	अमर्षाद्भरतश्रेष्ठ पुत्रस्ते समकुप्यत
056a	उत्थाय तु महाबाहुः क्रुद्धो नाग इव श्वसन्
056c	दिधक्षन्निव नेत्राभ्यां भीमसेनमवैक्षत
057a	ततः स भरतश्रेष्ठो गदापाणिरभिद्रवत्
057c	प्रमथिष्यन्निव शिरो भीमसेनस्य संयुगे
058a	स महात्मा महात्मानं भीमं भीमपराक्रमः
058c	अताडयच्छङ्खदेशे स चचालाचलोपमः
059a	स भूयः शुशुभे पार्थस्ताडितो गदया रणे
059c	उद्भिन्नरुधिरो राजन्प्रभिन्न इव कुञ्जरः
060a	ततो गदां वीरहणीमयस्मयीं प्रगृह्य वज्राशनितुल्यनिस्वनाम्
060c	अताडयच्छत्रुममित्रकर्शनो बलेन विक्रम्य धनञ्जयाग्रजः
061a	स भीमसेनाभिहतस्तवात्मजः पपात सङ्कम्पितदेहबन्धनः
061c	सुपुष्पितो मारुतवेगताडितो महावने साल इवावघूर्णितः
062a	ततः प्रणेदुर्जहृषुश्च पाण्डवाः समीक्ष्य पुत्रं पतितं क्षितौ तव
062c	ततः सुतस्ते प्रतिलभ्य चेतनां समुत्पपात द्विरदो यथा ह्रदात्
063a	स पार्थिवो नित्यममर्षितस्तदा महारथः शिक्षितवत्परिभ्रमन्
063c	अताडयत्पाण्डवमग्रतः स्थितं स विह्वलाङ्गो जगतीमुपास्पृशत्
064a	स सिंहनादान्विननाद कौरवो निपात्य भूमौ युधि भीममोजसा
064c	बिभेद चैवाशनितुल्यतेजसा गदानिपातेन शरीररक्षणम्
065a	ततोऽन्तरिक्षे निनदो महानभूद्दिवौकसामप्सरसां च नेदुषाम्
065c	पपात चोच्चैरमरप्रवेरितं विचित्रपुष्पोत्करवर्षमुत्तमम्
066a	ततः परानाविशदुत्तमं भयं समीक्ष्य भूमौ पतितं नरोत्तमम्
066c	अहीयमानं च बलेन कौरवं निशम्य भेदं च दृढस्य वर्मणः
067a	ततो मुहूर्तादुपलभ्य चेतनां प्रमृज्य वक्त्रं रुधिरार्द्रमात्मनः
067c	धृतिं समालम्ब्य विवृत्तलोचनो बलेन संस्तभ्य वृकोदरः स्थितः
