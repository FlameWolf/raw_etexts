001	सञ्जय उवाच
001a	पतितं प्रेक्ष्य यन्तारं शल्यः सर्वायसीं गदाम्
001c	आदाय तरसा राजंस्तस्थौ गिरिरिवाचलः
002a	तं दीप्तमिव कालाग्निं पाशहस्तमिवान्तकम्
002c	सशृङ्गमिव कैलासं सवज्रमिव वासवम्
003a	सशूलमिव हर्यक्षं वने मत्तमिव द्विपम्
003c	जवेनाभ्यपतद्भीमः प्रगृह्य महतीं गदाम्
004a	ततः शङ्खप्रणादश्च तूर्याणां च सहस्रशः
004c	सिंहनादश्च सञ्जज्ञे शूराणां हर्षवर्धनः
005a	प्रेक्षन्तः सर्वतस्तौ हि योधा योधमहाद्विपौ
005c	तावकाश्च परे चैव साधु साध्वित्यथाब्रुवन्
006a	न हि मद्राधिपादन्यो रामाद्वा यदुनन्दनात्
006c	सोढुमुत्सहते वेगं भीमसेनस्य संयुगे
007a	तथा मद्राधिपस्यापि गदावेगं महात्मनः
007c	सोढुमुत्सहते नान्यो योधो युधि वृकोदरात्
008a	तौ वृषाविव नर्दन्तौ मण्डलानि विचेरतुः
008c	आवल्गितौ गदाहस्तौ मद्रराजवृकोदरौ
009a	मण्डलावर्तमार्गेषु गदाविहरणेषु च
009c	निर्विशेषमभूद्युद्धं तयोः पुरुषसिंहयोः
010a	तप्तहेममयैः शुभ्रैर्बभूव भयवर्धनी
010c	अग्निज्वालैरिवाविद्धा पट्टैः शल्यस्य सा गदा
011a	तथैव चरतो मार्गान्मण्डलेषु महात्मनः
011c	विद्युदभ्रप्रतीकाशा भीमस्य शुशुभे गदा
012a	ताडिता मद्रराजेन भीमस्य गदया गदा
012c	दीप्यमानेव वै राजन्ससृजे पावकार्चिषः
013a	तथा भीमेन शल्यस्य ताडिता गदया गदा
013c	अङ्गारवर्षं मुमुचे तदद्भुतमिवाभवत्
014a	दन्तैरिव महानागौ शृङ्गैरिव महर्षभौ
014c	तोत्त्रैरिव तदान्योन्यं गदाग्राभ्यां निजघ्नतुः
015a	तौ गदानिहतैर्गात्रैः क्षणेन रुधिरोक्षितौ
015c	प्रेक्षणीयतरावास्तां पुष्पिताविव किंशुकौ
016a	गदया मद्रराजेन सव्यदक्षिणमाहतः
016c	भीमसेनो महाबाहुर्न चचालाचलो यथा
017a	तथा भीमगदावेगैस्ताड्यमानो मुहुर्मुहुः
017c	शल्यो न विव्यथे राजन्दन्तिनेवाहतो गिरिः
018a	शुश्रुवे दिक्षु सर्वासु तयोः पुरुषसिंहयोः
018c	गदानिपातसंह्रादो वज्रयोरिव निस्वनः
019a	निवृत्य तु महावीर्यौ समुच्छ्रितगदावुभौ
019c	पुनरन्तरमार्गस्थौ मण्डलानि विचेरतुः
020a	अथाभ्येत्य पदान्यष्टौ सन्निपातोऽभवत्तयोः
020c	उद्यम्य लोहदण्डाभ्यामतिमानुषकर्मणोः
021a	प्रार्थयानौ तदान्योऽन्यं मण्डलानि विचेरतुः
021c	क्रियाविशेषं कृतिनौ दर्शयामासतुस्तदा
022a	अथोद्यम्य गदे घोरे सशृङ्गाविव पर्वतौ
022c	तावाजघ्नतुरन्योन्यं यथा भूमिचलेऽचलौ
023a	तौ परस्परवेगाच्च गदाभ्यां च भृशाहतौ
023c	युगपत्पेततुर्वीरावुभाविन्द्रध्वजाविव
024a	उभयोः सेनयोर्वीरास्तदा हाहाकृतोऽभवन्
024c	भृशं मर्मण्यभिहतावुभावास्तां सुविह्वलौ
025a	ततः सगदमारोप्य मद्राणामृषभं रथे
025c	अपोवाह कृपः शल्यं तूर्णमायोधनादपि
026a	क्षीबवद्विह्वलत्वात्तु निमेषात्पुनरुत्थितः
026c	भीमसेनो गदापाणिः समाह्वयत मद्रपम्
027a	ततस्तु तावकाः शूरा नानाशस्त्रसमायुताः
027c	नानावादित्रशब्देन पाण्डुसेनामयोधयन्
028a	भुजावुच्छ्रित्य शस्त्रं च शब्देन महता ततः
028c	अभ्यद्रवन्महाराज दुर्योधनपुरोगमाः
029a	तदनीकमभिप्रेक्ष्य ततस्ते पाण्डुनन्दनाः
029c	प्रययुः सिंहनादेन दुर्योधनवधेप्सया
030a	तेषामापततां तूर्णं पुत्रस्ते भरतर्षभ
030c	प्रासेन चेकितानं वै विव्याध हृदये भृशम्
031a	स पपात रथोपस्थे तव पुत्रेण ताडितः
031c	रुधिरौघपरिक्लिन्नः प्रविश्य विपुलं तमः
032a	चेकितानं हतं दृष्ट्वा पाण्डवानां महारथाः
032c	प्रसक्तमभ्यवर्षन्त शरवर्षाणि भागशः
033a	तावकानामनीकेषु पाण्डवा जितकाशिनः
033c	व्यचरन्त महाराज प्रेक्षणीयाः समन्ततः
034a	कृपश्च कृतवर्मा च सौबलश्च महाबलः
034c	अयोधयन्धर्मराजं मद्रराजपुरस्कृताः
035a	भारद्वाजस्य हन्तारं भूरिवीर्यपराक्रमम्
035c	दुर्योधनो महाराज धृष्टद्युम्नमयोधयत्
036a	त्रिसाहस्रा रथा राजंस्तव पुत्रेण चोदिताः
036c	अयोधयन्त विजयं द्रोणपुत्रपुरस्कृताः
037a	विजये धृतसङ्कल्पाः समभित्यक्तजीविताः
037c	प्राविशंस्तावका राजन्हंसा इव महत्सरः
038a	ततो युद्धमभूद्घोरं परस्परवधैषिणाम्
038c	अन्योन्यवधसंयुक्तमन्योन्यप्रीतिवर्धनम्
039a	तस्मिन्प्रवृत्ते सङ्ग्रामे राजन्वीरवरक्षये
039c	अनिलेनेरितं घोरमुत्तस्थौ पार्थिवं रजः
040a	श्रवणान्नामधेयानां पाण्डवानां च कीर्तनात्
040c	परस्परं विजानीमो ये चायुध्यन्नभीतवत्
041a	तद्रजः पुरुषव्याघ्र शोणितेन प्रशामितम्
041c	दिशश्च विमला जज्ञुस्तस्मिन्रजसि शामिते
042a	तथा प्रवृत्ते सङ्ग्रामे घोररूपे भयानके
042c	तावकानां परेषां च नासीत्कश्चित्पराङ्मुखः
043a	ब्रह्मलोकपरा भूत्वा प्रार्थयन्तो जयं युधि
043c	सुयुद्धेन पराक्रान्ता नराः स्वर्गमभीप्सवः
044a	भर्तृपिण्डविमोक्षार्थं भर्तृकार्यविनिश्चिताः
044c	स्वर्गसंसक्तमनसो योधा युयुधिरे तदा
045a	नानारूपाणि शस्त्राणि विसृजन्तो महारथाः
045c	अन्योन्यमभिगर्जन्तः प्रहरन्तः परस्परम्
046a	हत विध्यत गृह्णीत प्रहरध्वं निकृन्तत
046c	इति स्म वाचः श्रूयन्ते तव तेषां च वै बले
047a	ततः शल्यो महाराज धर्मराजं युधिष्ठिरम्
047c	विव्याध निशितैर्बाणैर्हन्तुकामो महारथम्
048a	तस्य पार्थो महाराज नाराचान्वै चतुर्दश
048c	मर्माण्युद्दिश्य मर्मज्ञो निचखान हसन्निव
049a	तं वार्य पाण्डवं बाणैर्हन्तुकामो महायशाः
049c	विव्याध समरे क्रुद्धो बहुभिः कङ्कपत्रिभिः
050a	अथ भूयो महाराज शरेण नतपर्वणा
050c	युधिष्ठिरं समाजघ्ने सर्वसैन्यस्य पश्यतः
051a	धर्मराजोऽपि सङ्क्रुद्धो मद्रराजं महायशाः
051c	विव्याध निशितैर्बाणैः कङ्कबर्हिणवाजितैः
052a	चन्द्रसेनं च सप्तत्या सूतं च नवभिः शरैः
052c	द्रुमसेनं चतुःषष्ट्या निजघान महारथः
053a	चक्ररक्षे हते शल्यः पाण्डवेन महात्मना
053c	निजघान ततो राजंश्चेदीन्वै पञ्चविंशतिम्
054a	सात्यकिं पञ्चविंशत्या भीमसेनं च पञ्चभिः
054c	माद्रीपुत्रौ शतेनाजौ विव्याध निशितैः शरैः
055a	एवं विचरतस्तस्य सङ्ग्रामे राजसत्तम
055c	सम्प्रेषयच्छितान्पार्थः शरानाशीविषोपमान्
056a	ध्वजाग्रं चास्य समरे कुन्तीपुत्रो युधिष्ठिरः
056c	प्रमुखे वर्तमानस्य भल्लेनापहरद्रथात्
057a	पाण्डुपुत्रेण वै तस्य केतुं छिन्नं महात्मना
057c	निपतन्तमपश्याम गिरिशृङ्गमिवाहतम्
058a	ध्वजं निपतितं दृष्ट्वा पाण्डवं च व्यवस्थितम्
058c	सङ्क्रुद्धो मद्रराजोऽभूच्छरवर्षं मुमोच ह
059a	शल्यः सायकवर्षेण पर्जन्य इव वृष्टिमान्
059c	अभ्यवर्षदमेयात्मा क्षत्रियं क्षत्रियर्षभः
060a	सात्यकिं भीमसेनं च माद्रीपुत्रौ च पाण्डवौ
060c	एकैकं पञ्चभिर्विद्ध्वा युधिष्ठिरमपीडयत्
061a	ततो बाणमयं जालं विततं पाण्डवोरसि
061c	अपश्याम महाराज मेघजालमिवोद्गतम्
062a	तस्य शल्यो रणे क्रुद्धो बाणैः सन्नतपर्वभिः
062c	दिशः प्रच्छादयामास प्रदिशश्च महारथः
063a	ततो युधिष्ठिरो राजा बाणजालेन पीडितः
063c	बभूव हृतविक्रान्तो जम्भो वृत्रहणा यथा
