001	सञ्जय उवाच
001a	शृणु राजन्नवहितो यथा वृत्तो महान्क्षयः
001c	कुरूणां पाण्डवानां च समासाद्य परस्परम्
002a	निहते सूतपुत्रे तु पाण्डवेन महात्मना
002c	विद्रुतेषु च सैन्येषु समानीतेषु चासकृत्
003a	विमुखे तव पुत्रे तु शोकोपहतचेतसि
003c	भृशोद्विग्नेषु सैन्येषु दृष्ट्वा पार्थस्य विक्रमम्
004a	ध्यायमानेषु सैन्येषु दुःखं प्राप्तेषु भारत
004c	बलानां मथ्यमानानां श्रुत्वा निनदमुत्तमम्
005a	अभिज्ञानं नरेन्द्राणां विकृतं प्रेक्ष्य संयुगे
005c	पतितान्रथनीडांश्च रथांश्चापि महात्मनाम्
006a	रणे विनिहतान्नागान्दृष्ट्वा पत्तींश्च मारिष
006c	आयोधनं चातिघोरं रुद्रस्याक्रीडसन्निभम्
007a	अप्रख्यातिं गतानां तु राज्ञां शतसहस्रशः
007c	कृपाविष्टः कृपो राजन्वयःशीलसमन्वितः
008a	अब्रवीत्तत्र तेजस्वी सोऽभिसृत्य जनाधिपम्
008c	दुर्योधनं मन्युवशाद्वचनं वचनक्षमः
009a	दुर्योधन निबोधेदं यत्त्वा वक्ष्यामि कौरव
009c	श्रुत्वा कुरु महाराज यदि ते रोचतेऽनघ
010a	न युद्धधर्माच्छ्रेयान्वै पन्था राजेन्द्र विद्यते
010c	यं समाश्रित्य युध्यन्ते क्षत्रियाः क्षत्रियर्षभ
011a	पुत्रो भ्राता पिता चैव स्वस्रेयो मातुलस्तथा
011c	सम्बन्धिबान्धवाश्चैव योध्या वै क्षत्रजीविना
012a	वधे चैव परो धर्मस्तथाधर्मः पलायने
012c	ते स्म घोरां समापन्ना जीविकां जीवितार्थिनः
013a	तत्र त्वां प्रतिवक्ष्यामि किंचिदेव हितं वचः
013c	हते भीष्मे च द्रोणे च कर्णे चैव महारथे
014a	जयद्रथे च निहते तव भ्रातृषु चानघ
014c	लक्ष्मणे तव पुत्रे च किं शेषं पर्युपास्महे
015a	येषु भारं समासज्य राज्ये मतिमकुर्महि
015c	ते सन्त्यज्य तनूर्याताः शूरा ब्रह्मविदां गतिम्
016a	वयं त्विह विनाभूता गुणवद्भिर्महारथैः
016c	कृपणं वर्तयिष्याम पातयित्वा नृपान्बहून्
017a	सर्वैरपि च जीवद्भिर्बीभत्सुरपराजितः
017c	कृष्णनेत्रो महाबाहुर्देवैरपि दुरासदः
018a	इन्द्रकार्मुकवज्राभमिन्द्रकेतुमिवोच्छ्रितम्
018c	वानरं केतुमासाद्य सञ्चचाल महाचमूः
019a	सिंहनादेन भीमस्य पाञ्चजन्यस्वनेन च
019c	गाण्डीवस्य च निर्घोषात्संहृष्यन्ति मनांसि नः
020a	चरन्तीव महाविद्युन्मुष्णन्ती नयनप्रभाम्
020c	अलातमिव चाविद्धं गाण्डीवं समदृश्यत
021a	जाम्बूनदविचित्रं च धूयमानं महद्धनुः
021c	दृश्यते दिक्षु सर्वासु विद्युदभ्रघनेष्विव
022a	उह्यमानश्च कृष्णेन वायुनेव बलाहकः
022c	तावकं तद्बलं राजन्नर्जुनोऽस्त्रविदां वरः
022e	गहनं शिशिरे कक्षं ददाहाग्निरिवोत्थितः
023a	गाहमानमनीकानि महेन्द्रसदृशप्रभम्
023c	धनञ्जयमपश्याम चतुर्दन्तमिव द्विपम्
024a	विक्षोभयन्तं सेनां ते त्रासयन्तं च पार्थिवान्
024c	धनञ्जयमपश्याम नलिनीमिव कुञ्जरम्
025a	त्रासयन्तं तथा योधान्धनुर्घोषेण पाण्डवम्
025c	भूय एनमपश्याम सिंहं मृगगणा इव
026a	सर्वलोकमहेष्वासौ वृषभौ सर्वधन्विनाम्
026c	आमुक्तकवचौ कृष्णौ लोकमध्ये विरेजतुः
027a	अद्य सप्तदशाहानि वर्तमानस्य भारत
027c	सङ्ग्रामस्यातिघोरस्य वध्यतां चाभितो युधि
028a	वायुनेव विधूतानि तवानीकानि सर्वशः
028c	शरदम्भोदजालानि व्यशीर्यन्त समन्ततः
029a	तां नावमिव पर्यस्तां भ्रान्तवातां महार्णवे
029c	तव सेनां महाराज सव्यसाची व्यकम्पयत्
030a	क्व नु ते सूतपुत्रोऽभूत्क्व नु द्रोणः सहानुगः
030c	अहं क्व च क्व चात्मा ते हार्दिक्यश्च तथा क्व नु
030e	दुःशासनश्च भ्राता ते भ्रातृभिः सहितः क्व नु
031a	बाणगोचरसम्प्राप्तं प्रेक्ष्य चैव जयद्रथम्
031c	सम्बन्धिनस्ते भ्रातॄंश्च सहायान्मातुलांस्तथा
032a	सर्वान्विक्रम्य मिषतो लोकांश्चाक्रम्य मूर्धनि
032c	जयद्रथो हतो राजन्किं नु शेषमुपास्महे
033a	को वेह स पुमानस्ति यो विजेष्यति पाण्डवम्
033c	तस्य चास्त्राणि दिव्यानि विविधानि महात्मनः
033e	गाण्डीवस्य च निर्घोषो वीर्याणि हरते हि नः
034a	नष्टचन्द्रा यथा रात्रिः सेनेयं हतनायका
034c	नागभग्नद्रुमा शुष्का नदीवाकुलतां गता
035a	ध्वजिन्यां हतनेत्रायां यथेष्टं श्वेतवाहनः
035c	चरिष्यति महाबाहुः कक्षेऽग्निरिव सञ्ज्वलन्
036a	सात्यकेश्चैव यो वेगो भीमसेनस्य चोभयोः
036c	दारयेत गिरीन्सर्वाञ्शोषयेत च सागरान्
037a	उवाच वाक्यं यद्भीमः सभामध्ये विशां पते
037c	कृतं तत्सकलं तेन भूयश्चैव करिष्यति
038a	प्रमुखस्थे तदा कर्णे बलं पाण्डवरक्षितम्
038c	दुरासदं तथा गुप्तं गूढं गाण्डीवधन्वना
039a	युष्माभिस्तानि चीर्णानि यान्यसाधूनि साधुषु
039c	अकारणकृतान्येव तेषां वः फलमागतम्
040a	आत्मनोऽर्थे त्वया लोको यत्नतः सर्व आहृतः
040c	स ते संशयितस्तात आत्मा च भरतर्षभ
041a	रक्ष दुर्योधनात्मानमात्मा सर्वस्य भाजनम्
041c	भिन्ने हि भाजने तात दिशो गच्छति तद्गतम्
042a	हीयमानेन वै सन्धिः पर्येष्टव्यः समेन च
042c	विग्रहो वर्धमानेन नीतिरेषा बृहस्पतेः
043a	ते वयं पाण्डुपुत्रेभ्यो हीनाः स्वबलशक्तितः
043c	अत्र ते पाण्डवैः सार्धं सन्धिं मन्ये क्षमं प्रभो
044a	न जानीते हि यः श्रेयः श्रेयसश्चावमन्यते
044c	स क्षिप्रं भ्रश्यते राज्यान्न च श्रेयोऽनुविन्दति
045a	प्रणिपत्य हि राजानं राज्यं यदि लभेमहि
045c	श्रेयः स्यान्न तु मौढ्येन राजन्गन्तुं पराभवम्
046a	वैचित्रवीर्यवचनात्कृपाशीलो युधिष्ठिरः
046c	विनियुञ्जीत राज्ये त्वां गोविन्दवचनेन च
047a	यद्ब्रूयाद्धि हृषीकेशो राजानमपराजितम्
047c	अर्जुनं भीमसेनं च सर्वं कुर्युरसंशयम्
048a	नातिक्रमिष्यते कृष्णो वचनं कौरवस्य ह
048c	धृतराष्ट्रस्य मन्येऽहं नापि कृष्णस्य पाण्डवः
049a	एतत्क्षममहं मन्ये तव पार्थैरविग्रहम्
049c	न त्वा ब्रवीमि कार्पण्यान्न प्राणपरिरक्षणात्
049e	पथ्यं राजन्ब्रवीमि त्वां तत्परासुः स्मरिष्यसि
050a	इति वृद्धो विलप्यैतत्कृपः शारद्वतो वचः
050c	दीर्घमुष्णं च निःश्वस्य शुशोच च मुमोह च
