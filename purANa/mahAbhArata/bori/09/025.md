001	सञ्जय उवाच
001a	गजानीके हते तस्मिन्पाण्डुपुत्रेण भारत
001c	वध्यमाने बले चैव भीमसेनेन संयुगे
002a	चरन्तं च तथा दृष्ट्वा भीमसेनमरिन्दमम्
002c	दण्डहस्तं यथा क्रुद्धमन्तकं प्राणहारिणम्
003a	समेत्य समरे राजन्हतशेषाः सुतास्तव
003c	अदृश्यमाने कौरव्ये पुत्रे दुर्योधने तव
003e	सोदर्याः सहिता भूत्वा भीमसेनमुपाद्रवन्
004a	दुर्मर्षणो महाराज जैत्रो भूरिबलो रविः
004c	इत्येते सहिता भूत्वा तव पुत्राः समन्ततः
004e	भीमसेनमभिद्रुत्य रुरुधुः सर्वतोदिशम्
005a	ततो भीमो महाराज स्वरथं पुनरास्थितः
005c	मुमोच निशितान्बाणान्पुत्राणां तव मर्मसु
006a	ते कीर्यमाणा भीमेन पुत्रास्तव महारणे
006c	भीमसेनमपासेधन्प्रवणादिव कुञ्जरम्
007a	ततः क्रुद्धो रणे भीमः शिरो दुर्मर्षणस्य ह
007c	क्षुरप्रेण प्रमथ्याशु पातयामास भूतले
008a	ततोऽपरेण भल्लेन सर्वावरणभेदिना
008c	श्रुतान्तमवधीद्भीमस्तव पुत्रं महारथः
009a	जयत्सेनं ततो विद्ध्वा नाराचेन हसन्निव
009c	पातयामास कौरव्यं रथोपस्थादरिन्दमः
009e	स पपात रथाद्राजन्भूमौ तूर्णं ममार च
010a	श्रुतर्वा तु ततो भीमं क्रुद्धो विव्याध मारिष
010c	शतेन गृध्रवाजानां शराणां नतपर्वणाम्
011a	ततः क्रुद्धो रणे भीमो जैत्रं भूरिबलं रविम्
011c	त्रीनेतांस्त्रिभिरानर्छद्विषाग्निप्रतिमैः शरैः
012a	ते हता न्यपतन्भूमौ स्यन्दनेभ्यो महारथाः
012c	वसन्ते पुष्पशबला निकृत्ता इव किंशुकाः
013a	ततोऽपरेण तीक्ष्णेन नाराचेन परन्तपः
013c	दुर्विमोचनमाहत्य प्रेषयामास मृत्यवे
014a	स हतः प्रापतद्भूमौ स्वरथाद्रथिनां वरः
014c	गिरेस्तु कूटजो भग्नो मारुतेनेव पादपः
015a	दुष्प्रधर्षं ततश्चैव सुजातं च सुतौ तव
015c	एकैकं न्यवधीत्सङ्ख्ये द्वाभ्यां द्वाभ्यां चमूमुखे
015e	तौ शिलीमुखविद्धाङ्गौ पेततू रथसत्तमौ
016a	ततो यतन्तमपरमभिवीक्ष्य सुतं तव
016c	भल्लेन युधि विव्याध भीमो दुर्विषहं रणे
016e	स पपात हतो वाहात्पश्यतां सर्वधन्विनाम्
017a	दृष्ट्वा तु निहतान्भ्रातॄन्बहूनेकेन संयुगे
017c	अमर्षवशमापन्नः श्रुतर्वा भीममभ्ययात्
018a	विक्षिपन्सुमहच्चापं कार्तस्वरविभूषितम्
018c	विसृजन्सायकांश्चैव विषाग्निप्रतिमान्बहून्
019a	स तु राजन्धनुश्छित्त्वा पाण्डवस्य महामृधे
019c	अथैनं छिन्नधन्वानं विंशत्या समवाकिरत्
020a	ततोऽन्यद्धनुरादाय भीमसेनो महारथः
020c	अवाकिरत्तव सुतं तिष्ठ तिष्ठेति चाब्रवीत्
021a	महदासीत्तयोर्युद्धं चित्ररूपं भयानकम्
021c	यादृशं समरे पूर्वं जम्भवासवयोरभूत्
022a	तयोस्तत्र शरैर्मुक्तैर्यमदण्डनिभैः शुभैः
022c	समाच्छन्ना धरा सर्वा खं च सर्वा दिशस्तथा
023a	ततः श्रुतर्वा सङ्क्रुद्धो धनुरायम्य सायकैः
023c	भीमसेनं रणे राजन्बाह्वोरुरसि चार्पयत्
024a	सोऽतिविद्धो महाराज तव पुत्रेण धन्विना
024c	भीमः सञ्चुक्षुभे क्रुद्धः पर्वणीव महोदधिः
025a	ततो भीमो रुषाविष्टः पुत्रस्य तव मारिष
025c	सारथिं चतुरश्चाश्वान्बाणैर्निन्ये यमक्षयम्
026a	विरथं तं समालक्ष्य विशिखैर्लोमवाहिभिः
026c	अवाकिरदमेयात्मा दर्शयन्पाणिलाघवम्
027a	श्रुतर्वा विरथो राजन्नाददे खड्गचर्मणी
027c	अथास्याददतः खड्गं शतचन्द्रं च भानुमत्
027e	क्षुरप्रेण शिरः कायात्पातयामास पाण्डवः
028a	छिन्नोत्तमाङ्गस्य ततः क्षुरप्रेण महात्मनः
028c	पपात कायः स रथाद्वसुधामनुनादयन्
029a	तस्मिन्निपतिते वीरे तावका भयमोहिताः
029c	अभ्यद्रवन्त सङ्ग्रामे भीमसेनं युयुत्सवः
030a	तानापतत एवाशु हतशेषाद्बलार्णवात्
030c	दंशितः प्रतिजग्राह भीमसेनः प्रतापवान्
030e	ते तु तं वै समासाद्य परिवव्रुः समन्ततः
031a	ततस्तु संवृतो भीमस्तावकैर्निशितैः शरैः
031c	पीडयामास तान्सर्वान्सहस्राक्ष इवासुरान्
032a	ततः पञ्चशतान्हत्वा सवरूथान्महारथान्
032c	जघान कुञ्जरानीकं पुनः सप्तशतं युधि
033a	हत्वा दश सहस्राणि पत्तीनां परमेषुभिः
033c	वाजिनां च शतान्यष्टौ पाण्डवः स्म विराजते
034a	भीमसेनस्तु कौन्तेयो हत्वा युद्धे सुतांस्तव
034c	मेने कृतार्थमात्मानं सफलं जन्म च प्रभो
035a	तं तथा युध्यमानं च विनिघ्नन्तं च तावकान्
035c	ईक्षितुं नोत्सहन्ते स्म तव सैन्यानि भारत
036a	विद्राव्य तु कुरून्सर्वांस्तांश्च हत्वा पदानुगान्
036c	दोर्भ्यां शब्दं ततश्चक्रे त्रासयानो महाद्विपान्
037a	हतभूयिष्ठयोधा तु तव सेना विशां पते
037c	किञ्चिच्छेषा महाराज कृपणा समपद्यत
