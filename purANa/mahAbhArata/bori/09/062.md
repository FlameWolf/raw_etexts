001	जनमेजय उवाच
001a	किमर्थं राजशार्दूलो धर्मराजो युधिष्ठिरः
001c	गान्धार्याः प्रेषयामास वासुदेवं परन्तपम्
002a	यदा पूर्वं गतः कृष्णः शमार्थं कौरवान्प्रति
002c	न च तं लब्धवान्कामं ततो युद्धमभूदिदम्
003a	निहतेषु तु योधेषु हते दुर्योधने तथा
003c	पृथिव्यां पाण्डवेयस्य निःसपत्ने कृते युधि
004a	विद्रुते शिबिरे शून्ये प्राप्ते यशसि चोत्तमे
004c	किं नु तत्कारणं ब्रह्मन्येन कृष्णो गतः पुनः
005a	न चैतत्कारणं ब्रह्मन्नल्पं वै प्रतिभाति मे
005c	यत्रागमदमेयात्मा स्वयमेव जनार्दनः
006a	तत्त्वतो वै समाचक्ष्व सर्वमध्वर्युसत्तम
006c	यच्चात्र कारणं ब्रह्मन्कार्यस्यास्य विनिश्चये
007	वैशम्पायन उवाच
007a	त्वद्युक्तोऽयमनुप्रश्नो यन्मां पृच्छसि पार्थिव
007c	तत्तेऽहं सम्प्रवक्ष्यामि यथावद्भरतर्षभ
008a	हतं दुर्योधनं दृष्ट्वा भीमसेनेन संयुगे
008c	व्युत्क्रम्य समयं राजन्धार्तराष्ट्रं महाबलम्
009a	अन्यायेन हतं दृष्ट्वा गदायुद्धेन भारत
009c	युधिष्ठिरं महाराज महद्भयमथाविशत्
010a	चिन्तयानो महाभागां गान्धारीं तपसान्विताम्
010c	घोरेण तपसा युक्तां त्रैलोक्यमपि सा दहेत्
011a	तस्य चिन्तयमानस्य बुद्धिः समभवत्तदा
011c	गान्धार्याः क्रोधदीप्तायाः पूर्वं प्रशमनं भवेत्
012a	सा हि पुत्रवधं श्रुत्वा कृतमस्माभिरीदृशम्
012c	मानसेनाग्निना क्रुद्धा भस्मसान्नः करिष्यति
013a	कथं दुःखमिदं तीव्रं गान्धारी प्रसहिष्यति
013c	श्रुत्वा विनिहतं पुत्रं छलेनाजिह्मयोधिनम्
014a	एवं विचिन्त्य बहुधा भयशोकसमन्वितः
014c	वासुदेवमिदं वाक्यं धर्मराजोऽभ्यभाषत
015a	तव प्रसादाद्गोविन्द राज्यं निहतकण्टकम्
015c	अप्राप्यं मनसापीह प्राप्तमस्माभिरच्युत
016a	प्रत्यक्षं मे महाबाहो सङ्ग्रामे रोमहर्षणे
016c	विमर्दः सुमहान्प्राप्तस्त्वया यादवनन्दन
017a	त्वया देवासुरे युद्धे वधार्थममरद्विषाम्
017c	यथा साह्यं पुरा दत्तं हताश्च विबुधद्विषः
018a	साह्यं तथा महाबाहो दत्तमस्माकमच्युत
018c	सारथ्येन च वार्ष्णेय भवता यद्धृता वयम्
019a	यदि न त्वं भवेन्नाथः फल्गुनस्य महारणे
019c	कथं शक्यो रणे जेतुं भवेदेष बलार्णवः
020a	गदाप्रहारा विपुलाः परिघैश्चापि ताडनम्
020c	शक्तिभिर्भिण्डिपालैश्च तोमरैः सपरश्वधैः
021a	वाचश्च परुषाः प्राप्तास्त्वया ह्यस्मद्धितैषिणा
021c	ताश्च ते सफलाः सर्वा हते दुर्योधनेऽच्युत
022a	गान्धार्या हि महाबाहो क्रोधं बुध्यस्व माधव
022c	सा हि नित्यं महाभागा तपसोग्रेण कर्शिता
023a	पुत्रपौत्रवधं श्रुत्वा ध्रुवं नः सम्प्रधक्ष्यति
023c	तस्याः प्रसादनं वीर प्राप्तकालं मतं मम
024a	कश्च तां क्रोधदीप्ताक्षीं पुत्रव्यसनकर्शिताम्
024c	वीक्षितुं पुरुषः शक्तस्त्वामृते पुरुषोत्तम
025a	तत्र मे गमनं प्राप्तं रोचते तव माधव
025c	गान्धार्याः क्रोधदीप्तायाः प्रशमार्थमरिन्दम
026a	त्वं हि कर्ता विकर्ता च लोकानां प्रभवाप्ययः
026c	हेतुकारणसंयुक्तैर्वाक्यैः कालसमीरितैः
027a	क्षिप्रमेव महाप्राज्ञ गान्धारीं शमयिष्यसि
027c	पितामहश्च भगवान्कृष्णस्तत्र भविष्यति
028a	सर्वथा ते महाबाहो गान्धार्याः क्रोधनाशनम्
028c	कर्तव्यं सात्वतश्रेष्ठ पाण्डवानां हितैषिणा
029a	धर्मराजस्य वचनं श्रुत्वा यदुकुलोद्वहः
029c	आमन्त्र्य दारुकं प्राह रथः सज्जो विधीयताम्
030a	केशवस्य वचः श्रुत्वा त्वरमाणोऽथ दारुकः
030c	न्यवेदयद्रथं सज्जं केशवाय महात्मने
031a	तं रथं यादवश्रेष्ठः समारुह्य परन्तपः
031c	जगाम हास्तिनपुरं त्वरितः केशवो विभुः
032a	ततः प्रायान्महाराज माधवो भगवान्रथी
032c	नागसाह्वयमासाद्य प्रविवेश च वीर्यवान्
033a	प्रविश्य नगरं वीरो रथघोषेण नादयन्
033c	विदितो धृतराष्ट्रस्य सोऽवतीर्य रथोत्तमात्
034a	अभ्यगच्छददीनात्मा धृतराष्ट्रनिवेशनम्
034c	पूर्वं चाभिगतं तत्र सोऽपश्यदृषिसत्तमम्
035a	पादौ प्रपीड्य कृष्णस्य राज्ञश्चापि जनार्दनः
035c	अभ्यवादयदव्यग्रो गान्धारीं चापि केशवः
036a	ततस्तु यादवश्रेष्ठो धृतराष्ट्रमधोक्षजः
036c	पाणिमालम्ब्य राज्ञः स सस्वरं प्ररुरोद ह
037a	स मुहूर्तमिवोत्सृज्य बाष्पं शोकसमुद्भवम्
037c	प्रक्षाल्य वारिणा नेत्रे आचम्य च यथाविधि
037e	उवाच प्रश्रितं वाक्यं धृतराष्ट्रमरिन्दमः
038a	न तेऽस्त्यविदितं किञ्चिद्भूतभव्यस्य भारत
038c	कालस्य च यथा वृत्तं तत्ते सुविदितं प्रभो
039a	यदिदं पाण्डवैः सर्वैस्तव चित्तानुरोधिभिः
039c	कथं कुलक्षयो न स्यात्तथा क्षत्रस्य भारत
040a	भ्रातृभिः समयं कृत्वा क्षान्तवान्धर्मवत्सलः
040c	द्यूतच्छलजितैः शक्तैर्वनवासोऽभ्युपागतः
041a	अज्ञातवासचर्या च नानावेशसमावृतैः
041c	अन्ये च बहवः क्लेशास्त्वशक्तैरिव नित्यदा
042a	मया च स्वयमागम्य युद्धकाल उपस्थिते
042c	सर्वलोकस्य सान्निध्ये ग्रामांस्त्वं पञ्च याचितः
043a	त्वया कालोपसृष्टेन लोभतो नापवर्जिताः
043c	तवापराधान्नृपते सर्वं क्षत्रं क्षयं गतम्
044a	भीष्मेण सोमदत्तेन बाह्लिकेन कृपेण च
044c	द्रोणेन च सपुत्रेण विदुरेण च धीमता
044e	याचितस्त्वं शमं नित्यं न च तत्कृतवानसि
045a	कालोपहतचित्तो हि सर्वो मुह्यति भारत
045c	यथा मूढो भवान्पूर्वमस्मिन्नर्थे समुद्यते
046a	किमन्यत्कालयोगाद्धि दिष्टमेव परायणम्
046c	मा च दोषं महाराज पाण्डवेषु निवेशय
047a	अल्पोऽप्यतिक्रमो नास्ति पाण्डवानां महात्मनाम्
047c	धर्मतो न्यायतश्चैव स्नेहतश्च परन्तप
048a	एतत्सर्वं तु विज्ञाय आत्मदोषकृतं फलम्
048c	असूयां पाण्डुपुत्रेषु न भवान्कर्तुमर्हति
049a	कुलं वंशश्च पिण्डश्च यच्च पुत्रकृतं फलम्
049c	गान्धार्यास्तव चैवाद्य पाण्डवेषु प्रतिष्ठितम्
050a	एतत्सर्वमनुध्यात्वा आत्मनश्च व्यतिक्रमम्
050c	शिवेन पाण्डवान्ध्याहि नमस्ते भरतर्षभ
051a	जानासि च महाबाहो धर्मराजस्य या त्वयि
051c	भक्तिर्भरतशार्दूल स्नेहश्चापि स्वभावतः
052a	एतच्च कदनं कृत्वा शत्रूणामपकारिणाम्
052c	दह्यते स्म दिवारात्रं न च शर्माधिगच्छति
053a	त्वां चैव नरशार्दूल गान्धारीं च यशस्विनीम्
053c	स शोचन्भरतश्रेष्ठ न शान्तिमधिगच्छति
054a	ह्रिया च परयाविष्टो भवन्तं नाधिगच्छति
054c	पुत्रशोकाभिसन्तप्तं बुद्धिव्याकुलितेन्द्रियम्
055a	एवमुक्त्वा महाराज धृतराष्ट्रं यदूत्तमः
055c	उवाच परमं वाक्यं गान्धारीं शोककर्शिताम्
056a	सौबलेयि निबोध त्वं यत्त्वां वक्ष्यामि सुव्रते
056c	त्वत्समा नास्ति लोकेऽस्मिन्नद्य सीमन्तिनी शुभे
057a	जानामि च यथा राज्ञि सभायां मम सन्निधौ
057c	धर्मार्थसहितं वाक्यमुभयोः पक्षयोर्हितम्
057e	उक्तवत्यसि कल्याणि न च ते तनयैः श्रुतम्
058a	दुर्योधनस्त्वया चोक्तो जयार्थी परुषं वचः
058c	शृणु मूढ वचो मह्यं यतो धर्मस्ततो जयः
059a	तदिदं समनुप्राप्तं तव वाक्यं नृपात्मजे
059c	एवं विदित्वा कल्याणि मा स्म शोके मनः कृथाः
059e	पाण्डवानां विनाशाय मा ते बुद्धिः कदाचन
060a	शक्ता चासि महाभागे पृथिवीं सचराचराम्
060c	चक्षुषा क्रोधदीप्तेन निर्दग्धुं तपसो बलात्
061a	वासुदेववचः श्रुत्वा गान्धारी वाक्यमब्रवीत्
061c	एवमेतन्महाबाहो यथा वदसि केशव
062a	आधिभिर्दह्यमानाया मतिः सञ्चलिता मम
062c	सा मे व्यवस्थिता श्रुत्वा तव वाक्यं जनार्दन
063a	राज्ञस्त्वन्धस्य वृद्धस्य हतपुत्रस्य केशव
063c	त्वं गतिः सह तैर्वीरैः पाण्डवैर्द्विपदां वर
064a	एतावदुक्त्वा वचनं मुखं प्रच्छाद्य वाससा
064c	पुत्रशोकाभिसन्तप्ता गान्धारी प्ररुरोद ह
065a	तत एनां महाबाहुः केशवः शोककर्शिताम्
065c	हेतुकारणसंयुक्तैर्वाक्यैराश्वासयत्प्रभुः
066a	समाश्वास्य च गान्धारीं धृतराष्ट्रं च माधवः
066c	द्रौणेः सङ्कल्पितं भावमन्वबुध्यत केशवः
067a	ततस्त्वरित उत्थाय पादौ मूर्ध्ना प्रणम्य च
067c	द्वैपायनस्य राजेन्द्र ततः कौरवमब्रवीत्
068a	आपृच्छे त्वां कुरुश्रेष्ठ मा च शोके मनः कृथाः
068c	द्रौणेः पापोऽस्त्यभिप्रायस्तेनास्मि सहसोत्थितः
068e	पाण्डवानां वधे रात्रौ बुद्धिस्तेन प्रदर्शिता
069a	एतच्छ्रुत्वा तु वचनं गान्धार्या सहितोऽब्रवीत्
069c	धृतराष्ट्रो महाबाहुः केशवं केशिसूदनम्
070a	शीघ्रं गच्छ महाबाहो पाण्डवान्परिपालय
070c	भूयस्त्वया समेष्यामि क्षिप्रमेव जनार्दन
070e	प्रायात्ततस्तु त्वरितो दारुकेण सहाच्युतः
071a	वासुदेवे गते राजन्धृतराष्ट्रं जनेश्वरम्
071c	आश्वासयदमेयात्मा व्यासो लोकनमस्कृतः
072a	वासुदेवोऽपि धर्मात्मा कृतकृत्यो जगाम ह
072c	शिबिरं हास्तिनपुराद्दिदृक्षुः पाण्डवान्नृप
073a	आगम्य शिबिरं रात्रौ सोऽभ्यगच्छत पाण्डवान्
073c	तच्च तेभ्यः समाख्याय सहितस्तैः समाविशत्
