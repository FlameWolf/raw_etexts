BR-09-02-021-001	सञ्जय उवाच
BR-09-02-021-001a	पुत्रस्तु ते महाराज रथस्थो रथिनां वरः
BR-09-02-021-001c	दुरुत्सहो बभौ युद्धे यथा रुद्रः प्रतापवान्
BR-09-02-021-002a	तस्य बाणसहस्रैस्तु प्रच्छन्ना ह्यभवन्मही
BR-09-02-021-002c	परांश्च सिषिचे बाणैर्धाराभिरिव पर्वतान्
BR-09-02-021-003a	न च सोऽस्ति पुमान्कश्चित्पाण्डवानां महाहवे
BR-09-02-021-003c	हयो गजो रथो वापि योऽस्य बाणैरविक्षतः
BR-09-02-021-004a	यं यं हि समरे योधं प्रपश्यामि विशां पते
BR-09-02-021-004c	स स बाणैश्चितोऽभूद्वै पुत्रेण तव भारत
BR-09-02-021-005a	यथा सैन्येन रजसा समुद्धूतेन वाहिनी
BR-09-02-021-005c	प्रत्यदृश्यत सञ्छन्ना तथा बाणैर्महात्मनः
BR-09-02-021-006a	बाणभूतामपश्याम पृथिवीं पृथिवीपते
BR-09-02-021-006c	दुर्योधनेन प्रकृतां क्षिप्रहस्तेन धन्विना
BR-09-02-021-007a	तेषु योधसहस्रेषु तावकेषु परेषु च
BR-09-02-021-007c	एको दुर्योधनो ह्यासीत्पुमानिति मतिर्मम
BR-09-02-021-008a	तत्राद्भुतमपश्याम तव पुत्रस्य विक्रमम्
BR-09-02-021-008c	यदेकं सहिताः पार्था नात्यवर्तन्त भारत
BR-09-02-021-009a	युधिष्ठिरं शतेनाजौ विव्याध भरतर्षभ
BR-09-02-021-009c	भीमसेनं च सप्तत्या सहदेवं च सप्तभिः
BR-09-02-021-010a	नकुलं च चतुःषष्ट्या धृष्टद्युम्नं च पञ्चभिः
BR-09-02-021-010c	सप्तभिर्द्रौपदेयांश्च त्रिभिर्विव्याध सात्यकिम्
BR-09-02-021-010e	धनुश्चिच्छेद भल्लेन सहदेवस्य मारिष
BR-09-02-021-011a	तदपास्य धनुश्छिन्नं माद्रीपुत्रः प्रतापवान्
BR-09-02-021-011c	अभ्यधावत राजानं प्रगृह्यान्यन्महद्धनुः
BR-09-02-021-011e	ततो दुर्योधनं सङ्ख्ये विव्याध दशभिः शरैः
BR-09-02-021-012a	नकुलश्च ततो वीरो राजानं नवभिः शरैः
BR-09-02-021-012c	घोररूपैर्महेष्वासो विव्याध च ननाद च
BR-09-02-021-013a	सात्यकिश्चापि राजानं शरेणानतपर्वणा
BR-09-02-021-013c	द्रौपदेयास्त्रिसप्तत्या धर्मराजश्च सप्तभिः
BR-09-02-021-013e	अशीत्या भीमसेनश्च शरै राजानमार्दयत्
BR-09-02-021-014a	समन्तात्कीर्यमाणस्तु बाणसङ्घैर्महात्मभिः
BR-09-02-021-014c	न चचाल महाराज सर्वसैन्यस्य पश्यतः
BR-09-02-021-015a	लाघवं सौष्ठवं चापि वीर्यं चैव महात्मनः
BR-09-02-021-015c	अति सर्वाणि भूतानि ददृशुः सर्वमानवाः
BR-09-02-021-016a	धार्तराष्ट्रास्तु राजेन्द्र यात्वा तु स्वल्पमन्तरम्
BR-09-02-021-016c	अपश्यमाना राजानं पर्यवर्तन्त दंशिताः
BR-09-02-021-017a	तेषामापततां घोरस्तुमुलः समजायत
BR-09-02-021-017c	क्षुब्धस्य हि समुद्रस्य प्रावृट्काले यथा निशि
BR-09-02-021-018a	समासाद्य रणे ते तु राजानमपराजितम्
BR-09-02-021-018c	प्रत्युद्ययुर्महेष्वासाः पाण्डवानाततायिनः
BR-09-02-021-019a	भीमसेनं रणे क्रुद्धं द्रोणपुत्रो न्यवारयत्
BR-09-02-021-019c	ततो बाणैर्महाराज प्रमुक्तैः सर्वतोदिशम्
BR-09-02-021-019e	नाज्ञायन्त रणे वीरा न दिशः प्रदिशस्तथा
BR-09-02-021-020a	तावुभौ क्रूरकर्माणावुभौ भारत दुःसहौ
BR-09-02-021-020c	घोररूपमयुध्येतां कृतप्रतिकृतैषिणौ
BR-09-02-021-020e	त्रासयन्तौ जगत्सर्वं ज्याक्षेपविहतत्वचौ
BR-09-02-021-021a	शकुनिस्तु रणे वीरो युधिष्ठिरमपीडयत्
BR-09-02-021-021c	तस्याश्वांश्चतुरो हत्वा सुबलस्य सुतो विभुः
BR-09-02-021-021e	नादं चकार बलवान्सर्वसैन्यानि कम्पयन्
BR-09-02-021-022a	एतस्मिन्नन्तरे वीरं राजानमपराजितम्
BR-09-02-021-022c	अपोवाह रथेनाजौ सहदेवः प्रतापवान्
BR-09-02-021-023a	अथान्यं रथमास्थाय धर्मराजो युधिष्ठिरः
BR-09-02-021-023c	शकुनिं नवभिर्विद्ध्वा पुनर्विव्याध पञ्चभिः
BR-09-02-021-023e	ननाद च महानादं प्रवरः सर्वधन्विनाम्
BR-09-02-021-024a	तद्युद्धमभवच्चित्रं घोररूपं च मारिष
BR-09-02-021-024c	ईक्षितृप्रीतिजननं सिद्धचारणसेवितम्
BR-09-02-021-025a	उलूकस्तु महेष्वासं नकुलं युद्धदुर्मदम्
BR-09-02-021-025c	अभ्यद्रवदमेयात्मा शरवर्षैः समन्ततः
BR-09-02-021-026a	तथैव नकुलः शूरः सौबलस्य सुतं रणे
BR-09-02-021-026c	शरवर्षेण महता समन्तात्पर्यवारयत्
BR-09-02-021-027a	तौ तत्र समरे वीरौ कुलपुत्रौ महारथौ
BR-09-02-021-027c	योधयन्तावपश्येतां परस्परकृतागसौ
BR-09-02-021-028a	तथैव कृतवर्मा तु शैनेयं शत्रुतापनम्
BR-09-02-021-028c	योधयञ्शुशुभे राजन्बलं शक्र इवाहवे
BR-09-02-021-029a	दुर्योधनो धनुश्छित्त्वा धृष्टद्युम्नस्य संयुगे
BR-09-02-021-029c	अथैनं छिन्नधन्वानं विव्याध निशितैः शरैः
BR-09-02-021-030a	धृष्टद्युम्नोऽपि समरे प्रगृह्य परमायुधम्
BR-09-02-021-030c	राजानं योधयामास पश्यतां सर्वधन्विनाम्
BR-09-02-021-031a	तयोर्युद्धं महच्चासीत्सङ्ग्रामे भरतर्षभ
BR-09-02-021-031c	प्रभिन्नयोर्यथा सक्तं मत्तयोर्वरहस्तिनोः
BR-09-02-021-032a	गौतमस्तु रणे क्रुद्धो द्रौपदेयान्महाबलान्
BR-09-02-021-032c	विव्याध बहुभिः शूरः शरैः सन्नतपर्वभिः
BR-09-02-021-033a	तस्य तैरभवद्युद्धमिन्द्रियैरिव देहिनः
BR-09-02-021-033c	घोररूपमसंवार्यं निर्मर्यादमतीव च
BR-09-02-021-034a	ते च तं पीडयामासुरिन्द्रियाणीव बालिशम्
BR-09-02-021-034c	स च तान्प्रतिसंरब्धः प्रत्ययोधयदाहवे
BR-09-02-021-035a	एवं चित्रमभूद्युद्धं तस्य तैः सह भारत
BR-09-02-021-035c	उत्थायोत्थाय हि यथा देहिनामिन्द्रियैर्विभो
BR-09-02-021-036a	नराश्चैव नरैः सार्धं दन्तिनो दन्तिभिस्तथा
BR-09-02-021-036c	हया हयैः समासक्ता रथिनो रथिभिस्तथा
BR-09-02-021-036e	सङ्कुलं चाभवद्भूयो घोररूपं विशां पते
BR-09-02-021-037a	इदं चित्रमिदं घोरमिदं रौद्रमिति प्रभो
BR-09-02-021-037c	युद्धान्यासन्महाराज घोराणि च बहूनि च
BR-09-02-021-038a	ते समासाद्य समरे परस्परमरिन्दमाः
BR-09-02-021-038c	विव्यधुश्चैव जघ्नुश्च समासाद्य महाहवे
BR-09-02-021-039a	तेषां शस्त्रसमुद्भूतं रजस्तीव्रमदृश्यत
BR-09-02-021-039c	प्रवातेनोद्धतं राजन्धावद्भिश्चाश्वसादिभिः
BR-09-02-021-040a	रथनेमिसमुद्भूतं निःश्वासैश्चापि दन्तिनाम्
BR-09-02-021-040c	रजः सन्ध्याभ्रकपिलं दिवाकरपथं ययौ
BR-09-02-021-041a	रजसा तेन सम्पृक्ते भास्करे निष्प्रभीकृते
BR-09-02-021-041c	सञ्छादिताभवद्भूमिस्ते च शूरा महारथाः
BR-09-02-021-042a	मुहूर्तादिव संवृत्तं नीरजस्कं समन्ततः
BR-09-02-021-042c	वीरशोणितसिक्तायां भूमौ भरतसत्तम
BR-09-02-021-042e	उपाशाम्यत्ततस्तीव्रं तद्रजो घोरदर्शनम्
BR-09-02-021-043a	ततोऽपश्यं महाराज द्वन्द्वयुद्धानि भारत
BR-09-02-021-043c	यथाप्राग्र्यं यथाज्येष्ठं मध्याह्ने वै सुदारुणे
BR-09-02-021-043e	वर्मणां तत्र राजेन्द्र व्यदृश्यन्तोज्ज्वलाः प्रभाः
BR-09-02-021-044a	शब्दः सुतुमुलः सङ्ख्ये शराणां पततामभूत्
BR-09-02-021-044c	महावेणुवनस्येव दह्यमानस्य सर्वतः
