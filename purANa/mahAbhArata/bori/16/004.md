001	वैशम्पायन उवाच
001a	काली स्त्री पाण्डुरैर्दन्तैः प्रविश्य हसती निशि
001c	स्त्रियः स्वप्नेषु मुष्णन्ती द्वारकां परिधावति
002a	अलङ्काराश्च छत्रं च ध्वजाश्च कवचानि च
002c	ह्रियमाणान्यदृश्यन्त रक्षोभिः सुभयानकैः
003a	तच्चाग्निदत्तं कृष्णस्य वज्रनाभमयस्मयम्
003c	दिवमाचक्रमे चक्रं वृष्णीनां पश्यतां तदा
004a	युक्तं रथं दिव्यमादित्यवर्णं हयाहरन्पश्यतो दारुकस्य
004c	ते सागरस्योपरिष्टादवर्तन्मनोजवाश्चतुरो वाजिमुख्याः
005a	तालः सुपर्णश्च महाध्वजौ तौ सुपूजितौ रामजनार्दनाभ्याम्
005c	उच्चैर्जह्रुरप्सरसो दिवानिशं वाचश्चोचुर्गम्यतां तीर्थयात्रा
006a	ततो जिगमिषन्तस्ते वृष्ण्यन्धकमहारथाः
006c	सान्तःपुरास्तदा तीर्थयात्रामैच्छन्नरर्षभाः
007a	ततो भोज्यं च भक्ष्यं च पेयं चान्धकवृष्णयः
007c	बहु नानाविधं चक्रुर्मद्यं मांसमनेकशः
008a	ततः सीधुषु सक्ताश्च निर्ययुर्नगराद्बहिः
008c	यानैरश्वैर्गजैश्चैव श्रीमन्तस्तिग्मतेजसः
009a	ततः प्रभासे न्यवसन्यथोद्देशं यथागृहम्
009c	प्रभूतभक्ष्यपेयास्ते सदारा यादवास्तदा
010a	निविष्टांस्तान्निशम्याथ समुद्रान्ते स योगवित्
010c	जगामाऽऽमन्त्र्य तान्वीरानुद्धवोऽर्थविशारदः
011a	तं प्रस्थितं महात्मानमभिवाद्य कृताञ्जलिम्
011c	जानन्विनाशं वृष्णीनां नैच्छद्वारयितुं हरिः
012a	ततः कालपरीतास्ते वृष्ण्यन्धकमहारथाः
012c	अपश्यन्नुद्धवं यान्तं तेजसाऽऽवृत्य रोदसी
013a	ब्राह्मणार्थेषु यत्सिद्धमन्नं तेषां महात्मनाम्
013c	तद्वानरेभ्यः प्रददुः सुरागन्धसमन्वितम्
014a	ततस्तूर्यशताकीर्णं नटनर्तकसङ्कुलम्
014c	प्रावर्तत महापानं प्रभासे तिग्मतेजसाम्
015a	कृष्णस्य सन्निधौ रामः सहितः कृतवर्मणा
015c	अपिबद्युयुधानश्च गदो बभ्रुस्तथैव च
016a	ततः परिषदो मध्ये युयुधानो मदोत्कटः
016c	अब्रवीत्कृतवर्माणमवहस्यावमन्य च
017a	कः क्षत्रियो मन्यमानः सुप्तान्हन्यान्मृतानिव
017c	न तन्मृष्यन्ति हार्दिक्य यादवा यत्त्वया कृतम्
018a	इत्युक्ते युयुधानेन पूजयामास तद्वचः
018c	प्रद्युम्नो रथिनां श्रेष्ठो हार्दिक्यमवमन्य च
019a	ततः परमसङ्क्रुद्धः कृतवर्मा तमब्रवीत्
019c	निर्दिशन्निव सावज्ञं तदा सव्येन पाणिना
020a	भूरिश्रवाश्छिन्नबाहुर्युद्धे प्रायगतस्त्वया
020c	वधेन सुनृशंसेन कथं वीरेण पातितः
021a	इति तस्य वचः श्रुत्वा केशवः परवीरहा
021c	तिर्यक्सरोषया दृष्ट्या वीक्षां चक्रे स मन्युमान्
022a	मणिः स्यमन्तकश्चैव यः स सत्राजितोऽभवत्
022c	तां कथां स्मारयामास सात्यकिर्मधुसूदनम्
023a	तच्छ्रुत्वा केशवस्याङ्कमगमद्रुदती तदा
023c	सत्यभामा प्रकुपिता कोपयन्ती जनार्दनम्
024a	तत उत्थाय सक्रोधः सात्यकिर्वाक्यमब्रवीत्
024c	पञ्चानां द्रौपदेयानां धृष्टद्युम्नशिखण्डिनोः
025a	एष गच्छामि पदवीं सत्येन च तथा शपे
025c	सौप्तिके ये च निहताः सुप्तानेन दुरात्मना
026a	द्रोणपुत्रसहायेन पापेन कृतवर्मणा
026c	समाप्तमायुरस्याद्य यशश्चापि सुमध्यमे
027a	इतीदमुक्त्वा खड्गेन केशवस्य समीपतः
027c	अभिद्रुत्य शिरः क्रुद्धश्चिच्छेद कृतवर्मणः
028a	तथान्यानपि निघ्नन्तं युयुधानं समन्ततः
028c	अभ्यधावद्धृषीकेशो विनिवारयिषुस्तदा
029a	एकीभूतास्ततः सर्वे कालपर्यायचोदिताः
029c	भोजान्धका महाराज शैनेयं पर्यवारयन्
030a	तान्दृष्ट्वा पततस्तूर्णमभिक्रुद्धाञ्जनार्दनः
030c	न चुक्रोध महातेजा जानन्कालस्य पर्ययम्
031a	ते तु पानमदाविष्टाश्चोदिताश्चैव मन्युना
031c	युयुधानमथाभ्यघ्नन्नुच्छिष्टैर्भाजनैस्तदा
032a	हन्यमाने तु शैनेये क्रुद्धो रुक्मिणिनन्दनः
032c	तदन्तरमुपाधावन्मोक्षयिष्यञ्शिनेः सुतम्
033a	स भोजैः सह संयुक्तः सात्यकिश्चान्धकैः सह
033c	बहुत्वान्निहतौ तत्र उभौ कृष्णस्य पश्यतः
034a	हतं दृष्ट्वा तु शैनेयं पुत्रं च यदुनन्दनः
034c	एरकाणां तदा मुष्टिं कोपाज्जग्राह केशवः
035a	तदभून्मुसलं घोरं वज्रकल्पमयोमयम्
035c	जघान तेन कृष्णस्तान्येऽस्य प्रमुखतोऽभवन्
036a	ततोऽन्धकाश्च भोजाश्च शैनेया वृष्णयस्तथा
036c	जघ्नुरन्योन्यमाक्रन्दे मुसलैः कालचोदिताः
037a	यस्तेषामेरकां कश्चिज्जग्राह रुषितो नृप
037c	वज्रभूतेव सा राजन्नदृश्यत तदा विभो
038a	तृणं च मुसलीभूतमपि तत्र व्यदृश्यत
038c	ब्रह्मदण्डकृतं सर्वमिति तद्विद्धि पार्थिव
039a	आविध्याविध्य ते राजन्प्रक्षिपन्ति स्म यत्तृणम्
039c	तद्वज्रभूतं मुसलं व्यदृश्यत तदा दृढम्
040a	अवधीत्पितरं पुत्रः पिता पुत्रं च भारत
040c	मत्ताः परिपतन्ति स्म पोथयन्तः परस्परम्
041a	पतङ्गा इव चाग्नौ ते न्यपतन्कुकुरान्धकाः
041c	नासीत्पलायने बुद्धिर्वध्यमानस्य कस्यचित्
042a	तं तु पश्यन्महाबाहुर्जानन्कालस्य पर्ययम्
042c	मुसलं समवष्टभ्य तस्थौ स मधुसूदनः
043a	साम्बं च निहतं दृष्ट्वा चारुदेष्णं च माधवः
043c	प्रद्युम्नं चानिरुद्धं च ततश्चुक्रोध भारत
044a	गदं वीक्ष्य शयानं च भृशं कोपसमन्वितः
044c	स निःशेषं तदा चक्रे शार्ङ्गचक्रगदाधरः
045a	तं निघ्नन्तं महातेजा बभ्रुः परपुरञ्जयः
045c	दारुकश्चैव दाशार्हमूचतुर्यन्निबोध तत्
046a	भगवन्संहृतं सर्वं त्वया भूयिष्ठमच्युत
046c	रामस्य पदमन्विच्छ तत्र गच्छाम यत्र सः
