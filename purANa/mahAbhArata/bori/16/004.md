BR-16-01-004-001	वैशम्पायन उवाच
BR-16-01-004-001a	काली स्त्री पाण्डुरैर्दन्तैः प्रविश्य हसती निशि
BR-16-01-004-001c	स्त्रियः स्वप्नेषु मुष्णन्ती द्वारकां परिधावति
BR-16-01-004-002a	अलङ्काराश्च छत्रं च ध्वजाश्च कवचानि च
BR-16-01-004-002c	ह्रियमाणान्यदृश्यन्त रक्षोभिः सुभयानकैः
BR-16-01-004-003a	तच्चाग्निदत्तं कृष्णस्य वज्रनाभमयस्मयम्
BR-16-01-004-003c	दिवमाचक्रमे चक्रं वृष्णीनां पश्यतां तदा
BR-16-01-004-004a	युक्तं रथं दिव्यमादित्यवर्णं हयाहरन्पश्यतो दारुकस्य
BR-16-01-004-004c	ते सागरस्योपरिष्टादवर्तन्मनोजवाश्चतुरो वाजिमुख्याः
BR-16-01-004-005a	तालः सुपर्णश्च महाध्वजौ तौ सुपूजितौ रामजनार्दनाभ्याम्
BR-16-01-004-005c	उच्चैर्जह्रुरप्सरसो दिवानिशं वाचश्चोचुर्गम्यतां तीर्थयात्रा
BR-16-01-004-006a	ततो जिगमिषन्तस्ते वृष्ण्यन्धकमहारथाः
BR-16-01-004-006c	सान्तःपुरास्तदा तीर्थयात्रामैच्छन्नरर्षभाः
BR-16-01-004-007a	ततो भोज्यं च भक्ष्यं च पेयं चान्धकवृष्णयः
BR-16-01-004-007c	बहु नानाविधं चक्रुर्मद्यं मांसमनेकशः
BR-16-01-004-008a	ततः सीधुषु सक्ताश्च निर्ययुर्नगराद्बहिः
BR-16-01-004-008c	यानैरश्वैर्गजैश्चैव श्रीमन्तस्तिग्मतेजसः
BR-16-01-004-009a	ततः प्रभासे न्यवसन्यथोद्देशं यथागृहम्
BR-16-01-004-009c	प्रभूतभक्ष्यपेयास्ते सदारा यादवास्तदा
BR-16-01-004-010a	निविष्टांस्तान्निशम्याथ समुद्रान्ते स योगवित्
BR-16-01-004-010c	जगामाऽऽमन्त्र्य तान्वीरानुद्धवोऽर्थविशारदः
BR-16-01-004-011a	तं प्रस्थितं महात्मानमभिवाद्य कृताञ्जलिम्
BR-16-01-004-011c	जानन्विनाशं वृष्णीनां नैच्छद्वारयितुं हरिः
BR-16-01-004-012a	ततः कालपरीतास्ते वृष्ण्यन्धकमहारथाः
BR-16-01-004-012c	अपश्यन्नुद्धवं यान्तं तेजसाऽऽवृत्य रोदसी
BR-16-01-004-013a	ब्राह्मणार्थेषु यत्सिद्धमन्नं तेषां महात्मनाम्
BR-16-01-004-013c	तद्वानरेभ्यः प्रददुः सुरागन्धसमन्वितम्
BR-16-01-004-014a	ततस्तूर्यशताकीर्णं नटनर्तकसङ्कुलम्
BR-16-01-004-014c	प्रावर्तत महापानं प्रभासे तिग्मतेजसाम्
BR-16-01-004-015a	कृष्णस्य सन्निधौ रामः सहितः कृतवर्मणा
BR-16-01-004-015c	अपिबद्युयुधानश्च गदो बभ्रुस्तथैव च
BR-16-01-004-016a	ततः परिषदो मध्ये युयुधानो मदोत्कटः
BR-16-01-004-016c	अब्रवीत्कृतवर्माणमवहस्यावमन्य च
BR-16-01-004-017a	कः क्षत्रियो मन्यमानः सुप्तान्हन्यान्मृतानिव
BR-16-01-004-017c	न तन्मृष्यन्ति हार्दिक्य यादवा यत्त्वया कृतम्
BR-16-01-004-018a	इत्युक्ते युयुधानेन पूजयामास तद्वचः
BR-16-01-004-018c	प्रद्युम्नो रथिनां श्रेष्ठो हार्दिक्यमवमन्य च
BR-16-01-004-019a	ततः परमसङ्क्रुद्धः कृतवर्मा तमब्रवीत्
BR-16-01-004-019c	निर्दिशन्निव सावज्ञं तदा सव्येन पाणिना
BR-16-01-004-020a	भूरिश्रवाश्छिन्नबाहुर्युद्धे प्रायगतस्त्वया
BR-16-01-004-020c	वधेन सुनृशंसेन कथं वीरेण पातितः
BR-16-01-004-021a	इति तस्य वचः श्रुत्वा केशवः परवीरहा
BR-16-01-004-021c	तिर्यक्सरोषया दृष्ट्या वीक्षां चक्रे स मन्युमान्
BR-16-01-004-022a	मणिः स्यमन्तकश्चैव यः स सत्राजितोऽभवत्
BR-16-01-004-022c	तां कथां स्मारयामास सात्यकिर्मधुसूदनम्
BR-16-01-004-023a	तच्छ्रुत्वा केशवस्याङ्कमगमद्रुदती तदा
BR-16-01-004-023c	सत्यभामा प्रकुपिता कोपयन्ती जनार्दनम्
BR-16-01-004-024a	तत उत्थाय सक्रोधः सात्यकिर्वाक्यमब्रवीत्
BR-16-01-004-024c	पञ्चानां द्रौपदेयानां धृष्टद्युम्नशिखण्डिनोः
BR-16-01-004-025a	एष गच्छामि पदवीं सत्येन च तथा शपे
BR-16-01-004-025c	सौप्तिके ये च निहताः सुप्तानेन दुरात्मना
BR-16-01-004-026a	द्रोणपुत्रसहायेन पापेन कृतवर्मणा
BR-16-01-004-026c	समाप्तमायुरस्याद्य यशश्चापि सुमध्यमे
BR-16-01-004-027a	इतीदमुक्त्वा खड्गेन केशवस्य समीपतः
BR-16-01-004-027c	अभिद्रुत्य शिरः क्रुद्धश्चिच्छेद कृतवर्मणः
BR-16-01-004-028a	तथान्यानपि निघ्नन्तं युयुधानं समन्ततः
BR-16-01-004-028c	अभ्यधावद्धृषीकेशो विनिवारयिषुस्तदा
BR-16-01-004-029a	एकीभूतास्ततः सर्वे कालपर्यायचोदिताः
BR-16-01-004-029c	भोजान्धका महाराज शैनेयं पर्यवारयन्
BR-16-01-004-030a	तान्दृष्ट्वा पततस्तूर्णमभिक्रुद्धाञ्जनार्दनः
BR-16-01-004-030c	न चुक्रोध महातेजा जानन्कालस्य पर्ययम्
BR-16-01-004-031a	ते तु पानमदाविष्टाश्चोदिताश्चैव मन्युना
BR-16-01-004-031c	युयुधानमथाभ्यघ्नन्नुच्छिष्टैर्भाजनैस्तदा
BR-16-01-004-032a	हन्यमाने तु शैनेये क्रुद्धो रुक्मिणिनन्दनः
BR-16-01-004-032c	तदन्तरमुपाधावन्मोक्षयिष्यञ्शिनेः सुतम्
BR-16-01-004-033a	स भोजैः सह संयुक्तः सात्यकिश्चान्धकैः सह
BR-16-01-004-033c	बहुत्वान्निहतौ तत्र उभौ कृष्णस्य पश्यतः
BR-16-01-004-034a	हतं दृष्ट्वा तु शैनेयं पुत्रं च यदुनन्दनः
BR-16-01-004-034c	एरकाणां तदा मुष्टिं कोपाज्जग्राह केशवः
BR-16-01-004-035a	तदभून्मुसलं घोरं वज्रकल्पमयोमयम्
BR-16-01-004-035c	जघान तेन कृष्णस्तान्येऽस्य प्रमुखतोऽभवन्
BR-16-01-004-036a	ततोऽन्धकाश्च भोजाश्च शैनेया वृष्णयस्तथा
BR-16-01-004-036c	जघ्नुरन्योन्यमाक्रन्दे मुसलैः कालचोदिताः
BR-16-01-004-037a	यस्तेषामेरकां कश्चिज्जग्राह रुषितो नृप
BR-16-01-004-037c	वज्रभूतेव सा राजन्नदृश्यत तदा विभो
BR-16-01-004-038a	तृणं च मुसलीभूतमपि तत्र व्यदृश्यत
BR-16-01-004-038c	ब्रह्मदण्डकृतं सर्वमिति तद्विद्धि पार्थिव
BR-16-01-004-039a	आविध्याविध्य ते राजन्प्रक्षिपन्ति स्म यत्तृणम्
BR-16-01-004-039c	तद्वज्रभूतं मुसलं व्यदृश्यत तदा दृढम्
BR-16-01-004-040a	अवधीत्पितरं पुत्रः पिता पुत्रं च भारत
BR-16-01-004-040c	मत्ताः परिपतन्ति स्म पोथयन्तः परस्परम्
BR-16-01-004-041a	पतङ्गा इव चाग्नौ ते न्यपतन्कुकुरान्धकाः
BR-16-01-004-041c	नासीत्पलायने बुद्धिर्वध्यमानस्य कस्यचित्
BR-16-01-004-042a	तं तु पश्यन्महाबाहुर्जानन्कालस्य पर्ययम्
BR-16-01-004-042c	मुसलं समवष्टभ्य तस्थौ स मधुसूदनः
BR-16-01-004-043a	साम्बं च निहतं दृष्ट्वा चारुदेष्णं च माधवः
BR-16-01-004-043c	प्रद्युम्नं चानिरुद्धं च ततश्चुक्रोध भारत
BR-16-01-004-044a	गदं वीक्ष्य शयानं च भृशं कोपसमन्वितः
BR-16-01-004-044c	स निःशेषं तदा चक्रे शार्ङ्गचक्रगदाधरः
BR-16-01-004-045a	तं निघ्नन्तं महातेजा बभ्रुः परपुरञ्जयः
BR-16-01-004-045c	दारुकश्चैव दाशार्हमूचतुर्यन्निबोध तत्
BR-16-01-004-046a	भगवन्संहृतं सर्वं त्वया भूयिष्ठमच्युत
BR-16-01-004-046c	रामस्य पदमन्विच्छ तत्र गच्छाम यत्र सः
