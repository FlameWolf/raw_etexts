BR-16-01-005-001	वैशम्पायन उवाच
BR-16-01-005-001a	ततो ययुर्दारुकः केशवश्च बभ्रुश्च रामस्य पदं पतन्तः
BR-16-01-005-001c	अथापश्यन्राममनन्तवीर्यं वृक्षे स्थितं चिन्तयानं विविक्ते
BR-16-01-005-002a	ततः समासाद्य महानुभावः कृष्णस्तदा दारुकमन्वशासत्
BR-16-01-005-002c	गत्वा कुरूञ्शीघ्रमिमं महान्तं पार्थाय शंसस्व वधं यदूनाम्
BR-16-01-005-003a	ततोऽर्जुनः क्षिप्रमिहोपयातु श्रुत्वा मृतान्यादवान्ब्रह्मशापात्
BR-16-01-005-003c	इत्येवमुक्तः स ययौ रथेन कुरूंस्तदा दारुको नष्टचेताः
BR-16-01-005-004a	ततो गते दारुके केशवोऽथ दृष्ट्वाऽन्तिके बभ्रुमुवाच वाक्यम्
BR-16-01-005-004c	स्त्रियो भवान्रक्षतु यातु शीघ्रं नैता हिंस्युर्दस्यवो वित्तलोभात्
BR-16-01-005-005a	स प्रस्थितः केशवेनानुशिष्टो मदातुरो ज्ञातिवधार्दितश्च
BR-16-01-005-005c	तं वै यान्तं संनिधौ केशवस्य त्वरन्तमेकं सहसैव बभ्रुम्
BR-16-01-005-005e	ब्रह्मानुशप्तमवधीन्महद्वै कूटोन्मुक्तं मुसलं लुब्धकस्य
BR-16-01-005-006a	ततो दृष्ट्वा निहतं बभ्रुमाह कृष्णो वाक्यं भ्रातरमग्रजं तु
BR-16-01-005-006c	इहैव त्वं मां प्रतीक्षस्व राम यावत्स्त्रियो ज्ञातिवशाः करोमि
BR-16-01-005-007a	ततः पुरीं द्वारवतीं प्रविश्य जनार्दनः पितरं प्राह वाक्यम्
BR-16-01-005-007c	स्त्रियो भवान्रक्षतु नः समग्रा धनञ्जयस्यागमनं प्रतीक्षन्
BR-16-01-005-007e	रामो वनान्ते प्रतिपालयन्मा मास्तेऽद्याहं तेन समागमिष्ये
BR-16-01-005-008a	दृष्टं मयेदं निधनं यदूनां राज्ञां च पूर्वं कुरुपुङ्गवानाम्
BR-16-01-005-008c	नाहं विना यदुभिर्यादवानां पुरीमिमां द्रष्टुमिहाद्य शक्तः
BR-16-01-005-009a	तपश्चरिष्यामि निबोध तन्मे रामेण सार्धं वनमभ्युपेत्य
BR-16-01-005-009c	इतीदमुक्त्वा शिरसाऽस्य पादौ संस्पृश्य कृष्णस्त्वरितो जगाम
BR-16-01-005-010a	ततो महान्निनदः प्रादुरासीत्सस्त्रीकुमारस्य पुरस्य तस्य
BR-16-01-005-010c	अथाब्रवीत्केशवः संनिवर्त्य शब्दं श्रुत्वा योषितां क्रोशतीनाम्
BR-16-01-005-011a	पुरीमिमामेष्यति सव्यसाची स वो दुःखान्मोचयिता नराग्र्यः
BR-16-01-005-011c	ततो गत्वा केशवस्तं ददर्श रामं वने स्थितमेकं विविक्ते
BR-16-01-005-012a	अथापश्यद्योगयुक्तस्य तस्य नागं मुखान्निःसरन्तं महान्तम्
BR-16-01-005-012c	श्वेतं ययौ स ततः प्रेक्ष्यमाणो महार्णवो येन महानुभावः
BR-16-01-005-013a	सहस्रशीर्षः पर्वताभोगवर्ष्मा रक्ताननः स्वां तनुं तां विमुच्य
BR-16-01-005-013c	सम्यक्च तं सागरः प्रत्यगृह्णान्नागा दिव्याः सरितश्चैव पुण्याः
BR-16-01-005-014a	कर्कोटको वासुकिस्तक्षकश्च पृथुश्रवा वरुणः कुञ्जरश्च
BR-16-01-005-014c	मिश्री शङ्खः कुमुदः पुण्डरीकस्तथा नागो धृतराष्ट्रो महात्मा
BR-16-01-005-015a	ह्रादः क्राथः शितिकण्ठोऽग्रतेजास्तथा नागौ चक्रमन्दातिषण्डौ
BR-16-01-005-015c	नागश्रेष्ठो दुर्मुखश्चाम्बरीषः स्वयं राजा वरुणश्चापि राजन्
BR-16-01-005-015e	प्रत्युद्गम्य स्वागतेनाभ्यनन्दंस्तेऽपूजयंश्चार्घ्यपाद्यक्रियाभिः
BR-16-01-005-016a	ततो गते भ्रातरि वासुदेवो जानन्सर्वा गतयो दिव्यदृष्टिः
BR-16-01-005-016c	वने शून्ये विचरंश्चिन्तयानो भूमौ ततः संविवेशाग्र्यतेजाः
BR-16-01-005-017a	सर्वं हि तेन प्राक्तदा वित्तमासीद्गान्धार्या यद्वाक्यमुक्तः स पूर्वम्
BR-16-01-005-017c	दुर्वाससा पायसोच्छिष्टलिप्ते यच्चाप्युक्तं तच्च सस्मार कृष्णः
BR-16-01-005-018a	स चिन्तयानोऽन्धकवृष्णिनाशं कुरुक्षयं चैव महानुभावः
BR-16-01-005-018c	मेने ततः सङ्क्रमणस्य कालं ततश्चकारेन्द्रियसन्निरोधम्
BR-16-01-005-019a	स संनिरुद्धेन्द्रियवाङ्मनास्तु शिश्ये महायोगमुपेत्य कृष्णः
BR-16-01-005-019c	जराथ तं देशमुपाजगाम लुब्धस्तदानीं मृगलिप्सुरुग्रः
BR-16-01-005-020a	स केशवं योगयुक्तं शयानं मृगाशङ्की लुब्धकः सायकेन
BR-16-01-005-020c	जराऽविध्यत्पादतले त्वरावांस्तं चाभितस्तज्जिघृक्षुर्जगाम
BR-16-01-005-020e	अथापश्यत्पुरुषं योगयुक्तं पीताम्बरं लुब्धकोऽनेकबाहुम्
BR-16-01-005-021a	मत्वाऽऽत्मानमपराद्धं स तस्य जग्राह पादौ शिरसा चार्तरूपः
BR-16-01-005-021c	आश्वासयत्तं महात्मा तदानीं गच्छन्नूर्ध्वं रोदसी व्याप्य लक्ष्म्या
BR-16-01-005-022a	दिवं प्राप्तं वासवोऽथाश्विनौ च रुद्रादित्या वसवश्चाथ विश्वे
BR-16-01-005-022c	प्रत्युद्ययुर्मुनयश्चापि सिद्धा गन्धर्वमुख्याश्च सहाप्सरोभिः
BR-16-01-005-023a	ततो राजन्भगवानुग्रतेजा नारायणः प्रभवश्चाव्ययश्च
BR-16-01-005-023c	योगाचार्यो रोदसी व्याप्य लक्ष्म्या स्थानं प्राप स्वं महात्माऽप्रमेयम्
BR-16-01-005-024a	ततो देवैर्ऋषिभिश्चापि कृष्णः समागतश्चारणैश्चैव राजन्
BR-16-01-005-024c	गन्धर्वाग्र्यैरप्सरोभिर्वराभिः सिद्धैः साध्यैश्चानतैः पूज्यमानः
BR-16-01-005-025a	ते वै देवाः प्रत्यनन्दन्त राजन्मुनिश्रेष्ठा वाग्भिरानर्चुरीशम्
BR-16-01-005-025c	गन्धर्वाश्चाप्युपतस्थुः स्तुवन्तः प्रीत्या चैनं पुरुहूतोऽभ्यनन्दत्
