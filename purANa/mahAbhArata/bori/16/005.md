001	वैशम्पायन उवाच
001a	ततो ययुर्दारुकः केशवश्च बभ्रुश्च रामस्य पदं पतन्तः
001c	अथापश्यन्राममनन्तवीर्यं वृक्षे स्थितं चिन्तयानं विविक्ते
002a	ततः समासाद्य महानुभावः कृष्णस्तदा दारुकमन्वशासत्
002c	गत्वा कुरूञ्शीघ्रमिमं महान्तं पार्थाय शंसस्व वधं यदूनाम्
003a	ततोऽर्जुनः क्षिप्रमिहोपयातु श्रुत्वा मृतान्यादवान्ब्रह्मशापात्
003c	इत्येवमुक्तः स ययौ रथेन कुरूंस्तदा दारुको नष्टचेताः
004a	ततो गते दारुके केशवोऽथ दृष्ट्वाऽन्तिके बभ्रुमुवाच वाक्यम्
004c	स्त्रियो भवान्रक्षतु यातु शीघ्रं नैता हिंस्युर्दस्यवो वित्तलोभात्
005a	स प्रस्थितः केशवेनानुशिष्टो मदातुरो ज्ञातिवधार्दितश्च
005c	तं वै यान्तं संनिधौ केशवस्य त्वरन्तमेकं सहसैव बभ्रुम्
005e	ब्रह्मानुशप्तमवधीन्महद्वै कूटोन्मुक्तं मुसलं लुब्धकस्य
006a	ततो दृष्ट्वा निहतं बभ्रुमाह कृष्णो वाक्यं भ्रातरमग्रजं तु
006c	इहैव त्वं मां प्रतीक्षस्व राम यावत्स्त्रियो ज्ञातिवशाः करोमि
007a	ततः पुरीं द्वारवतीं प्रविश्य जनार्दनः पितरं प्राह वाक्यम्
007c	स्त्रियो भवान्रक्षतु नः समग्रा धनञ्जयस्यागमनं प्रतीक्षन्
007e	रामो वनान्ते प्रतिपालयन्मा मास्तेऽद्याहं तेन समागमिष्ये
008a	दृष्टं मयेदं निधनं यदूनां राज्ञां च पूर्वं कुरुपुङ्गवानाम्
008c	नाहं विना यदुभिर्यादवानां पुरीमिमां द्रष्टुमिहाद्य शक्तः
009a	तपश्चरिष्यामि निबोध तन्मे रामेण सार्धं वनमभ्युपेत्य
009c	इतीदमुक्त्वा शिरसाऽस्य पादौ संस्पृश्य कृष्णस्त्वरितो जगाम
010a	ततो महान्निनदः प्रादुरासीत्सस्त्रीकुमारस्य पुरस्य तस्य
010c	अथाब्रवीत्केशवः संनिवर्त्य शब्दं श्रुत्वा योषितां क्रोशतीनाम्
011a	पुरीमिमामेष्यति सव्यसाची स वो दुःखान्मोचयिता नराग्र्यः
011c	ततो गत्वा केशवस्तं ददर्श रामं वने स्थितमेकं विविक्ते
012a	अथापश्यद्योगयुक्तस्य तस्य नागं मुखान्निःसरन्तं महान्तम्
012c	श्वेतं ययौ स ततः प्रेक्ष्यमाणो महार्णवो येन महानुभावः
013a	सहस्रशीर्षः पर्वताभोगवर्ष्मा रक्ताननः स्वां तनुं तां विमुच्य
013c	सम्यक्च तं सागरः प्रत्यगृह्णान्नागा दिव्याः सरितश्चैव पुण्याः
014a	कर्कोटको वासुकिस्तक्षकश्च पृथुश्रवा वरुणः कुञ्जरश्च
014c	मिश्री शङ्खः कुमुदः पुण्डरीकस्तथा नागो धृतराष्ट्रो महात्मा
015a	ह्रादः क्राथः शितिकण्ठोऽग्रतेजास्तथा नागौ चक्रमन्दातिषण्डौ
015c	नागश्रेष्ठो दुर्मुखश्चाम्बरीषः स्वयं राजा वरुणश्चापि राजन्
015e	प्रत्युद्गम्य स्वागतेनाभ्यनन्दंस्तेऽपूजयंश्चार्घ्यपाद्यक्रियाभिः
016a	ततो गते भ्रातरि वासुदेवो जानन्सर्वा गतयो दिव्यदृष्टिः
016c	वने शून्ये विचरंश्चिन्तयानो भूमौ ततः संविवेशाग्र्यतेजाः
017a	सर्वं हि तेन प्राक्तदा वित्तमासीद्गान्धार्या यद्वाक्यमुक्तः स पूर्वम्
017c	दुर्वाससा पायसोच्छिष्टलिप्ते यच्चाप्युक्तं तच्च सस्मार कृष्णः
018a	स चिन्तयानोऽन्धकवृष्णिनाशं कुरुक्षयं चैव महानुभावः
018c	मेने ततः सङ्क्रमणस्य कालं ततश्चकारेन्द्रियसन्निरोधम्
019a	स संनिरुद्धेन्द्रियवाङ्मनास्तु शिश्ये महायोगमुपेत्य कृष्णः
019c	जराथ तं देशमुपाजगाम लुब्धस्तदानीं मृगलिप्सुरुग्रः
020a	स केशवं योगयुक्तं शयानं मृगाशङ्की लुब्धकः सायकेन
020c	जराऽविध्यत्पादतले त्वरावांस्तं चाभितस्तज्जिघृक्षुर्जगाम
020e	अथापश्यत्पुरुषं योगयुक्तं पीताम्बरं लुब्धकोऽनेकबाहुम्
021a	मत्वाऽऽत्मानमपराद्धं स तस्य जग्राह पादौ शिरसा चार्तरूपः
021c	आश्वासयत्तं महात्मा तदानीं गच्छन्नूर्ध्वं रोदसी व्याप्य लक्ष्म्या
022a	दिवं प्राप्तं वासवोऽथाश्विनौ च रुद्रादित्या वसवश्चाथ विश्वे
022c	प्रत्युद्ययुर्मुनयश्चापि सिद्धा गन्धर्वमुख्याश्च सहाप्सरोभिः
023a	ततो राजन्भगवानुग्रतेजा नारायणः प्रभवश्चाव्ययश्च
023c	योगाचार्यो रोदसी व्याप्य लक्ष्म्या स्थानं प्राप स्वं महात्माऽप्रमेयम्
024a	ततो देवैर्ऋषिभिश्चापि कृष्णः समागतश्चारणैश्चैव राजन्
024c	गन्धर्वाग्र्यैरप्सरोभिर्वराभिः सिद्धैः साध्यैश्चानतैः पूज्यमानः
025a	ते वै देवाः प्रत्यनन्दन्त राजन्मुनिश्रेष्ठा वाग्भिरानर्चुरीशम्
025c	गन्धर्वाश्चाप्युपतस्थुः स्तुवन्तः प्रीत्या चैनं पुरुहूतोऽभ्यनन्दत्
