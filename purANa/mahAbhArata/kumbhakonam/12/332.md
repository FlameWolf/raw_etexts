अध्यायः 332

भीष्मेण युधिष्ठिरम् प्रति शुकोत्पत्तिप्रकारकथनम् ॥ 1 ॥
KK-12-03-332-001	भीष्म उवाच 
KK-12-03-332-001a	स लब्ध्वा परमं देवाद्वरं सत्यवतीसुतः ।
KK-12-03-332-001c	अरणीं तु ततो गृह्य ममन्थाग्निचिकीर्षया ॥
KK-12-03-332-002a	अथ रूपं परं राजन्बिभ्रतीं स्वेन तेजसा ।
KK-12-03-332-002c	घृताचीं नामाप्सरसमपश्यद्भगवानृषिः ॥
KK-12-03-332-003a	ऋषिरप्सरसं दृष्ट्वा सहसा काममोहितः ।
KK-12-03-332-003c	अभवद्भगवान्व्यासो वने तस्मिन्युधिष्ठिर ॥
KK-12-03-332-004a	सा च दृष्ट्वा तदा व्यासं कामसंविग्नमानसम् ।
KK-12-03-332-004c	शुकी भूत्वा महाराज घृताची समुपागमत् ॥
KK-12-03-332-005a	स तामप्सरसं दृष्ट्वा रूपेणान्येन संवृताम् ।
KK-12-03-332-005c	शरीरजेनानुगतः सर्वगात्रातिगेन ह ॥
KK-12-03-332-006a	स तु धैर्येण महता निगृह्णन्हृच्छयं मुनिः ।
KK-12-03-332-006c	न शशाक नियन्तुं तद्व्यासः प्रविसृतं मनः ।
KK-12-03-332-006e	भावित्वाच्चैव भावस्य घृताच्या वपुषा हृतः ॥
KK-12-03-332-007a	यत्नान्नियच्छतस्तस्य मुनेरग्निचिकीर्षया ।
KK-12-03-332-007c	अरण्यामेव सहसा तस्य शुक्रमवापतत् ॥
KK-12-03-332-008a	सोऽविशङ्केन मनसा तथैव द्विजसत्तमः ।
KK-12-03-332-008c	अरणीं ममन्थ ब्रह्मर्षिस्तस्यां जज्ञे शुको नृप ॥
KK-12-03-332-009a	शुक्रे निर्मथ्यमाने स शुको जज्ञे महातपाः ।
KK-12-03-332-009c	परमर्षिर्महायोगी अरणीगर्भसम्भवः ॥
KK-12-03-332-010a	यथाऽध्वरे समिद्धोऽग्निर्भाति हव्यमुदावहन् ।
KK-12-03-332-010c	तथारूपः शुको जज्ञे प्रज्वलन्निव तेजसा ॥
KK-12-03-332-011a	बिभ्रत्पितुश्च कौरव्य रूपवर्णमनुत्तमम् ।
KK-12-03-332-011c	बभौ तदा भावितात्मा विधूमोऽग्निरिवज्वलन् ॥
KK-12-03-332-012a	तं गङ्गा सरितां श्रेष्ठा मेरुपृष्ठे जनेश्वर ।
KK-12-03-332-012c	स्वरूपिणी तदाऽभ्येत्य स्नापयामास वारिणा ॥
KK-12-03-332-013a	अन्तरिक्षाच्च कौरव्य दण्डः कृष्णाजिनं च ह ।
KK-12-03-332-013c	पपात भुवि राजेन्द्र शुकस्यार्थे महात्मनः ॥
KK-12-03-332-014a	जेगीयन्ते स्म गन्धर्वा ननृतुश्चाप्सरोगणाः ।
KK-12-03-332-014c	देवदुन्दुभयश्चैव प्रावाद्यन्त सहस्रशः ॥
KK-12-03-332-015a	विश्वावसुश्च गन्धर्वस्तथा तुम्बुरुनारदौ ।
KK-12-03-332-015c	हाहा हूहूश्च गन्धर्वौ तुष्टुवुः शुकसम्भवम् ॥
KK-12-03-332-016a	तत्र शक्रपुरोगाश्च लोकपालाः समागताः ।
KK-12-03-332-016c	देवा देवर्षयश्चैव तथा ब्रह्मर्षयोऽपि च ॥
KK-12-03-332-017a	दिव्यानि सर्वपुष्पाणि प्रववर्ष च मारुतः ।
KK-12-03-332-017c	जङ्गमं स्थावरं चैव प्रहृष्टमभवज्जगत् ॥
KK-12-03-332-018a	तं महात्मा स्वयं प्रीत्या देव्या सह महाद्युतिः ।
KK-12-03-332-018c	जतामात्रं मुनेः पुत्रं विधिनोपानयत्तदा ॥
KK-12-03-332-019a	तस्य देवेश्वरः शक्रो दिव्यमद्भुतदर्शनम् ।
KK-12-03-332-019c	ददौ कमण्डलुं प्रीत्या देववासांसि चाभिभो ॥
KK-12-03-332-020a	हंसाश्च शतपत्राश्च सारसाश्च सहस्रशः ।
KK-12-03-332-020c	प्रदक्षिणमवर्तन्त शुकाश्चाषाश्च भारत ॥
KK-12-03-332-021a	आरणेयस्ततो दिव्यं प्राप्य जन्म महाद्युतिः ।
KK-12-03-332-021c	तत्रैवोवास मेधावी ब्रह्मचारी समाहितः ॥
KK-12-03-332-022a	उत्पन्नमात्रं तं वेदाः सरहस्याः ससङ्ग्रहाः ।
KK-12-03-332-022c	उपतस्थुर्महाराज यथाऽस्य पितरं तथा ॥
KK-12-03-332-023a	बृहस्पतिं च वव्रे स वेदवेदाङ्गभाष्यवित् ।
KK-12-03-332-023c	उपाध्यायं महाराज धर्ममेवानुचिन्तयन् ॥
KK-12-03-332-024a	सोऽधीत्य निखिलान्वेदान्सरहस्यान्ससङ्ग्रहान् ।
KK-12-03-332-024c	इतिहासं च कार्त्स्न्येन धर्मशास्त्राणि चाभिभो ॥
KK-12-03-332-025a	गुरवे दक्षिणां दत्त्वा समावृत्तो महामुनिः ।
KK-12-03-332-025c	उग्रं तपः समारेभे ब्रह्मचारी समाहितः ॥
KK-12-03-332-026a	देवतानामृषीणां च बाल्येऽपि स महातपाः ।
KK-12-03-332-026c	सम्मन्त्रणीयो मान्यश्च ज्ञानेन तपसा तथा ॥
KK-12-03-332-027a	न त्वस्य रमते बुद्धिराश्रमेषु नराधिप ।
KK-12-03-332-027c	त्रिषु गार्हस्थ्यमूलेषु मोक्षधर्मानुदर्शिनः ॥ 

इति श्रीमन्महाभारते शान्तिपर्वणि मोक्षधर्मपर्वणि द्वात्रिंशदधिकत्रिशततमोऽध्यायः ॥ 332 ॥

12-332-1 अरणी सहिते गृह्येति झ. पाठः । तत्र अरणी द्वे अधरोत्तरे सहिते मिथुनरूपे इत्यर्थः ॥ 12-332-4 सा च कृत्वा तदा व्यासमिति ड. ध. पाठः ॥ 12-332-9 शुक्रे निर्मथ्यमाने जातत्वात् शुक इति रेफलोपेनास्य नाम कृतम् ॥ 12-332-12 तर्पयामास वारिणेति झ. पाठः ॥ 12-332-14 खे गायन्ति स्म गन्धर्वा इति ट. पाठः ॥ 12-332-18 महात्मा महादेवः उपानयत् स्वशिष्यं कृतवानिति सम्बन्धः ॥
