अध्यायः 198

भीष्मेण युधिष्ठिरम् प्रति जपस्य फलकथनपूर्वकं जापकोपाख्यानसमापनम् ॥ 1 ॥
001	युधिष्ठिर उवाच 
001a	किमुत्तरं तदा तौ स्म चक्रतुस्तस्य भाषिते ।
001c	ब्राह्मणो वाऽथवा राजा तन्मे ब्रूहि पितामह ॥
002a	अथवा तौ गतौ तत्र यदेतत्कीर्तितं त्वया ।
002c	संवादो वा तयोः कोऽभूत्किं वा तौ तत्र चक्रतुः ॥
003	भीष्म उवाच 
003a	तथेत्येवं प्रतिश्रुत्य धर्मं सम्पूज्य जापकः ।
003c	यमं कालं च मृत्युं च स्वर्गं सम्पूज्य चार्हतः ॥
004a	पूर्वं ये चापरे तत्र समेता ब्राह्मणर्षभाः ।
004c	सर्वान्सम्पूज्य शिरसा राजानं सोऽब्रवीद्द्विजः ॥
005a	फलेनानेन संयुक्तो राजर्षे गच्छ मुख्यताम् ।
005c	भवता चाभ्यनुज्ञातो जपेयं भूय एव ह ॥
006a	वरश्च मम पूर्वं हि दत्तो देव्या महाबल ।
006c	श्रद्धा ते जपतो नित्यं भवत्विति विशाम्पते ॥
007	राजोवाच 
007a	यद्येवं सफला सिद्धिः श्रद्धा च जपितुं तव ।
007c	गच्छ विप्र मया सार्धं जापकं फलमाप्नुहि ॥
008	ब्राह्मण उवाच 
008a	कृतः प्रयत्नः सुमहान्सर्वेषां सन्निधाविह ।
008c	सह तुल्यफलावावां गच्छावो यत्र नौ गतिः ॥
009	भीष्म उवाच 
009a	व्यवसायं तयोस्तत्र विदित्वा त्रिदशेश्वरः ।
009c	सह देवैरुपययौ लोकपालैस्तथैव च ॥
010a	साध्याश्च विश्वे मरुतो वाक्यानि सुमहान्ति च ।
010c	नद्यः शैलाः समुद्राश्च तीर्थानि विविधानि च ॥
011a	तपांसि संयोगविधिर्वेदास्तोभाः सरस्वती ।
011c	नारदः पर्वतश्चैव विश्वावसुर्हहाहुहूः ॥
012a	गन्धर्वश्चित्रसेनश्च परिवारगणैर्युतः ।
012c	नागाः सिद्धाश्च मुनयो देवदेवः प्रजापतिः ॥
013a	`आजगाम च देवेशो ब्रह्मा वेदमयोऽव्ययः ।'
013c	विष्णुः सहस्रशीर्षश्च देवोऽचिन्त्यः समागमत् ।
013e	अवाद्यन्तान्तरिक्षे च भेर्यस्तूर्याणि वा विभो ॥
014a	पुष्पवर्षाणि दिव्यानि तत्र तेषां महात्मनाम् ।
014c	ननृतुश्चाप्सरःसङ्घास्तत्रतत्र समन्ततः ॥
015a	अथ स्वर्गस्तथा रूपी ब्राह्मणं वाक्यमब्रवीत् ।
015c	संसिद्धस्त्वं महाभाग त्वं च सिद्धस्तथा नृप ॥
016	भीष्म उवाच 
016a	अथ तौ सहितौ राजन्नन्योन्यस्य विधानतः ।
016c	विषयप्रतिसंहारमुभावेव प्रचक्रतुः ॥
017a	प्राणापानौ तथोदानं समानं व्यानमेव च ।
017c	एवं तौ मनसि स्थाप्य दधतुः प्राणयोर्मनः ॥
018a	उपस्थितकृतौ तौ च नासिकाग्रमधो भ्रुवोः ।
018c	भ्रुकुट्याक्ष्णोश्च मनसा शनैर्धारयतस्तदा ॥
019a	निश्चेष्टाभ्यां शरीराभ्यां स्थिरदृष्टी समाहितौ ।
019c	जितासनौ समाधाय मूर्धन्यात्मानमेव च ॥
020a	तालुदेशमथोद्दाल्य ब्राह्मणस्य महात्मनः ।
020c	ज्योतिर्ज्वाला सुमहती जगाम त्रिदिवं तदा ॥
021a	हाहाकारस्तथा दिक्षु सर्वासु सुमहानभूत् ।
021c	तज्ज्योतिः स्तूयमानं स्म ब्रह्माणं प्राविशत्तदा ॥
022a	ततः स्वागतमित्याह तत्तेजः प्रपितामहः ।
022c	प्रादेशमात्रं पुरुषं प्रत्युद्गम्य विशाम्पते ॥
023a	भूयश्चैवापरं प्राह वचनं मधुरं स्मयन् ।
023c	जापकैस्तुल्यफलता योगानां नात्र संशयः ॥
024a	योगस्य तावदेतेभ्यः प्रत्यक्षं फलदर्शनम् ।
024c	जापकानां विशिष्टं तु प्रत्युत्थानं समाहितम् ॥
025a	उष्यतां मयि चेत्युक्त्वा व्याददे स ततो मुखम् ।
025c	अथास्यं प्रविवेशास्य ब्राह्मणो विगतज्वरः ॥
026a	राजाऽप्येतेन विधिना भगवन्तं पितामहम् ।
026c	यथैव द्विजशार्दूलस्तथैव प्राविशत्तदा ॥
027ac	स्वयम्भुवमथो देवा अभिवाद्य ततोऽब्रुवन् ॥
028a	जापकार्थमयं यत्नो यदर्थं वयमागताः ।
028c	कृतपूजाविमौ तुल्यौ त्वया तुल्यफलान्वितौ ॥
029a	योगजापकयोस्तुल्यं फलं सुमहदद्य वै ।
029c	सर्वांल्लोकानतिक्रम्य गच्छेतां यत्र वाञ्छितम् ॥
030	ब्रह्मोवाच 
030a	महास्मृतिं पठेद्यस्तु तथैवानुस्मृतिं शुभाम् ।
030c	तावप्येतेन विधिना गच्छेतां मत्सलोकताम् ॥
031a	यश्च योगे भवेद्भक्तः सोऽपि नास्त्यत्र संशयः ।
031c	विधिनानेन देहान्ते मम लोकानवाप्नुयात् ।
031e	साधये गम्यतां चैव यथा स्थानानि सिद्धये ॥
032	भीष्म उवाच 
032a	इत्युक्त्वा स तदा देवस्तत्रैवान्तरधीयत ।
032c	आमन्त्र्य च ततो देवा ययुः स्वंस्वं निवेशनम् ॥
033a	ते च सर्वे महात्मानो धर्मं सत्कृत्य तत्र वै ।
033c	पृष्ठतोऽनुययू राजन्सर्वे सुप्रीतचेतसः ॥
034a	एतत्फलं जापकानां गतिश्चैषा प्रकीर्तिता ।
034c	यथाश्रुतं महाराज किं भूयः श्रोतुमिच्छसि ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टनवत्यधिकशततमोऽध्यायः ॥ 198 ॥

12-198-1 तौ इक्ष्वाकुपैप्पलादी । तस्य विरूपस्य भाषिते वचने विषये ॥ 12-198-3 अर्हतः पूज्यान् ॥ 12-198-9 व्यवसायं निश्चयम् ॥ 12-198-11 स्तोभाः सामगीतिपूरणार्थनि अक्षराणि हायि हावु इत्यादीनि ॥ 12-198-18 नेत्राग्रैश्चैव मनसेति ट. पाठः ॥ 12-198-20 तालुदेशं ब्रह्मरन्ध्रम् ॥ 12-198-23 योगानां योगिनाम् ॥ 12-198-24 एतेभ्य एतेषां सभ्यानाम् । समाहितं विहितम् ॥ 12-198-30 संहिताध्यायिनां फलमुक्त्वा षडङ्गाध्यायिनां मन्वादिस्मृत्यध्यायिनां च फलमाह महास्मृतिमिति ॥
