अध्यायः 081

भीष्मेण युधिष्ठिरम् प्रति कृष्णनारदसंवादानुवादः ॥ 1 ॥
KK-12-01-081-001	युधिष्ठिर उवाच 
KK-12-01-081-001a	एवमग्राह्यके तस्मिञ्ज्ञातिसम्बन्धिमण्डले ।
KK-12-01-081-001c	मित्रेष्वमित्रेष्वपि च कथं भावो विभाव्यते ॥
KK-12-01-081-002	भीष्म उवाच 
KK-12-01-081-002a	अत्राप्युदाहरन्तीममितिहासं पुरातनम् ।
KK-12-01-081-002c	संवादं वासुदेवस्य महर्षेर्नारदस्य च ॥
KK-12-01-081-003	वासुदेव उवाच 
KK-12-01-081-003a	नासुहृत्परमं मन्त्रं नारदार्हति वेदितुम् ।
KK-12-01-081-003c	अपण्डितो वाऽपि सुहृत्पण्डितो वाप्यनात्मवान् ॥
KK-12-01-081-004a	स ते सौहृदमास्थाय किञ्चिद्वक्ष्यामि नारद ।
KK-12-01-081-004c	कृत्स्नां बुद्धिं च ते प्रेक्ष्य सम्पृच्छे त्रिदिवङ्गम ॥
KK-12-01-081-005a	दास्यमैश्वर्यवादेन ज्ञातीनां वै करोम्यहम् ।
KK-12-01-081-005c	अर्धं भोक्ताऽस्मि भोगानां वाग्दुरुक्तानि च क्षमे ॥
KK-12-01-081-006a	अरणीमग्निकामो वा मथ्नाति हृदयं मम ।
KK-12-01-081-006c	वाचा दुरुक्तं देवर्षे तन्मां दहति नित्यदा ॥
KK-12-01-081-007a	बलं सङ्कर्षणे नित्यं सौकुमार्यं पुनर्गदे ।
KK-12-01-081-007c	रूपेण मत्तः प्रद्युम्नः सोऽसहायोऽस्मि नारद ॥
KK-12-01-081-008a	अन्ये हि सुमहाभागा बलवन्तो दुरासदाः ।
KK-12-01-081-008c	नित्योत्थानेन सम्पन्ना नारदान्धकवृष्णयः ॥
KK-12-01-081-009a	यस्य न स्युर्न वै स स्याद्यस्य स्युः कृत्स्नमेव तत् ।
KK-12-01-081-009c	द्वयोरेनं प्रचरतोर्वृणोम्येकतरं न च ॥
KK-12-01-081-010a	स्यातां यस्याहुकाक्रूरौ किं नु दुःखतरं ततः ।
KK-12-01-081-010c	यस्य चापि न तौ स्यातां किं नु दुःखतरं ततः ॥
KK-12-01-081-011a	सोऽहं कितवमातेव द्वयोरपि महामुने ।
KK-12-01-081-011c	नैकस्य जयमाशंसे द्वितीयस्य पराजयम् ॥
KK-12-01-081-012a	ममैवं क्लिश्यमानस्य नारदोभयदर्शनात् ।
KK-12-01-081-012c	वक्तुमर्हसि यच्छ्रेयो ज्ञातीनामात्मनस्तथा ॥
KK-12-01-081-013	नारद उवाच 
KK-12-01-081-013a	आपदो द्विविधाः कृष्ण बाह्याश्चाभ्यन्तराश्च ह ।
KK-12-01-081-013c	प्रादुर्भवन्ति वार्ष्णेय स्वकृता यदि वाऽन्यतः ॥
KK-12-01-081-014a	सेयमाभ्यन्तरा तुभ्यमापत्कृच्छ्रा स्वकर्मजा ।
KK-12-01-081-014c	अक्रूरभोजप्रभवा सर्वे ह्येते तदन्वयाः ॥
KK-12-01-081-015a	अर्थहेतोर्हि कामाद्वा वीरबीभत्सयाऽपि वा ।
KK-12-01-081-015c	आत्मना प्राप्तमैश्वर्यमन्यत्र प्रतिपादितम् ॥
KK-12-01-081-016a	कृतमूलमिदानीं तद्राजशब्दसहायवत् ।
KK-12-01-081-016c	न शक्यं पुनरादातुं वान्तमन्नमिव स्वयम् ॥
KK-12-01-081-017a	बभ्रूग्रसेनतो राज्यं नाप्नुं शक्यं कथञ्चन ।
KK-12-01-081-017c	ज्ञातिभेदभयात्कृष्ण त्वया चापि विशेषतः ॥
KK-12-01-081-018a	तच्च सिध्येत्प्रयत्नेन कृत्वा कर्म सुदुष्करम् ।
KK-12-01-081-018c	महाक्षयं व्ययो वा स्याद्विनाशो वा पुनर्भवेत् ॥
KK-12-01-081-019a	अनायसेन शस्त्रेण मृदुना हृदयच्छिदा ।
KK-12-01-081-019c	जिह्वामुद्धर सर्वेषां परिमृज्यानुमृज्य च ॥
KK-12-01-081-020	वासुदेव उवाच 
KK-12-01-081-020a	अनायसं मुने शस्त्रं मृदु विद्यामहं कथम् ।
KK-12-01-081-020c	येनैषामुद्धरे जिह्वां परिमृज्यानुमृज्य च ॥
KK-12-01-081-021	नारद उवाच 
KK-12-01-081-021a	शक्त्याऽन्नदानं सततं तितिक्षाऽऽर्जवमार्दवम् ।
KK-12-01-081-021c	यथार्हप्रतिपूजा च शस्त्रमेतदनायसम् ॥
KK-12-01-081-022a	ज्ञातीनां वक्तुकामानां कटुकानि लघूनि च ।
KK-12-01-081-022c	गिरा त्वं हृदयं वाचं शमयस्व मनांसि च ॥
KK-12-01-081-023a	नामहापुरुषः कश्चिन्नानात्मा नासहायवान् ।
KK-12-01-081-023c	महतीं धुरमादाय समुद्यम्योरसा वहेत् ॥
KK-12-01-081-024a	सर्व एव गुरुं भारमनड्वान्वहते समे ।
KK-12-01-081-024c	दुर्गे प्रतीतः सुगवो भारं वहति दुर्वहम् ॥
KK-12-01-081-025a	भेदाद्विनाशः सङ्घानां सङ्घमुख्योऽसि केशव ।
KK-12-01-081-025c	यथा त्वां प्राप्य नोत्सीदेदयं सङ्घस्तथा कुरु ॥
KK-12-01-081-026a	नान्यत्र बुद्धिक्षान्तिभ्यां नान्यत्रेन्द्रियनिग्रहात् ।
KK-12-01-081-026c	नान्यत्र धनसन्त्यागाद्गुणः प्राज्ञेऽवतिष्ठते ॥
KK-12-01-081-027a	धन्यं यशस्यमायुष्यं स्वपक्षोद्भावनं सदा ।
KK-12-01-081-027c	ज्ञातीनामविनाशः स्याद्यथा कृष्ण तथा कुरु ॥
KK-12-01-081-028a	आयत्यां च तदात्वे च न तेऽस्त्यविदितं प्रभो ।
KK-12-01-081-028c	षाड्गुण्यस्य विधानेन यात्रा यानविधौ तथा ॥
KK-12-01-081-029a	यादवाः कुकुरा भोजाः सर्वे चान्धकवृष्णयः ।
KK-12-01-081-029c	त्वय्यायत्ता महाबाहो लोका लोकेश्वराश्च ये ॥
KK-12-01-081-030a	उपासन्ते हि त्वद्बुद्धिमृषयश्चापि माधव ।
KK-12-01-081-030c	त्वं गुरुः सर्वभूतानां जानीषे त्वं परां गतिम् ॥
KK-12-01-081-031ac	त्वामासाद्य यदुश्रेष्ठ मेधन्ते यादवाः सुखम् ॥ 

इति श्रीमन्महाभारते शान्तिपर्वणि राजधर्मपर्वणि एकाशीतितमोऽध्यायः ॥ 81 ॥

12-81-1 अग्राह्यके वशीकर्तुमशक्ये ॥ 12-81-6 वाशब्द इवार्थः ॥ 12-81-9 ते यस्य पक्षे न स्युः स नस्यान्नश्येदेव । यस्य पक्षे ते स्युस्तत् तस्मात् कृत्स्नं फलं प्राप्नोतीति शेषः ॥ 12-81-11 कितवमातेव कितवयोर्द्यूतकारिणोरेका मातेव ॥ 12-81-13 अन्यतः बाह्याः आपदः स्वकृताः ज्ञातिकृताः अन्तरा आपदः ॥ 12-81-14 एते सङ्कर्षणादयः । तदन्वया अक्रूरान्वयाः ॥ 12-81-15 तत्र हेतुरर्थेति । तत्स्नेहप्रभवा इयं तव आपदिति सार्धः । स्वकर्मजेत्युक्तं तद्विवृणोति आत्मनेति सार्धेन । अन्यत्र आहुके ॥ 12-81-16 ज्ञातिशब्दं सहायवन् इति झ. पाठः । तत्र तत् ऐश्वर्यं कृतमूलं यतो ज्ञातिशब्दं ज्ञातित्वादनुच्छेदनीयमित्यर्थः ॥ 12-81-18 तच्च राज्यस्य पुनरादानं च ॥
