अध्यायः 028
कृष्णेन युधिष्ठिरम् प्रति सृञ्जयाय नारदोक्तषोडशराजोपाख्यानकथनम् ॥ 1 ॥
KK-12-01-028-001	वैशम्पायन उवाच 
KK-12-01-028-001a	अव्याहरति राजेन्द्रे धर्मपुत्रे युधिष्ठिरे ।
KK-12-01-028-001c	गुडाकेशो हृषीकेशमभ्यभाषत पाण्डवः ॥
KK-12-01-028-002	अर्जुन उवाच 
KK-12-01-028-002a	ज्ञातिशोकाभिसन्तप्तो धर्मपुत्रः परन्तपः ।
KK-12-01-028-002c	एष शोकार्णवे मग्नस्तमाश्वासय माधव ॥
KK-12-01-028-003a	सर्वे स्म ते संशयिताः पुनरेव जनार्दन ।
KK-12-01-028-003c	अस्य शोकं महाप्राज्ञ प्रणाशयितुमर्हसि ॥
KK-12-01-028-004	वैशम्पायन उवाच 
KK-12-01-028-004a	एवमुक्तस्तु गोविन्दो विजयेन महात्मना ।
KK-12-01-028-004c	पर्यवर्तत राजानं पुण्डरीकेक्षणोऽच्युतः ॥
KK-12-01-028-005a	अनतिक्रमणीयो हि धर्मराजस्य केशवः ।
KK-12-01-028-005c	बाल्यात्प्रभृति गोविन्दः प्रीत्या चाभ्यधिकोर्जुनात् ॥
KK-12-01-028-006a	सम्प्रगृह्य महाबाहुर्भुजं चन्दनभूषितम् ।
KK-12-01-028-006c	शैलस्तम्भोपमं शौरिरुवाचाभिविनोदयन् ॥
KK-12-01-028-007a	शुशुभे वदनं तस्य सुदंष्ट्रं चारुलोचनम् ।
KK-12-01-028-007c	व्याकोचमिव विस्पष्टं पद्मं सूर्यविबोधितम् ॥
KK-12-01-028-008	वासुदेव उवाच 
KK-12-01-028-008a	मा कृथाः पुरुषव्याघ्र शोकं त्वं गात्रशोषणम् ।
KK-12-01-028-008c	न हि ते सुलभा भूयो ये हताऽस्मिन्रणाजिरे ॥
KK-12-01-028-009a	स्वप्नलब्धा यथा लाभा वितथाः प्रतिबोधने ।
KK-12-01-028-009c	तथा ते क्षत्रिया राजन्ये व्यतीता महारणे ॥
KK-12-01-028-010a	सर्वे ह्यभिमुखाः शूरा निहता रणशोभिनः ।
KK-12-01-028-010c	नैषां कश्चित्पृष्ठतो वा पलायन्वा निपातितः ॥
KK-12-01-028-011a	सर्वे त्यक्त्वाऽऽत्मनः प्राणान्युद्ध्वा वीरा महामृधे ।
KK-12-01-028-011c	शस्त्रपूता दिवं प्राप्ता न ताञ्छोचितुमर्हसि ॥
KK-12-01-028-012a	क्षत्रधर्मरताः शूरा वेदवेदाङ्गपारगाः ।
KK-12-01-028-012c	प्राप्ता वीरगतिं पुण्यां तान्न शोचितुमर्हसि ।
KK-12-01-028-012e	मृतान्महानुभावांस्त्वं श्रुत्वैव पृथिवीपतीन् ॥
KK-12-01-028-013a	अत्रैवोदाहरन्तीममितिहासं पुरातनम् ।
KK-12-01-028-013c	सृञ्जयं पुत्रशोकार्तं यथाऽयं नारदोऽब्रवीत् ॥
KK-12-01-028-014	नारद उवाच 
KK-12-01-028-014a	सुखदुःखैरहं त्वं च प्रजाः सर्वाश्च सृञ्जय ।
KK-12-01-028-014c	अविमुक्ता मरिष्यामस्तत्र का परिदेवना ॥
KK-12-01-028-015a	महाभाग्यं पुरा राज्ञां कीर्त्यमानं मया शृणु ।
KK-12-01-028-015c	गच्छावधानं नृपते ततो दुःखं प्रहास्यसि ॥
KK-12-01-028-016a	मृतान्महानुभावांस्त्वं श्रुत्वैव पृथिवीपतीन् ।
KK-12-01-028-016c	शममानय सन्तापं शृणु विस्तरशश्च मे ।
KK-12-01-028-016e	क्रूरग्रहाभिशमनमायुर्वर्धनमुत्तमम् ॥
KK-12-01-028-017a	अग्रिमाणां क्षितिभुजामुदारं च मनोहरम् ।
KK-12-01-028-017c	आविक्षितं मरुत्तं च मृतं सृञ्जय शुश्रुम ॥
KK-12-01-028-018a	यस्य सेन्द्राः सवरुणा बृहस्पतिपुरोगमाः ।
KK-12-01-028-018c	देवा विश्वसृजो राज्ञो यज्ञमीयुर्महात्मनः ॥
KK-12-01-028-019a	यः स्पर्धामानयच्छक्रं देवराजं पुरन्दरम् ।
KK-12-01-028-019c	शक्रप्रियैषी यं विद्वान्प्रत्याचष्ट बृहस्पतिः ॥
KK-12-01-028-020ac	संवर्तो याजयामास यं पीडार्थं बृहस्पतेः ॥
KK-12-01-028-021a	यस्मिन्प्रशासति महीं नृपतौ राजसत्तम ।
KK-12-01-028-021c	अकृष्टपच्या पृथिवी विबभौ सस्यमालिनी ॥
KK-12-01-028-022a	आविक्षितस्य वै सत्रे विश्वेदेवाः सभासदः ।
KK-12-01-028-022c	मरुतः परिवेष्टारः साध्याश्चासन्महात्मनः ॥
KK-12-01-028-023a	मरुद्गणा मरुत्तस्य यत्सोममपिबंस्ततः ।
KK-12-01-028-023c	देवान्मनुष्यान्गन्धर्वानत्यरिच्यन्त दक्षिणाः ॥
KK-12-01-028-024a	स चेन्ममार सृञ्जय चतुर्भद्रतरस्त्वया ।
KK-12-01-028-024c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-025a	सुहोत्रं च द्वैतिथिनं मृतं सृञ्जय शुश्रुम ।
KK-12-01-028-025c	यस्मै हिरण्यं ववृषे मघवा परिवत्सरम् ॥
KK-12-01-028-026a	सत्यनामा वसुमती यं प्राप्यासीज्जनाधिपम् ।
KK-12-01-028-026c	हिरण्यमवहन्नद्यस्तस्मिञ्जनपदेश्वरे ॥
KK-12-01-028-027a	मत्स्यान्कर्कटकान्नक्रान्मकराञ्छिंशुकानपि ।
KK-12-01-028-027c	नदीष्ववासृजद्राजन्मघवा लोकपूजितः ॥
KK-12-01-028-028a	हैरण्यान्पातितान्दृष्ट्वा मत्स्यान्मकरकच्छपान् ।
KK-12-01-028-028c	सहस्रशोऽथ शतशस्ततोऽस्मयत वैतिथिः ॥
KK-12-01-028-029a	तद्धिरण्यमपर्यन्तमावृतं कुरुजाङ्गले ।
KK-12-01-028-029c	ईजानो वितते यज्ञे ब्राह्मणेभ्यः समार्पयत् ॥
KK-12-01-028-030a	स चेन्ममार सृञ्जय चतुर्भद्रतरस्त्वया ।
KK-12-01-028-030c	पुत्रात्पुण्यतरश्चैव मा पुत्रमनुतप्यथाः ।
KK-12-01-028-030e	अदक्षिणमयज्वानं श्वैत्य संशाम्य माशुचः ॥
KK-12-01-028-031a	अङ्गं बृहद्रथं चैव मृतं सृञ्जय शुश्रुम ।
KK-12-01-028-031c	यः सहस्रं सहस्राणां श्वेतानश्वानवासृजात् ॥
KK-12-01-028-032a	सहस्रं च सहस्राणां कन्या हेमपरिष्कृताः ।
KK-12-01-028-032c	ईजानो वितते यज्ञे दक्षिणामत्यकालयत् ॥
KK-12-01-028-033a	यः सहस्रं सहस्राणां गजानां पझमालिनाम् ।
KK-12-01-028-033c	ईजानो वितते यज्ञे दक्षिणामत्यकालयत् ॥
KK-12-01-028-034a	शतं शतसहस्राणि वृषाणां हेममालिनाम् ।
KK-12-01-028-034c	गवां सहस्रानुचरं दक्षिणामत्यकालयत् ॥
KK-12-01-028-035a	अङ्गस्य यजमानस्य तदा विष्णुपदे गिरौ ।
KK-12-01-028-035c	अमाद्यदिन्द्रः सोमेन दक्षिणाभिर्द्विजातयः ॥
KK-12-01-028-036a	यस्य यज्ञेषु राजेन्द्र शतसङ्ख्येषु वै पुरा ।
KK-12-01-028-036c	देवान्मनुष्यान्गन्धर्वानत्यरिच्यन्त दक्षिणाः ॥
KK-12-01-028-037a	न जातो जनिता नान्यः पुमान्यः सम्प्रदास्यति ।
KK-12-01-028-037c	यदङ्गः प्रददौ वित्तं सोमसंस्थासु सप्तसु ॥
KK-12-01-028-038a	स चेन्ममार सृञ्जय चतुर्भद्रतरस्त्वया ।
KK-12-01-028-038c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-039a	शिबिमौशीनरं चैव मृतं सृञ्जय शुश्रुम ।
KK-12-01-028-039c	य इमां पृथिवीं सर्वां चर्मवत्समवेष्टयत् ॥
KK-12-01-028-040a	महता रथघोषेण पृथिवीमनुनादयन् ।
KK-12-01-028-040c	एकच्छत्रां महीं चक्रे जैत्रेणैकरथेन यः ॥
KK-12-01-028-041a	यावदस्य गवाश्वं स्यादारण्यैः पशुभिः सह ।
KK-12-01-028-041c	तावतीः प्रददौ गाः स शिबिरौशीनरोऽध्वरे ॥
KK-12-01-028-042a	न वोढारं धुरं तस्य कञ्चिन्मेने प्रजापतिः ।
KK-12-01-028-042c	न भूतं न भविष्यं च सर्वराजसु सृञ्जय ।
KK-12-01-028-042e	अन्यत्रौशीनराच्छैब्याद्राजर्षेरिन्द्रविक्रमात् ॥
KK-12-01-028-043a	स चेन्ममार सृञ्जय चतुर्भद्रतरस्त्वया ।
KK-12-01-028-043c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-044ac	अदक्षिणमयज्वानं पुत्रं संस्मृत्य मा शुचः ॥
KK-12-01-028-045a	भरतं चैव दौष्यन्तिं मृतं सृञ्जय शुश्रुम ।
KK-12-01-028-045c	शाकुन्तलं महात्मानं भूरिद्रविणतेजसम् ॥
KK-12-01-028-046a	योऽबध्नात्त्रिशतं चाश्वान्देवेभ्यो यमुनामनु ।
KK-12-01-028-046c	सरस्वतीं विंशतिं च गङ्गामनु चतुर्दश ॥
KK-12-01-028-047a	अश्वमेधसहस्रेण राजसूयशतेन च ।
KK-12-01-028-047c	इष्टवान्स महातेजा दौष्यन्तिर्भरतः पुरा ॥
KK-12-01-028-048a	भरतस्य महत्कर्म सवराजसु पार्थिवाः ।
KK-12-01-028-048c	स्वं मर्त्या इव बाहुभ्यां नानुगन्तुमशक्नुवन् ॥
KK-12-01-028-049a	परं सहस्राद्योऽबध्नाद्धयान्वेदीर्वितत्य च ।
KK-12-01-028-049c	सहस्रं यत्र पद्मानां कण्वाय भरतो ददौ ॥
KK-12-01-028-050a	स चेन्ममार सृञ्जय चतुर्भद्रतरस्त्वया ।
KK-12-01-028-050c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-051a	रामं दाशरथिं चैव मृतं सृञ्जय शुश्रुम ।
KK-12-01-028-051c	योऽन्वकम्पत वै नित्यं प्रजाः पुत्रानिवौरसान् ॥
KK-12-01-028-052a	नाधनो यस्य विषये नानर्थः कस्यचिद्भवेत् ।
KK-12-01-028-052c	सर्वस्यासीत्पितृसमो रामो राज्यं यदन्वशात् ॥
KK-12-01-028-053a	कालवर्षी च पर्जन्यः सस्यानि समपादयत् ।
KK-12-01-028-053c	नित्यं सुभिक्षमेवासीद्रामे राज्यं प्रशासति ॥
KK-12-01-028-054a	प्राणिनो नाप्सु मज्जन्ति नानर्थे पावकोऽदहत् ।
KK-12-01-028-054c	न व्यालतो भयं चासीद्रामे राज्यं प्रशासति ॥
KK-12-01-028-055a	आसन्वर्षसहस्रिण्यस्तथा वर्षसहस्रकाः ।
KK-12-01-028-055c	अरोगाः सर्वसिद्धार्था रामे राज्यं प्रशासति ॥
KK-12-01-028-056a	नान्योन्येन विवादोऽभूत्स्त्रीणामपि कुतो नृणाम् ।
KK-12-01-028-056c	धर्मनित्याः प्रजाश्चासन्रामे राज्यं प्रशासति ॥
KK-12-01-028-057a	सन्तुष्टाः सर्वसिद्धार्था निर्भयाः स्वैरचारिणः ।
KK-12-01-028-057c	नराः सत्यव्रताश्चासन्रामे राज्यं प्रशासति ॥
KK-12-01-028-058a	नित्यपुष्पफलाश्चैव पादपा निरुपद्रवाः ।
KK-12-01-028-058c	सर्वा द्रोणदुघा गावो रामे राज्यं प्रशासति ॥
KK-12-01-028-059a	स चतुर्दश वर्षाणि वने प्रोष्य महातपाः ।
KK-12-01-028-059c	दशाश्वमेधाञ्जारूथ्यानाजहार निरर्गलान् ॥
KK-12-01-028-060a	युवा श्यामो लोहिताक्षो मातङ्ग इव यूथपः ।
KK-12-01-028-060c	आजानुबाहुः सुमुखः सिंहस्कन्धो महाभुजः ॥
KK-12-01-028-061a	दशवर्षसहस्राणि दशवर्षशतानि च ।
KK-12-01-028-061c	अयोध्याधिपतिर्भूत्वा रामो राज्यमकारयत् ॥
KK-12-01-028-062a	स चेन्ममार सृञ्जय चतुर्भद्रतरस्त्वया ।
KK-12-01-028-062c	पुत्रात्पुण्यतरश्चैव मा पुत्रमनुतप्यथाः ।
KK-12-01-028-062e	अयज्वानमदक्षिण्यं मा पुत्रमनुतप्यथाः ॥
KK-12-01-028-063a	भगीरथं च राजानं मृतं सृञ्जय शुश्रुम ।
KK-12-01-028-063c	यस्येन्द्रो वितते यज्ञे सोमं पीत्वा मदोत्कटः ॥
KK-12-01-028-064a	असुराणां सहस्राणि बहूनि सुरसत्तमः ।
KK-12-01-028-064c	अजयद्बाहुवीर्येण भगवान्पाकशासनः ॥
KK-12-01-028-065a	यः सहस्रं सहस्राणां कन्या हेमविभूषिताः ।
KK-12-01-028-065c	ईजानो वितते यज्ञे दक्षिणामत्यकालयत् ॥
KK-12-01-028-066a	सर्वा रथगताः कन्या रथाः सर्वे चतुर्युजः ।
KK-12-01-028-066c	शतंशतं रथे नागाः पद्मिनो हेममालिनः ॥
KK-12-01-028-067a	सहस्रमश्वा एकैकं हस्तिनं पृष्ठतोऽन्वयुः ।
KK-12-01-028-067c	गवां सहस्रमश्वेऽश्वे सहस्रं गव्यजाविकम् ॥
KK-12-01-028-068a	उपह्वरे निवसतो यस्याङ्के निषसाद ह ।
KK-12-01-028-068c	गङ्गा भागीरथी तस्मादुर्वशी चाभवत्पुरा ॥
KK-12-01-028-069a	भूरिदक्षिणमिक्ष्वाकुं यजमानं भगीरथम् ।
KK-12-01-028-069c	त्रिलोकपथगा गङ्गा दुहितृत्वमुपेयुषी ॥
KK-12-01-028-070a	स चेन्ममार सृञ्जय चतुर्भद्रतरस्त्वया ।
KK-12-01-028-070c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-071a	दिलीपं च महात्मानं मृतं सृञ्जय शुश्रुम ।
KK-12-01-028-071c	यस्य कर्माणि भूरीणि कथयन्ति द्विजातयः ॥
KK-12-01-028-072a	य इमां वसुसम्पूर्णां वसुधां वसुधाधिपः ।
KK-12-01-028-072c	ददौ तस्मिन्महायज्ञे ब्राह्मणेभ्यः समाहितः ॥
KK-12-01-028-073a	यस्येह यजमानस्य यज्ञेयज्ञे पुरोहितः ।
KK-12-01-028-073c	सहस्रं वारणान्हैमान्दक्षिणामत्यकालयत् ॥
KK-12-01-028-074a	यस्य यज्ञे महानासीद्यूपः श्रीमान्हिरण्मयः ।
KK-12-01-028-074c	तं देवाः कर्म कुर्वाणाः शक्रज्येष्ठा उपासत ॥
KK-12-01-028-075a	चषाले यस्य सौवर्णे तस्मिन्यूपे हिरण्मये ।
KK-12-01-028-075c	ननृतुर्देवगन्धर्वाः षट्सहस्राणि सप्तधा ॥
KK-12-01-028-076a	अवादयत्तत्र वीणां मध्ये विश्वावसुः स्वयम् ।
KK-12-01-028-076c	सर्वभूतान्यमन्यन्त मम वादयतीत्ययम् ॥
KK-12-01-028-077a	एतद्राज्ञो दिलीपस्य राजानो नानुचक्रिरे ।
KK-12-01-028-077c	यस्येभा हेमसञ्छन्नाः पथि मत्ताः स्म शेरते ॥
KK-12-01-028-078a	राजानं शतधन्वानं दिलीपं सत्यवादिनम् ।
KK-12-01-028-078c	येऽपश्यन्सुमहात्मानं तेऽपि स्वर्गजितो नराः ॥
KK-12-01-028-079a	त्रयः शब्दा न जीर्यन्ते दिलीपस्य निवेशने ।
KK-12-01-028-079c	स्वाध्यायशब्दः ज्याशब्दः शब्दो वै दीयतामिति ॥
KK-12-01-028-080a	स चेन्ममार सृञ्जय चतुर्भद्रतरस्त्वया ।
KK-12-01-028-080c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-081a	मान्धातारं यौवनाश्वं मृतं सृञ्जय शुश्रुम ।
KK-12-01-028-081c	यं देवा मरुतो गर्भं पितुः पार्श्वादपाहरन् ॥
KK-12-01-028-082a	समृद्धो युवनाश्वस्य जठरे यो महात्मनः ।
KK-12-01-028-082c	पृषदाज्योद्भवः श्रीमांस्त्रिलोकविजयी नृपः ॥
KK-12-01-028-083a	यं दृष्ट्वा पितुरुत्सङ्गे शयानं देवरूपिणम् ।
KK-12-01-028-083c	अन्योन्यमब्रुवन्देवाः कमयं धास्यतीति वै ॥
KK-12-01-028-084a	मामेव धास्यतीत्येवमिन्द्रोऽथाभ्युपपद्यत ।
KK-12-01-028-084c	मान्धातेति ततस्तस्य नाम चक्रे शतक्रतुः ॥
KK-12-01-028-085a	ततस्तु पयसो धारां पुष्टिहेतोर्महात्मनः ।
KK-12-01-028-085c	तस्यास्ये यौवनाश्वस्य पाणिरिन्द्रस्य चास्रवत् ॥
KK-12-01-028-086a	तं पिबन्पाणिमिन्द्रस्य शतमह्ना व्यवर्धत ।
KK-12-01-028-086c	स आसीद्द्वादशसमो द्वादशाहेन पार्थिवः ॥
KK-12-01-028-087a	तमिमं पृथिवी सर्वा एकाह्ना समपद्यत ।
KK-12-01-028-087c	धर्मात्मानं महात्मानं शूरमिन्द्रसमं युधि ॥
KK-12-01-028-088a	यश्चाङ्गारं तु नृपतिं मरुत्तमसितं गयम् ।
KK-12-01-028-088c	अङ्गं बृहद्रथं चैव मान्धाता समरेऽजयत् ॥
KK-12-01-028-089a	यौवनाश्वो यदाङ्गारं समरे प्रत्ययुध्यत ।
KK-12-01-028-089c	विस्फारैर्धनुषो देवा द्यौरभेदीति मेनिरे ॥
KK-12-01-028-090a	यत्र सूर्य उदेति स्म यत्र च प्रतितिष्ठति ।
KK-12-01-028-090c	सर्वं तद्यौवनाश्वस्य मान्धातुः क्षेत्रमुच्यते ॥
KK-12-01-028-091a	अश्वमेधशतेनेष्ट्वा राजसूयशतेन च ।
KK-12-01-028-091c	अददद्रोहितान्मत्स्यान्ब्राह्मणेभ्यो विशाम्पते ॥
KK-12-01-028-092a	हैरण्यान्योजनोत्सेधानायतान्दशयोजनम् ।
KK-12-01-028-092c	अतिरिक्तान्द्विजातिभ्यो व्यभजंस्त्वितरे जनाः ॥
KK-12-01-028-093a	स चेन्ममार सृञ्जय चतुर्भद्रतरस्त्वया ।
KK-12-01-028-093c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-094a	ययातिं नाहुषं चैव मृतं सृञ्जय शुश्रुम ।
KK-12-01-028-094c	य इमां पृथिवीं कृत्स्नां विजित्य सहसागराम् ॥
KK-12-01-028-095a	शम्यापातेनाभ्यतीयाद्वेदीभिश्चित्रयन्महीम् ।
KK-12-01-028-095c	ईजानः क्रतुभिर्मुख्यैः पर्यगच्छद्वसुन्धराम् ॥
KK-12-01-028-096a	इष्ट्वा क्रतुसहस्रेण वाजपेयशतेन च ।
KK-12-01-028-096c	तर्पयामास विप्रेन्द्रांस्त्रिभिः काञ्चनपर्वतैः ॥
KK-12-01-028-097a	व्यूढेनासुरयुद्धेन हत्वा दैतेयदानवान् ।
KK-12-01-028-097c	व्यभजत्पृथिवीं कृत्स्नां ययातिर्नहुषात्मजः ॥
KK-12-01-028-098a	अन्त्येषु पुत्रान्निक्षिप्य यदुद्रुह्युपुरोगमान् ।
KK-12-01-028-098c	पुरुं राज्येऽभिषिच्याथ सदारः प्राविशद्वनम् ॥
KK-12-01-028-099a	स चेन्ममार सृञ्जय चतुर्भद्रतरस्त्वया ।
KK-12-01-028-099c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-100a	अम्बरीषं च नाभागं मृतं सृञ्जय शुश्रुम ।
KK-12-01-028-100c	यं प्रजा वव्रिरे पुण्यं गोप्तारं नृपसत्तमम् ॥
KK-12-01-028-101a	यः सहस्रं सहस्राणां राज्ञामयुतयाजिनाम् ।
KK-12-01-028-101c	ईजानो वितते यज्ञे ब्राह्मणेभ्यस्त्वमन्यत ॥
KK-12-01-028-102a	नैतत्पूर्वे जनाश्चक्रुर्न करिष्यन्ति चापरे ।
KK-12-01-028-102c	इत्यम्बरीषं नाभागिमन्वमोदन्त दक्षिणाः ॥
KK-12-01-028-103a	शतं राजसहस्राणि शतं राजशतानि च ।
KK-12-01-028-103c	सर्वेऽश्वमेधैरीजानास्तेऽन्वयुर्दक्षिणायनम् ॥
KK-12-01-028-104a	स चेन्ममार सृञ्जय चतुर्भद्रतरस्त्वया ।
KK-12-01-028-104c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-105a	शशबिन्दुं चैत्ररथं मृतं शुश्रुम सृञ्जय ।
KK-12-01-028-105c	यस्य भार्यासहस्राणां शतमासीन्महात्मनः ॥
KK-12-01-028-106a	सहस्रं तु सहस्राणां यस्यासञ्शाशबिन्दवाः ।
KK-12-01-028-106c	हिरण्यकवचाः सर्वे सर्वे चोत्तमधन्विनः ॥
KK-12-01-028-107a	शतं कन्या राजपुत्रमेकैकं पृथगन्वयुः ।
KK-12-01-028-107c	कन्यांकन्यां शतं नागा नागंनागं शतं रथाः ॥
KK-12-01-028-108a	रथेरथे शतं चाश्वा देशजा हेममालिनः ।
KK-12-01-028-108c	अश्वेअश्वे शतं गावो गांगां तद्वदजाविकम् ॥
KK-12-01-028-109a	एतद्धनमपर्यन्तमश्वमेधे महामखे ।
KK-12-01-028-109c	शशबिन्दुर्महाराज ब्राह्मणेभ्यो ह्यमन्यत ॥
KK-12-01-028-110a	स चेन्ममार सृञ्जय चतुर्भद्रतरस्त्वया ।
KK-12-01-028-110c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-111a	गयं चाधूर्तरजसं मृतं शुश्रुम सृञ्जय ।
KK-12-01-028-111c	यः स वर्षशतं राजा हुतशिष्टाशनोऽभवत् ॥
KK-12-01-028-112a	यस्मै वह्निर्वरान्प्रादात्ततो वव्रे वरान्गयः ।
KK-12-01-028-112c	ददतो मे क्षयो मा भूद्धर्मे श्रद्धा च वर्धताम् ॥
KK-12-01-028-113a	मनो मे रमतां सत्ये त्वत्प्रसादाद्धुताशन ।
KK-12-01-028-113c	लेभे च कामांस्तान्सर्वान्पावकादिति नः श्रुतम् ॥
KK-12-01-028-114a	दर्शेन पूर्णमासेन चातुर्मास्यैः पुनः पुनः ।
KK-12-01-028-114c	अयजद्धयमेधेन सहस्रं परिवत्सरान् ॥
KK-12-01-028-115a	शतं गवां सहस्राणि शतमश्वशतानि च ।
KK-12-01-028-115c	उत्थायोत्थाय वै प्रादात्सहस्रं परिवत्सरान् ॥
KK-12-01-028-116a	तर्पयामास सोमेन देवान्वित्तैर्द्विजानपि ।
KK-12-01-028-116c	पितॄन्स्वधाभिः कामैश्च स्त्रियः स्वाः पुरुषर्षभ ॥
KK-12-01-028-117a	सौवर्णां पृथिवीं कृत्वा दशव्यामां द्विरायताम् ।
KK-12-01-028-117c	दक्षिणामददद्राजा वाजिमेधे महाक्रतौ ॥
KK-12-01-028-118a	यावत्यः सिकता राजन्गङ्गायां पुरुषर्षभ ।
KK-12-01-028-118c	तावतीरेव गाः प्रादादाधूर्तरजसो गयः ॥
KK-12-01-028-119a	स चेन्ममार सृञ्जय चतुर्भद्रतरस्त्वया ।
KK-12-01-028-119c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-120a	रन्तिदेवं च साङ्कृत्यं मृतं सृञ्जय शुश्रुम ।
KK-12-01-028-120c	सम्यगाराध्य यः शक्राद्वरं लेभे महातपाः ॥
KK-12-01-028-121a	अन्नं च नो बहु भवेदतिथींश्च लभेमहि ।
KK-12-01-028-121c	श्रद्धा च नो मा व्यगमन्मा च याचिष्म कञ्चन ॥
KK-12-01-028-122a	उपातिष्ठन्त पशवः स्वयं तं संशितव्रतम् ।
KK-12-01-028-122c	ग्राम्यारण्या महात्मानं रन्तिदेवं यशस्विनम् ॥
KK-12-01-028-123a	महानदी चर्मराशेरुत्क्लेदात्ससृजे यतः ।
KK-12-01-028-123c	ततश्चर्मण्वतीत्येवं विख्याता सा महानदी ॥
KK-12-01-028-124a	ब्राह्मणेभ्यो ददौ निष्कान्सदसि प्रतते नृपः ।
KK-12-01-028-124c	तुभ्यंतुभ्यं निष्कमिति यदा क्रोशन्ति वै द्विजाः ॥
KK-12-01-028-125ac	सहस्रं तुभ्यमित्युक्त्वा ब्राह्मणान्समप्रपद्य ते ॥
KK-12-01-028-126a	अन्वाहार्योपकरणं द्रव्योपकरणं च यत् ।
KK-12-01-028-126c	घटाः पात्र्यः कटाहानि स्थाल्यश्च पिठराणि च ।
KK-12-01-028-126e	नासीत्किञ्चिदसौवर्णं रन्तिदेवस्य धीमतः ॥
KK-12-01-028-127a	साङ्कृते रन्तिदेवस्य यां रात्रिमवसन्गृहे ।
KK-12-01-028-127c	आलभ्यन्त शतं गावः सहस्राणि च विंशतिः ॥
KK-12-01-028-128a	तत्र स्म सूदाः क्रोशन्ति सुमृष्टमणिकुण्डलाः ।
KK-12-01-028-128c	सूपं भूयिष्ठमश्नीध्वं नाद्य मांसं यथा पुरा ॥
KK-12-01-028-129a	स चेन्ममार सृञ्जय चतुर्भद्रतरस्त्वया ।
KK-12-01-028-129c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-130a	सगरं च महात्मानं मृतं शुश्रुम सृञ्जय ।
KK-12-01-028-130c	ऐक्ष्वाकं पुरुषव्याघ्रमतिमानुषविक्रमम् ॥
KK-12-01-028-131a	षष्टिः पुत्रसहस्राणि यं यान्तमनुजग्मिरे ।
KK-12-01-028-131c	नक्षत्रराजं वर्षान्ते व्यभ्रे ज्योतिर्गणा इव ॥
KK-12-01-028-132a	एकच्छत्रा मही यस्य प्रतापादभवत्पुरा ।
KK-12-01-028-132c	योऽश्वमेधसहस्रेण तर्पयामास देवताः ॥
KK-12-01-028-133a	यः प्रादात्कनकस्तम्भं प्रासादं सर्वकाञ्चनम् ।
KK-12-01-028-133c	पूर्णं पद्मदलाक्षीणां स्त्रीणां शयनसङ्कुलम् ॥
KK-12-01-028-134a	द्विजातिभ्योऽनुरूपेभ्यः कामांश्च विविधान्बहून् ।
KK-12-01-028-134c	यस्यादेशेन तद्वित्तं व्यभजन्त द्विजातयः ॥
KK-12-01-028-135a	खानयामास यः कोपात्पृथिवीं सागराङ्किताम् ।
KK-12-01-028-135c	यस्य नाम्ना समुद्रश्च सागरत्वमुपागतः ॥
KK-12-01-028-136a	स चेन्ममार सृञ्जय चतुर्भद्रतरस्त्वया ।
KK-12-01-028-136c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-137a	राजानं च पृथुं वैन्यं मृतं शुश्रुम सृञ्जय ।
KK-12-01-028-137c	यमभ्यषिञ्चन्सम्भूय महारण्ये महर्षयः ॥
KK-12-01-028-138a	प्रथयिष्यति वै लोकान्पृथुरित्येव शब्दितः ।
KK-12-01-028-138c	क्षताद्यो वै त्रायतीति स तस्मात्क्षत्रियः स्मृतः ॥
KK-12-01-028-139a	पृथुं वैन्यं प्रजा दृष्ट्वा रक्तास्मेति यदब्रुवन् ।
KK-12-01-028-139c	ततो राजेति नामास्य अनुरागादजायत ॥
KK-12-01-028-140a	अकृष्टपच्या पृथिवी पुटकेपुटके मधु ।
KK-12-01-028-140c	सर्वा द्रोणदुघा गावो वैन्यस्यासन्प्रशासतः ॥
KK-12-01-028-141a	अरोगाः सर्वसिद्धार्था मनुष्या अकुतोभयाः ।
KK-12-01-028-141c	यथाऽभिकाममवसन्क्षेत्रेषु च गृहेषु च ॥
KK-12-01-028-142a	आपस्तस्तम्भिरे चास्य समुद्रमभियास्यतः ।
KK-12-01-028-142c	शैलाश्चापाद्व्यदीर्यन्त ध्वजभङ्गश्च नाभवत् ॥
KK-12-01-028-143a	हैरण्यांस्त्रिनरोत्सेधान्पर्वतानेकविंशतिम् ।
KK-12-01-028-143c	ब्राह्मणेभ्यो ददौ राजा योश्वमेधे महामखे ॥
KK-12-01-028-144a	स चेन्ममार सृञ्जय चतुर्भद्रतरस्त्वया ।
KK-12-01-028-144c	पुत्रात्पुण्यतरश्चैव मा पुत्रमनुतप्यथाः ॥
KK-12-01-028-145a	किं वा तूष्णीं ध्यायसे सृञ्जय त्वं न मे राजन्वाचिममां शृणोषि ।
KK-12-01-028-145c	न चेन्मोघं विप्रलप्तं ममेदं पथ्यं मुमूर्षोरिव सुप्रयुक्तम् ॥
KK-12-01-028-146	सृञ्जय उवाच 
KK-12-01-028-146a	शृणोमि ते नारद वाचमेनां विचित्रार्थां स्रजमिव पुण्यगन्धाम् ।
KK-12-01-028-146c	राजर्षीणां पुण्यकृतां महात्मनां कीर्त्या युक्तानां शोकनिर्नाशनार्थाम् ॥
KK-12-01-028-147a	न ते मोघं विप्रलप्तं महर्षे दृष्ट्वैवाहं नारद त्वां विशोकः ।
KK-12-01-028-147c	शुश्रूषे ते वचनं ब्रह्मवादिन्न ते तृप्याम्यमृतस्येव पानात् ॥
KK-12-01-028-148a	अमोघदर्शिन्मम चेत्प्रसादं सन्तापदग्धस्य विभो प्रकुर्याः ।
KK-12-01-028-148c	सुतस्य सञ्जीवनमद्य मे स्यात्तव प्रसादात्सुतसङ्गमाप्नुयाम् ॥
KK-12-01-028-149	नारद उवाच 
KK-12-01-028-149a	यस्ते पुत्रः शयितोयं विजातः स्वर्णष्ठीवी यमदात्पर्वतस्ते ।
KK-12-01-028-149c	पुनस्तं ते पुत्रमहं ददामि हिरण्यनाभं वर्षसहस्रिणं च ॥ 

इति श्रीमन्महाभारते शान्तिपर्वणि राजधर्मपर्वणि अष्टाविंशोऽध्यायः ॥ 28 ॥

12-28-3 ते वयम् ॥ 12-28-4 पर्यवर्तत अभिमुखोऽभूत् ॥ 12-28-6 भुजं राज्ञः । अभिविनादयन् इति ट. ड. थ. पाठः ॥ 12-28-7 व्याकोचं विकसितम् ॥ 12-28-8 हताः अस्मिन्सन्धिरार्षः ॥ 12-28-9 लाभाः अर्थाः ॥ 12-28-15 महाभाग्यं माहात्म्यम् ॥ 12-28-16 श्वैत्यमानय सन्तापमिति ट. ड. पाठः ॥ 12-28-19 यागं माकुर्विति प्रत्याचष्ट प्रत्याख्यातवान् ॥ 12-28-24 चतुर्भद्रतरः चत्वारि धर्मज्ञानवैराग्यैश्वर्याख्यानि भद्राणि यस्मिन्स चतुर्भद्रः । त्वया अवधिभूतेन त्वत्तोऽतिशयेन चतुर्भद्र इत्यर्थः ॥ 12-28-31 अवासृजत् यज्ञार्थमुत्सृष्टवान् ॥ 12-28-32 अत्यकालयत् दत्तवान् ॥ 12-28-55 वर्षसहस्रिण्यः स्त्रियः । वर्षसहस्रकाः पुरुषाः ॥ 12-28-58 द्रोणदुघाः द्रोणपरिमितं क्षीरं दुहन्ति ताः ॥ 12-28-59 जारूथ्यान् स्तुत्यान् । त्रिगुणदक्षिणानित्यन्ये । निरर्गलानवारितद्वारान् ॥ 12-28-66 चतुर्युजश्चतुरश्वाः ॥ 12-28-68 उपह्वरे समीपे । अङ्के ऊरौ निषसाद आसाञ्चक्रे । तस्माद्योगात्सा उर्वशी ऊरौ वासो यस्याः सा इति योगात् । ऊर्वसीत्यपेक्षिते ह्रस्वत्वं वर्णविपर्ययश्च पृषोदरादित्वात् ज्ञेयः ॥ 12-28-75 सप्तधा सप्तस्वरानुसारेणावादयदिति सम्बन्धः ॥ 12-28-76 मम पुरत इति शेषः । मां लक्षीकृत्येत्यर्थः ॥ 12-28-78 शतधन्वानं शतम् अनन्तान् सहते धनुर्यस्य तं शतधन्वानम् । मध्यमपदलोपी समासः ॥ 12-28-82 पृषदाज्यं दधिमिश्रमाज्यं कस्यचिदर्थे पुत्रोत्पादनाय निर्मितं तद्युवनाश्वेन पीतं तत् रेतोरुधिरयोगं विनापि तदुदरे गर्भोऽभवत् । स पितुः पार्श्वं भित्त्वा निःसारितो देवैरित्याख्यायिकार्थोऽत्र सूचितः ॥ 12-28-86 अह्ना एकेन शतं पलानि व्यवर्धत । द्वादशवर्षतुल्यः ॥ 12-28-89 अभेदि भिन्ना ॥ 12-28-91 मत्स्यान् हैरण्यानिति सम्बन्धः ॥ 12-28-95 शम्या स्थूलबुध्नः काष्ठदण्डः स बलवता क्षिप्तो यावद्दूरं पतेत्तावान्देशः शम्यापातः । तावतान्तरेण पुरःपुरो यज्ञवेदीं कुर्वाणो वसुन्धरां पर्यगच्छत् । परित्यज्य समुद्रतीरं प्राप्त इत्यर्थः ॥ 12-28-97 व्यभजत्पुत्रेभ्यो दत्तवान् ॥ 12-28-101 नृपान्दास्ये योजितवानित्यर्थः ॥ 12-28-102 दक्षिणाः दाक्ष्ययुक्ताः ॥ 12-28-103 सर्वे राजानोऽम्बरीषयज्ञेषु विप्रदास्यं कुर्वाणा अश्वमेधफलभागित्वात्तद्याजिनः सन्तः अम्बरीषमाहात्म्याद्दक्षिणायनम् अनुपश्चात् अयुर्गताः । उत्तरायणमार्गेण हिरण्यगर्भलोकप्राप्ता इत्यर्थः ॥ 12-28-106 शाशबिन्दवाः शशबिन्दोः पुत्राः ॥ 12-28-111 गयं चामूर्तरयसमिति झ. पाठः ॥ 12-28-115 शतमश्वतराणि चेति झ. पाठः ॥ 12-28-117 दशव्यामां पञ्चाशद्धस्तविस्तारां द्विरायतां शतहस्तदीर्घाम् ॥ 12-28-122 उपातिष्ठन्त पितृकार्ये मां नियोजयेति ॥ 12-28-123 तेषां मारितानां पशूनां चर्मराशेः । उत्क्लेदात् सारद्रवात् ॥ 12-28-126 पिठराणि विततमुखानि पात्राणि ॥ 12-28-128 नाद्य मांसं पशुमात्रोपयोगस्य प्रागुक्तत्वात् ॥ 12-28-130 ऐक्ष्वाकम् इक्ष्वाकुवंशजम् ॥ 12-28-134 आदेशेन आज्ञया तद्वित्तं स्वर्णप्रासादरूपम् ॥ 12-28-137 वैन्यं वेनपुत्रम् । महारण्ये दण्डकारण्ये ॥ 12-28-140 पुटकेपुटके पत्रेपत्रे इति प्राञ्चः ॥ 12-28-145 विप्रलप्तं विप्रलपितम् ॥ 12-28-147 विशोको जात इति शेषः ॥
