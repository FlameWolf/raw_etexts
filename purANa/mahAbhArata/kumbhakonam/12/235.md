अध्यायः 235

गङ्गापुलिनगतयोः शक्रनारदयोः समीपम् प्रति श्रीदेव्या आगमनम् ॥ 1 ॥ शक्रम् प्रति श्रिया स्वस्य दैत्येषु निवासविप्रवासयोः कारणीभूततद्गुणदोषाभिधानम् ॥ 2 ॥
001	युधिष्ठिर उवाच 
001a	पूर्वरूपाणि मे राजन्पुरुषस्य भविष्यतः ।
001c	पराभविष्यतश्चैव तन्मे ब्रूहि पितामह ॥
002	भीष्म उवाच 
002a	मन एव मनुष्यस्य पूर्वरूपाणि शंसति ।
002c	भविष्यतश्च भद्रं ते तथैव न भविष्यतः ॥
003a	अत्राप्युदाहरन्तीममितिहासं पुरातनम् ।
003c	श्रिया शक्रस्य संवादं तन्निबोध युधिष्ठिर ॥
004a	महतस्तपसो व्यष्ट्या पश्यँल्लोकौ परावरौ ।
004c	सामान्यमृषिभिर्गत्वा ब्रह्मलोकनिवासिभिः ॥
005a	ब्रह्मेवामितदीप्तौजाः शान्तपाप्मा महातपाः ।
005c	विचचार यथाकालं त्रिषु लोकेषु नारदः ॥
006a	कदाचित्प्रातरुत्थाय पिस्पृक्षुः सलिलं शुचि ।
006c	ध्रुवद्वारभवां गङ्गां जगामावततार च ॥
007a	'मेरुपादोद्भवां गङ्गां नारायणपदच्युताम् ।
007c	स वीक्षमाणो हृष्टात्मा तं देशमभिजग्मिवान् ॥
008a	यं--देवजवाकीर्णं सूक्ष्मकाञ्चनवालुकम् ।
008c	गङ्गाद्वीपं समासाद्य नानावृक्षैरलङ्कृतम् ॥
009a	सालतालाश्वकर्णानां चन्दनानां च राजिभिः ।
009c	मण्डितं विविधैः पुष्पैर्हंसकारण्डवायुतम् ॥
010a	नदीपुलिनमासाद्य स्नात्वा सन्तर्प्य देवताः ।
010c	जजाप जप्यं धर्मात्मा तन्मयत्वेन भास्वता ॥'
011a	सहस्रनयनश्चापि वज्री शम्बरपाकहा ।
011c	तस्या देवर्षिजुष्टायास्तीरमभ्याजगाम ह ॥
012a	तावाप्लुत्य यतात्मानौ कृतजप्यौ समासतः ।
012c	नद्याः पुलिनमासाद्य सूक्ष्मकाञ्चनवालुकम् ॥
013a	पुण्यकर्मभिराख्याता देवर्षिकथिताः कथाः ।
013c	चक्रतुस्तौ तथाऽऽसीनौ महर्षिकथितास्तथा ।
013e	पूर्ववृत्तव्यतीतानि कथयन्तौ समाहितौ ॥
014a	अद्य भास्करमुद्यन्तं रश्मिजालपुरस्कृतम् ।
014c	पूर्णमण्डलमालोक्य तावुत्थायोपतस्थतुः ॥
015a	'विविक्ते पुण्यदेशे तु रममाणौ मुदा युतौ ।
015c	ददृशातेऽन्तरिक्षे तौ सूर्यस्योदयनं प्रति ॥
016a	ज्योतिर्ज्वालसमाकीर्णं ज्योतिषां गणमण्डितम् ।
016c	अभितस्तूदयन्तं तमर्कमर्कमिवापरम् ॥
017a	आकाशे ददृशे ज्योतिरुद्यतार्चिःसमप्रभम् ।
017c	'अर्कस्य तेजसा तुल्यं तद्भास्करसमप्रभम् ।'
017e	तयोः समीपं तं प्राप्तं प्रत्यदृश्यत भारत ॥
018a	तत्सुपर्णार्करचितमास्थितं वैष्णवं पदम् ।
018c	भाभिरप्रतिमं भाति त्रैलोक्यमवभासयत् ॥
019a	'दृष्ट्वा तौ तु विक्रान्तौ प्राञ्जली समुपास्थितौ ।
019c	क्रमात्सम्प्रेक्ष्यमाणौ तौ विमानं दिव्यमद्भुतम् ॥
020a	तस्मिंस्तदा सतीं कान्तां लोककान्तां परां शुभाम् ।
020c	धात्रीं लोकस्य रमणीं लोकमातरमच्युताम् ॥'
021a	दिव्याभिरुपशोभाभिरप्सरोभिः पुरस्कृताम् ।
021c	बृहतीमंशुमत्प्रख्यां बृहद्भानोरिवार्चिषम् ॥
022a	नक्षत्रकल्पाभरणां तारापङ्क्तिसमस्रजम् ।
022c	श्रियं ददृशतुः पद्मां साक्षात्पद्मदलस्थिताम् ॥
023a	साऽवरुह्य विमानाग्रादङ्गनानामनुत्तमा ।
023c	अभ्यागच्छत्त्रिलोकेशं शक्रं चर्षिं च नारदम् ॥
024a	नारदानुगतः साक्षान्मघवांस्तामुपागमत् ।
024c	कृताञ्जलिपुटो देवीं निवेद्यात्मानमात्मना ॥
025a	चक्रे चानुपमां पूजां तस्याश्चापि स सर्ववित् ।
025c	देवराजः श्रियं राजन्वाक्यं चेदमुवाच ह ॥
026a	का त्वं केन च कार्येण सम्प्राप्ता चारुहासिनि ।
026c	कुतश्चागम्यते सुभ्रु गन्तव्यं क्व च ते शुभे ॥
027	श्रीरुवाच 
027a	पुण्येषु त्रिषु लोकेषु सर्वे स्थावरजङ्गमाः ।
027c	ममात्मभावमिच्छन्तो यतन्ते परमात्मना ॥
028a	साऽहं वै पङ्कजे जाता सूर्यरश्मिप्रबोधिते ।
028c	भूत्यर्थं सर्वभूतानां पद्मा श्रीः पद्ममालिनी ॥
029a	अहं लक्ष्मीरहं भूतिः श्रीश्चाहं बलसूदन ।
029c	अहं श्रद्धा च मेधा च सन्नतिर्विजितिः स्थितिः ॥
030a	अहं धृतिरहं सिद्धिरहं सम्भूतिरेव च ।
030c	अहं स्वाहा स्वधा चैव संस्तुतिर्नियतिः कृतिः ॥
031a	राज्ञां विजयमानानां सेनाग्रेषु ध्वजेषु च ।
031c	निवसे धर्मशीलानां विषयेषु पुरेषु च ॥
032a	जितकाशिनि शूरे च सङ्ग्रामेष्वनिवर्तिनि ।
032c	निवसामि मनुष्येन्द्रे सदैव बलसूदन ॥
033a	धर्मनित्ये महाबुद्धौ ब्रह्मण्ये सत्यवादिनि ।
033c	प्रश्रिते दानशीले च सदैव निवसाम्यहम् ॥
034a	असुरेष्ववसं पूर्वं सत्यधर्मनिबन्धनात् ।
034c	विपरीतांस्तु तान्बुद्ध्वा त्वयि वासमरोचयम् ॥
035	शक्र उवाच 
035a	कथंवृत्तेषु दैत्येषु त्वमवात्सीर्वरानने ।
035c	दृष्ट्वा च किमिहागास्त्वं हित्वा दैतेयदानवान् ॥
036	श्रीरुवाच 
036a	स्वधर्ममनुतिष्ठत्सु धैर्यादचलितेषु च ।
036c	स्वर्गमार्गाभिरामेषु सत्वेषु निरता ह्यहम् ॥
037a	दानाध्ययनयज्ञेज्यापितृदैवतपूजनम् ।
037c	गुरूणामतिथीनां च तेषां नित्यमवर्तत ॥
038a	सुसंमृष्टगुहाश्चासञ्जितस्त्रीका हुताग्नयः ।
038c	गुरुशुश्रूषका दान्ता ब्रह्मण्याः सत्यवादिनः ॥
039a	श्रद्दधाना जितक्रोधा दानशीलाऽनसूयवः ।
039c	भृतपुत्रा भृतामात्या भृतदारा ह्यनीर्षवः ॥
040a	अमर्षेण न चान्योन्यं स्पृहयन्ते कदाचन ।
040c	न च जातूपतप्यन्ति धीराः परसमृद्धिभिः ॥
041a	दातारः सङ्ग्रहीतार आर्याः करुणवेदिनः ।
041c	महाप्रसादा ऋजवो दृढभक्ता जितेन्द्रियाः ॥
042a	सन्तुष्टभृत्यसचिवाः कृतज्ञाः प्रियवादिनः ।
042c	यथार्हमानार्थकरा ह्रीनिषेवा यतव्रताः ॥
043a	नित्यं पर्वसु सुस्नाताः स्वनुलिप्ताः स्वलङ्कृताः ।
043c	उपवासतपःशीलाः प्रतीता ब्रह्मवादिनः ॥
044a	नैनानभ्युदियात्सूर्यो नैवास्वप्स्यन्प्रगेशयाः ।
044c	रात्रौ दधि च सक्तूंश्च नित्यमेव व्यवर्जयन् ॥
045a	काल्यं घृतं तु चान्वीक्ष्य प्रयता ब्रह्मवादिनः ।
045c	मङ्गल्यान्यपि चापश्यन्ब्रह्माणांश्चाप्यपूजयन् ॥
046a	सदा हि ददतां धर्म्यं सदाचाप्रतिगृह्णताम् ।
046c	अर्धं च रात्र्याः स्वपतां दिवा चास्वपतां तथा ॥
047a	कृपणानाथवृद्धानां दुर्बलातुरयोषिताम् ।
047c	दयां च संविभागं च नित्यमेवान्वमोदताम् ।
047e	कालो यातः सुखेनैव धर्ममार्गे निवर्तताम् ॥
048a	त्रस्तं विषण्णमुद्विग्नं भयार्तं व्याधिपीडितम् ।
048c	हृतस्वं व्यसनार्तं च नित्यमाश्वासयन्ति ते ॥
049a	धर्ममेवानुवर्तन्ते न हिंसन्ति परस्परम् ।
049c	अनुकूलाश्च कार्येषु गुरुवृद्धोपसेविनः ॥
050a	पितॄन्देवातिथींश्चैव गुरूंश्चैवाभ्यपूजयन् ।
050c	अवशेषाणि चाश्नन्ति नित्यं सत्यतपोधृताः ॥
051a	नैकेऽश्नन्ति सुसम्पन्नं न गच्छन्ति परस्त्रियम् ।
051c	सर्वभूतेष्ववर्तन्त यथाऽऽत्मनि दयां प्रति ॥
052a	नैवाकाशे न पशुषु नायोनौ च न पर्वसु ।
052c	इन्द्रियस्य विसर्गं ते रोचयन्ति कदाचन ॥
053a	नित्यं दानं तथा दाक्ष्यमार्जवं चैव नित्यदा ।
053c	उत्साहोऽथानहङ्कारः परमं सौहृदं क्षमा ॥
054a	सत्यं दानं तपः शौचं कारुण्यं वागनिष्ठुरा ।
054c	मित्रेषु चानभिद्रोहः सर्वं तेष्वभवत्प्रभो ॥
055a	निद्रा तन्द्रीरसम्प्रीतिरसूयाऽथानवेक्षिता ।
055c	अरतिश्च विषादश्च स्पृहा चाप्यविशन्न तान् ॥
056a	साऽहमेवङ्गुणेष्वेव दानवेष्ववसं पुरा ।
056c	प्रजासर्गमुपादाय यावद्गुणविपर्ययम् ॥
057a	ततः कालविपर्यासे तेषां गुणविपर्ययात् ।
057c	अपश्यं निर्गतं धर्मं कामक्रोधवशात्मनाम् ॥
058a	सभासदां च वृद्धानां सतां कथयतां कथाः ।
058c	प्राहसन्नभ्यसूयंश्च सर्ववृद्धान्गुरून्परान् ॥
059a	युवानश्च समासीना वृद्धानपि गतान्सतः ।
059c	नाभ्युत्थानाभिवादाभ्यां यथापूर्वमपूजयन् ॥
060a	वर्तयत्येव पितरि पुत्रः प्रभवते तथा ।
060c	अमित्रभृत्यतां प्राप्य ख्यापयन्त्यनपत्रपाः ॥
061a	तथा धर्मादपेतेन कर्मणा गर्हितेन ये ।
061c	महतः प्राप्नुवन्त्यर्थांस्तेषां तत्राभवत्स्पृहा ॥
062a	उच्चैश्चाभ्यवदन्रात्रौ नीचैस्तत्राग्निरज्वलत् ।
062c	पुत्राः पितॄनत्यचरन्नार्यश्चात्यचरन्पतीन् ॥
063a	मातरं पितरं वृद्धमाचार्यमतिथिं गुरुम् ।
063c	गुरुत्वान्नाभ्यनन्दन्त कुमारान्नान्वपालयन् ॥
064a	भिक्षां बलिमदत्त्वा च स्वयमन्नानि भुञ्जते ।
064c	अनिष्ट्वाऽसंविभज्याथ पितृदेवातिथीन्गुरून् ॥
065a	न शौचमन्वरुद्ध्यन्त तेषां सूदजनास्तथा ।
065c	मनसा कर्मणा वाचा भक्ष्यमासीदनावृतम् ॥
066a	'बालानां प्रेक्षमाणानां भक्तान्यश्नन्ति मोहिताः ।
066c	एको दासो भवेत्तेषां तेषां दासीद्वयं तथा ॥
067a	त्रिगवा दानवाः केचिच्चतुरोजास्तथा परे ।
067c	षडश्वाः सप्तमातङ्गाः पञ्चमाहिषिकाः परे ॥
068a	रात्रौ दधि च सक्तूंश्च नित्यमेवाविवर्जिताः ।
068c	अन्तर्दशाहे चाश्नन्ति गवां क्षिरं विचेतनाः ॥
069a	क्रमदोहं न कुर्वन्ति वत्सस्तन्यानि भुञ्जते ।
069c	अनाथां कृपणां भार्यां घ्नन्ति नित्यं शपन्ति च ॥
070a	शूद्रान्नपुष्टा विप्रास्तु निर्लज्जाश्च भवन्त्युत ।
070c	सङ्कीर्णानि च धान्यानि नात्यवेक्षत्कुटुम्बिनी ॥
071a	मार्जारकुक्कुटश्वानैः क्रीडां कुर्वन्ति मानवाः ।
071c	गृहे कण्टकिनो वृक्षास्तथा निष्पाववल्लरी ॥
072a	यज्ञियाश्च तथा वृक्षास्तेषामासन्दुरात्मनाम् ।
072c	कूपस्नानरता नित्यं पर्वमैथुनगामिनः ॥
073a	तिलानश्नन्ति रात्रौ च तैलाभ्यक्ताश्च शेरते ।
073c	विभीतककरञ्जानां छायामूलनिवासिनः ॥
074a	करवीरं च ते पुष्पं धारयन्ति च मोहिताः ।
074c	पद्मबीजानि खादन्ति पुष्पं जिघ्रन्ति मोहिताः ॥
075a	न भोक्ष्यन्ति तथा नित्यं दैत्याः कालेन मोहिताः ।
075c	निन्दन्ति स्तवनं विष्णोस्तस्य नित्यद्विषो जनाः ॥
076a	होमधूमो न तत्रासीद्वेदघोषस्तथैव च ।
076c	यज्ञाश्च न प्रवर्तन्ते यथापूर्वं गृहेगृहे ॥
077a	शिष्याचार्यक्रमो नासीत्पुत्रैरात्मपितुः पिता ।
077c	विष्णुं ब्रह्मण्यदेवेशं हित्वा पाषण्डमाश्रिताः ॥
078a	हव्यकव्यविहीनाश्च ज्ञानाध्ययनवर्जिताः ।
078c	देवस्वादानरुचयो ब्रह्मस्वरुचयस्तथा ।
078e	स्तुतिमङ्गलहीनानि देवस्थानानि सर्वशः ॥'
079a	विप्रकीर्णानि धान्यानि काकमूषिकभोजनम् ।
079c	अपावृतं पयोतिष्ठदुच्छिष्टाश्चास्पृशन्धृतम् ॥
080a	कुद्दालं दात्रपिटकं प्रकीर्णं कांस्यभोजनम् ।
080c	द्रव्योपकरणं सर्वं नान्ववैक्षत्कुटुम्बिनी ॥
081a	प्राकारागारविध्वंसान्न स्म ते प्रतिकुर्वते ।
081c	'क्षुद्राः संस्कारहीनाश्च नार्यो ह्युदरपोषणाः ॥
082a	शौचाचारपरिभ्रष्टा निर्लज्जा भोगवञ्चिताः ।
082c	उभाभ्यामेव पाणिभ्यां शिरःकण्डूयनान्विताः ।
082e	गृहजालाभिसंस्थाना ह्यासंस्तत्र स्त्रियः पुनः ॥
083a	श्वश्रूश्वशुरयोर्मध्ये भर्तारं कृतकं यथा ।
083c	प्रेक्षयन्ति च निर्लज्जा नार्यः कुलजलक्षणाः ॥'
084a	नाद्रियन्ते पशून्बद्ध्वा यवसेनोदकेन च ।
084c	बालानां प्रेक्षमाणानां स्वयं भक्ष्यमभक्षयन् ।
084e	तथा भृत्यजनं सर्वमसन्तर्प्य च दानवाः ॥
085a	पायसं कृसरं मांसमपूपानथ शष्कुलीः ।
085c	अपाचयन्नात्मनोऽर्थे वृथा मांसान्यभक्षयन् ॥
086a	उत्सूर्यशायिनश्चासन्सर्वे चासन्प्रगेशयाः ।
086c	आवृत्तकलहाश्चात्र दिवारात्रं गृहेगृहे ॥
087a	अनार्याश्चार्यमासीनं पर्युपासन्न तत्र ह ।
087c	आश्रमस्थान्विकर्मस्थाः प्राद्विषन्त परस्परम् ॥
088a	सङ्कराश्चाभ्यवर्तन्त न च शौचमवर्तत ।
088c	ये च वेदविदो विप्रा विस्पष्टमनृचश्च ये ।
088e	निरन्तरविशेषास्ते बहुमानावमानयोः ॥
089a	भावमाभरणं वेषं गतं स्थितमवेक्षितम् ।
089c	असेवन्त भुजिष्या वै दुर्जनाचरितं विधिम् ॥
090a	स्त्रियः पुरुषवेषेण पुंसः स्त्रीवेषधारिणः ।
090c	क्रीडारतिविहारेषु परां मुदमवाप्नुवन् ॥
091a	प्रभवद्भिः पुरा दायानर्हेभ्यः प्रतिपादितान् ।
091c	नाभ्यवर्न्तत नास्तिक्याद्वर्तन्तः सम्भवेष्वपि ॥
092a	मित्रेणाभ्यर्थितं द्रव्यमर्थी संश्रयते क्वचित् ।
092c	वालकोट्यग्रमात्रेण स्वार्थेनाघ्नत तद्वसु ॥
093a	परस्वादानरुचयो विपणव्यवहारिणः ।
093c	अदृश्यन्तार्यवर्णेषु शृद्राश्चापि तपोधनाः ॥
094a	अधीयतेऽव्रताः केचिद्वृथा व्रतमथापरे ।
094c	अशुश्रूषुर्गुरोः शिष्यः कश्चिच्छिष्यसखो गुरुः ॥
095a	पिता चैव जनित्री च श्रान्तौ वृत्तोत्सवाविव ।
095c	अप्रभुत्वे स्थितौ वृद्धावन्नं प्रार्थयतः सुतान् ॥
096a	तत्र वेदविदः प्राज्ञा गाम्भीर्ये सागरोपमाः ।
096c	कृष्यादिष्वभवन्सक्ता मूर्खाः श्राद्धान्यभुञ्जत ॥
097a	प्रातः सायं च सुप्रश्नं कल्पनं प्रेषणक्रियाः ।
097c	शिष्यानप्रहितास्तेषामकुर्वन्गुरवश्च ह ॥
098a	श्वश्रूश्वशुरयोरग्रे वधूः प्रेष्यानशासत ।
098c	अन्वशासच्च भर्तारं समाह्वायाभिजल्पति ॥
099a	प्रयत्नेनापि चारक्षच्चित्तं पुत्रस्य वै पिता ।
099c	व्यभजच्चापि संरम्भाद्दुःखवासं तथाऽवसत् ॥
100a	अग्निदाहेन चोरैर्वा राजभिर्वा हृतं धनम् ।
100c	दृष्ट्वा द्वेषात्प्राहसन्त सुहृत्सम्भाविता ह्यपि ॥
101a	कृतघ्ना नास्तिकाः पापा गुरुदाराभिमर्शिनः ।
101c	'श्वशुरानुगताः सर्वे ह्युत्सृज्य पितरौ सुताः ॥
102a	स्वकर्मणा च जातोऽहमित्येवंवादिनस्तथा ।'
102c	अभक्ष्यभक्षणरता निर्मर्यादा हतत्विषः ॥
103a	तेष्वेवमादीनाचारानाचरत्सु विपर्यये ।
103c	नाहं देवेन्द्र वत्स्यामि दानवेष्विति मे मतिः ॥
104a	तन्मां स्वयमनुप्राप्ताभिनन्द शचीपते ।
104c	त्वयाऽर्चितां मां देवेश पुरो धास्यन्ति देवताः ॥
105a	यत्राहं तत्र मत्कान्ता मद्विशिष्टा मदर्पणाः ।
105c	सप्तदेव्यो जयाष्टम्यो वासमेष्यन्ति तेऽष्टधा ॥
106a	आशा श्रद्धा धृतिः क्षान्तिर्विजितिः सन्नतिः क्षमा ।
106c	अष्टमी वृत्तिरेतासां पुरोगा पाकशासन ॥
107a	ताश्चाहं चासुरांस्त्यक्त्वा युष्मद्विषयमागताः ।
107c	त्रिदशेषु निवत्स्यामो धर्मनिष्ठान्तरात्मसु ॥
108a	इत्युक्तवचनां देवीं प्रीत्यर्थं च ननन्दतुः ।
108c	नारदश्चात्र देवर्षिर्वृत्रहन्ता च वासवः ॥
109a	ततोऽनलसखो वायुः प्रववौ देववर्त्मसु ।
109c	इष्टगन्धः सुखस्पर्शः सर्वेन्द्रियसुखावहः ॥
110a	शुचौ चाभ्यर्थिते देशे त्रिदशाः प्रायशः स्थिताः ।
110c	लक्ष्मीसहितमासीनं मघवन्तं दिदृक्षवः ॥
111a	ततो दिवं प्राप्य सहस्रलोचनः स्त्रियोपपन्नः सुहृदा महर्षिणा ।
111c	रथेन हर्यश्वयुजा सुरर्षभः सदः सुराणामभिसत्कृतो ययौ ॥
112a	अथेङ्गितं वज्रधरस्य नारदः श्रियश्च देव्या मनसा विचारयन् ।
112c	श्रियै शशंसामरदृष्टपौरुषः शिवेन तत्रागमनं महर्षिभिः ॥
113a	ततोऽमृतं द्यौः प्रववर्ष भास्वती पितामहस्यायतने स्वयम्भुवः ।
113c	अनाहता दुन्दुभयोऽथ नेदिरे तथा प्रसन्नाश्च दिशश्चकाशिरे ॥
114a	यथर्तु सस्येषु ववर्ष वासवो न धर्ममार्गाद्विचचाल कश्चन ।
114c	अनेकरत्नाकरभूषणा च भूः सुघोषघोषाश्च दिवौकसां जये ॥
115a	क्रियाभिरामा मनुजा मनस्विनो बभुः शुभे पुण्यकृतां पथि स्थिताः ।
115c	नरामराः किन्नरयक्षराक्षसाः समृद्धिमन्तः सुमनस्विनोऽभवन् ॥
116a	न जात्वकाले कुसुमं कुतः फलं पपात वृक्षात्पवनेरितादपि ।
116c	रसप्रदाः कामदुघाश्च धेनवो न दारुणा वाग्विचचार कस्यचित् ॥
117a	इमां सपर्यां सह सर्वकामदैः श्रियाश्च शक्रप्रमुखैश्च दैवतैः ।
117c	पठन्ति ये विप्रसदः समागताः समृद्धकामाः श्रियमाप्नुवन्ति ते ॥
118a	त्वया कुरूणां वर यत्प्रचोदितं भवाभवस्येह परं निदर्शनम् ।
118c	तदद्य सर्वं परिकीर्तितं मया परीक्ष्य तत्त्वं परिगन्तुमर्हसि ॥
119a	'संस्मृत्य बुद्धीन्द्रियगोचरातिगं स्वगोचरे सर्वकृतालयं तम् ।
119c	हरिं महापापहरं जनास्ते संस्मृत्य सम्पूज्य विधूतपापाः ॥
120a	यमैश्च नित्यं नियमैश्च संयतास्तत्वं च विष्णोः परिपश्यमानाः ।
120c	देवानुसारेण विमुक्तियोगं ते गाहमानाः परमाप्नुवन्ति ॥
121a	एवं राजेन्द्र सततं जपहोमपरायणः ।
121c	वासुदेवपरो नित्यं ज्ञानध्यानपरायणः ॥
122a	दानधर्मरतिर्नित्यं प्रजास्त्वं परिपालय ।
122c	वासुदेवपरो नित्यं ज्ञानध्यानपरायणान् ।
122e	विशेषेणार्चयेथास्त्वं सततं पर्युपास्व च ॥' 

इति श्रीमन्महाभारते शान्तिपर्वणि मोक्षधर्मपर्वणि पञ्चत्रिंशदधिकद्विशततमोऽध्यायः ॥ 235 ॥

12-235-6 भवमौलिभवां गङ्गाम् इति ध. पाठः ॥ 12-235-26 विजितिः स्मृतिः ट. ड. पाठः ॥ 12-235-29 इति ट. ड. ध. पाठः ॥ 12-235-44 धैर्यादुद्धारितारिषु इति नचाप्यासन्प्रगेशयाः इति घ. पाठः ॥ 12-235-45 कार्यं कृतं चान्ववेक्ष्य इति ट. पाठः ॥ 12-235-60 मृत्या भर्त्रन्तरं प्राप्य इति ट. पाठः ॥ 12-235-80 प्रकीर्णं कांस्यभाजनमिति झ. पाठः ॥
