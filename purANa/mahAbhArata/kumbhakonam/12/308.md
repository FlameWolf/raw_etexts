अध्यायः 308

भीष्मेण युधिष्ठिरम् प्रति क्षराक्षरलक्षणप्रतिपादकजनकवसिष्ठसंवादानुवादः ॥ 1 ॥
KK-12-03-308-001	युधिष्ठिर उवाच 
KK-12-03-308-001a	किं तदक्षरमित्युक्तं यस्मान्नावर्तते पुनः ।
KK-12-03-308-001c	किञ्च तत्क्षरमित्युक्तं यस्मादावर्तते पुनः ॥
KK-12-03-308-002a	अक्षरक्षरयोर्व्यक्तिं पृच्छाम्यरिनिषूदन ।
KK-12-03-308-002c	उपलब्धुं महाबाहो तत्त्वेन कुरुनन्दन ॥
KK-12-03-308-003a	त्वं हि ज्ञाननिधिर्विप्रैरुच्यसे वेदपारगैः ।
KK-12-03-308-003c	ऋषिभिश्च महाभागैर्यतिभिश्च महात्मभिः ॥
KK-12-03-308-004a	शेषमल्पं दिनानां ते दक्षिणायनभास्करे ।
KK-12-03-308-004c	आवृत्ते भगवत्यर्के गन्तासि परमां गतिम् ॥
KK-12-03-308-005a	त्वयि प्रतिगते श्रेयः कुतः श्रोष्यामहे वयम् ।
KK-12-03-308-005c	कुरुवंशप्रदीपस्त्वं ज्ञानदीपेन दीप्यसे ॥
KK-12-03-308-006a	तदेतच्छ्रोतुमिच्छामि त्वत्तः कुरुकुलोद्वह ।
KK-12-03-308-006c	न तृप्यामीह राजेन्द्र शृण्वन्नमृतमीदृशम् ॥
KK-12-03-308-007	भीष्म उवाच 
KK-12-03-308-007a	अत्र ते वर्तयिष्यामि इतिहासं पुरातनम् ।
KK-12-03-308-007c	वसिष्ठस्य च संवादं करालजनकस्य च ॥
KK-12-03-308-008a	वसिष्ठं श्रेष्ठमासीनमृषीणां भास्करद्युतिम् ।
KK-12-03-308-008c	पप्रच्छ जनको राजा ज्ञानं नैःश्रेयसं परम् ॥
KK-12-03-308-009a	परमध्यात्मकुशलमध्यात्मगतिनिश्चयम् ।
KK-12-03-308-009c	मैत्रावरुणिमासीनमभिवाद्य कृताञ्जलिः ॥
KK-12-03-308-010a	स्वक्षरं प्रश्रितं वाक्यं मधुरं चाप्यनुल्बणम् ।
KK-12-03-308-010c	पप्रच्छर्षिवरं राजा करालजनकः पुरा ॥
KK-12-03-308-011a	भगवञ्श्रोतुमिच्छामि परं ब्रह्म सनातनम् ।
KK-12-03-308-011c	यस्मान्न पुनरावृत्तिमाप्नुवन्ति मनीषिणः ॥
KK-12-03-308-012a	यच्च तत्क्षरमित्युक्तं यत्रेदं क्षरते जगत् ।
KK-12-03-308-012c	यच्चाक्षरमिति प्रोक्तं शिवं क्षेम्यमनामयम् ॥
KK-12-03-308-013	वसिष्ठ उवाच 
KK-12-03-308-013a	श्रूयतां पृथिवीपाल क्षरतीदं यथा जगत् ।
KK-12-03-308-013c	यन्न क्षरति पूर्वेण यावत्कालेन चाप्यथ ॥
KK-12-03-308-014a	युगं द्वादशसाहस्रं कल्पं विद्धि चतुर्युगम् ।
KK-12-03-308-014c	दशकल्पशतावृत्तमहस्तद्ब्राह्ममुच्यते ॥
KK-12-03-308-015a	रात्रिश्चैतावती राजन्यस्यान्ते प्रतिबुध्यते ।
KK-12-03-308-015c	सृजत्यनन्तकर्माणं महान्तं भूतमग्रजम् ॥
KK-12-03-308-016a	मूर्तिमन्तममूर्तात्मा विश्वं शम्भुः स्वयम्भुवम् ।
KK-12-03-308-016c	अणिमा लघिमा प्राप्तिरीशानं ज्योतिरव्ययम् ॥
KK-12-03-308-017a	सर्वतः पाणिपादं तत्सर्वतोक्षिशिरोमुखम् ।
KK-12-03-308-017c	सर्वतः श्रुतिमल्लोके सर्वमावृत्य तिष्ठति ॥
KK-12-03-308-018a	हिरण्यगर्भो भगवानेष बुद्धिरिति स्मृतः ।
KK-12-03-308-018c	महानिति च योगेषु विरिञ्चिरिति चाप्यजः ॥
KK-12-03-308-019a	साङ्ख्ये च पठ्यते शास्त्रे नामभिर्बहुधात्मकः ।
KK-12-03-308-019c	विचित्ररूपो विश्वात्मा एकाक्षर इति स्मृतः ॥
KK-12-03-308-020a	वृतं नैकात्मकं येन कृतं त्रैलोक्यमात्मना ।
KK-12-03-308-020c	तथैव बहुरूपत्वाद्विश्वरूप इति स्मृतः ॥
KK-12-03-308-021a	एष वै विक्रियापन्नः सृजत्यात्मानमात्मना ।
KK-12-03-308-021c	अहङ्कारं महातेजाः प्रजापतिरहङ्कृतम् ॥
KK-12-03-308-022a	अव्यक्ताद्व्यक्तमापन्नं विद्यासर्गं वदन्ति तम् ।
KK-12-03-308-022c	महान्तं चाप्यहङ्कारमविद्यासर्गमेव च ॥
KK-12-03-308-023a	अपरश्च परश्चैव समुत्पन्नौ तथैकतः ।
KK-12-03-308-023c	विद्याविद्येति विख्याते श्रुतिशास्त्रार्थचिन्तकैः ॥
KK-12-03-308-024a	भूतसर्गमहङ्कारात्तृतीयं विद्धि पार्थिव ।
KK-12-03-308-024c	अहङ्कारेषु सर्वेषु चतुर्थं विद्धि वैकृतम् ॥
KK-12-03-308-025a	वायुर्ज्योतिरथाकाशमापोऽथ पृथिवी तथा ।
KK-12-03-308-025c	शब्दः स्पर्शश्च रूपं च रसो गन्धस्तथैव च ॥
KK-12-03-308-026a	एवं युगपदुत्पन्नं दशवर्गमसंशयम् ।
KK-12-03-308-026c	पञ्चमं विद्धि राजेन्द्र भौतिकं सर्गमर्थवत् ॥
KK-12-03-308-027a	श्रोत्रं त्वक्चक्षुषी जिह्वा घ्राणमेव च पञ्चमम् ।
KK-12-03-308-027c	वाक्च हस्तौ च पादौ च पायुर्मेढ्रं तथैव च ॥
KK-12-03-308-028a	बुद्धीन्द्रियाणि चैतानि तथा कर्मेन्द्रियाणि च ।
KK-12-03-308-028c	सम्भूतानीह युगपन्मनसा सह पार्थिव ॥
KK-12-03-308-029a	एषा तत्त्वचतुर्विंशत्सर्वाकृतिषु वर्तते ।
KK-12-03-308-029c	यां ज्ञात्वा नाभिशोचन्ति ब्राह्मणास्तत्त्वदर्शिनः ॥
KK-12-03-308-030a	एतद्देहं समाख्यानं त्रैलोक्ये सर्वदेहिषु ।
KK-12-03-308-030c	वेदितव्यं नरश्रेष्ठ सदेवनरदानवे ॥
KK-12-03-308-031a	सयक्षभूतगन्धर्वे सकिन्नरमहोरगे ।
KK-12-03-308-031c	सचारणपिशाचे वै सदेवर्षिनिशाचरे ॥
KK-12-03-308-032a	सदंशकीटमशके सपूतिकृमिमूषिके ।
KK-12-03-308-032c	शुनि श्वपाके चैणेये सचाण्डाले सपुल्कसे ॥
KK-12-03-308-033a	हस्त्यश्वखरशार्दूले सवृके गवि चैव ह ।
KK-12-03-308-033c	यच्च मूर्तिमयं किञ्चित्सर्वत्रैतन्निदर्शनम् ॥
KK-12-03-308-034a	जले भुवि तथाऽऽकाशे नान्यत्रेति विनिश्चयः ।
KK-12-03-308-034c	स्थानं देहवतामस्ति इत्येवमनुशुश्रुम ॥
KK-12-03-308-035a	कृत्स्नमेतावतस्तात क्षरते व्यक्तसञ्ज्ञितम् ।
KK-12-03-308-035c	अहन्यहनि भूतात्मा ततः क्षर इति स्मृतः ॥
KK-12-03-308-036a	एतद्धि क्षरमित्युक्तं क्षरतीदं यथा जगत् ।
KK-12-03-308-036c	जगन्मोहात्मकं प्राहुरव्यक्तं व्यक्तसञ्ज्ञकम् ॥
KK-12-03-308-037a	महांश्चैवाग्रजो नित्यमेतत्क्षरनिदर्शनम् ।
KK-12-03-308-037c	कथितं ते महाराजन्यस्मान्नावर्तते पुनः ॥
KK-12-03-308-038a	पञ्चविंशतिमो विष्णुर्निस्तत्त्वस्तत्त्वसञ्ज्ञितः ।
KK-12-03-308-038c	तत्त्वसंश्रयणादेतत्तत्वमाहुर्मनीषिणः ॥
KK-12-03-308-039a	यन्मर्त्यमसृजद्व्यक्तं तत्तन्मूर्त्यधितिष्ठति ।
KK-12-03-308-039c	चतुर्विंशतिमोऽव्यक्तो ह्यमूर्तः पञ्चविंशकः ॥
KK-12-03-308-040a	स एव हृदि सर्वासु मूर्तिष्वात्मावतिष्ठते ।
KK-12-03-308-040c	चेतयंश्चेतनान्नित्यं सर्वमूर्तिरमूर्तिमान् ॥
KK-12-03-308-041a	सर्वप्रत्ययधर्मिण्यां स सर्गः प्रत्ययात्मकः ।
KK-12-03-308-041c	गोचरे वर्तते नित्यं निर्गुणो गुणसञ्ज्ञिते ॥
KK-12-03-308-042a	एवमेष महानात्मा सर्गप्रलयकोविदः ।
KK-12-03-308-042c	विकुर्वाणः प्रकृतिमानभिमन्यत्यबुद्धिमान् ॥
KK-12-03-308-043a	तमःसत्वरजोयुक्तस्तासु तास्विह योनिषु ।
KK-12-03-308-043c	लीयते प्रतिबुद्धत्वादबुद्धजनसेवनात् ॥
KK-12-03-308-044a	सहवासनिवासात्मा नान्योऽहमिति मन्यते ।
KK-12-03-308-044c	योऽहं सोहमिति ह्युक्त्वा गुणानेवानुवर्तते ॥
KK-12-03-308-045a	तमसा तामसान्भावान्विविधान्प्रतिपद्यते ।
KK-12-03-308-045c	रजसा राजसांश्चैव सात्विकान्सत्वसंश्रयात् ॥
KK-12-03-308-046a	शुक्ललोहितकृष्णानि रूपाण्येतानि त्रीणि तु ।
KK-12-03-308-046c	सर्वाण्येतानि रूपाणि यानीह प्राकृतानि वै ॥
KK-12-03-308-047a	तामसा निरयं यान्ति राजसा मानुषानथ ।
KK-12-03-308-047c	सात्विका देवलोकाय गच्छन्ति सुखभागिनः ॥
KK-12-03-308-048a	निष्कैवल्येन पापेन तिर्यग्योनिमवाप्नुयात् ।
KK-12-03-308-048c	पुण्यपापेन मानुष्यं पुण्येनैकेन देवताः ॥
KK-12-03-308-049a	एवमव्यक्तविषयं क्षरमाहुर्मनीषिणः ।
KK-12-03-308-049c	पञ्चविंशतिमो योऽयं ज्ञानादेव प्रवर्तते ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टाधिकत्रिशततमोऽध्यायः ॥ 308 ॥

12-308-5 ज्ञानद्रव्येण दीप्यस इति ड. ध. पाठः ॥ 12-308-7 करालनामा जनकः करालजनकस्तस्य । एतत्ते वर्तयिष्यामीति ट. ड. थ. पाठः ॥ 12-308-9 कुशलम् ऊहापोहसमर्थम् । गतिरनुभवस्तेन निश्चयोऽस्यास्तीति तथा । मैत्रावरुणिं वसिष्ठम् ॥ 12-308-22 महतश्चाप्यहङ्कारमिति ड. ध. पाठः ॥ 12-308-23 अविधिश्च विधिश्चैवेति झ. पाठः । श्रुतिश्चाध्यात्मचिन्तकैरिति ड. थ. ध. पाठ ॥ 12-308-37 एतत्क्षेत्रनिदर्शनमिति ट. ड. ध. पाठः ॥ 12-308-39 यां तु मूर्तिं सृजत्येषा तां मूर्तिमधितिष्ठतीति ट. पाठः ॥ 12-308-41 सर्गप्रलयधर्मिण्या ससर्गप्रलयात्मक इति झ. पाठः ॥ 12-308-42 सर्गप्रत्ययकोविद इति ट. ध. पाठः । अक्षरः क्षरमात्मानमभिमज्जत्यबुद्धिमानिति थ. पाठः ॥ 12-308-44 सहवासविनाशित्वान्नान्योऽहमिति झ. पाठः ॥ 12-308-46 जातानि प्राकृतानि वै इति ड. थ. पाठः । जानीहि प्राकृतानि वै इति ध. पाठः ॥
