अध्यायः 268

तुलाधारेण जाजलये धर्मरहस्योपदेशः ॥ 1 ॥
001	भीष्म उवाच 
001a	इत्युक्तः स तदा तेन तुलाधारेण धीमता ।
001c	प्रोवाच वचनं धीमाञ्जाजलिर्जपतांवरः ॥
002	जाजलिरुवाच 
002a	विक्रीणतः सर्वरसान्सर्वगन्धांश्च वाणिज ।
002c	वनस्पतीनोषधीश्च तेषां मूलफलानि च ॥
003a	अग्र्या सा नैष्ठिकी बुद्धिः कुतस्त्वामियमागता ।
003c	एतदाचक्ष्व मे सर्वं निखिलेन महामते ॥
004	भीष्म उवाच 
004a	एवमुक्तस्तुलाधारो ब्राह्मणेन यशस्विना ।
004c	उवाच धर्मसूक्ष्माणि वैश्यो धर्मार्थतत्त्ववित् ॥
005a	वेदाहं जाजले धर्मं सरहस्यं सनातनम् ।
005c	सर्वभूतहितं मैत्रं पुराणं यं जना विदुः ॥
006a	अद्रोहेणैव भूतानामल्पद्रोहेण वा पुनः ।
006c	या वृत्तिः स परो धर्मस्तेन जीवामि जाजले ॥
007a	परिच्छिन्नैः काष्ठतृणैर्मयेदं शरणं कृतम् ।
007c	अलक्तं पद्मकं तुङ्गं गन्धांश्चोच्चावचांस्तथा ॥
008a	रसांश्च तांस्तान्विप्रर्षे मद्यवर्ज्यान्बहूनहम् ।
008c	क्रीत्वा वै प्रतिविक्रीणे परहस्तादमायया ॥
009a	सर्वेषां यः सुहृन्नित्यं सर्वेषां च हिते रतः ।
009c	कर्मणा मनसा वाचा स धर्मं वेद जाजले ॥
010a	नानुरुध्ये विरुध्ये वा न द्वेष्मि न च कामये ।
010c	समोऽहं सर्वभूतेषु पश्य मे जाजले व्रतम् ।
010e	तुला मे सर्वभूतेषु समा तिष्ठति जाजले ॥
011a	नाहं परेषां कृत्यानि प्रशंसामि न गर्हये ।
011c	आकाशस्येव विप्रेन्द्र पश्यँल्लोकस्य चित्रताम् ॥
012a	`कृपा मे सर्वभूतेषु समा तिष्ठति जाजले ।
012c	इष्टानिष्टवियुक्तस्य प्रियद्वेषौ बहिष्कृतौ ॥'
013a	इति मां त्वं विजानीहि सर्वलोकस्य जाजले ।
013c	समं मतिमतां श्रेष्ठ समलोष्टाश्मकाञ्चनम् ॥
014a	यथाऽन्धबधिरोन्मत्ता उच्छ्वासपरमाः सदा ।
014c	देवैरपिहितद्वाराः सोपमा पश्यतो मम ॥
015a	यथा वृद्धातुरकृशा निस्पृहा विषयान्प्रति ।
015c	तथाऽर्थकामभोगेषु ममापि विगता स्पृहा ॥
016a	यदा चायं न बिभेति यदा चास्मान्न बिभ्यति ।
016c	यदा नेच्छति न द्वेष्टि तदा सिद्ध्यति वै द्विज ॥
017a	यदा न कुरुते भावं सर्वभूतेषु पापकम् ।
017c	कर्मणा मनसा वाचा ब्रह्म सम्पद्यते तदा ॥
018a	न भूतो न भविष्योऽस्ति न च धर्मोस्ति कश्चन ।
018c	योऽभयः सर्वभूतानां स प्राप्नोत्यभयं पदम् ॥
019a	यस्मादुद्विजते लोकः सर्वो मृत्युमुखादिव ।
019c	वाक्क्रूराद्दण्डपरुषात्स प्राप्नोति महद्भयम् ॥
020a	यथावद्वर्तमानानां वृद्धानां पुत्रपौत्रिणाम् ।
020c	अनुवर्तामहे वृत्तमहिंस्राणां महात्मनाम् ॥
021a	प्रनष्टः शाश्वतो धर्मः सदाचारेण मोहितः ।
021c	तेन वैद्यस्तपस्वी वा बलवान्वा विमुह्यते ॥
022a	आचाराज्जाजले प्राज्ञः क्षिप्रं धर्ममवाप्नुयात् ।
022c	एवं यः साधुभिर्दान्तश्चरेदद्रोहचेतसा ॥
023a	नद्यां चेह यथा काष्ठमुह्यमानं यदृच्छया ।
023c	यदृच्छयैव काष्ठेन सन्धिं गच्छेत केनचित् ॥
024a	तत्रापराणि दारूणि संसृज्यन्ते ततस्ततः ।
024c	तृणकाष्ठकरीषाणि कदाचिन्न समीक्षया ॥
025a	यस्मान्नोद्विजते भूतं जातु किञ्चित्कथञ्चन ।
025c	अभयं सर्वभूतेभ्यः स प्राप्नोति सदा मुने ॥
026a	यस्मादुद्विजते विद्वन्सर्वलोको वृकादिव ।
026c	क्रोशतस्तीरमासाद्य यथा सर्वे जलेचराः ॥
027a	एवमेवायमाचारः प्रादुर्भूतो यतस्ततः ।
027c	सहायवान्द्रव्यवान्यः सुभगोऽथ परस्तथा ॥
028a	ततस्तानेव कवयः शास्त्रेषु प्रवदन्त्युत ।
028c	कीर्त्यर्थमल्पहृल्लेखाः पटवः कृत्स्ननिर्णयाः ॥
029a	तपोभिर्यज्ञदानैश्च वाक्यैः प्रज्ञाश्रितैस्तथा ।
029c	प्राप्नोत्यभयदानस्य यद्यत्फलमिहाश्नुते ॥
030a	लोके यः सर्वभूतेभ्यो ददात्यभयदक्षिणाम् ।
030c	स सत्ययज्ञैरीजानः प्राप्नोत्यभयदक्षिणाम् ॥
031a	न भूतानामहिंसाया ज्यायान्धर्मोऽस्ति कश्चन ।
031c	यस्मान्नोद्विजते भूतं जातु किञ्चित्कथञ्चन ।
031e	सोऽभयं सर्वभूतेभ्यः सम्प्राप्नोति महामुने ॥
032a	यस्मादुद्विजते लोकः सर्पाद्वेश्मगतादिव ।
032c	न स धर्ममवाप्नोति इह लोके परत्र च ॥
033a	सर्वभूतात्मभूतस्य सर्वभूतानि पश्यतः ।
033c	देवाऽपि मार्गे मुह्यन्ति ह्यपदस्य पदैषिणः ॥
034a	दानं भूताभयस्याहुः सर्वदानेभ्य उत्तमम् ।
034c	ब्रवीमि ते सत्यमिदं श्रद्धत्स्व मम जाजले ॥
035a	स एव सुभगो भूत्वा पुनर्भवति दुर्भगः ।
035c	व्यापत्तिं कर्मणां दृष्ट्वा जुगुप्सन्ति जनाः सदा ॥
036a	अकारणो हि नैवास्ति धर्मः सूक्ष्मो हि जाजले ।
036c	भूतभव्यार्थमेवेह धर्मप्रवचनं कृतम् ॥
037a	सूक्ष्मत्वान्न स विज्ञातुं शक्यते बहुनिह्नवः ।
037c	उपलभ्यान्तरा चान्यानाचारानवबुध्यते ॥
038a	ये च च्छिन्दन्ति वृषणान्ये च भिन्दन्ति नस्तकान् ।
038c	वहन्ति महतो भारान्बध्नन्ति दमयन्ति च ।
038e	हत्वा सत्वानि खादन्ति तान्कथं न विगर्हसे ॥
039a	मानुषा मानुषानेव दासभोगेन भुञ्जते ।
039c	वधबन्धनिरोधेन कारयन्ति दिवानिशम् ॥
040a	आत्मनश्चापि जानाति यद्दुःखं वधबन्धने ।
040c	पञ्चेन्द्रियेषु भूतेषु सर्वं वसति दैवतम् ॥
041a	आदित्यश्चन्द्रमा वायुर्ब्रह्मा प्राणः क्रतुर्यमः ।
041c	तानि जीवानि विक्रीय का मृतेषु विचारणा ॥
042a	अजोऽग्निर्वरुणो मेषः सूर्योऽश्वः पृथिवी विराट् ।
042c	धेनुर्वत्सश्च सोमो वै विक्रीयैतन्न सिध्यति ॥
043ac	का तैले का धृते ब्रह्मन्मधुन्यप्स्वोषधीषु वा ॥
044a	अदंशमशके देशे सुखसंवर्धितान्पशून् ।
044c	तांश्च मातुः प्रियाञ्जानन्नाक्रम्य बहुधा नराः ॥
045a	बहुदंशाकुलान्देशान्नयन्ति बहुकर्दमान् ।
045c	वाहसम्पीडिता धुर्याः सीदन्त्यविधिना परे ॥
046a	न मन्ये भ्रूणहत्याऽपि विशिष्टा तेन कर्मणा ।
046c	कृषिं साध्विति मन्यन्ते सा च वृत्तिः सुदारुणा ॥
047a	भूमिं भूमिशयांश्चैव हन्ति काष्ठैरयोमुखैः ।
047c	तथैवानडुहो युक्तान्क्षुत्तृष्णाश्रमकर्शितान् ॥
048a	अघ्न्या इति गवां नाम क एता हन्तुमर्हति ।
048c	महच्चकाराकुशलं वृथा यो गां निहन्ति ह ॥
049a	ऋषयो यतयो ह्येतन्नहुषे प्रत्यवेदयन् ।
049c	गां मातरं चाप्यवधीर्वृषभं च प्रजापतिम् ।
049e	अकार्यं नहुषाकार्षींर्लप्स्यामस्त्वत्कृते व्यथाम् ॥
050a	शतं चैकं च रोगाणां सर्वभूतेष्वपातयन् ।
050c	ऋषयस्ते महाभागाः प्रशस्तास्ते च जाजले ॥
051a	भ्रूणहं नहुषं त्वाहुर्न तं भोक्ष्यामहे वयम् ।
051c	इत्युक्त्वा ते महात्मानः सर्वे तत्त्वार्थदर्शिनः ।
051e	ऋषयो यतयः शान्तास्तपसा प्रत्येषधयन् ॥
052a	ईदृशानशिवान्घोरानाचारानिह जाजले ।
052c	केवलाचरितत्वात्तु निपुणो नावबुध्यसे ॥
053ac	कारणाद्धर्ममन्विच्छेन्न लोकं विरसं चरेत् ॥
054a	यो हन्याद्यश्च मां स्तौति तत्रापि शृणु जाजले ।
054c	समौ तावपि मे स्यातां न हि मे स्तः प्रियाप्रिये ।
054e	एतदीदृशकं धर्मं प्रशंसन्ति मनीषिणः ॥
055a	उपपत्त्या हि सम्पन्नो यतिभिश्चैव सेव्यते ।
055c	सततं धर्मशीलैश्च निपुणेनोपलक्षितः ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टषष्ट्यधिकद्विशततमोऽध्यायः ॥ 268 ॥

12-268-2 वाणिज वणिक्पुत्र ॥ 12-268-3 अध्यगा नैष्ठिकीं बुद्धिं कुतस्त्वामिदमागतमिति झ. पाठः ॥ 12-268-7 पद्मकं तुङ्गं च काष्ठविशेषौ । कस्तूर्यादीन्गन्धान् ॥ 12-268-8 रसान् लवणादीन् ॥ 12-268-16 न द्वेष्टि ब्रह्म सम्पद्यते तदेति झ. पाठः ॥ 12-268-26 दृष्टान्ते वडवाग्निः ॥ 12-268-33 सम्यग्भूतानि पश्यत इति ध. पाठः ॥ 12-268-35 व्यापत्तिं नाशम् । कर्मणां कर्मफलानां स्वर्गादीनाम् ॥ 12-268-36 अकारणः कारणमनुष्ठानप्रयोजकं फलं तद्धीनः ॥ 12-268-38 यदुक्तमलक्तपद्मकादीन्यपण्यानि विक्रीणासीति तत्राह येचेति । नस्तकान् नासागर्भान् । वहन्ति वाहयन्ति ॥ 12-268-39 दासभावेन भुञ्जते इति झ. पाठः ॥ 12-268-45 अविधिना क्रत्वर्थापि हिंसा दोषावहा किमुताऽक्रत्वर्थेत्यर्थः ॥ 12-268-47 भूमिशयान्सर्पादीन् । अयोमुखं काष्ठं लाङ्गलम् ॥ 12-268-48 न हन्तुं शक्या अघ्न्या इति योगाद्गवामवध्यत्वं श्रौतमित्यर्थः ॥ 12-268-50 नहुषकृता गोवृषहत्या सर्वभूतेष्वेकाधिकशतरोगरूपेण क्षिप्तेत्यर्थः ॥ 12-268-51 एवमुक्त्वापि तपसा ध्यानेन तं प्रत्यवेदयन् प्रतीपमवेदयन् । हन्तारमपि धीपूर्वमहन्तारं नहुषं ध्यानबलेन ज्ञात्वा तथैव लोकेऽपि प्रमादात्कृतोऽपि गोवधो व्याधिरूपेण सर्वलोकापकारायाभूत् किमुत बुद्धिपूर्वं कृत इति ज्ञापितवन्त इत्यर्थः ॥ 12-268-52 केवलेति पूर्वैः कृत इत्यन्धपरम्परामात्रात्करोषि नतु तत्त्वबुद्ध्या ॥
