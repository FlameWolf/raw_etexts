अध्यायः 232

बलिशरीरान्निर्गन्त्या श्रिया शक्रम् प्रति स्वनिर्गमनकारणाभिधानपूर्वकं ततः स्वस्य स्थानचतुष्टयवरणम् ॥ 1 ॥ इन्द्रबलिसंवादश्च ॥ 2 ॥
001	भीष्म उवाच 
001a	शतक्रतुरथापश्यद्बलेर्दीप्तां महात्मनः ।
001c	स्वरूपिणीं शरीराद्धि निष्क्रामन्तीं तदा श्रियम् ॥
002a	तां दृष्ट्वा प्रभया दीप्तां भगवान्पाककशासनः ।
002c	विस्मयोत्फुल्लनयनो बलिं पप्रच्छ वासवः ॥
003a	बले केयमपक्रान्ता रोचमाना शिखण्डिनी ।
003c	त्वत्तः स्थिता सकेयूरा दीप्यमाना स्वतेजसा ॥
004	बलिरुवाच 
004a	न हीमामासुरीं वेद्मि न दैवीं च न मानुषीम् ।
004c	त्वमेनां पृच्छ वा मा वा यथेष्टं कुरु वासव ॥
005	शक्र उवाच 
005a	का त्वं बलेरपक्रान्ता रोचमाना शिखण्डिनी ।
005c	अजानतो ममाचक्ष्व नामधेयं शुचिस्मिते ॥
006a	का त्वं तिष्ठसि मामेवं दीप्यमाना स्वतेजसा ।
006c	हित्वा दैत्यवरं सुभ्रु तन्ममाचक्ष्व पृच्छतः ॥
007	श्रीरुवाच 
007a	न मां विरोचनो वेद नायं वैरोचनो बलिः ।
007c	आहुर्मां दुःसहेत्येवं विधित्सेति च मां विदुः ॥
008a	भूतिर्लक्ष्मीति मामाहुः श्रीरित्येव च वासव ।
008c	त्वं मां शक्र न जानीषे सर्वे देवा न मां विदुः ॥
009	शक्र उवाच 
009a	किमिदं त्वं मम कृते उताहो बलिनः कृते ।
009c	दुःसहे विजहास्येनं चिरसंवासिनी सती ॥
010	श्रीरुवाच 
010a	नो धाता न विधाता मां विदधाति कथञ्चन ।
010c	कालस्तु शक्र पर्यागान्मैवं शक्रावमन्यथाः ॥
011	शक्र उवाच 
011a	कथं त्वया बलिस्त्यक्तः किमर्थं वा शिखण्डिनि ।
011c	कथं च मां न जह्यास्त्वं तन्मे ब्रूहि शुचिस्मिते ॥
012	श्रीरुवाच 
012a	सत्ये स्थिताऽस्मि दाने च व्रते तपसि चैव हि ।
012c	पराक्रमे च धर्मे च पराचीनस्ततो बलिः ॥
013a	ब्रह्मण्योऽयं पुरा भूत्वा सत्यवादी जितेन्द्रियः ।
013c	अभ्यसूयन्ब्राह्मणान्वै उच्छिष्टश्चास्पृशद्धृतम् ॥
014a	यज्ञशीलः सदा भूत्वा मामेव यजते स्वयम् ।
014c	ततः प्रहाय मूढात्मा कालेनोपनिपीडितः ॥
015a	अपक्रान्ता ततः शक्र त्वयि वत्स्यामि वासव ।
015c	अप्रमत्तेन धार्याऽस्मि तपसा विक्रमेण च ॥
016	शक्र उवाच 
016a	कोऽस्ति देवमनुष्येषु सर्वभूतेषु वा पुमान् ।
016c	यस्त्वामेको विषहितुं शक्नुयात्कमलालये ॥
017	श्रीरुवाच 
017a	नैव देवो न गन्धर्वो नासुरो न च राक्षसः ।
017c	यो मामेको विषहितुं शक्तः कश्चित्पुरन्दर ॥
018	शक्र उवाच 
018a	तिष्ठेथा मयि नित्यं त्वं यथा तद्ब्रूहि मे शुभे ।
018c	तत्करिष्यामि ते वाक्यमृतं तद्वक्तुमर्हसि ॥
019	शक्र उवाच 
019a	स्थास्यामि नित्यं देवेन्द्र यथा त्वयि निबोध तत् ।
019c	विधिना वेददृष्टेन चतुर्धा विभजस्व माम् ॥
020	शक्र उवाच 
020a	अहं वै त्वां निधास्यामि यथाशक्ति यथाबलम् ।
020c	न तु मेऽतिक्रमः स्याद्वै सदा लक्ष्मि तवान्तिके ॥
021a	भूमिरेव मनुष्येषु धारिणी भूतभाविनी ।
021c	सा ते पादं तितिक्षेत समर्था हीति मे मतिः ॥
022	श्रीरुवाच 
022a	एष मे निहितः पादो योऽयं भूमौ प्रतिष्ठितः ।
022c	द्वितीयं शक्र पादं मे तस्मात्सुनिहितं कुरु ॥
023	शक्र उवाच 
023a	आप एव मनुष्येषु द्रवन्त्यः परिधारणे ।
023c	तास्ते पादं तितिक्षन्तामलमापस्तितिक्षितुम् ॥
024	श्रीरुवाच 
024a	एष मे निहितः पादो योऽयमप्सु प्रतिष्ठितः ।
024c	तृतीयं शक्र पादं मे तस्मात्सुनिहितं कुरु ॥
025	शक्र उवाच 
025a	यस्मिन्वेदाश्च यज्ञाश्च यस्मिन्देवाः प्रतिष्ठिताः ।
025c	तृतीयं पादमग्निस्ते सुधृतं धारयिष्यति ॥
026	श्रीरुवाच 
026a	एष मे निहितः पादो योऽयमग्नौ प्रतिष्ठितः ।
026c	चतुर्थं शक्र पादं मे तस्मात्सुनिहितं कुरु ॥
027	शक्र उवाच 
027a	ये वै सन्तो मनुष्येषु ब्रह्मण्याः सत्यवादिनः ।
027c	तेते पादं तितिक्षन्तामलं सन्तस्तितिक्षितुम् ॥
028	श्रीरुवाच 
028a	एष मे निहितः पादो योऽयं सत्सु प्रतिष्ठितः ।
028c	एवं हि निहितां शक्र भूतेषु परिधत्स्व माम् ॥
029	शक्र उवाच 
029a	'भूमिशुद्धिं ततः कृत्वा अद्भिः सन्तर्पयन्ति ये ।
029c	भूतानि च यजन्त्यग्नौ तेषां त्वमनपायिनी ॥
030a	ये क्रियाभिः सुरक्ताभिर्हेतुयुक्ताः समाहिताः ।
030c	ज्ञानवन्तो विवत्सायां लब्धा माद्यन्ति योगिनः ॥'
031a	भूतानामिह यो वै त्वां मया विनिहितां सतीम् ।
031c	उपहन्यात्स मे द्वेष्यस्तथा शृण्वन्तु मे वचः ॥
032	'भीष्म उवाच 
032a	तथेति चोक्त्वा सा भ्रष्टा सर्वलोकनमस्कृता ।
032c	वासवं पालयामास सा देवी कमलालया ॥'
033ac	ततस्त्यक्तः श्रिया राजा दैत्यानां बलिरब्रवीत् ॥
034a	यावत्पुरस्तात्प्रतपेत्तावद्वै दक्षिणां दिशम् ।
034c	पश्चिमां तावदेवापि तथोदीचीं दिवाकरः ॥
035a	तथा मध्यन्दिने सूर्यो नास्तमेति यदा तदा ।
035c	पुनर्देवासुरं युद्धं भावि जेताऽस्मि वस्तदा ॥
036a	सर्वलोकान्यदाऽऽदित्यो मध्यस्थस्तापयिष्यति ।
036c	तदा देवासुरे युद्धे जेताऽहं त्वां शतक्रतो ॥
037	शक्र उवाच 
037a	ब्रह्मणाऽस्मि समादिष्टो न हन्तव्यो भवानिति ।
037c	तेन तेऽहं बले वज्रं न विमुञ्चामि मूर्धनि ॥
038ac	यथेष्टं गच्छ दैत्येन्द्र स्वस्ति तेऽस्तु महासुर ॥
039a	आदित्यो नैव तपिता कदाचिन्मध्यतः स्थितः ।
039c	स्थापितो ह्यस्य समयः पूर्वमेव स्वयम्भुवा ॥
040a	अजस्रं परियात्येष सत्येनावतपन्प्रजाः ।
040c	अयनं तस्य षण्मासा उत्तरं दक्षिणं तथा ।
040e	येन संयाति लोकेषु शीतोष्णे विसृजन्रविः ॥
041	भीष्म उवाच 
041a	एवमुक्तस्तु दैत्येन्द्रो बलिरिन्द्रेण भारत ।
041c	जगाम दक्षिणामाशामुदीचीं तु पुरन्दरः ॥
042a	इत्येतद्बलिना गीतमनहङ्कारसञ्ज्ञितम् ।
042c	वाक्यं श्रुत्वा सहस्राक्षः खमेवारुरुहे तदा ॥ 

इति श्रीमन्महाभारते शान्तिपर्वणि मोक्षधर्मपर्वणि द्वात्रिंशदधिकद्विशततमोऽध्यायः ॥ 232 ॥

12-232-31 वित्तं तीर्थादिपुण्यं यज्ञादिधर्मो विद्या चेति श्रियश्चत्वारः पादा भूमौ जलेऽग्नौ विद्वत्सु च निहितास्तेषामुपघातः स्तेयकामाशौचाशमैः ॥ 12-232-34 वैवस्वतमन्वन्तरमेवाष्टधा विभज्य तदन्ते सर्वपुर्युच्छेदे सति मन्वन्तरान्तरे बलिरिन्द्रो भविष्यतीति ज्ञेयम् । तदिदमुक्तं यावत्पुरस्तात्प्रतपेदित्यादिना श्लोकत्रयेण ॥ 12-232-36 यदादित्यो ह्येकस्थ इति झ. ध. पाठः ॥
