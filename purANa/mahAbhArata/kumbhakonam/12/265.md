अध्यायः 265

भीष्मेण युधिष्ठिरम् प्रति धर्मलक्षणकथनम् ॥ 1 ॥
KK-12-03-265-001	युधिष्ठिर उवाच 
KK-12-03-265-001a	इमे वै मानसाः सर्वे धर्मं प्रति विशङ्किताः ।
KK-12-03-265-001c	कोऽयं धर्मः कुतो धर्मस्तन्मे ब्रूहि पितामह ॥
KK-12-03-265-002a	धर्मस्त्वयमिहार्थः किममुत्रार्थोपि वा भवेत् ।
KK-12-03-265-002c	उभयार्थो हि वा धर्मस्तन्मे ब्रूहि पितामह ॥
KK-12-03-265-003	भीष्म उवाच 
KK-12-03-265-003a	सदाचारः स्मृतिर्वेदास्त्रिविधं धर्मलक्षणम् ।
KK-12-03-265-003c	चतुर्थमर्थमप्याहुः कवयो धर्मलक्षणम् ॥
KK-12-03-265-004a	अविध्युक्तानि कर्माणि व्यवस्यन्त्युप्तमूषरे ।
KK-12-03-265-004c	लोकयात्रार्थमेवेह धर्मस्य नियमः कृतः ॥
KK-12-03-265-005a	उभयत्र सुखोदर्क इह चैव परत्र च ।
KK-12-03-265-005c	अलब्ध्वा निपुणं धर्मं पापः पापे प्रसज्जति ॥
KK-12-03-265-006a	न च पापकृतः पापान्मुच्यन्ते केचिदापदि ।
KK-12-03-265-006c	अपापवादी भवति यथा भवति धर्मवित् ।
KK-12-03-265-006e	धर्मस्य निष्ठा स्वाचारस्तमेवाश्रित्य चावसेत् ॥
KK-12-03-265-007a	यथाधर्मसमाविष्टो धनं गृह्णाति तस्करः ।
KK-12-03-265-007c	रमते निर्हरस्तेनः परवित्तमराजके ॥
KK-12-03-265-008a	यदास्य तद्धरन्त्यन्ये तदा राजानमिच्छति ।
KK-12-03-265-008c	तदा तेषां स्पृहयते ये वै तुष्टाः स्वकैर्धनैः ॥
KK-12-03-265-009a	अभीतः शुचिरभ्येति राजद्वारमशङ्कितः ।
KK-12-03-265-009c	न हि दुश्चरितं किञ्चिदन्तरात्मनि पश्यति ॥
KK-12-03-265-010a	सत्यस्य वचनं साधु न सत्याद्विद्यते परम् ।
KK-12-03-265-010c	सत्येन विधृतं सर्वं सर्वं सत्ये प्रतिष्ठितम् ॥
KK-12-03-265-011a	अपि पापकृतो रौद्राः सत्यं कृत्वा मिथःकृतम् ।
KK-12-03-265-011c	अद्रोहमविसंवादं प्रवर्तन्ते तदाश्रयाः ॥
KK-12-03-265-012a	ते चेन्मिथ्या धृतिं कुर्युर्विनश्येयुरसंशयम् ।
KK-12-03-265-012c	न हर्तव्यं परधनमिति धर्मविदो विदुः ॥
KK-12-03-265-013a	मन्यन्ते बलवन्तस्तं दुर्बलैः सम्प्रवर्तितम् ।
KK-12-03-265-013c	यदा नियतिदौर्बल्यमथैषामेव रोचते ॥
KK-12-03-265-014a	न ह्यत्यन्तं बलयुता भवन्ति सुखिनोपि वा ।
KK-12-03-265-014c	तस्मादनार्जवे बुद्धिर्न कार्या ते कदाचन ॥
KK-12-03-265-015a	असाधुभ्योऽस्य न भयं न चौरेभ्यो न राजतः ।
KK-12-03-265-015c	अकिञ्चित्कस्यचित्कुर्वन्निर्भयः शुचिरावसेत् ॥
KK-12-03-265-016a	सर्वतः शङ्कते स्तेनो मृगो ग्राममिवेयिवान् ।
KK-12-03-265-016c	बहुधाऽऽचरितं पापमन्यत्रैवानुपश्यति ॥
KK-12-03-265-017a	मुदितः शुचिरभ्येति सर्वतो निर्भयः सदा ।
KK-12-03-265-017c	न हि दुश्चरितं किञ्चिदात्मनोऽन्येषु पश्यति ॥
KK-12-03-265-018a	दातव्यमित्ययं धर्म उक्तो भूतहिते रतैः ।
KK-12-03-265-018c	तं मन्यन्ते धनयुताः कृपणैः सम्प्रवर्तितम् ॥
KK-12-03-265-019a	यदा नियतिकार्पण्यमथैषामेव रोचते ।
KK-12-03-265-019c	धनवन्तोपि नात्यन्तं भवन्ति सुखिनोपि वा ॥
KK-12-03-265-020a	यदन्यैर्विहितं नेच्छेदात्मनः कर्म पूरुषः ।
KK-12-03-265-020c	न तत्परेषु कुर्वीत जानन्नप्रियमात्मनः ॥
KK-12-03-265-021a	योऽन्यस्य स्यादुपपतिः स कं किं वक्तुमर्हति ।
KK-12-03-265-021c	यदन्यस्य ततः कुर्यान्न मृष्येदिति मे मतिः ॥
KK-12-03-265-022a	जीवितुं यः स्वयं चेच्छेत्कथं सोऽन्यं प्रघातयेत् ।
KK-12-03-265-022c	यद्यदात्मन इच्छेत तत्परस्यापि चिन्तयेत् ॥
KK-12-03-265-023a	अतिरिक्तः संविभजेद्भोगैरन्यानकिञ्चनान् ।
KK-12-03-265-023c	एतस्मात्कारणाद्धात्रा कुसीदं सम्प्रवर्तितम् ॥
KK-12-03-265-024a	यस्मिंस्तु देवाः समये सन्तिष्ठेरंस्तथा भवेत् ।
KK-12-03-265-024c	अथ चेल्लोभसमये स्थितिर्धर्मेऽपि शोभना ॥
KK-12-03-265-025a	सर्वं प्रियाभ्युपगतं पुण्यमाहुर्मनीषिणः ।
KK-12-03-265-025c	पश्यैतं लक्षणोद्देशं धर्माधर्मे युधिष्ठिर ॥
KK-12-03-265-026a	लोकसङ्ग्रहसंयुक्तं विधात्रा विहितं पुरा ।
KK-12-03-265-026c	सूक्ष्मधर्मार्थनियतं सतां चरितमुत्तमम् ॥
KK-12-03-265-027a	धर्मलक्षणमाख्यातमेतत्ते कुरुसत्तम ।
KK-12-03-265-027c	तस्मादनार्जवे बुद्धिर्न ते कार्या कथञ्चन ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चषष्ट्यधिकद्विशततमोऽध्यायः ॥ 265 ॥

12-265-14 तस्मादर्थार्जने बुद्धिरिति थ. पाठः ॥ 12-265-16 पापं मनस्येवाधिगच्छतीति थ. पाठः ॥ 12-265-18 क्षन्तव्यमित्ययं धर्म इति ध. पाठः ॥ 12-265-21 योऽन्यस्य स्वादुवद्वक्ति कस्तं हिंसितुमिच्छतीति ट. थ. पाठः ॥ 12-265-22 यः स्वयं नेच्छेदिति ध. पाठः ॥
