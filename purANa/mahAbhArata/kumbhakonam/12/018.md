अध्यायः 018
अर्जुनेन युधिष्ठिरम् प्रति जनकतद्भार्यासंवादकथनपूर्वकं कर्तव्योपदेशः ॥ 1 ॥
KK-12-01-018-001	वैशम्पायन उवाच 
KK-12-01-018-001a	तूष्णीम्भूतं तु राजानं पुनरेवार्जुनोऽब्रवीत् ।
KK-12-01-018-001c	सन्तप्तः शोकदुःखाभ्यां राजवाक्शल्यपीडितः ॥
KK-12-01-018-002	अर्जुन उवाच 
KK-12-01-018-002a	कथयन्ति पुरावृत्तमितिहासमिमं जनाः ।
KK-12-01-018-002c	विदेहराज्ञः संवादं भार्यया सह भारत ॥
KK-12-01-018-003a	उत्सृज्य राज्यं भिक्षार्थं कृतबुद्धिं नरेश्वरम् ।
KK-12-01-018-003c	विदेहराजमहीषी दुःखिता प्रत्यभाषत ॥
KK-12-01-018-004a	धनान्यपत्यं मित्राणि रत्नानि विविधानि च ।
KK-12-01-018-004c	पन्थानं पावनं हित्वा जनको मौढ्यमास्थितः ॥
KK-12-01-018-005a	तं ददर्श प्रिया भार्या भैक्षवृत्तिमकिञ्चनम् ।
KK-12-01-018-005c	धानामुष्टिमुपासीनं निरीहं गतमत्सरम् ॥
KK-12-01-018-006a	तमुवाच समामत्य भर्तारमकुतोभयम् ।
KK-12-01-018-006c	क्रुद्धा मनस्विनी भार्या विविक्ते हेतुमद्वचः ॥
KK-12-01-018-007a	कथमुत्सृज्य राज्यं स्वं धनधान्यसमन्वितम् ।
KK-12-01-018-007c	कापालीं वृत्तिमास्थाय धान्यमुष्टिमुपाससे ॥
KK-12-01-018-008a	प्रतिज्ञा तेऽन्यथा राजन्विचेष्टा चान्यथा तव ।
KK-12-01-018-008c	यद्राज्यं महदुत्सृज्य स्वल्पे लुभ्यसि पार्थिव ॥
KK-12-01-018-009a	नैतेनातिथयो राजन्देवर्षिपितरस्तथा ।
KK-12-01-018-009c	अद्य शक्यास्त्वया भर्तुं मोघस्तेऽयं परिश्रमः ॥
KK-12-01-018-010a	देवतातिथिभिश्चैव पितृभिश्चैव पार्थिव ।
KK-12-01-018-010c	सर्वैरेतैः परित्यक्तः परिव्रजसि निष्क्रियः ॥
KK-12-01-018-011a	यस्त्वं त्रैविद्यवृद्धानां ब्राह्मणानां सहस्रशः ।
KK-12-01-018-011c	भर्ता भूत्वा च लोकस्य सोऽद्यान्यैर्भूतिमिच्छसि ॥
KK-12-01-018-012a	श्रियं हित्वा प्रदीप्तां त्वं श्ववत्सम्प्रति वीक्ष्यसे ।
KK-12-01-018-012c	अपुत्रा जननी तेऽद्य कौसल्या चापतिस्त्वया ॥
KK-12-01-018-013a	आश्रिता धर्मकामास्त्वां क्षत्रियाः पर्युपासते ।
KK-12-01-018-013c	त्वदाशामभिकाङ्क्षन्तः कृपणाः फलहेतुकाः ॥
KK-12-01-018-014a	तांश्च त्वं विफलान्कृत्वा कं नु लोकं गमिष्यसि ।
KK-12-01-018-014c	राजन्संशयिते मोक्षे परतन्त्रेषु देहिषु ॥
KK-12-01-018-015a	नैव तेऽस्ति परो लोको नापरः पापकर्मणः ।
KK-12-01-018-015c	धर्म्यान्दारान्परित्यज्य यस्त्वमिच्छसि जीवितुम् ॥
KK-12-01-018-016a	स्रजो गन्धानलङ्कारान्वासांसि विविधानि च ।
KK-12-01-018-016c	किमर्थमभिसन्त्यज्य परिव्रजसि निष्क्रियः ॥
KK-12-01-018-017a	निपानं सर्वभूतानां भूत्वा त्वं पावनं महत् ।
KK-12-01-018-017c	आढ्यो वनस्पतिर्भूत्वा सोन्यांस्त्वं पर्युपाससे ॥
KK-12-01-018-018a	खादन्ति हस्तिनं न्यासे क्रव्यादा बहवोऽप्युत ।
KK-12-01-018-018c	बहवः कृमयश्चैव किं पुनस्त्वामनर्थकम् ॥
KK-12-01-018-019a	य इमां कुण्डिकां भिन्द्यात्त्रिविष्टब्धं च यो हरेत् ।
KK-12-01-018-019c	वासश्चापि हरेत्तस्मिन्कथं ते मानसं भवेत् ॥
KK-12-01-018-020a	यस्त्वं सर्वं समुत्सृज्य धानामुष्टिमनुग्रहः ।
KK-12-01-018-020c	यदनेन कृतं सर्वं किमिदं मम दीयते ॥
KK-12-01-018-021a	धानामुष्टेरिहार्थश्चेत्प्रतिज्ञा ते विनश्यति ।
KK-12-01-018-021c	का वाऽहं तव को मे त्वं कश्च ते मय्यनुग्रहः ॥
KK-12-01-018-022a	प्रशाधि पृथिवीं राजन्यत्र तेऽनुग्रहो भवेत् ।
KK-12-01-018-022c	प्रासादे शयनं यानं वासांस्याभरणानि च ॥
KK-12-01-018-023a	श्रियां निराशैरधनेस्त्यक्तमित्रैरकिञ्चनैः ।
KK-12-01-018-023c	सौखिकैः सम्भृतो योऽर्थः स सन्त्यजति किन्नु तम् ॥
KK-12-01-018-024a	योऽत्यन्तं प्रतिगृह्णीयाद्यश्च दद्यात्सदैव हि ।
KK-12-01-018-024c	तयोस्त्वमन्तरं विद्धि श्रेयांस्ताभ्यां क उच्यते ॥
KK-12-01-018-025a	सदैव याचमानेषु तथा दम्भान्वितेषु च ।
KK-12-01-018-025c	एतेषु दक्षिणा दत्ता दावाग्नाविव दुर्हुतम् ॥
KK-12-01-018-026a	जातवेदा यथा राजन्नादग्ध्वैवोपशाम्यति ।
KK-12-01-018-026c	सदैव याचमानो वै तथा शाम्यति न द्विजः ॥
KK-12-01-018-027a	सतां वै ददतोऽन्नं च लोकेऽस्मिन्प्रकृतिर्ध्रुवा ।
KK-12-01-018-027c	न चेद्राजा भवेद्दाता कुतः स्युर्मोक्षकाङ्क्षिणः ॥
KK-12-01-018-028a	अन्नाद्गृहस्था लोकेऽस्मिन्भिक्षवस्तत एव च ।
KK-12-01-018-028c	अन्नात्प्राणः प्रभवति अन्नदः प्राणदो भवेत् ॥
KK-12-01-018-029a	गृहस्थेभ्योऽपि निर्मुक्ता गृहस्थानेव संश्रिताः ।
KK-12-01-018-029c	प्रभवं च प्रतिष्ठां च दान्ता विन्दन्त आसते ॥
KK-12-01-018-030a	त्यागान्न भिक्षुकं विन्द्यान्न मौढ्यान्न च याचनात् ।
KK-12-01-018-030c	ऋजुस्तु योऽर्थं त्यजति तं मुक्तं विद्धि भिक्षुकम् ॥
KK-12-01-018-031a	असक्तः शक्तवद्गच्छन्निःसङ्गो मुक्तबन्धनः ।
KK-12-01-018-031c	समः शत्रौ च मित्रे च स वै मुक्तो महीपते ॥
KK-12-01-018-032a	परिव्रजन्ति दानार्थं मुण्डाः काषायवाससः ।
KK-12-01-018-032c	सिता बहुविधैः पाशैः सञ्चिन्वन्तो वृथामिषम् ॥
KK-12-01-018-033a	त्रयीं च नामवार्तां च त्यक्त्वा पुत्रान्व्रजन्ति ये ।
KK-12-01-018-033c	त्रिविष्टब्धं च वासश्च प्रतिगृह्णन्त्यबुद्धयः ॥
KK-12-01-018-034a	अनिष्कषाये काषायमीहार्थमिति विद्धि तम् ।
KK-12-01-018-034c	धर्मध्वजानां मुण्डानां वृत्त्यर्थमिति मे मतिः ॥
KK-12-01-018-035a	काषायैरजिनैश्चीरैर्नग्नान्मुण्डाञ्जटाधरान् ।
KK-12-01-018-035c	बिभ्रत्साधून्महाराज जय लोकाञ्जितेन्द्रियः ॥
KK-12-01-018-036a	अग्न्याधेयानि गुर्वर्थं क्रतूनपि सुदक्षिणान् ।
KK-12-01-018-036c	ददात्यहरहः पूर्वं को नु धर्मरतस्ततः ॥
KK-12-01-018-037	अर्जुन उवाच 
KK-12-01-018-037a	तत्त्वज्ञो जनको राजा लोकेऽस्मिन्निति गीयते ।
KK-12-01-018-037c	सोऽप्यासीन्मोहसम्पन्नो मा मोहवशमन्वगाः ॥
KK-12-01-018-038a	एवं धर्ममनुक्रान्ता सदा दानतपः पराः ।
KK-12-01-018-038c	आनृशंस्यगुणोपेताः कामक्रोधविवर्जिताः ॥
KK-12-01-018-039a	प्रजानां पालने युक्ता दममुत्तममास्थिताः ।
KK-12-01-018-039c	इष्ट्वा लोकानवाप्स्यामो गुरुवृद्धोपचायिनः ॥
KK-12-01-018-040a	देवतातिथिभूतानां निर्वपन्तो यथाविधि ।
KK-12-01-018-040c	स्थानमिष्टमवाप्स्यामो ब्रह्मण्याः सत्यवादिनः ॥ 

इति श्रीमन्महाभारते शान्तिपर्वणि राजधर्मपर्वणि अष्टादशोऽध्यायः ॥ 18 ॥

12-18-5 धाना भृष्टयवाः । निरीहं वितृष्णम् ॥ 12-18-8 स्वल्पे मुह्यसीति द. थ. पाठः । प्रतिज्ञाते ते वृथेति ड. पाठः ॥ 12-18-9 एतेन धानामुष्टिना ॥ 12-18-12 कौसल्या पातिता त्वयेति ट. ड. थ. पाठः ॥ 12-18-13 फलहेतुकाः फलार्थिनः ॥ 12-18-17 निपीयतेऽस्मिन्स्वेच्छया गोभिर्जलमिति निपानम् आहावः । कूपोपान्तस्थक्षुद्रजलाशय इतियावत् । तथा आढ्यः फलवान् ॥ 12-18-18 हस्तिनमपि न्यासे कृते सति क्रव्यादा मांसादाः खादन्ति । अनर्थकं सर्वपुरुषार्थहीनम् ॥ 12-18-19 त्रिविष्टब्धं त्रिदण्डम् ॥ 12-18-20 अनुग्रहः अन्वग्रहीः । यदानेन समं सर्वं किमिदं ह्यवसीयते इति झ. पाठः । तत्र अवसीयसे अध्यवस्यति । अनेन धानामुष्टिना सर्वं राज्यादिकं समम् । सङ्गित्वाविशेषात् इत्यर्थः ॥ 12-18-23 सौखिकैः सम्भृतानर्थान्यः सन्त्यजति किन्नु तत् इति झ. पाठः । तत्र सौखिकैः परममुखार्थिभिः सन्न्यासिभिः । सम्भृतानर्थान् कुण्डिकादीन् वीक्ष्य यः स्वयमपि तथा करोति स किन्नु तद्राज्यादिकं त्यजति । अपितु नैव त्यजति । किन्तूचितं परिग्रहं त्यक्त्वा दैवोपहतत्वादनुचितं परिग्रहान्तरमेव करोतीत्यसङ्गत्वमस्य दुर्लभमित्यर्थः ॥ 12-18-25 सदैव वाचमानः परिव्राट् । सदैव याचमानेषु सत्सु (दण्ड)डम्भविवर्जिषु इति ट.ड. थ. द. पाठः ॥ 12-18-26 सदैव याचमानो हि तथा शाम्यति वै द्विजः । इति झ. पाठः ॥ 12-18-27 सतां सन्न्यासिनां प्रकृतिर्जीवनम् । सतां च वेदा अन्नं च लोकेऽस्मिन्प्रकृतिर्ध्रुवा । अन्नदाता भवेद्दाता कुशास्त्रं मोक्षकाङ्क्षिणः । इति ट. ड. थ. द. पाठः ॥ 12-18-32 परिव्रजन्ति येऽनर्था इति ट. ड. पाठः ॥ 12-18-34 अनिष्कषाये रागादिदोषवर्जनाभावे । अनिष्कषायाः काषायमिति ड. थ. द. पाठः ॥
