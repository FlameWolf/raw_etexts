अध्यायः 189

भृगुणा भरद्वाजम् प्रति चतुराश्रमधर्मनिरूपणम् ॥ 1 ॥
KK-12-03-189-001	भरद्वाज उवाच 
KK-12-03-189-001a	दानस्य किं फलं प्रोक्तं धर्मस्य चरितस्य च ।
KK-12-03-189-001c	तपसश्च सुतप्तस्य स्वाध्यायस्य हुतस्य वा ॥
KK-12-03-189-002	भृगुरुवाच 
KK-12-03-189-002a	हुतेन शाम्यते पापं स्वाध्यायैः शान्तिरुत्तमा ।
KK-12-03-189-002c	दानेन भोग इत्याहुस्तपसा सर्वमाप्नुयात् ॥
KK-12-03-189-003a	दानं तु द्विविधं प्राहुः परत्रार्थमिहैव च ।
KK-12-03-189-003c	सद्भ्यो यद्दीयते किञ्चित्तत्परत्रोपतिष्ठते ॥
KK-12-03-189-004a	असद्भ्यो दीयते यत्तु तद्दानमिह भुज्यते ।
KK-12-03-189-004c	यादृशं दीयते दानं तादृशं फलमुच्यते ॥
KK-12-03-189-005	भरद्वाज उवाच 
KK-12-03-189-005a	किं कस्य धर्माचरणं किं वा धर्मस्य लक्षणम् ।
KK-12-03-189-005c	धर्मः कतिविधो वाऽपि तद्भवान्वक्तुमर्हति ॥
KK-12-03-189-006	भृगुरुवाच 
KK-12-03-189-006a	स्वधर्माचरणे युक्ता ये भवन्ति मनीषिणः ।
KK-12-03-189-006c	तेषां स्वर्गफलावाप्तिर्योऽन्यथा स विमुह्यते ॥
KK-12-03-189-007	भरद्वाज उवाच 
KK-12-03-189-007a	यदेतच्चातुराश्रम्यं ब्रह्मर्षिविहितं पुरा ।
KK-12-03-189-007c	तस्य स्वंस्वं समाचारं यथावद्वक्तुमर्हसि ॥
KK-12-03-189-008	भृगुरुवाच 
KK-12-03-189-008AB	पूर्वमेव भगवता ब्रह्मणा लोकहितमनुतिष्ठता धर्मसंरक्षणार्थमाश्रमाश्चत्वारोऽभिनिर्दिष्टाः । तत्र गुरुकुलवासमेव प्रथममाश्रममुदाहरन्ति । सम्यग्यत्र शौचसंस्कारनियमव्रतविनियतात्मा उभे सन्ध्ये भास्कराग्निदैवतान्युपस्थाय विहाय निद्रालस्ये गुरोरभिवादनवेदाभ्यासश्रवणपवित्रीकृतान्तरात्मा [त्रिषवणमुपस्पृश्य ब्रह्मचर्याग्निपरिचरणगुरुशुश्रूषानित्यभिक्ष्याभैक्ष्यादिसर्वनिवेदितान्तरात्मा] गुरुवचनिर्देशानुष्ठानाप्रतिकूलो गुरुप्रसादलब्धस्वाध्यायतत्परः स्यात् ॥
KK-12-03-189-009	भवति चात्र श्लोकः ।
KK-12-03-189-009a	गुरुं यस्तु समाराध्य द्विजो वेदमवाप्नुयात् ।
KK-12-03-189-009c	तस्य स्वर्गफलावाप्तिः शुध्यते चास्य मानसमिति ॥
KK-12-03-189-010AB	गार्हस्थ्यं खलु द्वितीयमाश्रमं वदन्ति । तस्य समुदाचारलक्षणं सर्वमनुव्याख्यास्यामः । समावृत्तानां सदाचाराणां सहधर्मचर्याफलार्थिनां गृहाश्रमो विधीयते । धर्मार्थकामावाप्त्यर्थं त्रिवर्गसाधनमपेक्ष्यागर्हितेन कर्मणा धनान्यादाय स्वाध्यायोपलब्धप्रकर्षेण वा ब्रह्मर्षिनिर्मितेन वा । हव्यकव्यनियमाभ्यां दैवतपूजासमाधिप्रसादविध्युपलब्धेन धनेन गृहस्थो गार्हस्थ्यं वर्तयेत् । तद्धि सर्वाश्रमाणां मूलमुदाहरन्ति । गुरुकुलनिवासिनः परिव्राजका ये चान्ये सङ्कल्पितव्रतनियमधर्मानुष्ठायिनस्तेषामप्यत एव भिक्षाबलिसंविभागाः प्रवर्तन्ते ॥
KK-12-03-189-011AB	वानप्रस्थानां च द्रव्योपस्कार इति प्रायशः खल्वेते साधवः साधुपथ्याशिनः स्वाध्यायप्रसङ्गिनस्तीर्थाभिगमनदेशदर्शनार्थं पृथिवीं पर्यटन्ति तेषां प्रत्युत्थानाभिगमनाभिवादनानसूयवाक्प्रदानसुखशक्त्यासनसुखशयनाभ्यवहारसत्क्रिया चेति ॥
KK-12-03-189-012	भवति चात्र श्लोकः ।
KK-12-03-189-012a	अतिथिर्यस्य भग्नाशो गृहात्प्रतिनिवर्तते ।
KK-12-03-189-012c	स तस्य दुष्कृतं दत्त्वा पुण्यमादाय गच्छति ॥
KK-12-03-189-013AB	अपि चात्र यज्ञक्रियाभिर्देवताः प्रीयन्ते निवापेन पितरो वेदविद्याभ्यासश्रवणधारणेन ऋषय अपत्योत्पादनेन प्रजापतिरिति ॥
KK-12-03-189-014	श्लोकौ चात्र भवतः ।
KK-12-03-189-014a	वत्सलाः सर्वभूतानां वाच्याः श्रोत्रसुखा गिरः ।
KK-12-03-189-014c	परिवादापवादौ च पारुष्यं चात्र गर्हितम् ॥
KK-12-03-189-015a	अवज्ञानमहङ्कारो दम्भश्चैव विगर्हितः ।
KK-12-03-189-015c	अहिंसा सत्यमक्रोधः सर्वाश्रमगतं तपः ॥
KK-12-03-189-016AB	अपि चात्र माल्याभरणवस्त्राभ्यङ्गनित्योपभोगनृत्तगीतवादित्रश्रुतिसुखनयनाभिरामदर्शनानां प्राप्तिर्भक्ष्यभोज्यलेह्यपेयचोष्याणामभ्यवहार्याणां विविधानामुपभोगः स्वविहारसन्तोषः कामसुखावाप्तिरिति ॥
KK-12-03-189-017	श्लोकौ चात्र भवतः ।
KK-12-03-189-017a	त्रिवर्गगुणनिर्वृत्तिर्यस्य नित्यं गृहाश्रमे ।
KK-12-03-189-017c	स सुखान्यनुभूयेह शिष्टानां गतिमाप्नुयात् ॥
KK-12-03-189-018a	उञ्छवृत्तिर्गृहस्थो यः स्वधर्माचरणे रतः ।
KK-12-03-189-018c	त्यक्तकामसुखारम्भः स्वर्गस्तस्य न दुर्लभः ॥ 

इति श्रीमन्महाभारते शान्तिपर्वणि मोक्षधर्मपर्वणि एकोननवत्यधिकशततमोऽध्यायः ॥ 189 ॥

12-189-2 शान्तिरुपरतिः ॥ 12-189-7 चतुर्णामाश्रमाणां धर्मश्चातुराश्रम्यम् ॥ 12-189-9 सिध्यते चास्य मानसम् इति झ. पाठः ॥ 12-189-10 समावृत्तानां समापितगुरुकुलवासानां स्नातकानाम् । सहोभौ चरतां धर्ममिति दम्पत्योः सहाधिकारिकं धर्मं तच्चर्याफलं पुत्रजन्म ॥ 12-189-11 द्रव्योपस्कारो धनवर्जनम् । सुखशक्त्या सुखवत्या शक्त्या नतु देहपीडया । सत्क्रिया च कर्तव्येति शेषः ॥ 12-189-13 निवापने पितृतर्पणेन ॥ 12-189-14 वात्सल्यात्सर्वभूतेभ्यः इति परितापोपतापश्चेति च. झ. पाठः ॥ 12-189-18 उञ्छः कणश आदानं तेन वृत्तिर्जीवनमस्य । कामसुखमारम्भाश्चेतिद्वन्द्वः ॥
