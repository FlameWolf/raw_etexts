अध्यायः 110

भीष्मेण युधिष्ठिरम् प्रति दुर्गातितरणोपायकथनम् ॥ 1 ॥
001	युधिष्ठिर उवाच 
001a	क्लिश्यमानेषु भूतेषु तैस्तैर्भावैः पृथक्पृथक् ।
001c	दुर्गाण्यतितरेद्येन तन्मे ब्रूहि पितामह ॥
002	भीष्म उवाच 
002a	आश्रमेषु यथोक्तेषु यथोक्तं ये द्विजातयः ।
002c	वर्तन्ते संयतात्मानो दुर्गाण्यतितरन्ति ते ॥
003a	ये दम्भान्नाचरन्ति स्म येषां वृत्तिश्च संयता ।
003c	विषयांश्च निगृह्णन्ति दुर्गाण्यतितरन्ति ते ॥
004a	प्रत्याहुर्नोच्यमाना ये न हिंसन्ति च हिंसिताः ।
004c	प्रयच्छन्ति न याचन्ते दुर्गाण्यतितरन्ति ते ॥
005a	वासयन्त्यतिथीन्नित्यं नित्यं ये चानसूयकाः ।
005c	नित्यं स्वाध्यायशीलाश्च दुर्गाण्यतितरन्ति ते ॥
006a	मातापित्रोश्च ये वृत्तिं वर्तन्ते धर्मकोविदाः ।
006c	वर्जयन्ति दिवास्वप्नं दुर्गाण्यतितरन्ति ते ॥
007a	ये वा पापं न कुर्वन्ति कर्मणा मनसा गिरा ।
007c	निक्षिप्तदण्डा भूतेषु दुर्गाण्यतितरन्ति ते ॥
008a	ये न लोभान्नयन्त्यर्थान्राजानो रजसाऽन्विताः ।
008c	विषयान्परिरक्षन्ति दुर्गाण्यतितरन्ति ते ॥
009a	स्वेषु दारेषु वर्तन्ते न्यायलब्धेष्वृतावृतौ ।
009c	अग्निहोत्रपराः सन्तो दुर्गाण्यतितरन्ति ते ॥
010a	आहवेषु च ये शूरास्त्यक्त्वा मृत्युकृतं भयम् ।
010c	धर्मेण जयमिच्छन्ति दुर्गाण्यतितरन्ति ते ॥
011a	ये वदन्तीह सत्यानि प्राणत्यागेऽप्युपस्थिते ।
011c	प्रमाणभूता भूतानां दुर्गाण्यतितरन्ति ते ॥
012a	कर्माण्यकुत्सनार्थानि येषां वाचश्च सूनृताः ।
012c	येषामर्थाश्च साध्वर्था दुर्गाण्यतितरन्ति ते ||
013a	अनध्यायेषु ये विप्राः स्वाध्यायं नैव कुर्वते ।
013c	तपोनिष्ठाः सुतपसो दुर्गाण्यतितरन्ति ते ॥
014a	ये तपश्च तपस्यन्ति कौमारब्रह्मचारिणः ।
014c	विद्या वेदव्रतस्नाता दुर्गाण्यतितरन्ति ते ॥
015a	ये च संशान्तरजसः संशान्ततमसश्च ये ।
015c	सत्वे स्थिता महाभागा दुर्गाण्यतितरन्ति ते ॥
016a	येषां न कश्चित्त्रसति न त्रसन्ति हि कस्यचित् ।
016c	येषामात्मसमो लोको दुर्गाण्यतितरन्ति ते ॥
017a	परश्रिया न तप्यन्ति ये सन्तः पुरुषर्षभाः ।
017c	ग्राम्यादन्नान्निवृत्ताश्च दुर्गाण्यतितरन्ति ते ॥
018a	सर्वान्देवान्नमस्यन्ति सर्वधर्मांश्च शृण्वते ।
018c	ये श्रद्दधानाः शान्ताश्च दुर्गाण्यतितरन्ति ते ॥
019a	ये न मानित्वमिच्छन्ति मानयन्ति च ये परान् ।
019c	मान्यमानान्नमस्यन्ति दुर्गाण्यतितरन्ति ते ॥
020a	ये च श्राद्धानि कुर्वन्ति तिथ्यांतिथ्यां प्रजार्थिनः ।
020c	सुविशुद्धेन मनसा दुर्गाण्यतितरन्ति ते ॥
021a	ये क्रोधं सन्नियच्छन्ति क्रुद्धान्संशमयन्ति च ।
021c	न च रुष्यन्ति भृत्यानां दुर्गाण्यतितरन्ति ते ॥
022a	मधु मांसं स्त्रियो नित्यं वर्जयन्तीह मानवाः ।
022c	जन्मप्रभृति मद्यं च दुर्गाण्यतितरन्ति ते ॥
023a	यात्रार्थं भोजनं येषां सन्तानार्थं च मैथुनम् ।
023c	वाक् सत्यवचनार्थं च दुर्गाण्यतितरन्ति ते ॥
024a	ईश्वरं सर्वभूतानां जगतः प्रभवाप्ययम् ।
024c	भक्ता नारायणं देवं दुर्गाण्यतितरन्ति ते ॥
025a	य एष पद्मरक्ताक्षः पीतवासा महाभुजः ।
025c	सुहृद्धाता च मित्रं च सम्बन्धी च तवाच्युत ॥
026a	य इमान्सकलाँल्लोकांश्चर्मवत्परिवेष्टयेत् ।
026c	इच्छन्प्रभुरचिन्त्यात्मा गोविन्दः पुरुषोत्तमः ॥
027a	स्थितः प्रियहिते नित्यं स एष पुरुषोत्तमः ।
027c	राजंस्तव यदुश्रेष्ठो वैकुण्ठः पुरुषर्षभः ॥
028a	य एनं संश्रयन्तीह भक्त्या नारायणं हरिम् ।
028c	ते तरन्तीह दुर्गाणि न चात्रास्ति विचारणा ॥
029a	` अस्मिन्नर्पितकर्माणः सर्वभावेन भारत ।
029c	कृष्णे कमलपत्राक्षे दुर्गाण्यतितरन्ति ते ||
030a	लोकरक्षार्थमुत्पन्नमदित्यां कश्यपात्मजम् ।
030c	देवमिन्द्रं नमस्यन्ति दुर्गाण्यतितरन्ति ते ॥
031a	ब्रह्माणं लोककर्तारं ये नमस्यन्ति सत्पतिम् ।
031c	यष्टव्यं क्रतुभिर्देवं दुर्गाण्यतितरन्ति ते ॥
032a	यं विष्णुरिन्द्रः शम्भुश्च ब्रह्मा लोकपितामहः ।
032c	स्तुवन्ति विविधैः स्तोत्रैर्देवदेवं महेश्वरम् ।
032e	समर्चयन्ति ये शश्वद्दुर्गाण्यतितरन्ति ते ॥'
033a	दुर्गातितरणं ये च पठन्ति श्रावयन्ति च ।
033c	कथयन्ति च विप्रेभ्यो दुर्गाण्यतितरन्ति ते ॥
034a	इति कृत्यसमुद्देशः कीर्तितस्ते मयाऽनघ ।
034c	तरते येन दुर्गाणि परत्रेह च मानवः ॥ 

इति श्रीमन्महाभारते शान्तिपर्वणि राजधर्मपर्वणि दशाधिकशततमोऽध्यायः ॥ 110 ॥

12-110-1 भूतेषु प्राणिषु । दुर्गाणि दुस्तराणि ॥ 12-110-3 विषयान्विषयार्थानि इन्द्रियाणि ॥ 12-110-4 उच्यमानाः निन्द्यमानाः ॥ 12-110-8 रजसान्विताः सन्तोऽर्थान्न नयन्ति न हरन्ति ॥ 12-110-23 यात्रार्थं जीवनार्थम् ॥ 12-110-34 कृत्यसमुद्देशः कर्तव्यलेशः ॥
