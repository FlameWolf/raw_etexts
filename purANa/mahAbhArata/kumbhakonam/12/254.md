अध्यायः 254

भीष्मेण युधिष्ठिरम् प्रति ज्ञानादिसाधनप्रतिपादकव्यासवाक्यानुवादः ॥ 1 ॥
KK-12-03-254-001	व्यास उवाच 
KK-12-03-254-001a	मनः प्रसृजते भावं बुद्धिरध्यवसायिनी ।
KK-12-03-254-001c	हृदयं प्रियाप्रिये वेद त्रिविधा कर्मवेदना ॥
KK-12-03-254-002a	इन्द्रियेभ्यः परा ह्यर्था अर्थेभ्यः परमं मनः ।
KK-12-03-254-002c	मनसस्तु परा बुद्धिर्बुद्धेरात्मा परो मतः ॥
KK-12-03-254-003a	बुद्धिरात्मा मनुष्यस्य बुद्धिरेवात्मनो गतिः ।
KK-12-03-254-003c	यदा विकुरुते भावं तदा भवति सा मनः ॥
KK-12-03-254-004a	इन्द्रियाणां पृथग्भावाद्बुद्धिर्विक्रियतेऽसकृत् ।
KK-12-03-254-004c	शृण्वती भवति श्रोत्रं स्पृशती स्पर्श उच्यते ॥
KK-12-03-254-005a	पश्यती भवते दृष्टी रसती रसनं भवेत् ।
KK-12-03-254-005c	जिघ्रती भवति घ्राणं बुद्धिर्विक्रियते पृथक् ॥
KK-12-03-254-006a	इन्द्रियाणीति तान्याहुस्तेष्वदृश्योऽधितिष्ठति ।
KK-12-03-254-006c	तिष्ठती पुरुषे बुद्धिस्त्रिषु भावेषु वर्तते ॥
KK-12-03-254-007a	कदाचिल्लभते प्रीतिं कदाचिदपि शोचति ।
KK-12-03-254-007c	न सुखेन न दुःखेन कदाचिदिह युज्यते ॥
KK-12-03-254-008a	सेयं भावात्मिका भावांस्त्रीनेताननुवर्तते ।
KK-12-03-254-008c	सरितां सागरो भर्ता महावेलामिवोर्मिमान् ॥
KK-12-03-254-009a	यदा प्रार्थयते किञ्चित्तदा भवति सा मनः ।
KK-12-03-254-009c	अधिष्ठानानि वै बुद्ध्यां पृथगेतानि संस्मरेत् ।
KK-12-03-254-009e	इन्द्रियाण्येवमेतानि विजेतव्यानि कृत्स्नशः ॥
KK-12-03-254-010a	सर्वाण्येवानुपूर्व्येण यद्यदाऽनुविधीयते ।
KK-12-03-254-010c	अविभागगता बुद्धिर्भावे मनसि वर्तते ।
KK-12-03-254-010e	'प्रवर्तमानं तु रजः सत्वमप्यनुवर्तते ॥'
KK-12-03-254-011a	ये चैव भावा वर्तन्ते सर्व एष्वेव ते त्रिषु ।
KK-12-03-254-011c	अन्वर्थाः सम्प्रवर्तन्ते रथनेमिमरा इव ॥
KK-12-03-254-012a	प्रदीपार्थं मनः कुर्यादिन्द्रियैर्बुद्धिसत्तमैः ।
KK-12-03-254-012c	निश्चरद्भिर्यथायोगमुदासीनैर्यदृच्छया ॥
KK-12-03-254-013a	एवं स्वभावमेवेदमिति विद्वान्न मुह्यति ।
KK-12-03-254-013c	अशोचन्नप्रहृष्यन्हि नित्यं विगतमत्सरः ॥
KK-12-03-254-014a	न चात्मा शक्यते द्रष्टुमिन्द्रियैः कामगोचरैः ।
KK-12-03-254-014c	प्रवर्तमानैरनयैर्दुर्धर्षैरकृतात्मभिः ॥
KK-12-03-254-015a	तेषां तु मनसा रश्मीन्यदा सम्यङ्नियच्छति ।
KK-12-03-254-015c	तदा प्रकाशतेऽस्यात्मा दीपदीप्ता यथाऽऽकृतिः ॥
KK-12-03-254-016a	सर्वेषामेव भूतानां मनस्युपरते यथा ।
KK-12-03-254-016c	प्रकाशं भवते सर्वं तथेदमुपधार्यताम् ॥
KK-12-03-254-017a	यथा वारिचरः पक्षी न लिप्यति जले चरन् ।
KK-12-03-254-017c	विमुक्तात्मा तथा योगी गुणदोषैर्न लिप्यते ॥
KK-12-03-254-018a	एवमेव कृतप्रज्ञो न दोषैर्विषयांश्चरन् ।
KK-12-03-254-018c	असज्जमानः सर्वेषु कथञ्चन न लिप्यते ॥
KK-12-03-254-019a	त्यक्त्वा पूर्वकृतं कर्म रतिर्यस्य सदाऽऽत्मनि ।
KK-12-03-254-019c	सर्वभूतात्मभूतस्य गुणवर्गेष्वसज्जतः ॥
KK-12-03-254-020a	सत्वमात्मा प्रसरति गुणान्वाऽपि कदाचन ।
KK-12-03-254-020c	न गुणा विदुरात्मानं गुणान्वेद स सर्वदा ॥
KK-12-03-254-021a	परिद्रष्टा गुणानां च परिस्रष्टा यथातथम् ।
KK-12-03-254-021c	क्षेत्रक्षेत्रज्ञयोरेतदन्तरं विद्धि सूक्ष्मयोः ॥
KK-12-03-254-022a	सृजतेऽत्र गुणानेक एको न सृजते गुणान् ।
KK-12-03-254-022c	पृथग्भूतौ प्रकृत्या तौ सम्प्रयुक्तौ च सर्वदा ॥
KK-12-03-254-023a	यथा मत्स्योऽद्भिरन्यःस्यात्सम्प्रयुक्तौ तथैव तौ ।
KK-12-03-254-023c	मशकोदुम्बरौ वाऽपि सम्प्रयुक्तौ यथा सह ॥
KK-12-03-254-024a	इषीका वा यथा मुञ्जे पृथक्च सह चैव च ।
KK-12-03-254-024c	तथैव सहितावेतावन्योन्यस्मिन्प्रतिष्ठितौ ॥ 

इति श्रीमन्महाभारते शान्तिपर्वणि मोक्षधर्मपर्वणि चतुःपञ्चाशदधिकद्विशततमोऽध्यायः ॥ 254 ॥
