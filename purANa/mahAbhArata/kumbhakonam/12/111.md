अध्यायः 111

भीष्मेण युधिष्ठिरम् प्रति परीक्षायाः सौम्यासौम्यत्वनिर्धारणसाधनताप्रतिपादकव्याघ्रगोमायुचरितकथनम् ॥ 1 ॥
001	युधिष्ठिर उवाच 
001a	असौम्याः सौम्यरूपेण सौम्याश्चासौम्यरूपिणः ।
001c	तादृशान्पुरुषांस्तात कथं विद्यामहे वयम् ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	व्याघ्रगोमायुसंवादं तं निबोध युधिष्ठिर ॥
003a	पुरिकायां पुरि पुरा श्रीमत्यां पौरिको नृपः ।
003c	परहिंसापरः क्रूरो बभूव पुरुषाधमः ॥
004a	स त्वायुषि परिक्षीणे जगामानीप्सितां गतिम् ।
004c	गोमायुत्वं च सम्प्राप्तो दूषितः पूर्वकर्मणा ॥
005a	संस्मृत्य पूर्वजातिं स्वां निर्वेदं परमं गतः ।
005c	न भक्षयति मांसानि परैरुपहृतान्यपि ॥
006a	अहिंसा सर्वभूतेषु सत्यवाक् सुदृढव्रतः ।
006c	चकार च यथाकालमाहारं पतितैः फलैः ॥
007a	`पर्णाहारः कदाचिच्च नियमव्रतवानपि ।
007c	कदाचिदुदकेनापि वर्तयन्न तु यन्त्रितः ॥'
008a	श्मशाने तस्य चावासो गोमायोः सम्मतोऽभवत् ।
008c	जन्मभूम्यनुरोधाच्च नान्यं वा समरोचयत् ॥
009a	तस्य शौचममृष्यन्तस्ते सर्वे सहजातयः ।
009c	चालयन्ति स्म तां बुद्धिं वचनैः प्रश्रयोत्तरैः ॥
010a	वसन्पितृवने रौद्रे शौचं लम्भितुमिच्छसि ।
010c	इयं विप्रतिपत्तिस्ते यदा त्वं पिशिताशनः ॥
011a	तत्समानो भवास्माभिर्भक्ष्यं दास्यामहे वयम् ।
011c	भुङ्क्ष्व शौचं परित्यज्य यद्धि भुक्तं तदस्ति ते ॥
012a	इति तेषां वचः श्रुत्वा प्रत्युवाच समाहितः ।
012c	मधुरैः प्रश्रितैर्वाक्यैर्हेतुमद्भिरनिष्ठुरैः ॥
013a	अप्रमाणा प्रसूतिर्मे शीलतः क्रियते कुलम् ।
013c	प्रार्थयामि च तत्कर्म येन विस्तीर्यते यशः ॥
014a	श्मशाने यदि मे वासः समाधिर्मे निशाम्यताम् ।
014c	आत्मा फलति कर्माणि नाश्रमो धर्मलक्षणम् ॥
015a	आश्रमे यो द्विजं हन्याद्दानं दद्यादनाश्रमे ।
015c	किन्तु तत्पातकं न स्यात्तद्वा दानं वृथा भवेत् ॥
016a	भवन्तः स्वार्थलोभेन केवलं भक्षणे रताः ।
016c	अनुबन्धेषु ये दोषास्तान्न पश्यन्ति मोहिताः ॥
017a	अप्रत्ययकृतां गर्ह्यामर्थापनयदूषिताम् ।
017c	इह चामुत्र चानिष्टां तस्माद्वृत्तिं न रोचये ॥
018a	तं शुचिं पण्डितं मत्वा शार्दूलः ख्यातविक्रमः ।
018c	कृत्वाऽऽत्मसदृशीं पूजां साचिव्येऽवरयत्स्वयम् ॥
019	शार्दूल उवाच 
019a	सौम्य विज्ञातरूपस्त्वं गच्छ यात्रां मया सह ।
019c	व्रियन्तामीप्सिता भोगाः परिहार्याश्च पुष्कलाः ॥
020a	तीक्ष्णा इति वयं ख्याता भवन्तं ज्ञापयामहे ।
020c	मृदुपूर्वं प्रशाधि त्वं श्रेयश्चाधिगमिष्यसि ॥
021	भीष्म उवाच 
021a	अथ सम्पूज्य तद्वाक्यं मृगेन्द्रस्य महात्मनः ।
021c	गोमायुः प्रश्रितं वाक्यं बभाषे किञ्चिदानतः ॥
022a	सदृशं मृगराजैतत्तव वाक्यं मदन्तरे ।
022c	यत्सहायान्मृगयसे धर्मार्थकुशलाञ्शुचीन् ॥
023a	न शक्यं ह्यनमात्येन महत्त्वमनुशासितुम् ।
023c	दुष्टामात्येन वा वीर शरीरपरिपन्थिना ॥
024a	सहायाननुरक्तांश्च नयज्ञानुपसंहितान् ।
024c	परस्परमसन्तुष्टान्विजिगीषूनलोलुपान् ॥
025a	अनतीतोपदान्प्राज्ञान्हिते युक्तान्मनस्विनः ।
025c	पूजयेथा महाभाग यथा भ्रातॄन्यथा पितॄन् ॥
026a	न त्वेव मम सन्तोषाद्रोचतेऽन्यन्मृगाधिप ।
026c	न कामये सुखान्भोगानैश्वर्यं वा त्वदाश्रयम् ॥
027a	न योक्ष्यति हि मे शीलं तव भृत्यैः पुरातनैः ।
027c	ते त्वां विभेदयिष्यन्ति दुःखशीला मदन्तरे ॥
028a	संश्रयः श्लाघनीयस्त्वमन्येषामपि भास्वताम् ।
028c	कृतात्मा सुमहाभागः पापकेष्वप्यदारुणः ॥
029a	दीर्घदर्शी महोत्साहः स्थूललक्षो महाबलः ।
029c	कृते चामोघकर्ताऽसि भाग्यैश्च समलङ्कृतः ॥
030a	किन्तु स्वेनास्मि सन्तुष्टो दुःखा वृत्तिरनुष्ठिता ।
030c	सेवायां चापि नाभिज्ञः स्वच्छन्देन वनेचरः ॥
031a	प्राज्ञोपक्रोशदोषाश्च सर्वे संश्रयवासिनाम् ।
031c	वनचर्या तु निःसङ्गा निर्भया विरवग्रहा ॥
032a	नृपेण ह्रियमाणस्य यत्तिष्ठति भयं हृदि ।
032c	न तत्तिष्ठति तुष्टानां वने मूलफलाशिनाम् ॥
033a	पानीयं वा निरायासं स्वाद्वन्नं वा गुणोत्तरम् ।
033c	विचार्य खलु पश्यामि तत्सुखं यत्र निर्वृतिः ॥
034a	अपराधैर्न तावन्तो भृत्याः शिष्टा नराधिपैः ।
034c	उपघातैर्यथा भृत्या दूषिता निधनं गताः ॥
035a	यदि वा तन्मया कार्यं मृगेन्द्र यदि मन्यसे ।
035c	समयं कृतमिच्छामि वर्तितव्यं यथाविधि ॥
036a	मदीया माननीयास्ते श्रोतव्यं च हितं वचः ।
036c	कल्पिता या च मे वृत्तिः सा भवेत्त्वयि सुस्थिरा ॥
037a	न मन्त्रणीयमन्यैस्ते सचिवैः सह कर्हिचित् ।
037c	नीतिमन्तः परीप्सन्तो वृथा ब्रूयुः परे मयि ॥
038a	एक एकेन सङ्गम्य रहो ब्रूयां हितं वचः ।
038c	न च ते ज्ञातिकार्येषु प्रष्टव्योऽस्मि हिताहिते ॥
039a	मया सम्मन्त्र्य पश्चाच्च न हिंस्याः सचिवास्त्वया ।
039c	मदीयानां च कुपितो मा त्वं दण्डं निपातयेः ॥
040	भीष्म उवाच 
040a	एवमस्त्विति तेनासौ मृगेन्द्रेणाभिपूजितः ।
040c	प्राप्तवान्मतिसाचिव्यं गोमायुर्व्याघ्रचोदितः ॥
041a	तं तथा सत्कृतं दृष्ट्वा युज्यमानं च कर्मसु ।
041c	प्राद्विषन्कृतसङ्घाताः पूर्वभृत्या मुहुर्मुहुः ॥
042a	मित्रबुद्ध्या च गोमायुं सान्त्वयित्वा प्रवेश्य च ।
042c	दोषेषु समयान्नेतुमिच्छन्त्यशुभबुद्धयः ॥
043a	अन्यथा ह्युषिताः पूर्वं परद्रव्यापहारिणः ।
043c	अशक्ताः किञ्चिदाहर्तुं द्रव्यं गोमायुयन्त्रिताः ॥
044a	व्युत्थानं चात्र काङ्क्षद्भिः कथाभिः प्रतिलोभ्यते ।
044c	धनेन महता चैव बुद्धिरस्य विलोभ्यते ॥
045a	न चापि स महाप्राज्ञस्तस्माद्धैर्याच्चचाल ह ।
045c	अथास्य समयं कृत्वा विनाशाय स्थिताः परे ॥
046a	ईप्सितं तु मृगेन्द्रस्य मांसं यत्तत्र संस्कृतम् ।
046c	अपनीय स्वयं तद्धि तैर्न्यस्तं तस्य वेश्मनि ॥
047a	यदर्थं चाप्यपहृतं येन तच्चैव मन्त्रितम् ।
047c	तस्य तद्विदितं सर्वं कारणार्थं च मर्षितम् ॥
048a	समयोऽयं कृतस्तेन साचिव्यमुपगच्छता ।
048c	नोपघातस्त्वया कार्यो राजन्मैत्रीमिहेच्छता |
048e	`इति तस्य च मन्त्रस्य स्थित्यर्थं तदुपेक्षितम् ॥'
049a	[क्षुधितस्य मृगेन्द्रस्य भोक्तुमभ्युत्थितस्य च]
049c	भोजने चोपहर्तव्ये तन्मांसं नह्यदृश्यत ।
049e	मृगराजेन चाज्ञप्तं मृग्यतां चोर इत्युत ॥
050a	कृतकैश्चापि तन्मांसं मृगेन्द्राय निवेदितम् ।
050c	सचिवेनापनीतं ते विदुषा प्राज्ञमानिना ॥
051a	सरोषस्त्वथ शार्दूलः श्रुत्वा गोमायुचापलम् ।
051c	बभूवामर्षितो राजा वधं चास्य व्यरोचयत् ॥
052a	छिद्रं तु तस्य तदृष्ट्वा प्रोचुस्ते पूर्वमन्त्रिणः ।
052c	सर्वेषामेव सोऽस्माकं वृत्तिभङ्गे प्रवर्तते ।
052e	निश्चित्यैवं पुनस्तस्य ते तत्कर्मण्यवर्तयन् ॥
053a	इदं तस्येदृशं कर्म किं तेन न कृतं भवेत् ।
053c	श्रुतश्च स्वामिना पूर्वं यादृशो नैव तादृशः ॥
054a	वाङ्भात्रेणैव धर्मिष्ठः स्वभावेन तु दारुणः ।
054c	धर्मच्छद्मा ह्ययं पापो वृथाचारपरिग्रहः ॥
055a	कार्यार्थं भोजनाद्येषु व्रतेषु कृतवाञ्श्रमम् ।
055c	यदि विप्रत्ययो ह्येष तदिदं दर्शयाम ते ॥
056ac	तन्मांसं तैश्च गोमायोस्तत्क्षणादाशु ढौकितम् ॥	
057a	मांसापनयनं श्रुत्वा व्याघ्रस्तेषां च तद्वचः ।
057c	आज्ञापयामास तदा गोमायुर्वध्यतामिति ॥
058a	गोमायोर्व्यसनं श्रुत्वा शार्दूलजननी ततः ।
058c	मृगराजं हितैर्वाक्यैः सम्बोधयितुमागमत् ॥
059a	पुत्र नैतत्त्वया ग्राह्यं कपटारम्भसंयुतम् ।
059c	कर्म सङ्घर्षजैर्दोषैर्दुष्येताशुचिभिः शुचिः ॥
060a	नोच्छ्रितं सहते कश्चित्प्रक्रिया वैरकारिका ।
060c	शुचेरपि हि युक्तस्य दोष एव निपात्यते ॥
061a	[मुनेरपि वनस्थस्य स्वानि कर्माणि कुर्वतः
061c	उत्पाद्यन्ते त्रयः पक्षा मित्रोदासीनशत्रवः ॥]
062a	लुब्धानां शुचयो द्वेष्याः कातराणां तरस्विनः ।
062c	मूर्खाणां पण्डिता द्वेष्या दरिद्राणां महाधनाः ।
062e	अधार्मिकाणां धर्मिष्ठा विरूपाणां सुरूपिणः ॥
063a	बहवो पण्डिता मूर्खा लुब्धा मायोपजीविनः ।
063c	आहुर्दोषमदोषस्य बृहस्पतिमतेरपि ॥
064a	सुन्यस्तं ते गृहे मांसं यदद्यापहृतं तव ।
064c	नेच्छते दीयमानं च साधु तावद्विधीयताम् ॥
065a	असत्याः सत्यसङ्काशाः सत्याश्चासत्यदर्शनाः ।
065c	दृश्यन्ते विविधा भावास्तेषु युक्तं परीक्षणम् ॥
066a	तलवद्दृश्यते व्योम खद्योतो हव्यवाडिव ।
066c	न चैवास्ति तलं व्योम्नि खद्योते न हुताशनः ॥
067a	तस्मात्प्रत्यक्षदृष्टोऽपि युक्तो ह्यर्थः परीक्षितुम् ।
067c	परीक्ष्य ज्ञापयन्नर्थान्न पश्चात्परितप्यते ॥
068a	न दुष्करमिदं पुत्रं यत्प्रभुर्घातयेत्परम् ।
068c	श्लाघनीया यशस्या च लोके प्रभवतां क्षमा ॥
069a	स्थापितोऽयं त्वया पुत्र सामन्तेष्वपि विश्रुतः ।
069c	दुःखेनासाद्यते पात्रं धार्यतामेष ते सुहृत् ॥
070a	दूषितं परदोषैर्हि गृह्णीते योऽन्यथा शुचिम् ।
070c	स्वयं सन्दूषितामात्यः क्षिप्रमेव विनश्यति ॥
071a	एतस्मादरिसङ्घाताद्गोमायोः कश्चिदागतः ।
071c	धर्मात्मा तेन चाख्यातं यथैतत्कपटं कृतम् ॥
072a	ततो विज्ञातचारित्रः सत्कृत्य स विमोक्षितः ।
072c	परिष्वक्तश्च सस्नेहं मृगेन्द्रेण पुनः पुनः ॥
073a	अनुज्ञाय मृगेन्द्रं तु गोमायुर्नीतिशास्त्रवित् ।
073c	तेनामर्षेण सन्तप्तः प्रायमासितुमैच्छत ॥
074a	गोमायुं तु स शार्दूलः स्नेहात्प्रसृतलोचनः ।
074c	न्यवारयत्स धर्मिष्ठं पूजया प्रतिपूजयन् ॥
075a	तं स गोमायुरालोक्य स्नेहादागतसम्भ्रमः ।
075c	बभाषे प्रणतो वाक्यं बाष्पगद्गदया गिरा ॥
076a	पूजितोऽहं त्वया पूर्वं पश्चाच्चैव विमानितः ।
076c	परेषामास्पदं नीतो वस्तुं नार्हाम्यहं त्वयि ॥
077a	असन्तुष्टाश्च्युताः स्थानान्मानात्प्रत्यवरोपिताः ।
077c	स्वयं चोपद्रुता भृत्या ये चाप्युपहिताः परैः ॥
078a	परिक्षीणाश्च लुब्धाश्च क्रुद्धा भीताः प्रतारिताः ।
078c	हृतस्वा मानिनो ये च त्यक्तोपात्ता महेप्सवः ॥
079a	संलालिताश्च ये केचिद्व्यसनौघप्रतीक्षिणः ।
079c	अन्तर्हिताः सोहपृतास्ते सर्वेऽपरसाधनाः ॥
080a	अवमानेन युक्तस्य स्थापितस्य च मे पुनः ।
080c	कथं यास्यसि विश्वासमहमेष्वामि वा कथम् ॥
081a	समर्थ इति सङ्गृह्य स्थापयित्वा परीक्षितः ।
081c	कृतं च समयं भित्त्वा त्वयाऽहमवमानितः ॥
082a	प्रथमं यः समाख्यातः शीलवानिति संसदि ।
082c	न वाच्यं तस्य वैगुण्यं प्रतिज्ञां परिरक्षता ॥
083a	एवं चावमतस्येह विश्वासं मे न यास्यसि ।
083c	त्वयि चापेतविश्वासे ममोद्वेगो भविष्यति ॥
084a	शङ्कितस्त्वमहं भीतः परे च्छिद्रानुसारिणः ।
084c	अस्निग्धाश्चैव दुस्तोषाः कर्म चैतद्बहुच्छलम् ॥
085a	दुःखेन श्लिष्यते भिन्नं श्लिष्टं दुःखेन भिद्यते ।
085c	भिन्नश्लिष्टे तु या प्रीतिर्न सा स्नेहेन वर्धते ॥
086a	कश्चित्तव हिते भर्तुर्दृश्यते न परात्मनः ।
086c	कार्यापेक्षा हि वर्न्तते भावस्निग्धाः सुदुर्लभाः ॥
087a	सुदुःखं पुरुषज्ञानं चित्तं ह्येषां चलाचलम् ।
087c	समर्थो वाप्यशङ्को वा शतेष्वेकोऽधिगम्यते ॥	
088a	अकस्मात्प्रक्रिया नॄणामकस्माच्चापकर्षणम् ।
088c	शुभाशुभे महत्त्वं च प्रहर्तुं बुद्धिलाघवम् ॥
089	भीष्म उवाच 
089a	एवंविधं सान्त्वमुक्त्वा धर्मकामार्थहेतुमत् ।
089c	प्रसादयित्वा राजानं गोमायुर्वनमभ्यगात् ॥
090a	अगृह्यानुनयं तस्य मृगेन्द्रस्य च बुद्धिमान् ।
090c	गोमायुः प्रायमासीनस्त्यक्त्वा देहं दिवं ययौ ॥ 

इति श्रीमन्महाभारते शान्तिपर्वणि राजधर्मपर्वणि एकादशाधिकशततमोऽध्यायः ॥ 111 ॥

12-111-10 विप्रतिपत्तिर्विपरीता बुद्धिः ॥ 12-111-16 अनुबन्धेषु परिणामेषु ॥ 12-111-17 अप्रत्ययोऽसन्तोषस्तेन कृताम् । अर्थापनयो धर्महानिः ॥ 12-111-19 यात्रां राजकार्यं गच्छ प्राप्नुहि । परिहार्याश्चानीप्सिताः ॥ 12-111-20 ज्ञापयामहे सूचयामहे ॥ 12-111-22 मदन्तरे मन्निमित्तम् ॥ 12-111-23 न शक्यम् । राज्ञेति शेषः ॥ 12-111-26 न त्वेष मम सन्तोषादिति ट. ड. थ. द. पाठः ॥ 12-111-27 योक्ष्यति योगं प्राप्स्यति । दुःखशीला भविष्यन्ति ॥ 12-111-29 स्थूललक्षो बहुप्रदः ॥ 12-111-31 उपक्रोशो निन्दा तज्जा दोषा उपक्रोशदोषाः सन्ति ॥ 12-111-33 यत्र निर्वृतिः सुखं तत्खलु सुखं स्वर्गं पश्यामि । निर्वृतिः सुस्थितिरिति वा ॥ 12-111-34 शिष्टाः कृतदण्डाः ॥ 12-111-46 तस्य गोमायोर्वेश्मनि ॥ 12-111-47 तस्य गोमायोः । कारणार्थं स्वस्य बन्धविच्छेदो भवत्विति हेतोरित्यर्थः ॥ 12-111-51 परोक्षस्त्वथ इति ट. द. पाठः ॥ 12-111-55 विप्रत्ययोऽविश्वासः ॥ 12-111-56 गोमायोर्गृहे ढौकीतं प्रवेशितं मांसं प्रदर्शयामासुरित्यर्थः । तत्क्षणादेव दर्शितम् इति द. पाठः ॥ 12-111-58 शार्दूलस्य वचः श्रुत्वा इति झ. पाठः ॥ 12-111-59 सङ्घर्षजैः स्पर्धोत्थैः ॥ 12-111-60 प्रक्रिया प्रकृष्टं कर्म ॥ 12-111-66 तलवत् अवाङ्मुखकटाहगर्भवत् ॥ 12-111-68 प्रभवतां प्रभूणाम् ॥ 12-111-71 गोमायोश्चारः ॥ 12-111-73 प्रायं मरणार्थमुपवेशनम् आसितुम् आचरितुम् ॥ 12-111-76 वक्तुं नार्होस्म्यहं त्वया इति ट. ड. द. पाठः ॥ 12-111-79 अपरसाश्च अधनाश्चेति अपरसाधनाः । प्रीतिशून्या निर्घनाश्चेत्यर्थः ॥ 12-111-84 छिद्रानुदर्शिनः इति झ. पाठः ॥ 12-111-87 पुरुषज्ञानं सुदुःखं दुर्लभं यत एषां नृपाणां चित्तं चलाचलमस्थिरं गम्यते ज्ञायते सुपुरुषज्ञानं दुर्घटमित्यर्थः ॥ 12-111-88 प्रक्रिया महीकरणं बुद्धेर्लाघवं तुच्छत्वमेव हेतुः ॥ 12-111-89 प्रसादयित्वा प्रसाद्य ॥ 12-111-90 अगृह्य अगृहीत्वा ॥
