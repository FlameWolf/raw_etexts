अध्यायः 200

भीष्मेण युधिष्ठिरम् प्रति मनुबृहस्पतिसंवादानुवादः ॥ 1 ॥
KK-12-03-200-001	मनुरुवाच 
KK-12-03-200-001a	अक्षरात्खं ततो वायुस्ततो ज्योतिस्ततो जलम् ।
KK-12-03-200-001c	जलात्प्रसूता जगती जगत्या जायते जगत् ॥
KK-12-03-200-002a	इमे शरीरैर्जलमेव गत्वा जलाच्च तेजः पवनान्तरिक्षम् ।
KK-12-03-200-002c	खाद्वै निवर्तन्ति न भाविनस्ते ये भाविनस्ते परमाप्नुवन्ति ॥
KK-12-03-200-003a	नोष्णं न शीतं मृदु नापि तीक्ष्णं नाम्लं कषायं मधुरं न तिक्तम् ।
KK-12-03-200-003c	न शब्दवन्नापि च गन्धवत्तन्न रूपवत्तत्परमस्वभावम् ॥
KK-12-03-200-004a	स्पर्शं तनुर्वेद रसं च जिह्वा घ्राणं च गन्धाञ्श्रवणे च शब्दान् ।
KK-12-03-200-004c	रूपाणि चक्षुर्न च तत्परं यद्गृह्णन्त्यनध्यात्मविदो मनुष्याः ॥
KK-12-03-200-005a	निवर्तयित्वा रसनां रसेभ्यो घ्राणं च गन्धाच्छ्रवणे च शब्दात् ।
KK-12-03-200-005c	स्पर्शात्तनुं रूपगुणात्तु चक्षुस्ततः परं पश्यति तत्स्वभावम् ॥
KK-12-03-200-006a	यतो गृहीत्वा हि करोति यच्च यस्मिंश्च यामारभते प्रवृत्तिम् ।
KK-12-03-200-006c	यस्मै च यद्येन च यश्च कर्ता यत्कारणं तं स्वमुपेयमाहुः ॥
KK-12-03-200-007a	यद्वाऽप्यभूद्व्यापकं साधकं च यन्मन्त्रवत्स्थास्यति चापि लोके ।
KK-12-03-200-007c	यः सर्वहेतुः परमार्थकारी तत्कारणं कार्यमतो यदन्यत् ॥
KK-12-03-200-008a	यथा हि कश्चित्सुकृतैर्मनुष्यः शुभाशुभं प्राप्नुते चाविरोधात् ।
KK-12-03-200-008c	एवं शरीरेषु शुभाशुभेषु स्वकर्मभिर्ज्ञानमिदं निबद्धम् ॥
KK-12-03-200-009a	यथा प्रदीप्तः पुरतः प्रदीपः प्रकाशमन्यस्य करोति दीप्यन् ।
KK-12-03-200-009c	तथेह पञ्चेन्द्रियदीपवृक्षा ज्ञानप्रदीप्ताः परवन्त एव ॥
KK-12-03-200-010a	यथा च राज्ञो बहवो ह्यमात्याः पृथक् प्रमाणं प्रवदन्ति युक्ताः ।
KK-12-03-200-010c	तद्वच्छरीरेषु भवन्ति पञ्च ज्ञानैकदेशाः परमः स तेभ्यः ॥
KK-12-03-200-011a	यथार्चिषोऽग्नेः पवनस्य वेगा मरीचयोऽर्कस्य नदीषु चापः ।
KK-12-03-200-011c	गच्छन्ति चायान्ति च संयताश्च तद्वच्छरीराणि शरीरिणां तु ॥
KK-12-03-200-012a	यथा च कश्चित्परशुं गृहीत्वा धूमं न पश्येज्ज्वलनं च काष्ठे ।
KK-12-03-200-012c	तद्वच्छरीरोदरपाणिपादं छित्त्वा न पश्यन्ति ततो यदन्यत् ॥
KK-12-03-200-013a	तान्येव काष्ठानि यथा विमथ्य धूमं च पश्येज्ज्वलनं च योगात् ।
KK-12-03-200-013c	तद्वत्सुबुद्धिः सममिन्द्रियार्थैर्बुद्धः परं पश्यति तत्स्वभावम् ॥
KK-12-03-200-014a	यथात्मनोऽङ्गं पतितं पृथिव्यां स्वप्नान्तरे पश्यति चात्मनोऽन्यत् ।
KK-12-03-200-014c	श्रोत्रादियुक्तः सुमनाः सुबुद्धिर्लिङ्गात्तथा गच्छति लिङ्गमन्यत् ॥
KK-12-03-200-015a	उत्पत्तिवृद्धिक्षयसन्निपातैर्न युज्यतेऽसौ परमः शरीरी ।
KK-12-03-200-015c	अनेन लिङ्गेन तु लिङ्गमन्यद्गच्छत्यदृष्टः प्रतिसन्धियोगात् ॥
KK-12-03-200-016a	न चक्षुषा पश्यति रूपमात्मनो न चापि संस्पर्शमुपैति किञ्चित् ।
KK-12-03-200-016c	न चापि तैः साधयते स्वकार्यं ते तं न पश्यन्ति स पश्यते तान् ॥
KK-12-03-200-017a	यथा समीपे ज्वलतोऽनलस्य सन्तापजं रूपमुपैति कश्चित् ।
KK-12-03-200-017c	न चान्तरा रूपगुणं बिभर्ति तथैव तद्दृश्यते रूपमस्य ॥
KK-12-03-200-018a	तथा मनुष्यः परिमुच्य कायमदृश्यमन्यद्विशते शरीरम् ।
KK-12-03-200-018c	विसृज्य भूतेषु महत्सु देहं तदाश्रयं चैव बिभर्ति रूपम् ॥
KK-12-03-200-019a	खं वायुमग्निं सलिलं तथोर्वीं समन्ततोऽभ्याविशते शरीरी ।
KK-12-03-200-019c	नान्याश्रयाः कर्मसु वर्तमानाः श्रोत्रादयः पञ्चगुणाञ्श्रयन्ते ॥
KK-12-03-200-020a	श्रोत्रं नभो घ्राणमथो पृथिव्यास्तेजोमयं रूपमथो विपाकः ।
KK-12-03-200-020c	जलाश्रयं तेज उक्तं रसं च वाय्वात्मकः स्पर्शकृतो गुणश्च ॥
KK-12-03-200-021a	महत्सु भूतेषु च सन्ति पञ्च पञ्चेन्द्रियार्थेषु तथेन्द्रियाणि ।
KK-12-03-200-021c	सर्वाणि चैतानि मनोनुगानि बुद्धिं मनोऽन्वेति मतिः स्वभावम् ॥
KK-12-03-200-022a	शुभाशुभं कर्म कृतं यदस्य तदेव प्रेत्याददतेऽन्यदेहे ।
KK-12-03-200-022c	मनोऽनुवर्तन्ति परावराणि जलौकसः स्रोत इवानुकूलम् ॥
KK-12-03-200-023a	चलं यथा दृष्टिपथं परैति सूक्ष्मं महद्रूपमिवावभाति ।
KK-12-03-200-023c	तातप्यमानो न पतेच्च धीरः परं तथा बुद्धिपथं परैति ॥ 

इति श्रीमन्महाभारते शान्तिपर्वणि मोक्षधर्मपर्वणि द्विशततमोऽध्यायः ॥ 200 ॥

12-200-13 पृथक्परं पश्यति तत्स्वभावमिति ड. पाठः ॥ 12-200-20 श्रोत्रं खत इति झ. पाठः । जलाश्रयः स्वेद उक्तो रसश्चेति ध. पाठः । जलाश्रयं ज्ञानमुक्तमिति ट. ड. थ. पाठः ॥ 12-200-23 स्वरूपमालोचयते च रूपमिति झ. पाठः ॥
