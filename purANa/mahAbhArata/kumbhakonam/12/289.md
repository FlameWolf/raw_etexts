अध्यायः 289

दक्षयज्ञे भागालाभेन रुष्टस्य रुद्रस्य ललाटतटोद्गतस्वेदादग्निरूपज्वरोत्पत्तिः ॥ 1 ॥ ब्रह्मवचनाद्रुद्रेण ज्वरस्य पृथिव्यादिषु विभजनम् ॥ 2 ॥
001	युधिष्ठिर उवाच 
001a	पितामह महाप्राज्ञ सर्वशास्त्रविशारद ।
001c	अस्मिन्वृत्रवधे तात विवक्षा मम जायते ॥
002a	ज्वरेण मोहितो वृत्रः कथितस्ते जनाधिप ।
002c	निहतो वासवेनेह वज्रेणेति ममानघ ॥
003a	कथमेष महाप्राज्ञ ज्वरः प्रादुर्बभूव ह ।
003c	ज्वरोत्पत्तिं निपुणतः श्रोतुमिच्छाम्यहं प्रभो ॥
004	भीष्म उवाच 
004a	शृणु राजञ्ज्वरस्येमं सम्भवं लोकविश्रुतम् ।
004c	विस्तरं चास्य वक्ष्यामि यादृशश्चैव भारत ॥
005a	पुरा मेरोर्महाराज शृङ्गं त्रैलोक्यविश्रुतम् ।
005c	ज्योतिष्कं नाम सावित्रं सर्वरत्नविभूषितम् ॥
006a	अप्रमेयमनाधृष्यं सर्वलोकेषु भारत ।
006c	तत्र देवो गिरितटे हेमधातुविभूषिते ॥
007a	पर्यङ्क इव विभ्राजन्नुपविष्टो बभूव ह ।
007c	शैलराजसुता चास्य नित्यं पार्श्वे स्थिता बभौ ।
007e	तथा देवा महात्मानो वसवश्चामितौजसः ॥
008a	तथैव च महात्मानावश्विनौ भिषजां वरौ ।
008c	तथा वैश्रवणो राजा गुह्यकैरभिसंवृतः ॥
009a	यक्षाणामीश्वरः श्रीमान्कैलासनिलयः प्रभुः ।
009c	'शङ्खपद्मनिधिभ्यां च लक्ष्म्या परमया सह ।'
009e	उपासन्त महात्मानमुशना च महाकविः ॥
010a	सनत्कुमारप्रमुखास्तथैव च महर्षयः ।
010c	अङ्गिरः प्रमुखाश्चैव तथा देवर्षयोऽपरे ॥
011a	विश्वावसुश्च गन्धर्वस्तथा नारदपर्वतौ ।
011c	अप्सरोगणसङ्घाश्च समाजग्मुरनेकशः ॥
012a	ववौ सुखः शिवो वायुर्नानागन्धवहः शुचिः ।
012c	सर्वर्तुकुसुमोपेताः पुष्पवन्तो द्रुमास्तथा ॥
013a	तथा विद्याधराश्चैव सिद्धाश्चैव तपोधनाः ।
013c	महादेवं पशुपतिं पर्युपासन्त भारत ॥
014a	भूतानि च महाराज नानारूपधराण्यथ ।
014c	राक्षसाश्च महारौद्राः पिशाचाश्च महाबलाः ॥
015a	बहुरूपधरा हृष्टा नानाप्रहरणोद्यताः ।
015c	देवस्यानुचरास्तत्र तस्थिरे चानलोपमाः ॥
016a	नन्दी च भगवांस्तत्र देवस्यानुमते स्थितः ।
016c	प्रगृह्य ज्वलितं शूलं दीप्यमानं स्वतेजसा ॥
017a	गङ्गा च सरितां श्रेष्ठा सर्वतीर्थजलोद्भवा ।
017c	पर्युपासत तं देवं रूपिणी कुरुनन्दन ॥
018a	स एवं भगवांस्तत्र पूज्यमानः सुरर्षिभिः ।
018c	देवैश्च सुमहातेजा महादेवो व्यतिष्ठत ॥
019a	कस्यचित्त्वथ कालस्य दक्षो नाम प्रजापतिः ।
019c	पूर्वोक्तेन विधानेन यक्ष्यमाणोऽन्वपद्यत ॥
020a	ततस्तस्य मखं देवाः सर्वे शक्रपुरोगमाः ।
020c	गमनाय समागम्य बुद्धिमापेदिरे तदा ॥
021a	ते विमानैर्महात्मानो ज्वलनार्कसमप्रभैः ।
021c	देवस्यानुमतेऽगच्छन्गङ्गाद्वारमिति श्रुतिः ॥
022a	प्रस्थिता देवता दृष्ट्वा शैलराजसुता तदा ।
022c	उवाच वचनं साध्वी देवं पशुपतिं पतिम् ॥
023a	भगवन्क्वनु यान्त्येते देवाः शक्रपुरोगमाः ।
023c	ब्रूहि तत्त्वेन तत्त्वज्ञ संशयो मे महानयम् ॥
024	महेश्वर उवाच 
024a	दक्षो नाम महाभागे प्रजानां पतिरुत्तमः ।
024c	हयमेधेन यजते तत्र यान्ति दिवौकसः ॥
025	उमोवाच 
025a	यज्ञमेतं महादेव किमर्थं नाधिगच्छति ।
025c	केन वा प्रतिषेधेन गमनं ते न विद्यते ॥
026	महेश्वर उवाच 
026a	सुरैरेव महाभागे पूर्वमेतदनुष्ठितम् ।
026c	यज्ञेषु सर्वेषु मम न भाग उपकल्पितः ॥
027a	पूर्वोपायोपपन्नेन मार्गेण वरवर्णिनि ।
027c	न मे सुराः प्रयच्छन्ति भागं यज्ञस्य धर्मतः ॥
028	उमोवाच 
028a	भगवन्सर्वभूतेषु प्रभावाभ्यधिको गुणैः ।
028c	अजय्यश्चाप्यधृष्यश्च तेजसा यशसा श्रिया ॥
029a	अनेन ते महाभाग प्रतिषेधेन भागतः ।
029c	अतीव दुःखमुत्पन्नं वेपथुश्च ममानघ ॥
030	भीष्म उवाच 
030a	एवमुक्त्वा तु सा देवी देवं पशुपतिं पतिम् ।
030c	तूष्णीम्भूताऽभवद्राजन्दह्यमानेन चेतसा ॥
031a	अथ देव्या मतं ज्ञात्वा हृद्गतं यच्चिकीर्षितम् ।
031c	स समाज्ञापयामास तिष्ठ त्वमिति नन्दिनम् ॥
032a	ततो योगबलं कृत्वा सर्वयोगेश्वरेश्वरः ।
032c	तं यज्ञं स महातेजा भीमैरनुचरैस्तदा ॥
033a	सहसा घातयामास देवदेवः पिनाकधृत् ।
033c	केचिन्नादानमुञ्चन्त केचिद्धासांश्च चक्रिरे ॥
034a	रुधिरेणापरे राजंस्तत्राग्निं समवाकिरन् ।
034c	केचिद्यूपान्समुत्पाट्य व्याक्षिपन्विकृताननाः ॥
035a	आस्यैरन्ये चाग्रसन्त तथैव परिचारकान् ।
035c	ततः स यज्ञो नृपतेर्वध्यमानः समन्ततः ॥
036a	आस्थाय मृगरूपं वै स्वमेवाभ्यगमत्तदा ।
036c	तं तु यज्ञं तथारूपं गच्छन्तमुपलभ्य सः ॥
037a	धनुरादाय बाणेन तदान्वसरत प्रभुः ।
037c	ततस्तस्य सुरेशस्य क्रोधादमिततेजसः ॥
038a	ललाटात्प्रसृतो घोरः स्वेदबिन्दुर्बभूव ह ।
038c	तस्मिन्पतितमात्रे च स्वेदबिन्दौ तदा भुवि ॥
039a	प्रादुर्बभूव सुमहानग्निः कालानलोपमः ।
039c	तत्र चाजायत तदा पुरुषः पुरुषर्षभ ॥
040a	ह्रस्वोऽतिमात्रं रक्ताक्षो हरिश्मश्रुर्विभीषणः ।
040c	ऊर्ध्वकेशोऽतिरोमाङ्गः श्येनोलूकस्तथैव च ॥
041a	करालकृष्णवर्णश्च रक्तवासास्तथैव च ।
041c	तं यज्ञं सुमहासत्वोऽदहत्कक्षमिवानलः ॥
042a	व्यचरत्सर्वतो देवान्प्राद्रवत्स ऋषींस्तथा ।
042c	देवाश्चाप्याद्रवन्सर्वे ततो भीता दिशो दश ॥
043a	तेन तस्मिन्विचरता पुरुषेण विशाम्पते ।
043c	पृथिवी ह्यचलद्राजन्नतीव भरतर्षभ ॥
044a	हाहाभूतं जगत्सर्वमुपलक्ष्य तदा प्रभुः ।
044c	पितामहो महादेवं दर्शयन्प्रत्यभाषत ॥
045	ब्रह्मोवाच 
045a	भवतोपि सुराः सर्वे भागं दास्यन्ति वै प्रभो ।
045c	क्रियतां प्रतिसंहारः सर्वदेवेश्वर त्वया ॥
046a	इमा हि देवताः सर्वा ऋषयश्च परन्तप ।
046c	तव क्रोधान्महादेव न शान्तिमुपलेभिरे ॥
047a	यश्चैष पुरुषो जातः स्वेदात्ते विबुधोत्तम ।
047c	ज्वरो नामैष धर्मज्ञ लोकेषु प्रचरिष्यति ॥
048a	एकीभूतस्य न त्वस्य धारणे तेजसः प्रभो ।
048c	समर्था सकला पृथ्वी बहुधा सृज्यतामयम् ॥
049a	इत्युक्तो ब्रह्मणा देवो भागे चापि प्रकल्पिते ।
049c	भगवन्तं तथेत्याह ब्रह्माणममितौजसम् ॥
050a	परां च प्रीतिमगमदुत्स्मयंश्च पिनाकधृत् ।
050c	अवाप च तदा भागं यथोक्तं ब्रह्मणा भवः ॥
051a	ज्वरं च सर्वधर्मज्ञो बहुधा व्यसृजत्तदा ।
051c	शान्त्यर्थं सर्वभूतानां शृणु तच्चापि पुत्रक ॥
052a	शीर्षाभितापो नागानां पर्वतानां शिलाजतु ।
052c	अपां तु नीलिकां विद्धि निर्मोकं भुजगेषु च ॥
053a	खोरकः सौरभेयाणामूषरं पृथिवीतले ।
053c	पशूनामपि धर्मज्ञ दृष्टिप्रत्यवरोधनम् ॥
054a	रन्ध्रागतमथाश्वानां शिखोद्भेदश्च बर्हिणाम् ।
054c	नेत्ररोगः कोकिलानां ज्वरः प्रोक्तो महात्मना ॥
055a	अवीनां पित्तभेदश्च सर्वेषामिति नः श्रुतम् ।
055c	शुकानामपि सर्वेषां हिक्किका प्रोच्यते ज्वरः ॥
056a	शार्दूलष्वथ धर्मज्ञ श्रमो ज्वर इहोच्यते ।
056c	मानुषेषु तु धर्मज्ञ ज्वरो नामैष विश्रुतः ॥
057a	मरणे जन्मनि तथा मध्ये चाविशते नरम् ।
057c	एतन्माहेश्वरं तेजो ज्वरो नाम सुदारुणः ॥
058a	नमस्यश्चैव मान्यश्च सर्वप्राणिभिरीश्वरः ।
058c	अनेन हि समाविष्टो वृत्रो धर्मभूतां वरः ॥
059a	व्यजृम्भत ततः शक्रस्तस्मै वज्रमवासृजत् ।
059c	प्रविश्य वज्रं वृत्रं च दारयामास भारत ॥
060a	दारितश्च स वज्रेण महायोगी महासुरः ।
060c	जगाम परमं स्थानं विष्णोरमिततेजसः ॥
061a	विष्णुभक्त्या हि तेनेदं जगद्व्याप्तमभूत्पुरा ।
061c	तस्माच्च निहतो युद्धे विष्णोः स्थानमवाप्तवान् ॥
062a	इत्येष वृत्रमाश्रित्य ज्वरस्य महतो मया ।
062c	विस्तरः कथितः पुत्र किमन्यत्प्रब्रवीमि ते ॥
063a	इमां ज्वरोत्पत्तिमदीनमानसः पठेत्सदा यः सुसमाहितो नरः ।
063c	विमुक्तरोगः स सुखी मुदा युतो लभेत कामान्स यथा मनीषितान् ॥ 

इति श्रीमन्महाभारते शान्तिपर्वणि मोक्षधर्मपर्वणि एकोननवत्यधिकद्विशततमोऽध्यायः ॥ 289 ॥

12-289-6 सिद्धं लोकेषु भारतेति ट. थ. पाठः ॥ 12-289-15 तस्थिरे चाचलोपमा इति ध. पाठः ॥ 12-289-21 ज्वलितैर्ज्वलनप्रभैरिति ट. थ. ध. पाठः ॥ 12-289-26 सर्वमेतदनुष्ठितमिति ट. ध. पाठः ॥ 12-289-28 प्रभवस्यधिको गुणैरिति ध. पाठः ॥ 12-289-32 सर्वलोकमहेश्वर इति ध. पाठः ॥ 12-289-36 आधाय मृगरूपम् इति ध. पाठः ॥ 12-289-40 ऊर्ध्वकेशोतिरिक्ताङ्ग इति थ. पाठः ॥ 12-289-44 हाहाभूते प्रवृत्ते तु नादे लोकभयङ्करे इति ट. ध. पाठः ॥ 12-289-52 शिलाजतु धातुविशेषः । नीलिका शैवालम् ॥ 12-289-53 खोरकः पशूनां पादरोगः ॥ 12-289-54 रन्ध्रागतम् अश्वगलरन्ध्रगतं मांसखण्डम् । रन्ध्रोद्रमनमश्वानामिति ट. थ. पाठः । रन्ध्रोद्भवश्च मत्स्यानामिति ध. पाठः ॥ 12-289-55 पित्तभेदश्च सर्वेषां प्राणिनामिति नः श्रुतमिति ट. ध. पाठः ॥
