अध्यायः 148

व्याधेन विमानस्थयोर्दर्शनम् ॥ 1 ॥ ततो व्याधेन दावाग्नौ शरीरत्यागेन स्वर्गगमनम् ॥ 2 ॥
001	भीष्म उवाच 
001a	विमानस्थौ तु तौ राजंल्लुब्धकः खे ददर्श ह ।
001c	दृष्ट्वा तौ दम्पती राजन्व्यचिन्तयत तां गतिम् ॥
002a	कीदृशेनेह तपसा गच्छेयं परमां गतिम् ।
002c	इति बुद्ध्या विनिश्चित्य गमनायोपचक्रमे ॥
003a	महाप्रस्थानमाश्रित्य लुब्धकः पक्षिजीवकः ।
003c	निश्चेष्टो मरुदाहारो निर्ममः स्वर्गकाङ्क्षया ॥
004a	ततोऽपश्यत्सुविस्तीर्णं हृद्यं पद्माभिभूषितम् ।
004c	नानापक्षिगणाकीर्णं सरः शीतजलं शिवम् ॥
005ac	पिपासार्तोऽपि तद्दृष्ट्वा तृप्तः स्यान्नात्र संशयः ॥
006a	उपवासकृशोऽत्यर्थं स तु पार्थिव लुब्धकः ।
006c	उपसृत्य तु तद्धृष्टः श्वापदाध्युषितं वनम् ॥
007a	महान्तं निश्चयं कृत्वा लुब्धकः प्रविवेश ह ।
007c	प्रविशन्नेव स वनं निगृहीतः स कण्टकैः ॥
008a	स कण्टकैर्विभिन्नाङ्गो लोहितार्द्रीकृतच्छविः ।
008c	बभ्राम तस्मिन्विजने नानामृगसमाकुले ॥
009a	ततो द्रुमाणां महतां पवनेन वने तदा ।
009c	उदतिष्ठत सङ्घर्षान्सुमहान्हव्यवाहनः ॥
010a	तद्वनं वृक्षसङ्कीर्णं लताविटपसङ्कुलम् ।
010c	ददाह पावकः क्रुद्धो युगान्ताग्निसमप्रभः ॥
011a	स ज्वालैः पवनोद्भूतैर्विस्फुलिङ्गैः समन्ततः ।
011c	ददाह तद्वनं घोरं मृगपक्षिसमाकुलम् ॥
012a	ततः स देहमोक्षार्थं सम्प्रहृष्टेन चेतसा ।
012c	अभ्यधावत वर्धन्तं पावकं लुब्धकस्तदा ॥
013a	ततस्तेनाग्निना दग्धो लुब्धको नष्टकल्मषः ।
013c	जगाम परमां सिद्धिं ततो भरतसत्तम ॥
014a	ततः स्वर्गस्थमात्मानमपश्यद्विगतज्वरः ।
014c	यक्षगन्धर्वसिद्धानां मध्ये भ्राजन्तमिन्द्रवत् ॥
015a	एवं खलु कपोतश्च कपोती च पतिव्रता ।
015c	लुब्धकेन सह स्वर्गं गताः पुण्येन कर्मणा ॥
016a	याऽन्या चैवंविधा नारी भर्तारमनुवर्तते ।
016c	विराजते हि सा क्षिप्रं कपोतीव दिवि स्थिता ॥
017a	एवमेतत्पुरावृत्तं लुब्धकस्य महात्मनः ।
017c	कपोतस्य च धर्मिष्ठा गतिः पुण्येन कर्मणा ॥
018a	यश्चेदं शृणुयान्नित्यं यश्चेदं परिकीर्तयेत् ।
018c	नाशुभं विद्यते तस्य मनसाऽपि प्रमादतः ॥
019a	युधिष्ठिर महानेष धर्मो धर्मभृतां वर ।
019c	गोघ्नेष्वपि भवेदस्मिन्निष्कृतिः पापकर्मणः ॥
020a	न निष्कृतिर्भवेत्तस्य यो हन्याच्छरणागतम् ।
020c	इतिहासमिमं श्रुत्वा पुण्यं पापप्रणाशनम् ।
020e	न दुर्गतिमवाप्नोति स्वर्गलोकं च गच्छति ॥ 

इति श्रीमन्महाभारते शान्तिपर्वणि आपद्धर्मपर्वणि अष्टचत्वारिंशदधिकशततमोऽध्यायः ॥ 148 ॥
