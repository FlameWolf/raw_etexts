अध्यायः 227

भीष्मेण युधिष्ठिरम् प्रति भगवत्स्वरूपनिरूपकमुनिसनत्कुमारसंवादानुवादः ॥ 1 ॥
KK-12-03-227-001	`* युधिष्ठिर उवाच 
KK-12-03-227-001a	केचिदाहुर्द्विधा लोके त्रिधा राजन्ननेकधा ।
KK-12-03-227-001c	न प्रत्ययो न चान्यच्च दृश्यते ब्रह्म नैव तत् ॥
KK-12-03-227-002a	नानाविधानि शास्त्राणि उक्ताश्चैव पृथग्विधाः ।
KK-12-03-227-002c	किमधिष्ठाय तिष्ठामि तन्मे ब्रूहि पितामह ॥
KK-12-03-227-003	भीष्म उवाच 
KK-12-03-227-003a	स्वेस्वे युक्ता महात्मानः शास्त्रेषु प्रभविष्णवः ।
KK-12-03-227-003c	वर्तन्ते पण्डिता लोके को विद्वान्कश्च पण्डितः ॥
KK-12-03-227-004a	सर्वेषां तत्वमज्ञाय यथारुचि तथा भवेत् ।
KK-12-03-227-004c	अस्मिन्नर्थे पुराभूतमितिहासं पुरातनम् ॥
KK-12-03-227-005a	महाविवादसंयुक्तमृषीणां भावितात्मनाम् ।
KK-12-03-227-005c	हिमवत्पार्श्व आसीना ऋषयः संशितव्रताः ॥
KK-12-03-227-006a	षण्णां तानि सहस्राणि ऋषीणां गणमाहितम् ।
KK-12-03-227-006c	तत्र केचिद्ध्रुवं विश्वं सेश्वरं तु निरीश्वरम् ॥
KK-12-03-227-007a	प्राकृतं कारणं नास्ति सर्वं नैवमिदं जगत् ।
KK-12-03-227-007c	अनेन चापरे विप्राः स्वभावं कर्म चापरे ॥
KK-12-03-227-008a	पौरुषं कर्म दैवं च यत्स्वभावादिरेव तम् ।
KK-12-03-227-008c	नानाहेतुशतैर्युक्ता नानाशास्त्रप्रवर्तकाः ॥
KK-12-03-227-009a	स्वभावाद्ब्राह्मणा राजञ्जिगीषन्तः परस्परम् ।
KK-12-03-227-009c	ततस्तु मूलमुद्भूतं वादिप्रत्यर्थिसंयुतम् ॥
KK-12-03-227-010a	पात्रदण्डविघातं च वल्कलाजिनवाससाम् ।
KK-12-03-227-010c	एके मन्युसमापन्नास्ततः शान्ता द्विजोत्तमाः ॥
KK-12-03-227-011a	वसिष्ठमब्रुवन्सर्वे त्वं नो ब्रूहि सनातनम् ।
KK-12-03-227-011c	नाहं जानामि विप्रेन्द्राः प्रत्युवाच स तान्प्रभुः ॥
KK-12-03-227-012a	ते सर्वे सहिता विप्रा नारदम् ऋषिमब्रुवन् ।
KK-12-03-227-012c	त्वं नो ब्रूहि महाभाग तत्वविच्च भवानसि ॥
KK-12-03-227-013a	नाहं द्विजा विजानामि क्व हि गच्छाम सङ्गताः ।
KK-12-03-227-013c	इति तानाह भगवांस्ततः प्राह च स द्विजान् ॥
KK-12-03-227-014a	को विद्वानिह लोकेऽस्मिन्नमोहोऽमृतमद्भुतम् ।
KK-12-03-227-014c	तच्च ते शुश्रुवुर्वाक्यं ब्राह्मणा ह्यशरीरिणः ॥
KK-12-03-227-015ac	सनद्धाम द्विजा गत्वा पृच्छध्वं स च वक्ष्यति ॥
KK-12-03-227-016a	तमाह कश्चिद्विजवर्यसत्तमो विभाण्डको मण्डितवेदराशिः ।
KK-12-03-227-016c	कस्त्वं भवानर्थविभेदमध्ये न दृश्यसे वाक्यमुदीरयंश्च ॥
KK-12-03-227-017a	अथाहेदं तं भगवान्सनन्तं महामुने विद्धि मां पण्डितोऽसि |
KK-12-03-227-017c	ऋषिं पुराणं सततैकरूपं यमक्षयं वेदविदो वदन्ति ॥
KK-12-03-227-018a	पुनस्तमाहेदमसौ महात्मा स्वरूपसंस्थं वद आह पार्थ ।
KK-12-03-227-018c	त्वमेकोऽस्मदृषिपुङ्गवाद्य न सत्स्वरूपमथवा पुनः किम् ॥
KK-12-03-227-019a	अथाह गम्भीरतरानुवादं वाक्यं महात्मा ह्यशरीर आदिः ।
KK-12-03-227-019c	न ते मुने श्रोत्रमुखेऽपि चास्यं न पादहस्तौ प्रपदात्मके न ॥
KK-12-03-227-020a	ब्रुवन्मुनीन्सत्यमथो निरीक्ष्य स्वमाह विद्वान्मनसा निगम्य ।
KK-12-03-227-020c	ऋषे कथं वाक्यमिदं ब्रवीषि न चास्य मन्ता न च विद्यते चेत् ॥
KK-12-03-227-021a	न शुश्रुवुस्ततस्तत्तु प्रतिवाक्यं द्विजोत्तमाः ।
KK-12-03-227-021c	निरीक्षमाणा आकाशं प्रहसन्तस्ततस्ततः ॥
KK-12-03-227-022a	आश्चर्यमिति मत्वा ते ययुर्हैमं महागिरिम् ।
KK-12-03-227-022c	सनत्कुमारसङ्काशं सगणा मुनिसत्तमाः ॥
KK-12-03-227-023a	तं पर्वतं समारुह्य ददृशुर्ध्यानमाश्रिताः ।
KK-12-03-227-023c	कुमारं देवमर्हन्तं वेदपाराविवर्जितम् ॥
KK-12-03-227-024a	ततः संवत्सरे पूर्णे प्रकृतिस्थं महामुनिम् ।
KK-12-03-227-024c	सनत्कुमारं राजेन्द्र प्रणिपत्य द्विजाः स्थिताः ॥
KK-12-03-227-025a	आगतान्भगवानाह ज्ञाननिर्धूतकल्मषः ।
KK-12-03-227-025c	ज्ञातं मया मुनिगणा वाक्यं तदशरीरिणः ।
KK-12-03-227-025e	कार्यमद्य यथाकामं पृच्छध्वं मुनिपुङ्गवाः ॥
KK-12-03-227-026a	तमब्रुवन्प्राञ्जलयो महामुनिं द्विजोत्तमं ज्ञाननिधिं सुनिर्मलम् ।
KK-12-03-227-026c	कथं वयं ज्ञाननिधिं वरेण्यं यक्ष्यामहे विश्वरूपं कुमार ॥
KK-12-03-227-027a	प्रसीद नो भगवञ्ज्ञानलेशं मधुप्रयाताय सुखाय सन्तः ।
KK-12-03-227-027c	यत्तत्पदं विश्वरूपं महामुने तत्र ब्रूहि किं तत्र महानुभाव ॥
KK-12-03-227-028a	स तैर्वियुक्तो भगवान्महात्मा यः सङ्गवान्सत्यवित्तच्छृणुष्व ।
KK-12-03-227-028c	अनेक साहस्रकलेषु चैव प्रसन्नधातुं च शुभाज्ञया सत् ॥
KK-12-03-227-029a	यथाह पूर्वं युष्मासु ह्यशरीरी द्विजोत्तमाः ।
KK-12-03-227-029c	तथैव वाक्यं तत्सत्यमजानन्तश्च कीर्तितम् ॥
KK-12-03-227-030AB	शृणुध्वं परमं कारणमस्ति कथमवगम्यते । अहन्यहनि पाकविशेषो दृश्यते तेन मिश्रं सर्वं मिश्रयते । यथा मण्डली दृशि सर्वेषामस्ति निदर्शनम् । अस्ति चक्षुष्मतामस्ति ज्ञाने स्वरूपं पश्यति । यथा दर्पणान्तं निदर्शनम् ॥
KK-12-03-227-031AB	स एव सर्वं विद्वान्न बिभेति न गच्छति कुत्राहं कस्य नाहं केन केनेत्यवर्तमानो विजानाति ॥
KK-12-03-227-032AB	स युगतो व्यापी । स पृथक्स्थितः । तदपरमार्थः ॥
KK-12-03-227-033AB	यथा वायुरेकः सन्बहुधेरितः । आश्रयविशेषो वा यस्याश्रयं यथावद्द्विजे मृगे व्याघ्रे च मनुजे वेणुसंश्रयो भिद्यते वायुरथैकः । आत्मा तथाऽसौ परमात्माऽसावन्य इव भाति ॥
KK-12-03-227-034AB	एवमात्मा स एव गच्छति सर्वमात्मा पश्यञ्शृणोति न च घ्राति न भाषते ॥
KK-12-03-227-035a	चक्रेऽस्य तं महात्मानं परितो दश रश्मयः ।
KK-12-03-227-035c	विनिष्क्रम्य यथा सूर्यमनुगच्छन्ति तं प्रभुम् ॥
KK-12-03-227-036a	दिनेदिनेऽस्तमभ्येति पुनरुद्गच्छते दिशः ।
KK-12-03-227-036c	तावुभौ न रवौ चास्तां तथा वित्त शरीरिणम् ॥
KK-12-03-227-037a	पतिते वित्त विप्रेन्द्रं भक्षणे चरणे परः ।
KK-12-03-227-037c	ऊर्ध्वमेकस्तथाऽधस्तादेकस्तिष्ठति चापरः ॥
KK-12-03-227-038a	हिरण्यसदनं ज्ञेयं समेत्य परमं पदम् ।
KK-12-03-227-038c	आत्मना ह्यात्मदीपं तमात्मनि ह्यात्मपूरुषम् ॥
KK-12-03-227-039a	सञ्चितं सञ्चितं पूर्वं भ्रमरो वर्तते भ्रमम् ।
KK-12-03-227-039c	योऽभिमानीव जानाति न मुह्यति न हीयते ॥
KK-12-03-227-040a	न चक्षुषा पश्यति कश्चनैनं हृदा मनीषा पश्यति रुपमस्य ।
KK-12-03-227-040c	न शुक्लं न कृष्णं परमार्थभावं गुहाशयं ज्ञानदेवीकरस्थम् ॥
KK-12-03-227-041a	ब्राह्मणस्य न सादृश्ये वर्तते सोऽपि किं पुनः ।
KK-12-03-227-041c	इज्यते यस्तु मन्त्रेण यजमानो द्विजोत्तमः ॥
KK-12-03-227-042a	नैव धर्मी न चाधर्मी द्वन्द्वातीतो विमत्सरः ।
KK-12-03-227-042c	ज्ञानतृप्तः सुखं शेते ह्यमृतात्मा न संशयः ॥
KK-12-03-227-043a	एवमेव जगत्सृष्टिं कुरुते मायया प्रभुः ।
KK-12-03-227-043c	न जानाति विमूढात्मा कारणं चात्मनो ह्यसौ ॥
KK-12-03-227-044a	ध्याता द्रष्टा तथा मन्ता बोद्धा दृष्टान्स एव सः ।
KK-12-03-227-044c	को विद्वान्परमात्मानमनन्तं लोकभावनम् ।
KK-12-03-227-044e	यत्तु शक्यं मया प्रोक्तं गच्छध्वं मुनिपुङ्गवाः ॥
KK-12-03-227-045	भीष्म उवाच 
KK-12-03-227-045a	एवं प्रणम्य विप्रेन्द्रा ज्ञानसागरसम्भवम् ।
KK-12-03-227-045c	सनत्कुमारं सन्दृष्ट्वा जग्मुस्ते रुचिरं पुनः ॥
KK-12-03-227-046a	तस्मात्त्वमपि कौन्तेय ज्ञानयोगपरो भव ।
KK-12-03-227-046c	ज्ञानमेवं महाराज सर्वदुःखविनाशनम् ॥
KK-12-03-227-047a	इदं महादुःखसमाकराणां नृणां परित्राणविनिर्मितं पुरा ।
KK-12-03-227-047c	पुराणपुंसा ऋषिणा महात्मना महामुनीनां प्रवरेण तद्ध्रुवम् ॥' 

इति श्रीमन्महाभारते शान्तिपर्वणि मोक्षधर्मपर्वणि सप्तविंशत्यधिकद्विशततमोऽध्यायः ॥ 227 ॥

* 227,228, एतदध्यायद्वयं ध. पुस्तक एव दृश्यते ।
