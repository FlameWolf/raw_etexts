अध्यायः 292

भीष्मेण युधिष्ठिरम् प्रति ज्ञानस्य दुःखादिनिवर्तकत्वप्रतिपादकनारदसमङ्गसंवादानुवादः ॥ 1 ॥
KK-12-03-292-001	युधिष्ठिर उवाच
KK-12-03-292-001a	शोकाद्दुःखाच्च मृत्योश्च त्रसन्ते प्राणिनः सदा ।
KK-12-03-292-001c	उभयं नो यथा न स्यात्तन्मे ब्रूहि पितामह ॥
KK-12-03-292-002	भीष्म उवाच
KK-12-03-292-002a	अत्राप्युदाहरन्तीममितिहासं पुरातनम् ।
KK-12-03-292-002c	नारदस्य च संवादं समङ्गस्य च भारत ॥
KK-12-03-292-003	नारद उवाच
KK-12-03-292-003a	उरसेव प्रणमसे बाहुभ्यां तरसीव च ।
KK-12-03-292-003c	सम्प्रहृष्टमना नित्यं विशोक इव लक्ष्यसे ॥
KK-12-03-292-004a	उद्वेगं न हि ते किञ्चित्सुसूक्ष्ममपि लक्षये ।
KK-12-03-292-004c	नित्यतृप्त इव स्वस्थो बालवच्च विचेष्टसे ॥
KK-12-03-292-005	समङ्ग उवाच
KK-12-03-292-005a	भूतं भव्यं भविष्यच्च सर्वभूतेषु नारद ।
KK-12-03-292-005c	तेषां तत्त्वानि जानामि ततो न विमना ह्यहम् ॥
KK-12-03-292-006a	उपक्रमानहं वेद पुनरेव फलोदयान् ।
KK-12-03-292-006c	लोके फलानि चित्राणि ततो न विमना ह्यहम् ॥
KK-12-03-292-007a	अनाथाश्चाप्रतिष्ठाश्च गतिमन्तश्च नारद ।
KK-12-03-292-007c	अन्धा जडाश्च जीवन्ति पश्यास्मानपि जीवतः ॥
KK-12-03-292-008a	विहितेनैव जीवन्ति अरोगाङ्गा दिवौकसः ।
KK-12-03-292-008c	बलवन्तोऽबलाश्चैव तद्वदस्मान्सभाजय ॥
KK-12-03-292-009a	सहस्रिणोऽपि जीवन्ति जीवन्ति शतिनस्तथा ।
KK-12-03-292-009c	शाकेन चान्ये जीवन्ति पश्यास्मानपि जीवतः ॥
KK-12-03-292-010a	यदा न शोचेमहि किं नु नः स्याद्धर्मेण वा नारद कर्मणा वा ।
KK-12-03-292-010c	कृतान्तवश्यानि यदा सुखानि दुःखानि वा यन्न विधर्षयन्ति ॥
KK-12-03-292-011a	यस्मै प्राज्ञाः कथयन्ते मनुष्याः प्रज्ञामूलं हीन्द्रियाणां प्रसादः ।
KK-12-03-292-011c	मुह्यन्ति शोचन्ति तथेन्द्रियाणि प्रज्ञालाभो नास्ति मूढेन्द्रियस्य ॥
KK-12-03-292-012a	मूढस्य दर्पः स पुनर्मोह एव मूढस्य नायं न परोऽस्ति लोकः ।
KK-12-03-292-012c	न ह्येव दुःखानि सदा भवन्ति सुखस्य वा नित्यशो लाभ एव ॥
KK-12-03-292-013a	भावात्मकं सम्परिवर्तमानं न मादृशः सञ्ज्वरं जातु कुर्यात् ।
KK-12-03-292-013c	इष्टान्भोगान्नानुरुध्येत्सुखं वा न चिन्तयेद्दुःखमभ्यागतं वा ॥
KK-12-03-292-014a	समाहितो न स्पृहयेत्परेषां नानागतं चाभिनन्देच्च लाभम् ।
KK-12-03-292-014c	न चापि हृष्येद्विपुलेऽर्थलाभे तथाऽर्थनाशे च न वै विषीदेत् ॥
KK-12-03-292-015a	न बान्धवा न च वित्तं न कौल्यं न च श्रुतं न च मन्त्रा न वीर्यम् ।
KK-12-03-292-015c	दुःखान्त्रातुं सर्व एवोत्सहन्ते परत्र शीलेन तु यान्ति शान्तिम् ॥
KK-12-03-292-016a	नास्ति बुद्धिरयुक्तस्य नायोगाद्विन्दते सुखम् ।
KK-12-03-292-016c	धृतिश्च दुःखत्यागश्चेत्युभयं तु सुखं नृप ॥
KK-12-03-292-017a	प्रियं हि हर्षजननं हर्ष उत्सेकवर्धनः ।
KK-12-03-292-017c	उत्सेको नरकायैव तस्मात्तान्सन्त्यजाम्यहम् ॥
KK-12-03-292-018a	एताञ्शोकभयोत्सेकान्मोहनान्सुखदुःखयोः ।
KK-12-03-292-018c	पश्यामि साक्षिवल्लोके देहस्यास्य विचेष्टनात् ॥
KK-12-03-292-019a	अर्थकामौ परित्यज्य विशोको विगतज्वरः ।
KK-12-03-292-019c	तृष्णामोहौ तु सन्त्यज्य चरामि पृथिवीमिमाम् ॥
KK-12-03-292-020a	न च मृत्योर्न चाधर्मान्न लोभान्न कुतश्चन ।
KK-12-03-292-020c	पीतामृतस्येवात्यन्तमिह वामुत्र वा भयम् ॥
KK-12-03-292-021a	एतद्ब्रह्मन्विजानामि महत्कृत्वा तपोऽव्ययम् ।
KK-12-03-292-021c	तेन नारद सम्प्राप्तो न मां शोकः प्रबाधते ॥ 

इति श्रीमन्महाभारते शान्तिपर्वणि मोक्षधर्मपर्वणि द्विनवत्यधिकद्विशततमोऽध्यायः ॥ 292 ॥

12-292-8 पशवोऽपि हि जीवन्तीति तद्वदस्मान्विभावयेति च ध. पाठः ॥ 12-292-10 दुःखानि चार्थं न विवर्धयन्तीति ध. पाठः ॥ 12-292-11 यत्प्रज्ञानं कथयन्ते इति थ. पाठः ॥ 12-292-16 नायोगे विन्दते सुखमिति । मतिः सुखं च योगः स्यादुभयं न सुखोदयमिति च झ. पाठः ॥
