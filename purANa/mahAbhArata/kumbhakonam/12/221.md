अध्यायः 221

भीष्मेण युधिष्ठिरम् प्रति जनकम् प्रत्युक्तपञ्चशिखवाक्यानुवादः ॥ 1 ॥
KK-12-03-221-001	`*भीष्म उवाच 
KK-12-03-221-001a	जनको नरदेवस्तु ज्ञापितः परमर्षिणा ।
KK-12-03-221-001c	पुनरेवानुपप्रच्छ साम्पराये भवाभवौ ॥
KK-12-03-221-002a	भगवन्यदिदं प्रेत्य सञ्ज्ञा भवति कस्यचित् ।
KK-12-03-221-002c	एवं सति किमज्ञानं ज्ञानं वा किं करिष्यति ॥
KK-12-03-221-003a	विवादादेव सिद्धोऽसौ कारणस्येव वेदना ।
KK-12-03-221-003c	चेतनो विद्यते ह्यत्र हैतुकं च मनोगतम् ॥
KK-12-03-221-004a	आगमादेव सिद्धोऽसौ स्वतःसिद्धा इति श्रुतिः ।
KK-12-03-221-004c	वर्तते पृथगन्योन्यं न ह्यपाश्रित्य कर्मसु ॥
KK-12-03-221-005a	चेतनो ह्यंशवस्तत्र स्वमूर्तं धारयन्त्यतः ।
KK-12-03-221-005c	स्वभावं पौरुषं कर्म ह्यात्मानं तमुपाश्रितम् ।
KK-12-03-221-005e	तमाश्रित्य प्रवर्तन्ते देहिनो देहबन्धनाः ॥
KK-12-03-221-006a	गुणज्ञानमभिज्ञानं तस्य लिङ्गानुशब्दवत् ।
KK-12-03-221-006c	पृथिव्यादिषु भूतेषु तत्तदाहुर्निदर्शनम् ॥
KK-12-03-221-007a	आत्माऽसौ वर्तते भिन्नस्तत्रतत्र समन्वितः ।
KK-12-03-221-007c	परमात्मा तथैवैको देहेऽस्मिन्निति वै श्रुतिः ॥
KK-12-03-221-008a	आकाशं वायुरूष्मा च स्नेहो यच्चापि पार्थिवम् ।
KK-12-03-221-008c	यथा त्रिधा प्रवर्तन्ते तथाऽसौ पुरुषः स्मृतः ॥
KK-12-03-221-009a	पयस्यन्तर्हितं यद्वत्तद्वद्व्याप्तं महात्मकम् ।
KK-12-03-221-009c	पूर्वं नैश्वर्ययोगेन तस्मादेतन्न शेषवान् ॥
KK-12-03-221-010a	शब्दाः कालः क्रिया देहो ममैकस्यैव कल्पना ।
KK-12-03-221-010c	स्वभावं तन्मयं त्वेदं मायारूपं तु भेदवत् ॥
KK-12-03-221-011a	नानाख्यं परमं शुद्धं निर्विकल्पं परात्मकम् ।
KK-12-03-221-011c	लिङ्गादि देवमध्यास्ते ज्ञानं देवस्य तत्तथा ॥
KK-12-03-221-012a	चिन्मयोऽयं हि नादाख्यः शब्दश्चासौ मनो महान् ।
KK-12-03-221-012c	गतिमानुत सन्धत्ते वर्णमत्तत्पदान्वितम् ॥
KK-12-03-221-013a	कायो नास्ति च तेषां वै अवकाशस्तथा परम् ।
KK-12-03-221-013c	एतेनोढा इति चाख्याताः सर्वे ते धर्मदूषकाः ॥
KK-12-03-221-014a	अबन्धनमविज्ञानाज्ज्ञानं तद्ध्रुवमव्ययम् ।
KK-12-03-221-014c	नानाभेदविकल्पेन येषामात्मा स्मृतः सदा ॥
KK-12-03-221-015a	प्रकृतेरपरस्तेषां बहवोऽप्यात्मवादिनः ।
KK-12-03-221-015c	विरोधो ह्यात्मसन्मायां न तेषां सिद्ध एव हि ।
KK-12-03-221-015e	अन्यदा च गृहीतै-----वेदबाह्यास्ततः स्मृताः ॥
KK-12-03-221-016a	एकानेकात्मकं तेषां प्रतिषेधो हि भेदनुत् ।
KK-12-03-221-016c	तस्माद्वेदस्य हृदयमद्वैध्यमिति विद्धि तत् ॥
KK-12-03-221-017a	वेदादृष्टेरयं लोकः सर्वार्थेषु प्रवर्तते ।
KK-12-03-221-017c	तस्माच्च स्मृतयो जाताः सेतिहासाः पृथग्विधाः ॥
KK-12-03-221-018a	न यन्न साध्यं तद्ब्रह्म नादिमध्यं न चान्तवत् ।
KK-12-03-221-018c	इन्द्रियाणि च भूरीणि परा च प्रकृतिर्मनः ॥
KK-12-03-221-019ac	आत्मा च परमः शुद्धः प्रोक्तोऽसौ परमः पुमान् ॥
KK-12-03-221-020a	उत्पत्तिलक्षणं चेदं विपरीतमथोभयोः ।
KK-12-03-221-020c	यो वेत्ति प्रकृतिं नित्यं तथा चैवात्मनस्तु ताम् ।
KK-12-03-221-020e	प्रदहत्येष कर्माख्यं दावोद्भूत इवानलः ॥
KK-12-03-221-021ac	चिन्मात्रपरमः शुद्धः सर्वाकृतिषु वर्तते ॥
KK-12-03-221-022a	आकाशकल्पं विमलं नानाशक्तिसमन्वितम् ।
KK-12-03-221-022c	तापनं सर्वभूतानां ज्योतिषां मध्यमस्थितिम् ।
KK-12-03-221-022e	दुःखमस्ति न निर्दुःखं तद्विद्वान्न च लिप्यति ॥
KK-12-03-221-023a	असावश्नाति यद्वत्तद्भ्रमरोऽश्नाति यन्मधु ।
KK-12-03-221-023c	एवमेष महानात्मा नात्मानमवबुध्यते ॥
KK-12-03-221-024a	एवम्भूतस्त्वमित्यत्र स्वाधितो बुद्ध्यते परम् ।
KK-12-03-221-024c	बुधस्य बोधनं तत्र क्रियते सद्भिरित्युत ।
KK-12-03-221-024e	न बुधस्येति वै कश्चिन्न तथावच्छृणुष्व मे ॥
KK-12-03-221-025a	शोकमस्य न गत्वा ते शास्त्राणां शास्त्रदस्यवः ।
KK-12-03-221-025c	लोकं निघ्नन्ति सम्भिन्ना ज्ञातिनोत्र वदन्त्युत ॥
KK-12-03-221-026a	एवं तस्य विभोः कृत्यं धातुरस्य महात्मनः ।
KK-12-03-221-026c	क्षमन्ति ते महात्मानः सर्वद्वन्द्वविवर्जिताः ॥
KK-12-03-221-027a	अतोऽन्यथा महात्मानमन्यथा प्रतिपद्यते ।
KK-12-03-221-027c	किं तेन न कृतं पापं चोरेणात्मापहारिणा ॥
KK-12-03-221-028a	तस्य संयोगयोगेन शुचिरप्यशुचिर्भवेत् ।
KK-12-03-221-028c	अशुचिश्च शुचिश्चापि ज्ञानाद्देहादयो यथा ॥
KK-12-03-221-029ac	दृश्यं न चैव दृष्टं स्याद्दृष्टं दृश्यं तु नैव च ॥
KK-12-03-221-030a	अतीतत्रितयाः सिद्धा ज्ञानरूपेण सर्वदा ।
KK-12-03-221-030c	एवं न प्रतिपद्यन्ते रागमोहमदान्विताः ॥
KK-12-03-221-031a	वेदबाह्या दुरात्मानः संसारे दुःखभागिनः ।
KK-12-03-221-031c	आगमानुगतज्ञाना बुद्धियुक्ता भवन्ति ते ॥
KK-12-03-221-032a	बुद्ध्या भवति बुद्ध्या त्वं यद्बुद्धं चात्मरूपवत् ।
KK-12-03-221-032c	तमस्यन्धे न सन्देहात्परं यान्ति न संशयः ॥
KK-12-03-221-033a	नित्यनैमित्तिकान्कृत्वा पापहानिमवाप्य च ।
KK-12-03-221-033c	शुद्धसत्वा महात्मानो ज्ञाननिर्धूतकल्मषाः ॥
KK-12-03-221-034a	असक्ताः परिवर्तन्ते संसरन्त्यथ वायुवत् ।
KK-12-03-221-034c	न युज्यन्तेऽथवा क्लेशैरहम्भावोद्भवैः सह ॥
KK-12-03-221-035a	इतस्ततः समाहृत्य ज्ञानं निर्वर्णयन्त्युत ।
KK-12-03-221-035c	ज्ञानान्वितस्तमो हन्यादर्कवत्स महामतिः ॥
KK-12-03-221-036a	एवमात्मानमन्वीक्ष्य नानादुःखसमन्वितम् ।
KK-12-03-221-036c	देहं पङ्कमले मग्नं निर्मलं परमार्थतः ॥
KK-12-03-221-037a	तमेवं सर्वदुःखात्तु मोचयेत्परमात्मवान् ।
KK-12-03-221-037c	ब्रह्मचर्यव्रतोपेतः सर्वसङ्गबहिष्कृतः ।
KK-12-03-221-037e	लघ्वाहारो विशुद्धात्मा परं निर्वाणमृच्छति ॥
KK-12-03-221-038a	इन्द्रियाणि मनो वायुः शोणितं मांसमस्थि च ।
KK-12-03-221-038c	आनुपूर्व्याद्विनश्यन्ति स्वं धातुमुपयान्ति च ॥
KK-12-03-221-039a	कारणानुगतं कार्यं यदि तच्च विनश्यति ।
KK-12-03-221-039c	अलिङ्गस्य कथं लिङ्गं युज्यते तन्मृषा दृढम् ॥
KK-12-03-221-040a	न त्वेव हेतवः सन्ति ये केचिन्मूर्तिसंस्थिताः ।
KK-12-03-221-040c	अमर्त्यस्य च मर्त्येन सामान्यं नोपपद्यते ॥
KK-12-03-221-041a	लोकदृष्टो यथा जातेः स्वेदजः पुरुषः स्त्रियाम् ।
KK-12-03-221-041c	कृतानुस्मरणात्सिद्धो वेदगम्यः परः पुमान् ॥
KK-12-03-221-042ac	प्रत्यक्षानुगतो वेदो नामहेतुभिरिष्यते ॥
KK-12-03-221-043a	यथा शाखा हि वै शाखा तरोः सम्बध्यते तदा ।
KK-12-03-221-043c	श्रुत्या तथापरोप्यात्मा दृश्यते सोऽप्यलिङ्गवान् ।
KK-12-03-221-043e	अलिङ्गसाध्यं तद्ब्रह्म बहवः सन्ति हेतवः ॥
KK-12-03-221-044a	लोकयात्राविधानं च दानधर्मफलागमः ।
KK-12-03-221-044c	तदर्थं वेदशब्दाश्च व्यवहाराश्च लौकिकाः ॥
KK-12-03-221-045a	इति सम्यङ्मनस्येते बहवः सन्ति हेतवः ।
KK-12-03-221-045c	एतदस्तीदमस्तीति न किञ्चित्प्रतिदृश्यते ॥
KK-12-03-221-046a	तेषां विमृशतामेवं तत्तत्समभिधावताम् ।
KK-12-03-221-046c	क्वचिन्निविशते बुद्धिस्तत्र जीर्यति वृक्षवत् ॥
KK-12-03-221-047a	एवमर्थैरनर्थैश्च दुःखिताः सर्वजन्तवः ।
KK-12-03-221-047c	आगमैरपकृष्यन्ति हस्तिनो हस्तिपैर्यथा ॥
KK-12-03-221-048a	न जातु कामः कामानामुपभोगेन शाम्यति ।
KK-12-03-221-048c	हविषा कृष्णवर्त्मेव भूय एवाभिर्वधते ॥
KK-12-03-221-049a	अर्थांस्तथाऽत्यन्तदुःखावहांश्च लिप्सन्त एके बहवो विशुष्काः ।
KK-12-03-221-049c	महत्तरं दुःखमभिप्रपन्ना हित्वा सुखं मृत्युवशं प्रयान्ति ॥
KK-12-03-221-050a	विनाशिनो ह्यध्रुवजीवितस्य किं बन्धुभिर्मन्त्रपरिग्रहैश्च ।
KK-12-03-221-050c	विहाय यो गच्छति सर्वमेव क्षणेन गत्वा न निवर्तते च ॥
KK-12-03-221-051a	स्वं भूमितोयानलवायवो हि सदा शरीरं प्रतिपालयन्ति ।
KK-12-03-221-051c	इतीदमालक्ष्य कुतो रतिर्भवेद्विनाशिनो ह्यस्य न कर्म विद्यते ॥
KK-12-03-221-052a	इदमनुपधिवाक्यमच्छलं परमनिरामयमात्मसाक्षिकम् ।
KK-12-03-221-052c	नरपतिरनुवीक्ष्य विस्मितः पुनरनुयोक्तुमिदं प्रचक्रमे ॥' 

इति श्रीमन्महाभारते शान्तिपर्वणि मोक्षधर्मपर्वणि एकविंशत्यधिकद्विशततमोऽध्यायः ॥ 221 ॥

* अयमध्यायो ध. पुस्तकएव दृश्यते ।
