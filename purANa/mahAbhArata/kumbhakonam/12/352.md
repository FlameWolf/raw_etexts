अध्यायः 352

श्रीकृष्णेनार्जुनम् प्रति हृषीकेशादिस्वनामनिर्वचनम् ॥ 1 ॥ तथा रुद्रनारायणयुद्धवर्णनम् ॥ 2 ॥
001	'भगवानुवाच 
001a	नाम्नां निरुक्तं वक्ष्यामि शृणुष्वैकाग्रमानसः ।
001c	सूर्याचन्द्रमसौ शश्वत्केशैर्मे अंशुसञ्ज्ञितैः ।'
001e	बोधयंस्तापयंश्चैव जगदुत्तिष्ठते पृथक् ॥
002a	बोधनात्तापनाच्चैव जगतो हर्षणं भवेत् ।
002c	अग्नीषोमकृतैरेभिः कर्मभिः पाण्डुनन्दन ।
002e	हृषीकेशोऽहमीशानो वरदो लोकभावनः ॥
003a	इलोपहूतं गेहेषु हरे भागं क्रतुष्वहम् ।
003c	वर्णो मे हरितः श्रेष्ठस्तस्माद्धरिरहं स्मृतः ॥
004a	धामसारो हि लोकानामृतं चैव विचारितम् ।
004c	ऋतधामा ततो विप्रैः सद्यश्चाहं प्रकीर्तितः ॥
005a	नष्टां च धरणीं पूर्वमविन्दं वै गुहागताम् ।
005c	गोविन्द इति तेनाहं देवैर्वाग्भिरभिष्टुतः ॥
006a	शिपिविष्टेति चाख्यायां हीनरोमा च यो भवेत् ।
006c	तेनाविष्ट तु यत्किञ्चिच्छिपिविष्टेति च स्मृतः ॥
007a	यास्को मामृषिरव्यग्रो नैकयज्ञेषु गीतवान् ।
007c	शिपिविष्ट इति ह्यस्माद्गुह्यनामधरो ह्यहम् ॥
008a	स्तुत्वा मां शिपिविष्टेति यास्क ऋषिरुदारधीः ।
008c	मत्प्रसादादधो नष्टं निरुक्तमभिजग्मिवान् ॥
009a	न हि जातो न जायेयं न जनिष्ये कदाचन ।
009c	क्षेत्रज्ञः सर्वभूतानां तस्मादहमजः स्मृतः ॥
010a	नोक्तपूर्वं मया क्षुद्रमश्लीलं वा कदाचन ।
010c	ऋता ब्रह्मसुता सा मे सत्यदेवी सरस्वती ॥
011a	सच्चासच्चैव कौन्तेय मया वेशितमात्मनि ।
011c	पौष्करे ब्रह्मसदने सत्यं मामृषयो विदुः ॥
012a	सत्वान्न च्युतपूर्वोऽहं सत्यं वै विद्धि मत्कृतम् ।
012c	जन्मनीहाभवेत्सत्वं पौर्विकं मे धनञ्जय ॥
013a	निराशीः कर्मसंयुक्तः सत्वतश्चाप्यकल्मषः ।
013c	सात्वतज्ञानदृष्टोऽहं सत्वतामिति सात्वतः ॥
014a	कृषामि मेदिनीं पार्थ भूत्वा कार्ष्णायसो महान् ।
014c	कृष्णो वर्णश्च मे यस्मात्तस्मात्कृष्णोऽहमर्जुन ॥
015a	मया संश्लेषिता भूमिरद्भिर्व्योम च वायुना ।
015c	वायुश्च तेजसा सार्धं वैकुण्ठत्वं ततो मम ॥
016a	निर्वाणं परमं ब्रह्म धर्मोऽसौ पर उच्यते ।
016c	तस्मान्न च्युतपूर्वोऽहमच्युतस्तेन कर्मणा ॥
017a	पृथिवीनभसी चोभे विश्रुते विश्वतोमुखे ।
017c	तयोः सन्धारणार्थं हि मामधोक्षजमञ्जसा ॥
018a	निरुक्तं वेदविदुषो वेदशब्दार्थचिन्तकाः ।
018c	ते मां गायन्ति प्राग्वंशे अधोक्षज इति स्मृतः ॥
019a	शब्द एकमतैरेष व्याहृतः परमर्षिभिः ।
019c	नान्यो ह्यधोक्षजो लोके ऋते नारायणं प्रभुम् ॥
020a	घृतं ममार्चिषो लोके जन्तूनां प्राणधारणम् ।
020c	घृतार्चिरहमव्यग्रैर्वेदज्ञैः परिकीर्तितः ॥
021a	त्रयो हि धातवः ख्याताः कर्मजा इति ये स्मृताः ।
021c	पित्तं श्लेष्मा च वायुश्च एष सङ्घात उच्यते ॥
022a	एतैश्च धार्यते जन्तुरेतैः क्षीणैश्च क्षीयते ।
022c	आयुर्वेदविदस्तस्मात्त्रिधातुं मां प्रचक्षते ॥
023a	वृषो हि भगवान्धर्मः ख्यातो लोकेषु भारत ।
023c	नैघण्टुकपदाख्याने विद्धि मां वृषमुत्तमम् ॥
024a	कपिर्वराहः श्रेष्ठश्च धर्मश्च वृष उच्यते ।
024c	त्समाद्वृषाकपिं प्राह कश्यपो मां प्रजापतिः ॥
025a	न चादिं न मध्यं तथा चैव नान्तं कदाचिद्विमन्ते द्विजा मे सुराश्च ।
025c	अनाद्यो ह्यमध्यस्तथा चाप्यनन्तः प्रगीतोऽहमीशो विभुर्लोकसाक्षी ॥
026a	शुचीनि श्रवणीयानि शृणोमीह धनञ्जय ।
026c	न च पापानि गृह्णामि ततोऽहं वै शुचिश्रवाः ॥
027a	एकशृङ्गः पुरा भूत्वा वराहो नन्दिवर्धनः ।
027c	इमां चोद्धृतवान्भूमिमेकशृङ्गस्ततो ह्यहम् ॥
028a	तथैवासं त्रिककुदो वाराहं रूपमास्थितः ।
028c	त्रिककुत्तेन विख्यातः शरीरस्य तु मापनात् ॥
029a	विरिञ्च इति यत्प्रोक्तं कापिलं ज्ञानचिन्तकैः ।
029c	स प्रजापतिरेवाहं चेतनात्सर्वलोककृत् ॥
030a	विद्यासहायवन्तं मामादित्यस्थं सनातनम् ।
030c	कपिलं प्राहुराचार्याः साङ्ख्या निश्चितनिश्चयाः ॥
031a	हिरण्यगर्भो द्युतिमान्य एष च्छन्दसि स्तुतः ।
031c	योगैः सम्पूज्यते नित्यं स एवाहं विभुः स्मृतः ॥
032a	एकविंशतिसाहस्रम् ऋग्वेदं मां प्रचक्षते ।
032c	सहस्रशाखं यत्साम ये वै वेदविदो जनाः ।
032e	गायन्त्यारण्यके विप्रा मद्भक्तास्ते हि दुर्लभाः ॥
033a	षट्पञ्चाशतमष्टौ च सप्तत्रिंशतमित्युत ।
033c	यस्मिञ्शाखा यजुर्वेदे सोहमाध्वर्यवे स्मृतः ॥
034a	पञ्चकल्पमथर्वाणं कृत्याभिः परिबृंहितम् ।
034c	कल्पयन्ति हि मां विप्रा अथर्वाणविदस्तथा ॥
035a	शाखाभेदाश्च ये केचिद्याश्च शाखासु गीतयः ।
035c	स्वरवर्णसमुच्चाराः सर्वांस्तान्विद्धि मत्कृतान् ॥
036a	यत्तद्धयशिरः पार्थ समुदेति वरप्रदम् ।
036c	सोहमेवोत्तरे भागे क्रमाक्षरविभागवित् ॥
037a	रामादेशितमार्गेण मत्प्रसादान्महात्मना ।
037c	पाञ्चालेन क्रमः प्राप्तस्तस्माद्भूतात्सनातनात् ॥
038a	बाभ्रव्यगोत्रः स बभौ प्रथमं क्रमपारगः ।
038c	नारायणाद्वरं लब्ध्वा प्राप्य योगमनुत्तमम् ।
038e	क्रमं प्रणीय शिक्षां च प्रणयित्वा स गालवः ॥
039a	पुण्डरीकोऽथ राजा च ब्रह्मदत्तः प्रतापवान् ।
039c	जातीमरणजं दुःखं स्मृत्वास्मृत्वा पुनः पुनः ।
039e	सप्तजातिषु मुख्यत्वाद्योगानां सम्पदं गतः ॥
040a	पुराऽहमात्मजः पार्थ प्रथितः कारणान्तरे ।
040c	धर्मस्य कुरुशार्दूल ततोऽहं धर्मजः स्मृतः ॥
041a	नरनारायणौ पूर्वं तपस्तेपतुरव्ययम् ।
041c	धर्मयानं समारूढौ पर्वते गन्धमादने ॥
042a	तत्कालसमये चैव दक्षयज्ञो बभूव ह ।
042c	न चैवाकल्पयद्भागं दक्षो रुद्रस्य भारत ॥
043a	ततो दधीचिवचनाद्दक्षयज्ञमपाहरत् ।
043c	ससर्ज शूलं कोपेन प्रज्वलन्तं मुहुर्मुहुः ॥
044a	तच्छूलं भस्मसात्कृत्वा दक्षयज्ञं सविस्तरम् ।
044c	आवयोः सहसाऽगच्छद्बदर्याश्रममन्तिकात् ।
044e	वेगेन महता पार्थ पतन्नारायणोरसि ॥
045a	तत्तस्यतेजसाऽऽविष्टाः केशा नारायणस्य ह ।
045c	बभूवुर्मुञ्जवर्णास्तु ततोऽहं मुञ्जकेशवान् ॥
046a	तच्च शूलं विनिर्धूतं हुङ्कारेण महात्मना ।
046c	जगाम शङ्करकरं नारायणसमाहतम् ॥
047a	अथ रुद्र उपाधावत्तावृषी तपसाऽन्वितौ ॥
048c	तत एनं समुद्धूतं कण्ठे जग्राह पाणिना ।
048a	नारायणः स विश्वात्मा तेनास्य शितिकण्ठता ॥
049a	अथ रुद्रविघातार्थमिषीकां नर उद्धरन् ।
049c	मन्त्रैश्च संयुयोजाशु सोऽभवत्परशुर्महान् ॥
050a	क्षिप्तश्च सहसा तेन खण्डनं प्राप्तवांस्तदा ।
050c	ततोऽहं खण्डपरशुः स्मृतः परशुखण्डनात् ॥
051a	'रुद्रस्य भागं प्रददुर्भागमुच्छेषणं पुनः ।
051c	श्रुतिरप्यत्र भवति वेदैरुक्तस्तथा पुनः ॥
052AB	उच्छेषणभागो वै रुद्रस्तस्योच्छेषणेन होतव्यमिति सर्वे गम्यरूपेण तदा ॥'
053	अर्जुन उवाच 
053a	अस्मिन्युद्धे तु वार्ष्णेय त्रैलोक्यशमने तदा ।
053c	को जयं प्राप्तवांस्तत्र शंसैतन्मे जनार्दन ॥
054	श्रीभगवानुवाच 
054a	तयोः संरब्धयोर्युद्धे रुद्रनारायणात्मनोः ।
054c	उद्विग्नाः सहसा कृत्स्नाः सर्वे लोकास्तदाऽभवन् ॥
055a	नागृह्णात्पावकः शुभ्रं मुखेषु सुहुतं हविः ।
055c	वेदा न प्रतिभान्ति स्म ऋषीणां भावितात्मनाम् ॥
056a	देवान्रजस्तमश्चैव समाविविशतुस्तदा ।
056c	वसुधा सञ्चकम्पे च नभश्च विपफाल ह ॥
057a	निष्प्रभाणि च तेजांसि ब्रह्मा चैवासनच्युतः ।
057c	अगाच्छोषं समुद्रश्च हिमवांश्च व्यशीर्यत ॥
058a	तस्मिन्नेवं समुत्पन्ने निमित्ते पाण्डुनन्दन ।
058c	ब्रह्मा वृतो देवगणैर्ऋषिभिश्च महात्मभिः ।
058e	आजगामाशु तं देशं यत्र युद्धमवर्तत ॥
059a	सोऽञ्जलिप्रग्रहो भूत्वा चतुर्वक्त्रो निरुक्तगः ।
059c	उवाच वचनं रुद्रं लोकानामस्तु वै शिवम् ।
059e	त्यजायुधानि विश्वेश जगतो हितकाम्यया ॥
060a	यदक्षरमथाव्यक्तमीशं लोकस्य भावनम् ।
060c	कूटस्थं कर्तृनिर्द्वन्द्वमकर्तेति च यं विदुः ।
060e	व्यक्तिभावगतस्यास्य एका मूर्तिरियं शुभा ॥
061a	नरो नारायणश्चैव जातौ धर्मकुलोद्वहौ ।
061c	तपसा महता युक्तौ देवश्रेष्ठौ महाव्रतौ ॥
062a	अहं प्रसादजस्तस्य कुतश्चित्कारणान्तरे ।
062c	त्वं चैव क्रोधजस्तात पूर्वसर्गे सनातनः ॥
063a	मया च सार्धं वरद विबुधैश्च महर्षिभिः ।
063c	प्रसादयाशु लोकानां शान्तिर्भवतु माचिरम् ॥
064a	ब्रह्मणा त्वेवमुक्तस्तु रुद्रः क्रोधाग्निमुत्सृजन् ।
064c	प्रसादयामास ततो देवं नारायणं प्रभुम् ।
064e	शरणं च जगामाद्यं वरेण्यं वरदं हरिम् ॥
065a	ततोऽथ वरदो देवो जितक्रोधो जितेन्द्रियः ।
065c	प्रीतिमानभवत्तत्र रुद्रेण सह सङ्गतः ॥
066a	ऋषिभिर्ब्रह्मणा चैव विबुधैश्च सुपूजितः ।
066c	उवाच देवमीशानमीशः स जगतो हरिः ॥
067a	यस्त्वां वेत्ति स मां वेत्ति यस्त्वामनु स मामनु ।
067c	नावयोरन्तरं किञ्चिन्मा तेऽभूद्बुद्धिरन्यथा ॥
068a	अद्यप्रभृति श्रीवत्सः शूलाङ्को मे भवत्वयम् ।
068c	मम पाण्यङ्कितश्चापि श्रीकण्ठस्त्वं भविष्यसि ॥
069	श्रीभगवानुवाच 
069a	एवंलक्षणमुत्पाद्य परस्परकृतं तदा ।
069c	सख्यं चैवातुलं कृत्वा रुद्रेण सहितावृषी ।
069e	तपस्तेपतुरव्यग्रौ विसृज्य त्रिदिवौकसः ॥
070a	एष ते कथितः पार्थ नारायणजयो मृधे ।
070c	नामानि चैव गुह्यानि निरुक्तानि च भारत ।
070e	ऋषिभिः कथितानीह यानि सङ्कीर्तितानि ते ॥
071a	एवं बहुविधै रूपैश्चरामीह वसुन्धराम् ।
071c	ब्रह्मलोकं च कौन्तेय गोलोकं च सनातनम् ॥
072ac	मया त्वं रक्षितो युद्धे महान्तं प्राप्तवाञ्जयम् ॥
073a	यस्तु ते सोग्रतो याति युद्धे सम्प्रत्युपस्थिते ।
073c	तं विद्धि रुद्रं कौन्तेय देवदेवं कपर्दिनम् ॥
074a	कालः स एव विहितः क्रोधजेति मया तव ।
074c	निहतांस्तेन वै पूर्वं हतवानसि यान्रिपून् ॥
075a	अप्रमेयप्रभावं तं देवदेवमुमापतिम् ।
075c	नमस्व देवं प्रयतो विश्वेशं हरमक्षयम् ॥
076a	यश्च ते कथितः पूर्वं क्रोधजेति पुनः पुनः ।
076c	तस्य प्रभाव एवाग्रे यच्छ्रुतं ते धनञ्जय ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये द्विपञ्चाशदधिकत्रिशततमोऽध्यायः ॥ 352 ॥

12-352-1 बोधयन्स्थापयंश्चैवेति ट. पाठः ॥ 12-352-2 बोधनात्स्थापनाच्चैवेति ट. पाठः ॥ 12-352-3 इलोपहूतं योगेनेति झ. पाठः ॥ 12-352-6 शिपिविष्टं हि तत्स्मृतमिति ट. ध. पाठः ॥ 12-352-11 पौष्करे मन्नाभिकमलोत्थे ॥ 12-352-13 निराशीः कर्म निष्कामकर्म ॥ 12-352-15 विगता कुण्ठा पञ्चानां भूतानां मेलने असामर्थ्यं यस्य स विकुण्ठः स एव वैकुण्ठः ॥ 12-352-17 अधइति पृथिवी । अक्षू व्याप्तावित्यतोऽक् आकाशः । ते उभे सञ्जयति सङ्गेन धारयतीत्यधोक्षज इत्यर्थः ॥ 12-352-18 प्राग्वंशे यज्ञशालैकदेशे ॥ 12-352-20 मम वह्निस्वरूपस्यार्चिषो वर्धकमिति शेषः ॥ 12-352-28 शरीरस्य प्रकोपनादिति ध. पाठः ॥ 12-352-29 कालिविज्ञानचिन्तकैरिति ट. पाठः । रेचनात्सर्वलोककृदिति ध. पाठः ॥ 12-352-43 अपाहरन्नाशितवान् रुद्र इति शेषः ॥ 12-352-44 तच्छूलं कर्तृ ॥ 12-352-45 तत्तेजसा शूलतेजसा ॥ 12-352-48 एनं समुद्धूतमुड्डीयागतं रुद्रम् ॥ 12-352-50 क्षिप्त आक्षिप्तस्तेन रुद्रशूलेन रुद्रेण वा ॥ 12-352-64 वरदं हर इति ट. पाठः ॥
