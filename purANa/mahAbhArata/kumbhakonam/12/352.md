अध्यायः 352

श्रीकृष्णेनार्जुनम् प्रति हृषीकेशादिस्वनामनिर्वचनम् ॥ 1 ॥ तथा रुद्रनारायणयुद्धवर्णनम् ॥ 2 ॥
KK-12-03-352-001	'भगवानुवाच 
KK-12-03-352-001a	नाम्नां निरुक्तं वक्ष्यामि शृणुष्वैकाग्रमानसः ।
KK-12-03-352-001c	सूर्याचन्द्रमसौ शश्वत्केशैर्मे अंशुसञ्ज्ञितैः ।'
KK-12-03-352-001e	बोधयंस्तापयंश्चैव जगदुत्तिष्ठते पृथक् ॥
KK-12-03-352-002a	बोधनात्तापनाच्चैव जगतो हर्षणं भवेत् ।
KK-12-03-352-002c	अग्नीषोमकृतैरेभिः कर्मभिः पाण्डुनन्दन ।
KK-12-03-352-002e	हृषीकेशोऽहमीशानो वरदो लोकभावनः ॥
KK-12-03-352-003a	इलोपहूतं गेहेषु हरे भागं क्रतुष्वहम् ।
KK-12-03-352-003c	वर्णो मे हरितः श्रेष्ठस्तस्माद्धरिरहं स्मृतः ॥
KK-12-03-352-004a	धामसारो हि लोकानामृतं चैव विचारितम् ।
KK-12-03-352-004c	ऋतधामा ततो विप्रैः सद्यश्चाहं प्रकीर्तितः ॥
KK-12-03-352-005a	नष्टां च धरणीं पूर्वमविन्दं वै गुहागताम् ।
KK-12-03-352-005c	गोविन्द इति तेनाहं देवैर्वाग्भिरभिष्टुतः ॥
KK-12-03-352-006a	शिपिविष्टेति चाख्यायां हीनरोमा च यो भवेत् ।
KK-12-03-352-006c	तेनाविष्ट तु यत्किञ्चिच्छिपिविष्टेति च स्मृतः ॥
KK-12-03-352-007a	यास्को मामृषिरव्यग्रो नैकयज्ञेषु गीतवान् ।
KK-12-03-352-007c	शिपिविष्ट इति ह्यस्माद्गुह्यनामधरो ह्यहम् ॥
KK-12-03-352-008a	स्तुत्वा मां शिपिविष्टेति यास्क ऋषिरुदारधीः ।
KK-12-03-352-008c	मत्प्रसादादधो नष्टं निरुक्तमभिजग्मिवान् ॥
KK-12-03-352-009a	न हि जातो न जायेयं न जनिष्ये कदाचन ।
KK-12-03-352-009c	क्षेत्रज्ञः सर्वभूतानां तस्मादहमजः स्मृतः ॥
KK-12-03-352-010a	नोक्तपूर्वं मया क्षुद्रमश्लीलं वा कदाचन ।
KK-12-03-352-010c	ऋता ब्रह्मसुता सा मे सत्यदेवी सरस्वती ॥
KK-12-03-352-011a	सच्चासच्चैव कौन्तेय मया वेशितमात्मनि ।
KK-12-03-352-011c	पौष्करे ब्रह्मसदने सत्यं मामृषयो विदुः ॥
KK-12-03-352-012a	सत्वान्न च्युतपूर्वोऽहं सत्यं वै विद्धि मत्कृतम् ।
KK-12-03-352-012c	जन्मनीहाभवेत्सत्वं पौर्विकं मे धनञ्जय ॥
KK-12-03-352-013a	निराशीः कर्मसंयुक्तः सत्वतश्चाप्यकल्मषः ।
KK-12-03-352-013c	सात्वतज्ञानदृष्टोऽहं सत्वतामिति सात्वतः ॥
KK-12-03-352-014a	कृषामि मेदिनीं पार्थ भूत्वा कार्ष्णायसो महान् ।
KK-12-03-352-014c	कृष्णो वर्णश्च मे यस्मात्तस्मात्कृष्णोऽहमर्जुन ॥
KK-12-03-352-015a	मया संश्लेषिता भूमिरद्भिर्व्योम च वायुना ।
KK-12-03-352-015c	वायुश्च तेजसा सार्धं वैकुण्ठत्वं ततो मम ॥
KK-12-03-352-016a	निर्वाणं परमं ब्रह्म धर्मोऽसौ पर उच्यते ।
KK-12-03-352-016c	तस्मान्न च्युतपूर्वोऽहमच्युतस्तेन कर्मणा ॥
KK-12-03-352-017a	पृथिवीनभसी चोभे विश्रुते विश्वतोमुखे ।
KK-12-03-352-017c	तयोः सन्धारणार्थं हि मामधोक्षजमञ्जसा ॥
KK-12-03-352-018a	निरुक्तं वेदविदुषो वेदशब्दार्थचिन्तकाः ।
KK-12-03-352-018c	ते मां गायन्ति प्राग्वंशे अधोक्षज इति स्मृतः ॥
KK-12-03-352-019a	शब्द एकमतैरेष व्याहृतः परमर्षिभिः ।
KK-12-03-352-019c	नान्यो ह्यधोक्षजो लोके ऋते नारायणं प्रभुम् ॥
KK-12-03-352-020a	घृतं ममार्चिषो लोके जन्तूनां प्राणधारणम् ।
KK-12-03-352-020c	घृतार्चिरहमव्यग्रैर्वेदज्ञैः परिकीर्तितः ॥
KK-12-03-352-021a	त्रयो हि धातवः ख्याताः कर्मजा इति ये स्मृताः ।
KK-12-03-352-021c	पित्तं श्लेष्मा च वायुश्च एष सङ्घात उच्यते ॥
KK-12-03-352-022a	एतैश्च धार्यते जन्तुरेतैः क्षीणैश्च क्षीयते ।
KK-12-03-352-022c	आयुर्वेदविदस्तस्मात्त्रिधातुं मां प्रचक्षते ॥
KK-12-03-352-023a	वृषो हि भगवान्धर्मः ख्यातो लोकेषु भारत ।
KK-12-03-352-023c	नैघण्टुकपदाख्याने विद्धि मां वृषमुत्तमम् ॥
KK-12-03-352-024a	कपिर्वराहः श्रेष्ठश्च धर्मश्च वृष उच्यते ।
KK-12-03-352-024c	त्समाद्वृषाकपिं प्राह कश्यपो मां प्रजापतिः ॥
KK-12-03-352-025a	न चादिं न मध्यं तथा चैव नान्तं कदाचिद्विमन्ते द्विजा मे सुराश्च ।
KK-12-03-352-025c	अनाद्यो ह्यमध्यस्तथा चाप्यनन्तः प्रगीतोऽहमीशो विभुर्लोकसाक्षी ॥
KK-12-03-352-026a	शुचीनि श्रवणीयानि शृणोमीह धनञ्जय ।
KK-12-03-352-026c	न च पापानि गृह्णामि ततोऽहं वै शुचिश्रवाः ॥
KK-12-03-352-027a	एकशृङ्गः पुरा भूत्वा वराहो नन्दिवर्धनः ।
KK-12-03-352-027c	इमां चोद्धृतवान्भूमिमेकशृङ्गस्ततो ह्यहम् ॥
KK-12-03-352-028a	तथैवासं त्रिककुदो वाराहं रूपमास्थितः ।
KK-12-03-352-028c	त्रिककुत्तेन विख्यातः शरीरस्य तु मापनात् ॥
KK-12-03-352-029a	विरिञ्च इति यत्प्रोक्तं कापिलं ज्ञानचिन्तकैः ।
KK-12-03-352-029c	स प्रजापतिरेवाहं चेतनात्सर्वलोककृत् ॥
KK-12-03-352-030a	विद्यासहायवन्तं मामादित्यस्थं सनातनम् ।
KK-12-03-352-030c	कपिलं प्राहुराचार्याः साङ्ख्या निश्चितनिश्चयाः ॥
KK-12-03-352-031a	हिरण्यगर्भो द्युतिमान्य एष च्छन्दसि स्तुतः ।
KK-12-03-352-031c	योगैः सम्पूज्यते नित्यं स एवाहं विभुः स्मृतः ॥
KK-12-03-352-032a	एकविंशतिसाहस्रम् ऋग्वेदं मां प्रचक्षते ।
KK-12-03-352-032c	सहस्रशाखं यत्साम ये वै वेदविदो जनाः ।
KK-12-03-352-032e	गायन्त्यारण्यके विप्रा मद्भक्तास्ते हि दुर्लभाः ॥
KK-12-03-352-033a	षट्पञ्चाशतमष्टौ च सप्तत्रिंशतमित्युत ।
KK-12-03-352-033c	यस्मिञ्शाखा यजुर्वेदे सोहमाध्वर्यवे स्मृतः ॥
KK-12-03-352-034a	पञ्चकल्पमथर्वाणं कृत्याभिः परिबृंहितम् ।
KK-12-03-352-034c	कल्पयन्ति हि मां विप्रा अथर्वाणविदस्तथा ॥
KK-12-03-352-035a	शाखाभेदाश्च ये केचिद्याश्च शाखासु गीतयः ।
KK-12-03-352-035c	स्वरवर्णसमुच्चाराः सर्वांस्तान्विद्धि मत्कृतान् ॥
KK-12-03-352-036a	यत्तद्धयशिरः पार्थ समुदेति वरप्रदम् ।
KK-12-03-352-036c	सोहमेवोत्तरे भागे क्रमाक्षरविभागवित् ॥
KK-12-03-352-037a	रामादेशितमार्गेण मत्प्रसादान्महात्मना ।
KK-12-03-352-037c	पाञ्चालेन क्रमः प्राप्तस्तस्माद्भूतात्सनातनात् ॥
KK-12-03-352-038a	बाभ्रव्यगोत्रः स बभौ प्रथमं क्रमपारगः ।
KK-12-03-352-038c	नारायणाद्वरं लब्ध्वा प्राप्य योगमनुत्तमम् ।
KK-12-03-352-038e	क्रमं प्रणीय शिक्षां च प्रणयित्वा स गालवः ॥
KK-12-03-352-039a	पुण्डरीकोऽथ राजा च ब्रह्मदत्तः प्रतापवान् ।
KK-12-03-352-039c	जातीमरणजं दुःखं स्मृत्वास्मृत्वा पुनः पुनः ।
KK-12-03-352-039e	सप्तजातिषु मुख्यत्वाद्योगानां सम्पदं गतः ॥
KK-12-03-352-040a	पुराऽहमात्मजः पार्थ प्रथितः कारणान्तरे ।
KK-12-03-352-040c	धर्मस्य कुरुशार्दूल ततोऽहं धर्मजः स्मृतः ॥
KK-12-03-352-041a	नरनारायणौ पूर्वं तपस्तेपतुरव्ययम् ।
KK-12-03-352-041c	धर्मयानं समारूढौ पर्वते गन्धमादने ॥
KK-12-03-352-042a	तत्कालसमये चैव दक्षयज्ञो बभूव ह ।
KK-12-03-352-042c	न चैवाकल्पयद्भागं दक्षो रुद्रस्य भारत ॥
KK-12-03-352-043a	ततो दधीचिवचनाद्दक्षयज्ञमपाहरत् ।
KK-12-03-352-043c	ससर्ज शूलं कोपेन प्रज्वलन्तं मुहुर्मुहुः ॥
KK-12-03-352-044a	तच्छूलं भस्मसात्कृत्वा दक्षयज्ञं सविस्तरम् ।
KK-12-03-352-044c	आवयोः सहसाऽगच्छद्बदर्याश्रममन्तिकात् ।
KK-12-03-352-044e	वेगेन महता पार्थ पतन्नारायणोरसि ॥
KK-12-03-352-045a	तत्तस्यतेजसाऽऽविष्टाः केशा नारायणस्य ह ।
KK-12-03-352-045c	बभूवुर्मुञ्जवर्णास्तु ततोऽहं मुञ्जकेशवान् ॥
KK-12-03-352-046a	तच्च शूलं विनिर्धूतं हुङ्कारेण महात्मना ।
KK-12-03-352-046c	जगाम शङ्करकरं नारायणसमाहतम् ॥
KK-12-03-352-047a	अथ रुद्र उपाधावत्तावृषी तपसाऽन्वितौ ॥
KK-12-03-352-048c	तत एनं समुद्धूतं कण्ठे जग्राह पाणिना ।
KK-12-03-352-048a	नारायणः स विश्वात्मा तेनास्य शितिकण्ठता ॥
KK-12-03-352-049a	अथ रुद्रविघातार्थमिषीकां नर उद्धरन् ।
KK-12-03-352-049c	मन्त्रैश्च संयुयोजाशु सोऽभवत्परशुर्महान् ॥
KK-12-03-352-050a	क्षिप्तश्च सहसा तेन खण्डनं प्राप्तवांस्तदा ।
KK-12-03-352-050c	ततोऽहं खण्डपरशुः स्मृतः परशुखण्डनात् ॥
KK-12-03-352-051a	'रुद्रस्य भागं प्रददुर्भागमुच्छेषणं पुनः ।
KK-12-03-352-051c	श्रुतिरप्यत्र भवति वेदैरुक्तस्तथा पुनः ॥
KK-12-03-352-052AB	उच्छेषणभागो वै रुद्रस्तस्योच्छेषणेन होतव्यमिति सर्वे गम्यरूपेण तदा ॥'
KK-12-03-352-053	अर्जुन उवाच 
KK-12-03-352-053a	अस्मिन्युद्धे तु वार्ष्णेय त्रैलोक्यशमने तदा ।
KK-12-03-352-053c	को जयं प्राप्तवांस्तत्र शंसैतन्मे जनार्दन ॥
KK-12-03-352-054	श्रीभगवानुवाच 
KK-12-03-352-054a	तयोः संरब्धयोर्युद्धे रुद्रनारायणात्मनोः ।
KK-12-03-352-054c	उद्विग्नाः सहसा कृत्स्नाः सर्वे लोकास्तदाऽभवन् ॥
KK-12-03-352-055a	नागृह्णात्पावकः शुभ्रं मुखेषु सुहुतं हविः ।
KK-12-03-352-055c	वेदा न प्रतिभान्ति स्म ऋषीणां भावितात्मनाम् ॥
KK-12-03-352-056a	देवान्रजस्तमश्चैव समाविविशतुस्तदा ।
KK-12-03-352-056c	वसुधा सञ्चकम्पे च नभश्च विपफाल ह ॥
KK-12-03-352-057a	निष्प्रभाणि च तेजांसि ब्रह्मा चैवासनच्युतः ।
KK-12-03-352-057c	अगाच्छोषं समुद्रश्च हिमवांश्च व्यशीर्यत ॥
KK-12-03-352-058a	तस्मिन्नेवं समुत्पन्ने निमित्ते पाण्डुनन्दन ।
KK-12-03-352-058c	ब्रह्मा वृतो देवगणैर्ऋषिभिश्च महात्मभिः ।
KK-12-03-352-058e	आजगामाशु तं देशं यत्र युद्धमवर्तत ॥
KK-12-03-352-059a	सोऽञ्जलिप्रग्रहो भूत्वा चतुर्वक्त्रो निरुक्तगः ।
KK-12-03-352-059c	उवाच वचनं रुद्रं लोकानामस्तु वै शिवम् ।
KK-12-03-352-059e	त्यजायुधानि विश्वेश जगतो हितकाम्यया ॥
KK-12-03-352-060a	यदक्षरमथाव्यक्तमीशं लोकस्य भावनम् ।
KK-12-03-352-060c	कूटस्थं कर्तृनिर्द्वन्द्वमकर्तेति च यं विदुः ।
KK-12-03-352-060e	व्यक्तिभावगतस्यास्य एका मूर्तिरियं शुभा ॥
KK-12-03-352-061a	नरो नारायणश्चैव जातौ धर्मकुलोद्वहौ ।
KK-12-03-352-061c	तपसा महता युक्तौ देवश्रेष्ठौ महाव्रतौ ॥
KK-12-03-352-062a	अहं प्रसादजस्तस्य कुतश्चित्कारणान्तरे ।
KK-12-03-352-062c	त्वं चैव क्रोधजस्तात पूर्वसर्गे सनातनः ॥
KK-12-03-352-063a	मया च सार्धं वरद विबुधैश्च महर्षिभिः ।
KK-12-03-352-063c	प्रसादयाशु लोकानां शान्तिर्भवतु माचिरम् ॥
KK-12-03-352-064a	ब्रह्मणा त्वेवमुक्तस्तु रुद्रः क्रोधाग्निमुत्सृजन् ।
KK-12-03-352-064c	प्रसादयामास ततो देवं नारायणं प्रभुम् ।
KK-12-03-352-064e	शरणं च जगामाद्यं वरेण्यं वरदं हरिम् ॥
KK-12-03-352-065a	ततोऽथ वरदो देवो जितक्रोधो जितेन्द्रियः ।
KK-12-03-352-065c	प्रीतिमानभवत्तत्र रुद्रेण सह सङ्गतः ॥
KK-12-03-352-066a	ऋषिभिर्ब्रह्मणा चैव विबुधैश्च सुपूजितः ।
KK-12-03-352-066c	उवाच देवमीशानमीशः स जगतो हरिः ॥
KK-12-03-352-067a	यस्त्वां वेत्ति स मां वेत्ति यस्त्वामनु स मामनु ।
KK-12-03-352-067c	नावयोरन्तरं किञ्चिन्मा तेऽभूद्बुद्धिरन्यथा ॥
KK-12-03-352-068a	अद्यप्रभृति श्रीवत्सः शूलाङ्को मे भवत्वयम् ।
KK-12-03-352-068c	मम पाण्यङ्कितश्चापि श्रीकण्ठस्त्वं भविष्यसि ॥
KK-12-03-352-069	श्रीभगवानुवाच 
KK-12-03-352-069a	एवंलक्षणमुत्पाद्य परस्परकृतं तदा ।
KK-12-03-352-069c	सख्यं चैवातुलं कृत्वा रुद्रेण सहितावृषी ।
KK-12-03-352-069e	तपस्तेपतुरव्यग्रौ विसृज्य त्रिदिवौकसः ॥
KK-12-03-352-070a	एष ते कथितः पार्थ नारायणजयो मृधे ।
KK-12-03-352-070c	नामानि चैव गुह्यानि निरुक्तानि च भारत ।
KK-12-03-352-070e	ऋषिभिः कथितानीह यानि सङ्कीर्तितानि ते ॥
KK-12-03-352-071a	एवं बहुविधै रूपैश्चरामीह वसुन्धराम् ।
KK-12-03-352-071c	ब्रह्मलोकं च कौन्तेय गोलोकं च सनातनम् ॥
KK-12-03-352-072ac	मया त्वं रक्षितो युद्धे महान्तं प्राप्तवाञ्जयम् ॥
KK-12-03-352-073a	यस्तु ते सोग्रतो याति युद्धे सम्प्रत्युपस्थिते ।
KK-12-03-352-073c	तं विद्धि रुद्रं कौन्तेय देवदेवं कपर्दिनम् ॥
KK-12-03-352-074a	कालः स एव विहितः क्रोधजेति मया तव ।
KK-12-03-352-074c	निहतांस्तेन वै पूर्वं हतवानसि यान्रिपून् ॥
KK-12-03-352-075a	अप्रमेयप्रभावं तं देवदेवमुमापतिम् ।
KK-12-03-352-075c	नमस्व देवं प्रयतो विश्वेशं हरमक्षयम् ॥
KK-12-03-352-076a	यश्च ते कथितः पूर्वं क्रोधजेति पुनः पुनः ।
KK-12-03-352-076c	तस्य प्रभाव एवाग्रे यच्छ्रुतं ते धनञ्जय ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये द्विपञ्चाशदधिकत्रिशततमोऽध्यायः ॥ 352 ॥

12-352-1 बोधयन्स्थापयंश्चैवेति ट. पाठः ॥ 12-352-2 बोधनात्स्थापनाच्चैवेति ट. पाठः ॥ 12-352-3 इलोपहूतं योगेनेति झ. पाठः ॥ 12-352-6 शिपिविष्टं हि तत्स्मृतमिति ट. ध. पाठः ॥ 12-352-11 पौष्करे मन्नाभिकमलोत्थे ॥ 12-352-13 निराशीः कर्म निष्कामकर्म ॥ 12-352-15 विगता कुण्ठा पञ्चानां भूतानां मेलने असामर्थ्यं यस्य स विकुण्ठः स एव वैकुण्ठः ॥ 12-352-17 अधइति पृथिवी । अक्षू व्याप्तावित्यतोऽक् आकाशः । ते उभे सञ्जयति सङ्गेन धारयतीत्यधोक्षज इत्यर्थः ॥ 12-352-18 प्राग्वंशे यज्ञशालैकदेशे ॥ 12-352-20 मम वह्निस्वरूपस्यार्चिषो वर्धकमिति शेषः ॥ 12-352-28 शरीरस्य प्रकोपनादिति ध. पाठः ॥ 12-352-29 कालिविज्ञानचिन्तकैरिति ट. पाठः । रेचनात्सर्वलोककृदिति ध. पाठः ॥ 12-352-43 अपाहरन्नाशितवान् रुद्र इति शेषः ॥ 12-352-44 तच्छूलं कर्तृ ॥ 12-352-45 तत्तेजसा शूलतेजसा ॥ 12-352-48 एनं समुद्धूतमुड्डीयागतं रुद्रम् ॥ 12-352-50 क्षिप्त आक्षिप्तस्तेन रुद्रशूलेन रुद्रेण वा ॥ 12-352-64 वरदं हर इति ट. पाठः ॥
