अध्यायः 218

भीष्मेण युधिष्ठिरम् प्रति शिष्याय गुरूक्तवार्ष्णेयाध्यात्मानुवादः ॥ 1 ॥
001	गुरुरुवाच 
001a	निष्कल्मषं ब्रह्मचर्यमिच्छताचरितुं सदा ।
001c	निद्रा सर्वात्मना त्याज्या स्वप्नदोषमवेक्षता ॥
002a	स्वप्ने हि रजसा देही तमसा चाभिभूयते ।
002c	देहान्तरमिवापन्नश्चरत्यपगतस्मृतिः ॥
003a	ज्ञानाभ्यासाज्जागरिता जिज्ञासार्थमनन्तरम् ।
003c	विज्ञानाभिनिवेशात्तु स जागर्त्यनिशं सदा ॥
004a	अत्राह कोन्वयं भावः स्वप्ने विषयवानिव ।
004c	प्रलीनैरिन्द्रियैर्देही वर्तते देहवानिव ॥
005a	अत्रोच्यते यथा ह्येतद्वेद योगेश्वरो हरिः ।
005c	तथैतदुपपन्नार्थं वर्णयन्ति महर्षयः ॥
006a	इन्द्रियाणां श्रमात्स्वप्नमाहुः सर्वगतं मनः ।
006c	`तन्मयानीन्द्रियाण्याहुस्तावद्गच्छन्ति तानि वै ॥
007a	अत्राहुस्त्रितयं नित्यमतथ्यमिति चेच्च न ।
007c	प्रथमे वर्तमानोऽसौ त्रितयं चेति सर्वदा ॥
008a	नेतरावुपसङ्गम्य विजानाति कथञ्चन ।
008c	स्वप्नावस्थागतो ह्येष स्वप्न इत्येव वेत्ति च ॥
009a	तदप्यसदृशं युक्त्या त्रितयं मोहलक्षणम् ।
009c	यदात्मत्रितयान्मुक्तस्तदा जानात्यसत्कृतः ॥'
010a	मनसस्त्वप्रलीनत्वात्तत्तदाहुर्निदर्शनम् ।
010c	कार्ये चासक्तमनसः सङ्कल्पो जाग्रतो ह्यपि ।
010e	यद्वन्मनोरथैश्चर्यं स्वप्ने तद्वन्मनोगतम् ॥
011a	संसाराणामसङ्ख्यानां कामात्मा तदवाप्नुयात् ।
011c	मनस्यन्तर्हितं सर्वं वेद सोत्तमपूरुषः ॥
012a	गुणानामपि यद्येतत्कर्मणा चाप्युपस्थितम् ।
012c	तत्तच्छंसन्ति भूतानि मनो यद्भावितं यथा ॥
013a	ततस्तमुपसर्पन्ति गुणा राजसतामसाः ।
013c	सात्विका वा यथायोगमानन्तर्यफलोदयम् ॥
014a	ततः पश्यन्त्यसम्बन्धान्वातपित्तकफोत्तरान् ।
014c	रजस्तमोभवैर्भावैस्तदप्याहुर्दुरत्ययम् ॥
015a	प्रसन्नैरिन्द्रियैर्यद्यत्सङ्कल्पयति मानसम् ।
015c	तत्तत्स्वप्नेप्युपरते मनो बुद्धिर्निरीक्षते ॥
016a	व्यापकं सर्वभूतेषु वर्तते दीपवन्मनः ।
016c	आत्मप्रभावात्तं विद्यात्सर्वा ह्यात्मनि देवताः ॥
017a	मनस्यन्तर्हितं द्वारं देहमास्थाय मानुषम् ।
017c	यत्तत्सदसदव्यक्तं स्वपित्यस्मिन्निदर्शनम् ॥
018a	`व्यक्तभेदमतीतोऽसौ चिन्मात्रं परिदृश्यते ।'
018c	सर्वभूतात्मभूतस्थं तमध्यात्मगुणं विदुः ॥
019a	लिप्सेन मनसा यश्च सङ्कल्पादैश्वरं गुणम् ।
019c	आत्मप्रसादात्तं विद्यात्सर्वा ह्यात्मनि देवताः ॥
020a	एवं हि तपसा युञ्ज्यादर्कवत्तमसः परम् ।
020c	त्रैलोक्यप्रकृतिर्देही तमसोन्ते महेश्वरम् ॥
021a	तपो ह्यधिष्ठितं देवैस्तपोघ्नमसुरैस्तमः ।
021c	एतद्देवासुरैर्गुप्तं तदाहुर्ज्ञानलक्षणम् ॥
022a	सत्त्वं रजस्तमश्चेति देवासुरगुणान्विदुः ।
022c	सत्त्वं देवगुणं विद्यादितरावासुरौ गुणौ ॥
023a	`सत्त्वं मनस्तथा बुद्धिर्देवा इत्यभिशंब्दिताः ।
023c	तैरेव हि वृतस्तस्माज्ज्ञात्वैवं परमं----- ॥
024a	निद्राविकल्पेन सतां---- विशति लोकवत् ।
024c	स्वस्थो भवति गूढात्मा कलुषैः परिवर्जितः ॥
025a	निशादिका ये कथिता लोकानां कलुषा मताः ।
025c	तैर्हीनं यत्पुरं शुद्धं बाह्याभ्यन्तरवर्तिनम् ।
025e	सदानन्दमयं नित्यं भूत्वा तत्परमन्वियात् ॥
026a	एवमाख्यातमत्यर्थं ब्रह्मचर्यमकल्मषम् ।
026c	सर्वसंयोगहीनं तद्विष्ण्वाख्यं परमं पदम् ।
026e	अचिन्त्यमद्भुतं लोके ज्ञानेन परिवर्तते ॥'
027a	ब्रह्म तत्परमं ज्ञानममृतं ज्योतिरक्षरम् ।
027c	ये विदुर्भावितात्मानस्ते यान्ति परमां गतिम् ॥
028a	हेतुमच्छक्यमाख्यातुमेतावज्ज्ञानचक्षुषा ।
028c	प्रत्याहारेण वा शक्यमव्यक्तं ब्रह्म वेदितुम् ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टादशाधिकद्विशततमोऽध्यायः ॥ 218 ॥

12-218-2 अपगतस्पृहः इति झ. पाठः ॥ 12-218-11 वेद सोऽन्तरपूरुषः इति ट. पाठः ॥ 12-218-16 अप्रतिमं मनः इति ध. पाठः । अप्रतिघं मनः इति झ. पाठः ॥ 12-218-21 गुप्तं ज्ञानाज्ञानस्य लक्षणमिति थ. ध. पाठः ॥ 12-218-27 ब्रह्म तत्परमं वेद्यम् इति ट. थ. पाठः । ये विदुः सात्विकात्मानः इति थ. पाठः ॥
