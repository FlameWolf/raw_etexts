अध्यायः 164

भीष्मेण नकुलप्रश्नात्खड्गोत्पत्तिकथनम् ॥ 1 ॥
001	वैशम्पायन उवाच 
001a	कथान्तरमथासाद्य खड्गयुद्धविशारदः ।
001c	नकुलः शरतल्पस्थमिदमाह पितामहम् ॥
002	नकुल उवाच 
002a	धनुः प्रहरणं श्रेष्ठमितिवादः पितामह ।
002c	मतस्तु मम धर्मज्ञः खड्ग एव सुसंशितः ॥
003a	छिन्ने च कार्मुके राजन्प्रक्षीणेषु शरेषु च ।
003c	खड्गेन शक्यते योद्धुमात्मानं परिरक्षितुम् ॥
004a	शरासनधरांश्चैव गदाशक्तिधरांस्तदा ।
004c	एकः खड्गधरो वीरः समर्थः प्रतिबाधितुम् ॥
005a	अत्र मे संशयश्चैव कौतूहलमतीव च ।
005c	किंस्वित्प्रहरणं श्रेष्ठं सर्वयुद्धेषु पार्थिव ॥
006a	कथं चोत्पादितः खड्गः कस्मै चार्थाय केन वा ।
006c	पूर्वाचार्यं च खड्गस्य प्रव्रवीहि पितामह ॥
007	वैशम्पायन उवाच 
007a	तस्य तद्वचनं श्रुत्वा माद्रीपुत्रस्य धीमतः ।
007c	स्वरकौशलसंयुक्तं सूक्ष्मचित्रार्थवत्सुखम् ॥
008a	ततस्तस्योत्तरं वाक्यं स्वरवर्णोपपादितम् ।
008c	शिक्षया चोपपन्नाय द्रोणशिष्याय पृच्छते ॥
009a	उवाच सर्वधर्मज्ञो धनुर्वेदस्य पारगः ।
009c	शरतल्पगतो भीष्मो नकुलाय महात्मने ॥
010	भीष्म उवाच 
010a	तत्त्वं शृणुष्व माद्रेय यथैतत्परिपृच्छसि ।
010c	प्रबोधितोऽस्मि भवता सानुमानिव पर्वतः ॥
011a	सलिलैकार्णवं तात पुरा सर्वमभूदिदम् ।
011c	अप्रज्ञातमनाकाशमनिर्देश्यमहीतलम् ॥
012a	तमस्संवृतमस्पर्शमतिगम्भीरदर्शनम् ।
012c	निःशब्दं चाप्रमेयं च तत्र जज्ञे पितामहः ॥
013a	सोऽसृजद्वायुमग्निं च भास्करं चापि वीर्यवान् ।
013c	आकाशममृजच्चोर्ध्वमधो भूमिं च नैर्ऋतिम् ॥
014a	ततः सचन्द्रतारं च नक्षत्राणि ग्रहांस्तथा ।
014c	संवत्सरानहोरात्रानृतूनथ लवान्क्षणान् ||
015a	ततः शरीरं लोकस्थं स्थापयित्वा पितामहः ।
015c	जनयामास भगवान्पुत्रानुत्तमतेजसः ||
016a	मरीचिं भृगुमत्रिं च पुलस्त्यं पुलहं क्रतुम् ।
016c	वसिष्ठाङ्गिरसौ चोभौ भरद्वाजं तथैव च ॥
017a	प्रजापतिस्तथा दक्षः कन्याः षष्टिमजीजनत् ।
017c	ताश्च ब्रह्मर्षीन्सर्वान्प्रजार्थं प्रतिपेदिरे ॥
018a	ताभ्यो विश्वानि भूतानि देवाः पितृगणास्तथा ।
018c	गन्धर्वाप्सरसश्चैव रक्षांसि विविधानि च ॥
019a	पतत्रिमृगमीनाश्च गावश्चैव महोरगाः ।
019c	नानाकृतिबलाश्चान्ये जलक्षितिविचारिणः ॥
020a	उद्भिज्जाः स्वेदजाश्चैव साण्डजाश्च जरायुजाः ।
020c	जज्ञे तात जगत्सर्वं तथा स्थावरजङ्गमम् ॥
021a	अतः सर्गमिमं कृत्वा सर्वलोकपितामहः ।
021c	शाश्वतं वेदपठितं धर्मं च जुजुषे पुनः ॥
022a	तस्मिन्धर्मे स्थिता देवाः सहाचार्यपुरोहिताः ।
022c	आदित्या वसवो रुद्राः ससाध्या मरुदश्विनः ||
023a	भृग्वत्र्यङ्गिरसः सिद्धाः कश्यपश्च तपोधनाः ।
023c	वसिष्ठगौतमागस्त्यास्तथा नारदपर्वतौ ॥
024a	ऋषयो वालखिल्याश्च प्रभासाः सिकतास्तथा ।
024c	घृताच्याः सोमवायव्या वैश्वानरमरीचिपाः ॥
025a	करूषाश्चैव हंसाश्च ऋषयो वाऽग्नियोनयः ।
025c	माषपप्रस्थाः पृश्नयश्च स्थिता ब्रह्मानुशासने ॥
026a	दानवेन्द्रास्त्वतिक्रम्य तत्पितामहशासनम् ।
026c	धर्मस्यापनयं चक्रुः क्रोधलोभसमन्विताः ॥
027a	हिरण्यकशिपुश्चैव हिरण्याक्षो विरोचनः ।
027c	शम्बरो विप्रचित्तिश्च प्रह्लादो नमुचिर्बलिः ॥
028a	एते चान्ये च बहवः सगणा दैत्यदानवाः ।
028c	धर्मसेतुमतिक्रम्य रेमिरेऽधर्मनिश्चयाः ॥
029a	सर्वे तुल्याभिजातीया यथा देवास्तथा वयम् ।
029c	इत्येवं हेतुमास्थाय स्पर्धमानाः सुरर्षिभिः ॥
030a	न प्रियं नाप्यनुक्रोशं चक्रुर्भूतेषु भारत ।
030c	त्रीनुपायानतिक्रम्य दण्डेन रुरुधुः प्रजाः ॥
031a	न जग्मुः संविदं तैश्च दर्पादसुरसत्तमाः ।
031c	अथ वै भगवान्ब्रह्मा सर्वलोकनमस्कृतः ॥
032a	तदा हिमवतः पृष्ठे सुरम्ये पद्मतारके ।
032c	शतयोजनविस्तारे मणिमुक्ताचयाचिते ॥
033a	तस्मिन्गिरिवरे पुत्र पुष्पितद्रुमकानने ।
033c	तस्थौ स विबुधश्रेष्ठो ब्रह्मा लोकार्थसिद्धये ॥
034a	ततो वर्षसहस्रान्ते वितानमकरोत्प्रभुः ।
034c	विधिना कल्पदृष्टेन यथोक्तेनोपपादितम् ॥
035a	ऋषिभिर्यज्ञपटुभिर्यथावत्कर्मकर्तृभिः ।
035c	मरुद्भिः परिसङ्कीर्णं दीप्यमानैश्च पावकैः ॥
036a	काञ्चनैर्यज्ञभाण्डैश्च भ्राजिष्णुभिरलङ्कृतम् ।
036c	वृतं देवगणैश्चैव प्रबभौ यज्ञमण्डलम् ॥
037a	तथा ब्रह्मर्षिभिश्चैव सदस्यैरुपशोभितम् ।
037c	अत्र घोरतमं वृत्तमृषीणां मे परिश्रुतम् ॥
038a	चन्द्रमा विमलं व्योम यथाऽभ्युदिततारकम् ।
038c	विदार्याग्निं तथा भूतमुत्थितं श्रूयते तदा ॥
039a	नीलोत्पलसवर्णाभं तीक्ष्णदंष्ट्रं कृशोदरम् ।
039c	प्रांशुमुद्धर्षणं चापि तथैव ह्यमितौजसम् ॥
040a	अस्मिन्नुत्पद्यमाने च प्रचचाल वसुन्धरा ।
040c	महोर्मिकलिलावर्तश्चुक्षुभे स महोदधिः ॥
041a	पेतुश्चोल्का महोत्पाताः शाखाश्च मुमुचुर्द्रुमाः ।
041c	अप्रसन्ना दिशः सर्वाः पवनश्चाशिवो ववौ ।
041e	मुहुर्मुहुश्च भूतानि प्राव्यथन्त भयात्तथा ॥
042a	ततः स तुमुलं दृष्ट्वा तद्भूतं समुपस्थितम् ।
042c	महर्षिसुरगन्धर्वानुवाचेदं पितामहः ॥
043a	मयैवं चिन्तितं भूतमसिर्नामैष वीर्यवान् ।
043c	रक्षणार्थाय लोकस्य वधाय च सुरद्विषाम् ॥
044a	ततस्तद्रूपमुत्सृज्य बभौ निस्त्रिंश एव सः ।
044c	विमलस्तीक्ष्णधारश्च कालान्तक इवोद्यतः ॥
045a	ततस्तं नीलकण्ठाय रुद्रायर्षभकेतवे ।
045c	ब्रह्मा ददावसिं तीक्ष्णमधर्मप्रतिवारणम् ॥
046a	ततः स भगवान्रुद्रो ब्रह्मर्षिगणपूजितः ।
046c	प्रगृह्मासिममेयात्मा रूपमन्यच्चकार ह ॥
047a	चतुर्बाहुः स्पृशन्मूर्ध्ना भूमिष्ठोऽपि दिशो दश ।
047c	ऊर्ध्वदृष्टिर्महाबाहुर्मुखाज्ज्वालाः समुत्सृजन् ॥
048a	विकुर्वन्बहुधा वर्णान्नीलपाण्डुरलोहितान् ।
048c	बिभ्रत्कृष्णाजिनं वासो हेमप्रवरतारकम् ॥
049a	नेत्रं चैकं ललाटस्थं भास्करप्रतिमं महत् ।
049c	शुशुभाते सुविमले द्वे नेत्रे कृष्णपिङ्गले ॥
050a	ततो देवो महादेवः शूलपाणिर्भगाक्षिहा ।
050c	सम्प्रगृह्य तु निस्त्रिंशं कालाग्निसमवर्चसम् ॥
051a	त्रिकूटं चर्म चोद्यम्य सविद्युतमिवाम्बुदम् ।
051c	चचार विविधान्मार्गान्दानवान्तचिकीर्षया ।
051e	विधुन्वन्नसिमाकाशे तथा युद्धचिकीर्षया ॥
052a	तस्य नादं विनदतो महाहासं च मुञ्चतः ।
052c	बभौ प्रतिभयं रूपं तदा रुद्रस्य भारत ॥
053a	तद्रूपधारिणं रुद्रं रौद्रकर्मचिकीर्षया ।
053c	निशाम्य दानवाः सर्वे हृष्टाः समभिदुद्रुवुः ॥
054a	अश्मभिश्चाभ्यवर्षन्त प्रदीप्तैश्च तथोल्मुकैः ।
054c	घोरैः प्रहरणैश्चान्यैः क्षुरधारैरयस्मयैः ॥
055a	ततस्तु दानवानीकं सम्प्रणेतृकमप्युत ।
055c	खड्गं दृष्ट्वा बलाधूतं प्रमुमोह चचाल च ॥
056a	चित्रं शीघ्रपदत्वाच्च चरन्तमसिपाणिनम् ।
056c	तमेकमसुराः सर्वे सहस्रमिति मेनिरे ॥
057a	छिन्दन्भिन्दन्रुजन्कृन्तन्दारयन्प्रथमन्नपि ।
057c	अचरद्वैरिसङ्घेषु दावाग्निरिव कक्षगः ॥
058a	असिवेगप्रभग्नास्ते छिन्नबाहूरुवक्षसः ।
058c	उत्तमाङ्गप्रकृत्ताश्च पेतुरुर्व्यां महाबलाः ॥
059a	अपरे दानवा भग्नाः खड्गधारावपीडिताः ।
059c	अन्योन्यमभिनर्दन्तो दिशः सम्प्रतिपेदिरे ॥
060a	भूमिं केचित्प्रविविशुः पर्वतानपरे तथा ।
060c	अपरे जग्मुराकासमपरेऽम्भः समाविशन् ॥
061a	तस्मिन्महति संवृत्ते समरे भृशदारुणे ।
061c	बभूव भूः प्रतिभया मांसशोणितकर्दमा ॥
062a	दानवानां शरीरैश्च पतितैः शोणितोक्षितैः ।
062c	समाकीर्णा महाबाहो शैलैरिव सकिंशुकैः ॥
063a	`रुधिरेण परिक्लिन्ना प्रबभौ वसुधा तदा ।
063c	रक्तार्द्रवसना श्यामा नारीव मदविह्वला ॥'
064a	स रुद्रो दानवान्हत्वा कृत्वा धर्मोत्तरं जगत् ।
064c	रौद्रं रुपमथाक्षिप्य चक्रे रूपं शिवं शिवः ॥
065a	ततो महर्षयः सर्वे सर्वे देवगणास्तथा ।
065c	जयेनाद्भुतकल्पेन देवदेवमथास्तुवन् ॥
066a	ततः स भगवान्रुद्रो दानवक्षतजोक्षितम् ।
066c	असिं धर्मस्य गोप्तारं ददौ सत्कृत्य विष्णवे ॥
067a	विष्णुर्मरीचये प्रादान्मरीचिर्भार्गवाय तम् ।
067c	महर्षिभ्यो ददौ खड्गमृषयो वासवाय च ॥
068a	महेन्द्रो लोकपालेभ्यो लोकपालास्तु पुत्रक ।
068c	मनवे सूर्यपुत्राय ददुः खड्गं सुविस्तरम् ॥
069a	ऊचुश्चैनं तथा वाक्यं मानुषाणां त्वमीश्वरः ।
069c	असिना धर्मगर्भेण पालयस्व प्रजा इति ॥
070a	धर्मसेतुमतिक्रान्ताः स्थूलसूक्ष्मार्थकारणात् ।
070c	विभज्य दण्डं रक्ष्याः स्युर्धर्मतो न यदृच्छया ॥
071a	दुर्वाचा निग्रहो दण्डो हिरण्यबहुलस्तथा ।
071c	व्यङ्गता च शरीरस्य वधो नाल्पस्य कारणात् ॥
072a	असेरेतानि रूपाणि दुर्वारादीनि निर्दिशेत् ।
072c	असेरेवं प्रमाणानि परमाण्यभ्यतिक्रमात् ॥
073a	अभिषिच्याथ पुत्रं स्वं प्रजानामधिपं ततः ।
073c	मनुः प्रजानां रक्षार्थं क्षुपाय प्रददावसिम् ॥
074a	क्षुपाज्जग्राह चेक्ष्वाकुरिक्ष्वाकोश्च पुरूरवाः ।
074c	आयुश्च तस्माल्लोभे तं नहुषश्च ततो भुवि ॥
075a	ययातिर्नहुषाच्चापि पूरुस्तस्माच्च लब्धवान् ।
075c	आधूर्तश्च गयस्तस्मात्ततो भूमिशयो नृपः ॥
076a	भरतश्चापि दौष्यन्तिर्लेभे भूमिशयादसिम् ।
076c	तस्माल्लोभे च धर्मज्ञो राजन्नैलबिलस्तथा ॥
077a	ततस्त्वैलबिलाल्लेभे धुन्धुमारो नरेश्वरः ।
077c	धुन्धुमाराच्च काम्भोजो मुचुकुन्दस्ततोऽभजत् ॥
078a	मुचुकुन्दान्मरुत्तश्च मरुत्तादपि रैवतः ।
078c	रैवताद्युवनाश्वश्च युवनाश्वात्ततो रघुः ॥
079a	इक्ष्वाकुवंशजस्तस्माद्धरिणाश्वः प्रतापवान् ।
079c	हरिणाश्वादसिं लेभे शुनकः शुनकादपि ॥
080a	उशीनरो वै धर्मात्मा तस्माद्भोजाः सयादवाः ।
080c	यदुभ्यश्च शिबिर्लेभे शिबेश्चापि प्रतर्दनः ॥
081a	प्रतर्दनादष्टकश्च रुशदश्वोऽष्टकादपि ।
081c	रुशदश्वाद्भरद्वाजो द्रोणस्तस्मात्कृपस्ततः ।
081e	ततस्त्वं भ्रातृभिः सार्धं परमासिमवाप्तवान् ॥
082a	कृत्तिकास्तस्य नक्षत्रमसेरग्निश्च दैवतम् ।
082c	रोहिण्यो गोत्रमस्याथ रुद्राश्च गुरुसत्तमाः ॥
083a	असेरष्टौ हि नामानि रहस्यानि निबोध मे ।
083c	पाण्डवेय सदा यानि कीर्तयँल्लभते जयम् ॥
084a	असिर्विशसनः खड्गस्तीक्ष्णचर्मा दुरासदः ।
084c	श्रीगर्भो विजयश्चैव धर्मपालस्तथैव च ॥
085a	अग्र्यः प्रहरणानां च खड्गो भुवि परिश्रुतः ।
085c	महेश्वरप्रणीतश्च पुराणे निश्चयं गतः ।
085e	`एतानि चैव नामानि पुराणे निश्चितानि वै ॥'
086a	पृथुस्तूत्पादयामास धनुराद्यमरिन्दमः ।
086c	तेनेयं पृथिवी दुग्धा सस्यानि सुबहून्यपि ।
086e	धर्मेण च यथापूर्वं वैन्येन परिरक्षिता ॥
087a	तदेतदार्षं माद्रेय प्रमाणं कर्तुमर्हसि ।
087c	असेश्च पूजा कर्तव्या सदा युद्धविशारदैः ॥
088a	इत्येष प्रथमः कल्पो मया ते कथितः पुनः ।
088c	एवमेवासिसर्गोऽयं यथावद्भरतर्षभ ॥
089a	सर्वथा तमिह श्रुत्वा खड्गस्यागममुत्तमम् ।
089c	लभते पुरुषः कीर्तिं प्रेत्य चानन्त्यमश्नुते ॥ 

इति श्रीमन्महाभारते शान्तिपर्वणि आपद्धर्मपर्वणि चतुःषष्ट्यधिकशततमोऽध्यायः ॥ 164 ॥

12-164-1 कथान्तरम् आपद्धर्माणां साङ्गानां समाप्तत्वात् कथाया अवसानम् असाद्य प्राप्य ॥ 12-164-10 धातुमानिव पर्वत इति झ. पाठः । तत्र धातुमान् गैरिकवान् रुधिरोक्षितत्वादित्यर्थः ॥ 12-164-19 प्लवङ्गाश्च महोरगा इति झ. पाठः ॥ 12-164-21 धर्मं प्रयुयुजे तत इति झ. पाठः ॥ 12-164-25 वानप्रस्था इति झ. पाठः ॥ 12-164-32 पद्मानीव तारका यत्र लग्नास्तस्मिन् पद्मतारके । अत्यन्तमुच्छ्रित इत्यर्थः ॥ 12-164-35 समिद्भिः परिकीर्णमिति झ. पाठः ॥ 12-164-38 विकीर्याग्निमिति झ. पाठः ॥ 12-164-51 त्रिकूटं त्रीणि कृटानि कपटानि पार्श्वयोरग्रे च तीक्ष्णधाररूपाणि परविदारकाणि यस्मिन् ॥ 12-164-72 दुर्वागादीनि निर्दिशेदिति ट. ड. पाठः ॥
