अध्यायः 197

जापकोपाख्याने कालयमधर्मविप्रेक्ष्वाक्वादीनां संवादः ॥
001	युधिष्ठिर उवाच 
001a	कालमृत्युयमानां ते इक्ष्वाकोर्ब्राह्मणस्य च ।
001c	विवादो व्याहृतः पूर्वं तद्भवान्वक्तुमर्हति ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	इक्ष्वाकोः सूर्यपुत्रस्य यद्वृत्तं ब्राह्मणस्य च ॥
003a	कालस्य मृत्योश्च तथा यद्वृत्तं तन्निबोध मे ।
003c	यथा स तेषां संवादो यस्मिन्स्थानेऽपि चाभवत् ।
003e	`येनैव कारणेनात्र धर्मवादसमन्वितः ॥'
004a	ब्राह्मणो जापकः कश्चिद्धर्मवृत्तो महायशाः ।
004c	षडङ्गविन्महाप्राज्ञः पैप्पलादिः स कौशिकः ॥
005a	तस्यापरोक्षं विज्ञानं षडङ्गेषु बभूव ह ।
005c	वेदेषु चैव निष्णातो हिमवत्पादसंश्रयः ॥
006a	सोयं ब्राह्मं तपस्तेपे संहितां संयतो जपन् ।
006c	तस्य वर्षसहस्रं तु नियमेन तथा गतम् ॥
007a	स देव्या दर्शितः साक्षात्प्रीतास्मीति तदा किल ।
007c	जप्यमावर्तयंस्तूष्णीं न स तां किञ्चिदब्रवीत् ॥
008a	तस्यानुकम्पया देवी प्रीता समभवत्तदा ।
008c	वेदमाता ततस्तस्य तज्जप्यं समपूजयत् ॥
009a	`चतुर्भिरक्षरैर्युक्ता सोमपानेऽक्षराष्टका ।
009c	जगद्बीजसमायुक्ता चतुर्विंशाक्षरात्मिका ॥'
010a	समाप्य जप्यं तूत्थाय शिरसा पादयोस्तदा ।
010c	पपात देव्या धर्मात्मा वचनं चेदमब्रवीत् ॥
011a	दिष्ट्या देवि प्रसन्ना त्वं दर्शनं चागता मम ।
011c	यदि चापि प्रसन्नासि जप्ये मे रमतां मनः ॥
012	सावित्र्युवाच 
012a	किं प्रार्थयसि विप्रर्षे किं चेष्टं करवाणि ते ।
012c	प्रब्रूहि जपतां श्रेष्ठ सर्वं तत्ते भविष्यति ॥
013a	इत्युक्तः स तदा देव्या विप्रः प्रोवाच धर्मवित् ।
013c	जप्यं प्रति ममेच्छेयं वर्धत्विति पुनः पुनः ॥
014a	मनसश्च समाधिर्मे वर्धेताहरहः शुभे ।
014c	तत्तथेति ततो देवी मधुरं प्रत्यभाषत ॥
015a	इदं चैवापरं प्राह देवी तत्प्रियकाम्यया ।
015c	निरयं नैव याता त्वं यत्र याता द्विजर्षभाः ॥
016a	यास्यसि ब्रह्मणः स्थानमनिमित्तमतन्द्रितः ।
016c	साधु ते भविता चैतद्यत्त्वयाऽहमिहार्थिता ॥
017a	नियतो जप चैकाग्रो धर्मस्त्वां समुपैष्यति ।
017c	कालो मृत्युर्यमश्चैव समायास्यन्ति तेऽन्तिकम् ।
017e	भविता च विवादोऽत्र तव तेषां च धर्मतः ॥
018	भीष्म उवाच 
018ac	एवमुक्त्वा भगवती जगाम भवनं स्वकम् ॥
019a	ब्राह्मणोऽपि जपन्नास्ते दिव्यं वर्षशतं तथा ।
019c	सदा दान्तो जितक्रोधः सत्यसन्धोऽनसूयकः ॥
020a	समाप्ते नियमे तस्मिन्नथ विप्रस्य धीमतः ।
020c	साक्षात्प्रीतस्तदा धर्मो दर्शयामास तं द्विजम् ॥
021	धर्म उवाच 
021a	द्विजाते पश्य मां धर्ममहं त्वां द्रष्टुमागतः ।
021c	जप्यस्यास्य फलं यत्तत्सम्प्राप्तं तच्च मे शृणु ॥
022a	जिता लोकास्त्वया सर्वे ये दिव्या ये च मानुषाः ।
022c	देवानां निलयान्साधो सर्वानुत्क्रम्य यास्यसि ॥
023a	प्राणत्यागं कुरु मुने गच्छ लोकान्यथेप्सितान् ।
023c	त्यक्त्वाऽऽत्मनः शरीरं च ततो लोकानवाप्स्यसि ॥
024	ब्राह्मण उवाच 
024a	कृतं लोकेन मे धर्म गच्छ त्वं च यथासुखम् ।
024c	बहुदुःखमहं देहं नोत्सृजेयमहं विभो ॥
025	धर्म उवाच 
025a	`अचलं ते मनः कृत्वा त्यज देहं महामते ।
025c	अनेन किं ते संयोगः कथं मोहं गमिष्यसि ॥'
026a	अवश्यं भोः शरीरं ते त्यक्तव्यं मुनिपुङ्गव ।
026c	स्वर्गमारोह भो विप्र किं वा वै रोचतेऽनघ ॥
027	ब्राह्मण उवाच 
027a	किमुक्तं धर्म किं नेति कस्मान्मां प्रोक्तवानसि ।
027c	त्यज देहं द्विजेति त्वं ससम्बुध्यात्र मे यदि ॥
028a	न रोचये स्वर्गवासं विना देहमहं विभो ।
028c	गच्छ धर्म न मे श्रद्धा स्वर्गं गन्तुं विनाऽऽत्मना ॥
029	धर्म उवाच 
029a	अलं देहे मनः कृत्वा त्यक्त्वा देहं सुखी भव ।
029c	गच्छ लोकानरजसो यत्र गत्वा न शोचसि ॥
030	ब्राह्मण उवाच 
030a	रमे जपन्महाभाग कृतं लोकैः सनातनैः ।
030c	सशरीरेण गन्तव्यं मया स्वर्गं न चान्यथा ॥
031	धर्म उवाच 
031a	`एवं ते कायसम्प्रीतिर्वर्तते मुनिसत्तम ।'
031c	यदि त्वं नेच्छसि त्यक्तुं शरीरं पश्य वै द्विज ।
031e	एष कालस्तथा मृत्युर्यमश्च त्वामुपागताः ॥
032	भीष्म उवाच 
032a	अथ वैवस्वतः कालो मृत्युश्च त्रितयं विभो ।
032c	ब्राह्मणं तं महाभागमुपगम्येदमब्रुवन् ॥
033	यम उवाच 
033a	तपसोऽस्य सुतप्तस्य तथा सुचरितस्य च ।
033c	फलप्राप्तिस्तव श्रेष्ठा यमोऽहं त्वामुपब्रुवे ॥
034	काल उवाच 
034a	यथा वदस्य जप्यस्य फलं प्राप्तस्त्वमुत्तमम् ।
034c	कालस्ते स्वर्गमारोहुं कालोऽहं त्वामुपागतः ॥
035	मृत्युरुवाच 
035a	मृत्युं मां विद्धि धर्मज्ञ रूपिणं स्वयमागतम् ।
035c	कालेन चोदितो विप्र त्वामितो नेतुमद्य वै ॥
036	ब्राह्मण उवाच 
036a	स्वागतं सूर्यपुत्राय कालाय च महात्मने ।
036c	मृत्यवे चाथ धर्माय किं कार्यं करवाणि वः ॥
037	भीष्म उवाच 
037a	अर्घ्यं पाद्यं च दत्त्वा स तेभ्यस्तत्र समागमे ।
037c	अब्रवीत्परमप्रीतः स्वशक्त्या किं करोमि वः ॥
038a	`स्वकार्यनिर्भरा यूयं परोपद्रवहेतवः ।
038c	भवन्तो लोकसामान्याः किमर्थं ब्रूत सत्तमाः ॥
039	यम उवाच 
039a	वयमप्येवमत्युग्रा धातुराज्ञापुरःसराः ।
039c	चोदिता धावमाना वै कर्मभावमनुव्रताः ॥
040	भीष्म उवाच '
040a	तस्मिन्नेवाथ काले तु तीर्थयात्रामुपागतः ।
040c	इक्ष्वाकुरगमत्तत्र समेता यत्र ते विभो ॥
041a	सर्वानेव तु राजर्षिः सम्पूज्याथ प्रणम्य च ।
041c	कुशलप्रश्नमकरोत्सर्वेषां राजसत्तमः ॥
042a	तस्मै सोऽथासनं दत्त्वा पाद्यमर्घ्यं तथैव च ।
042c	अब्रवीद्ब्राह्मणो वाक्यं कृत्वा कुशलसंविदम् ॥
043a	स्वागतं ते महाराज ब्रूहि यद्यदिहेच्छसि ।
043c	स्वशक्त्या किं करोमीह तद्भवान्प्रब्रवीतु माम् ॥
044	राजोवाच 
044a	राजाऽहं ब्राह्मणश्च त्वं यदा षट्कर्मसंस्थितः ।
044c	ददानि वसु किञ्चित्ते प्रार्थितं तद्वदस्व मे ॥
045	ब्राह्मण उवाच 
045a	द्विविधो ब्राह्मणो राजन्धर्मश्च द्विविधः स्मृतः ।
045c	प्रवृत्तश्च निवृत्तश्च निवृत्तोऽहं प्रतिग्रहात् ॥
046a	तेभ्यः प्रयच्छ दानानि ये प्रवृत्ता नराधिप ।
046c	अहं न प्रतिगृह्णामि किमिष्टं किं ददामि ते ।
046e	ब्रूहि त्वं नृपतिश्रेष्ठ तपसा साधयामि किम् ॥
047	राजोवाच 
047a	क्षत्रियोऽहं न जानामि देहीति वचनं क्वचित् ।
047c	प्रयच्छ युद्धमित्येवंवादी चास्मि द्विजोत्तम ॥
048	ब्राह्मण उवाच 
048a	तुष्यसि त्वं स्वधर्मेण तथा तुष्टा वयं नृप ।
048c	अन्योन्यस्योत्तरं नास्ति यदिष्टं तत्समाचर ॥
049	राजोवाच 
049a	स्वशक्त्याऽहं ददानीति त्वया पूर्वमुदाहृतम् ।
049c	याचे त्वां दीयतां मह्यं जप्यस्यास्य फलं द्विज ॥
050	ब्राह्मण उवाच 
050a	युद्धं मम सदा वाणी याचतीति विकत्थसे ।
050c	न च युद्धं मया सार्धं किमर्थं याचसे पुनः ॥
051	राजोवाच 
051a	वाग्वज्रा ब्राह्मणाः प्रोक्ताः क्षत्रिया बाहुजीविनः ।
051c	वाग्युद्धं तदिदं तीव्रं मम विप्र त्वया सह ॥
052	ब्राह्मण उवाच 
052a	सेयमद्य प्रतिज्ञा मे स्वशक्त्या किं प्रदीयताम् ।
052c	ब्रूहि दास्यामि राजेन्द्र विभवे सति माचिरम् ॥
053	राजोवाच 
053a	यत्तद्वर्षशतं पूर्णं जप्यं वै जपता त्वया ।
053c	फलं प्राप्तं तत्प्रयच्छ मम दित्सुर्भवान्यदि ॥
054	ब्राह्मण उवाच 
054a	परमं गृह्यतां तस्य फलं यज्जपितं मया ।
054c	अर्धं त्वमविचारेण फलं तस्य ह्यवाप्नुहि ॥
055a	अथवा सर्वमेवेह मामकं जापकं फलम् ।
055c	राजन्प्राप्नुहि कामं त्वं यदि सर्वमिहेच्छसि ॥
056	राजोवाच 
056a	कृतं सर्वेण भद्रं ते जप्यं यद्याचितं मया ।
056c	स्वस्ति तेऽस्तु गमिष्यामि किञ्च तस्य फलं वद ॥
057	ब्राह्मण उवाच 
057a	फलप्राप्तिं न जानामि दत्तं यज्जपितं मया ।
057c	अयं धर्मश्च कालश्च यमो मृत्युश्च साक्षिणः ॥
058	राजोवाच 
058a	अज्ञातमस्य धर्मस्य फलं किं मे करिष्यति ।
058c	फलं ब्रवीषि धर्मस्य न चेज्जप्यकृतस्य माम् ।
058e	प्राप्नोतु तत्फलं विप्रो नाहमिच्छे ससंशयम् ॥
059	ब्राह्मण उवाच 
059a	नाददेऽपरदत्तं वै दत्तं वा चाफलं मया ।
059c	वाक्यं प्रमाणं राजर्षे ममाद्य तव चैव हि ॥
060a	सकृदंशो निपतति सकृत्कन्या प्रदीतये ।
060c	सकृदेव ददानीति त्रीण्येतानि सकृत्सकृत् ॥
061a	नाभिसंधिर्मया जप्ये कृतपूर्वः कदाचन ।
061c	जप्यस्य राजशार्दूल कथं वेत्स्याम्यहं फलम् ॥
062a	ददस्वेति त्वया चोक्तं दत्तं वाचा फलं मया ।
062c	न वाचं दूषयिष्यामि सत्यं रक्ष स्थिरो भव ॥
063a	अथैवं वदतो मेऽद्य वचनं न करिष्यसि ।
063c	महानधर्मो भविता तव राजन्मृषा कृतः ॥
064a	न युक्ता तु मृषावाणी त्वया वक्तुमरिन्दम ।
064c	तथा मयाऽप्यभिहितं मिथ्या कर्तुं न शक्यते ॥
065a	संश्रुतं च मया पूर्वं ददानीत्यविचारितम् ।
065c	तद्गृह्णीष्वाविचारेण यदि सत्ये स्थितो भवान् ॥
066a	इहागम्य हि मां राजञ्जाप्यं फलमयाचथाः ।
066c	तन्मे निसृष्टं गृह्णीष्व भव सत्ये स्थितोपि च ॥
067a	नायं लोकोऽस्ति न परो न च पूर्वान्स तारयेत् ।
067c	कुत एवापरान्राजन्मृषावादपरायणः ॥
068a	न यज्ञाध्ययने दानं नियमास्तारयन्ति हि ।
068c	यथा सत्यं परे लोके तथेह पुरुषर्षभ ॥
069a	तपांसि यानि चीर्णानि चरिष्यन्ति च यत्तपः ।
069c	समाशतैः सहस्रैश्च तत्सत्यान्न विशिष्यते ॥
070a	सत्यमेकं परं ब्रह्म सत्यमेकं परं तपः ।
070c	सत्यमेकं परो यज्ञः सत्यमेकं परं श्रुतम् ॥
071a	सत्यं वेदेषु जागर्ति फलं सत्ये परं स्मृतम् ।
071c	तपो धर्मो दमश्चैव सर्वं सत्ये प्रतिष्ठितम् ॥
072a	सत्यं वेदास्तथाङ्गानि सत्यं यज्ञास्तथा विधिः ।
072c	व्रतचर्या तथा सत्यमोङ्कारः सत्यमेव च ॥
073a	प्राणिनां जननं सत्यं सत्यं सन्ततिरेव च ।
073c	सत्येन वायुरभ्येति सत्येन तपते रविः ॥
074a	सत्येन चाग्निर्दहति स्वर्गः सत्ये प्रतिष्ठितः ।
074c	सत्यं यज्ञस्तपो वेदाः स्तोभा मन्त्राः सरस्वती ॥
075a	तुलामारोपितो धर्मः सत्यं चैवेति नः श्रुतम् ।
075c	समां कक्षां धारयतो यः सत्यं ततोऽधिकम् ॥
076a	यतो धर्मस्ततः सत्यं सर्वं सत्येन वर्धते ।
076c	किमर्थमनृतं कर्म कर्तुं राजंस्त्वमिच्छसि ॥
077a	सत्ये कुरु स्थिरं भावं मा राजन्ननृतं कृथाः ।
077c	कस्मात्त्वमनृतं वाक्यं देहीति कुरुषेऽशुभम् ॥
078a	यदि जप्यफलं दत्तं मया नेच्छसि वै नृप ।
078c	स्वधर्मेभ्यः परिभ्रष्टो लोकाननुचरिष्यसि ॥
079a	संश्रुत्य यो न दित्सेत याचित्वा यश्च नेच्छति ।
079c	उभावानृतिकावेतो न मृषा कर्तुमर्हसि ॥
080	राजोवाच 
080a	योद्धव्यं रक्षितव्यं च क्षत्रधर्मः किल द्विज ।
080c	दातारः क्षत्रियाः प्रोक्ता गृह्णीयां भवतः कथम् ॥
081	ब्राह्मण उवाच 
081a	न च्छन्दयामि ते राजन्नापि ते गृहमाव्रजम् ।
081c	इहागम्य तु याचित्वा न गृह्णीषे पुनः कथम् ॥
082	धर्म उवाच 
082a	अविवादोऽस्तु युवयोर्वित्तं मां धर्ममागतम् ।
082c	द्विजो दानफलैर्युक्तो राजा सत्यफलेन च ॥
083	स्वर्ग उवाच 
083a	स्वर्गं मां विद्धि राजेन्द्र रूपिणं स्वयमागतम् ।
083c	अविवादोऽस्तु युवयोरुभौ तुल्यफलौ युवाम् ॥
084	राजोवाच 
084a	कृतं स्वर्गेण मे कार्यं गच्छ स्वर्ग यथागतम् ।
084c	विप्रो यदीच्छते दातुं चीर्णं गृह्णातु मे फलम् ॥
085	ब्राह्मण उवाच 
085a	बाल्ये यदि स्मादज्ञानान्मया हस्तः प्रसारितः ।
085c	निवृत्तलक्षणं धर्ममुपासे संहितां जपन् ॥
086a	निवृत्तं मां चिराद्राजन्विप्रलोभयसे कथम् ।
086c	स्वेन कार्यं करिष्यामि त्वत्तो नेच्छे फलं नृप ।
086e	तपःस्वाध्यायशीलोऽहं निवृत्तश्च प्रतिग्रहात् ॥
087	राजोवाच 
087a	यदि विप्र विसृष्टं ते जप्यस्य फलमुत्तमम् ।
087c	आवयोर्यत्फलं किञ्चित्सहितं नौ तदस्त्विह ॥
088a	द्विजाः प्रतिग्रहे युक्ता दातारो राजवंशजाः ।
088c	यदि धर्मः श्रुतो विप्र सहैव फलमस्तु नौ ॥
089a	मा वा भूत्सह भोज्यं नौ मदीयं फलमाप्नुहि ।
089c	प्रतीच्छ मत्कृतं धर्मं यदि ते मय्यनुग्रहः ॥
090	भीष्म उवाच 
090a	ततो विकृतवेषौ द्वौ पुरुषौ समुपस्थितौ ।
090c	गृहीत्वाऽन्योन्यमावेष्ट्य कुचेलावूचतुर्वचः ॥
091a	न मे धारयसीत्येको धारयामीति चापरः ।
091c	इहास्ति नौ विवादोऽयमयं राजाऽनुशासकः ॥
092a	सत्यं ब्रवीम्यहमिदं न मे धारयते भवान् ।
092c	अनृतं वदसीह त्वमृणं ते धारयाम्यहम् ||
093a	तावुभौ सुभृशं तप्तौ राजानमिदमूचतुः ।
093c	परीक्ष्यौ तु यथा स्याव नावामिह विगर्हितौ ॥
094	विरूप उवाच 
094a	धारयामि नरव्याघ्र विकृतस्येह गोः फलम् ।
094c	ददतश्च न गृह्णाति विकृतो मे महीपते ॥
095	विकृत उवाच 
095a	न मे धारयते किञ्चिद्विरूपोऽयं नराधिप ।
095c	मिथ्या ब्रवीत्ययं हि त्वां सत्याभासं नराधिप ॥
096	राजोवाच 
096a	विरूप किं धारयते भवानस्य ब्रवीतु मे ।
096c	श्रुत्वा तथा करिष्येऽहमिति मे धीयते मनः ॥
097	विरूप उवाच 
097a	शृणुष्वावहितो राजन्यथैतद्धारयाम्यहम् ।
097c	विकृतस्यास्य राजर्षे निखिलेन नराधिप ॥
098a	अनेन धर्मप्राप्त्यर्थं शुभा दत्ता पुराऽनघ ।
098c	धेनुर्विप्राय राजर्षे तपःस्वाध्यायशीलिने ॥
099a	तस्याश्चायं मया राजन्फलमभ्येत्य याचितः ।
099c	विकृतेन च मे दत्तं विशुद्धेनान्तरात्मना ॥
100a	ततो मे सुकृतं कर्म कृतमात्मविशुद्धये ।
100c	गावौ च कपिले क्रीत्वा वत्सले बहुदोहने ॥
101a	ते चोञ्छवृत्तये राजन्मया समुपवर्जिते ।
101c	यथाविधि यथाश्रद्धं तदस्याहं पुनः प्रभो ॥
102a	इहाद्यैव प्रयच्छामि गृहीत्वा द्विगुणां फलम् ।
102c	एवं स्यात्पुरुषव्याघ्र कःशुद्धः कोऽत्र दोषवान् ॥
103a	एवं विवदमानौ स्वस्त्वामिहाभ्यागतौ नृप ।
103c	कुरु धर्ममधर्मं वा विनये नौ समादध ॥
104a	यदि नेच्छति मे दानं यथा दत्तमनेन वै ।
104c	भवानत्र स्थिरो भूत्वा मार्गे स्थापयिताऽद्य नौ ॥
105	राजोवाच 
105a	दीयमानं न गृह्णासि ऋणं कस्मात्त्वमद्य वै ।
105c	यथैव तेऽभ्यनुज्ञातं यथा गृह्णीष्व माचिरम् ॥
106	विकृत उवाच 
106a	दीयतामित्यनेनोक्तं ददानीति तथा मया ।
106c	नायं मे धारयत्यत्र गच्छतां यत्र वाञ्छति ॥
107	राजोवाच 
107a	ददतोऽस्य न गृह्णासि विषमं प्रतिभाति मे ।
107c	दण्ड्यो हि त्वं मम मतो नास्त्यत्र खलु संशयः ॥
108	विकृत उवाच 
108a	मयाऽस्य दत्तं राजर्षे गृह्णीयां तत्कथं पुनः ।
108c	को ममात्रापराधो मे दण्डमाज्ञापय प्रभो ॥
109	विरूप उवाच 
109a	दीयमानं यदि मया न गृह्णासि कथञ्चन ।
109c	नियच्छति त्वां नृपतिरयं धर्मानुशासकः ॥
110	विकृत उवाच 
110a	स्वयं मया याचितेन दत्तं कथमिहाद्य तत् ।
110c	गृह्णीयां गच्छतु भवानभ्यनुज्ञां ददानि ते ॥
111	ब्राह्मण उवाच 
111a	श्रुतमेतत्त्वया राजन्ननयोः कथितं द्वयोः ।
111c	प्रतिज्ञातं मया यत्ते तद्गृहाणाविचारितम् ॥
112	राजोवाच 
112a	प्रस्तुतं सुमहत्कार्यमनयोर्गह्वरं यथा ।
112c	जापकस्य दृढीकारः कथमेतद्भविष्यति ॥
113a	यदि तावन्न गृह्णामि जापकेनापवर्जितम् ।
113c	कथं न लिप्येयमहं पापेन महताऽद्य वै ॥
114a	तौ चोवाच स राजर्षिः कृतकार्यौ गमिष्यथः ।
114c	नेदानीं मामिहासाद्य राजधर्मो भवेन्मृषा ॥
115a	स्वधर्मः परिपाल्यस्तु राज्ञामिति विनिश्चयः ।
115c	विप्रधर्मश्च गहनो मामनात्मानमाविशत् ॥
116	ब्राह्मण उवाच 
116a	गृहाण धारयेऽहं च याचितं संश्रुतं मया ।
116c	न चेद्ग्रहीष्यसे राजञ्शपिष्ये त्वां न संशयः ॥
117	राजोवाच 
117a	धिग्राजधर्मं यस्यायं कार्यस्येह विनिश्चयः ।
117c	इत्यर्थं मे ग्रहीतव्यं कथं तुल्यं भवेदिति ॥
118a	एष पाणिरपूर्वं मे निक्षेपार्थं प्रसारितः ।
118c	यन्मे धारयसे विप्र तदिदानीं प्रदीयताम् ॥
119	ब्राह्मण उवाच 
119a	संहितां जपता यावान्गुणः कश्चित्कृतो मया ।
119c	तत्सर्वं प्रतिगृह्णीष्व यदि किञ्चिदिहास्ति मे ॥
120	राजोवाच 
120a	जलमेतन्निपतितं मम पाणौ द्विजोत्तम ।
120c	सममस्तु सहैवास्तु प्रतिगृह्णातु वै भवान् ॥
121	विरूप उवाच 
121a	कामक्रोधौ विद्धि नौ त्वमावाभ्यां कारितो भवान् ।
121c	`जिज्ञासमानौ युवयोर्मनोत्थं तु द्विजोत्तम ॥'
122a	सहेति च यदुक्तं ते समा लोकास्तवास्य च ।
122c	नायं धारयते किञ्चिज्जिज्ञासा त्वत्कृते कृता ॥
123a	कालो धर्मस्तथा मृत्युः कामक्रोधौ तथा युवाम् ।
123c	सर्वमन्योन्यनिष्कर्षे निकृष्टं पश्यतस्तव ॥
124a	`सर्वेषामुपरिस्थानं ब्रह्मणो व्यक्तजन्मनः ।
124c	युवयोः स्थानमूलं निर्द्वन्द्वममलात्मकम् ॥
125a	सर्वे गच्छाम यत्र स्वान्स्वाँल्लोकांश्च तथा वयम् ।'
125c	गच्छ लोकाञ्जितान्स्वेन कर्मणा यत्र वाञ्छसि ॥
126a	` ततो धर्मयमाद्यास्ते वाक्यमूचुर्नृपद्विजौ ।
126c	अस्माकं यः स्मृतो मूर्धा ब्रह्मलोकमिति स्मृतम् ॥
127a	तत्रस्थौ हि भवन्तौ हि युवाभ्यां निर्जिता वयम् ।
127c	युवयोः काम आपन्नस्तत्काम्यमविशङ्कया ॥'
128	भीष्म उवाच 
128a	जापकानां फलावाप्तिर्मया ते सम्प्रदर्शिता ।
128c	गतिः स्थानं च लोकाश्च जापकेन यथा जिताः ॥
129a	प्रयाति संहिताध्यायी ब्रह्माणं परमेष्ठिनम् ।
129c	अथवाऽग्निं समायाति सूर्यमाविशतेऽपि वा ॥
130a	स तैजसेन भावेन यदि तत्र रमत्युत ।
130c	गुणांस्तेषां समाधत्ते रागेण प्रतिमोहितः ॥
131a	एवं सोमे तथा वायौ भूम्याकाशशरीरगः ।
131c	सरागस्तत्र वसति गुणांस्तेषां समाचरन् ॥
132a	अथ तत्र विरागी स परं गच्छत्यसंशयम् ।
132c	परमव्ययमिच्छन्स तमेवाविशते पुनः ॥
133a	अमृताच्चामृतं प्राप्तः शान्तीभूतो निरात्मवान् ।
133c	ब्रह्मभूतः स निर्द्वन्द्वः सुखी शान्तो निरामयः ॥
134a	ब्रह्मस्थानमनावर्तमेकमक्षरसञ्ज्ञकम् ।
134c	अदुःखमजरं शान्तं स्थानं तत्प्रतिपद्यते ॥
135a	चतुर्भिर्लक्षणैर्हीनं तथा षड्भिः सषोडशैः ।
135c	पुरुषं तमतिक्रम्य आकाशं प्रतिपद्यते ॥
136a	अथ नेच्छति रागात्मा सर्वं तदधितिष्ठति ।
136c	यच्च प्रार्थयते तच्च मनसा प्रतिपद्यते ॥
137a	अथवा चेक्षते लोकान्सर्वान्निरयसञ्ज्ञितान् ।
137c	निस्पृहः सर्वतो मुक्तस्तत्र वै रमते सुखम् ॥
138a	एवमेषा महाराज जापकस्य गतिर्यथा ।
138c	एतत्ते सर्वमाख्यातं किं भूयः श्रोतुमर्हसि ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तनवत्यधिकशततमोऽध्यायः ॥ 197 ॥

12-197-1 आयुःपरिच्छेदिका देवता कालः । प्राणवियोजिका मृत्युः । पुण्यापुण्यफलदायिका यमः । तत् तम् ॥ 12-197-2 सूर्यपुत्रस्य यमस्य ॥ 12-197-4 जापको मन्त्राध्ययनपरः । पैप्पलाद इति ड. पाठः ॥ 12-197-7 देव्या सावित्र्या दर्शितो दर्शनदानेनानुगृहीतः ॥ 12-197-14 समाधिर्नियमः ॥ 12-197-15 निरयं स्वर्गं क्षयिणम् । याता यास्यसि । याता गताः ॥ 12-197-16 अनिमित्तमजन्यम् । यज्जप्ये मे रमतां मन इति ॥ 12-197-20 दर्शयामास आत्मानं दर्शितवान् ॥ 12-197-24 बहुदुःखसुखमिति झ. ध. पाठः ॥ 12-197-56 कृतमलं सर्वेण जपफलेन ॥ 12-197-57 यज्जपितं जप्यं तस्येति शेषः ॥ 12-197-61 अभिसन्धिः कामः । निष्कामस्य जपस्यानन्तं फलमिति भावः ॥ 12-197-62 दूषयिष्यामि अन्यथाकरिष्यामि ॥ 12-197-66 मे मया निसृष्टं दत्तम् ॥ 12-197-77 देहीति उक्त्वेति शेषः ॥ 12-197-81 न च्छन्दयामि प्रतिगृह्णीष्वेति न प्रार्थितवानस्मि ॥ 12-197-84 तत्प्रतीच्छतु मे फलमिति ध. पाठः । बहु गृह्णातु मे फलमिति ट. पाठः ॥ 12-197-90 द्वौ पुरुषौ कामक्रोधौ ॥ 12-197-93 परीक्ष्य त्वं यथा स्यावो नावामिति झ. पाठः ॥ 12-197-94 प्रार्थना हि राज्ञोऽननुरूपेति तस्य कामो विकृतसञ्ज्ञः । शान्तिस्वभावस्यापि जापकस्य याचित्वापि दीयमानं न गृह्णातीति राजानं प्रति यः क्रोधः स विरूपसञ्ज्ञः । गोः फलं वाचं धेनुमुपासीतेति श्रुतेर्धेनुसरूपायाः वाचः । जपस्य फलमित्यर्थः ॥ 12-197-98 धेनुर्वाक् । विप्राय परमेश्वराय ॥ 12-197-106 धारयामीति झ. ट. पाठः ॥ 12-197-118 निक्षेपार्थं प्रतिगृह्य प्रदानार्थम् ॥ 12-197-131 तेषां सूर्यादिलोकपालानां गुणान् प्रकाशकत्वादीन् ॥	
