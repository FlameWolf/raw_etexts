अध्यायः 195

भीष्मेण युधिष्ठिरम् प्रति जापकोपाख्यानकथनम् ॥ 1 ॥
KK-12-03-195-001	युधिष्ठिर उवाच 
KK-12-03-195-001a	गतीनामुत्तमा प्राप्तिः कथिता जापकेष्विह ।
KK-12-03-195-001c	एकैवैषा गतिस्तेषामुत यान्त्यपरामपि ॥
KK-12-03-195-002	भीष्म उवाच 
KK-12-03-195-002a	शृणुष्वावहितो राजञ्जापकानां गतिं विभो ।
KK-12-03-195-002c	यथा गच्छन्ति निरयमनेकं पुरुषर्षभ ॥
KK-12-03-195-003a	यथोक्तमेतत्पूर्वं यो नानुतिष्ठति जापकः ॥
KK-12-03-195-003c	एकदेशक्रियश्चात्र निरयं स निगच्छति ॥
KK-12-03-195-004a	अवमानेन कुरुते न तुष्यति न शोचति ।
KK-12-03-195-004c	ईदृशो जापको याति निरयं नात्र संशयः ॥
KK-12-03-195-005a	अहङ्कारकृतश्चैव सर्वे निरयगामिनः ।
KK-12-03-195-005c	परावमानी पुरुषो भविता निरयोपगः ॥
KK-12-03-195-006a	अभिध्यापूर्वकं जप्यं कुरुते यश्च मोहितः ।
KK-12-03-195-006c	यत्रास्य रागः पतति तत्रतत्रोपपद्यते ॥
KK-12-03-195-007a	अथैश्वर्यप्रसक्तः सञ्जापको यत्र रज्यते ।
KK-12-03-195-007c	स एव निरयस्तस्य नासौ तस्मात्प्रमुच्यते ॥
KK-12-03-195-008a	रागेण जापको जप्यं कुरुते यश्च मोहितः ।
KK-12-03-195-008c	यत्रास्य रागः पतति तत्र तत्रोपजायते ॥
KK-12-03-195-009a	दुर्बुद्धिरकृतप्रज्ञश्चले मनसि तिष्ठति ।
KK-12-03-195-009c	फलस्यापचितिं याति निरयं चाधिगच्छति ॥
KK-12-03-195-010a	अकृतप्रज्ञको बालो मोहं गच्छति जापकः ।
KK-12-03-195-010c	स मोहान्निरयं याति यत्र गत्वाऽनुशोचति ॥
KK-12-03-195-011a	दृढग्राही करोमीति जाप्यं जपति जापकः ।
KK-12-03-195-011c	न सम्पूर्णो न वा युक्तो निरयं सोऽधिगच्छति ॥
KK-12-03-195-012a	अनिमित्तं परं यत्तदव्यक्तं ब्रह्मणि स्थितम् ।
KK-12-03-195-012c	तद्भूतो जापकः कस्मात्सशरीरमिहाविशेत् ॥
KK-12-03-195-013a	दुष्प्रज्ञानेन निरया बहवः समुदाहृताः ।
KK-12-03-195-013c	प्रशस्तं जापकत्वं च दोषाश्चैते तदात्मकाः ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चनवत्यधिकशततमोऽध्यायः ॥ 195 ॥

12-195-1 यतीनामिति ध. पाठः ॥ 12-195-2 एतत्सर्वं य इति ट. पाठः ॥ 12-195-3 अपूर्णाङ्गजपपर इत्यर्थः ॥ 12-195-4 अवमानेनाश्रद्धया । जपे प्रीत्यादिरहितः ॥ 12-195-5 अहङ्कारकृतो दर्पवन्तः । पुरुषो जापकः ॥ 12-195-6 अभिध्याफलाभिसन्धिः । यत्र फले रागः प्रीतिस्तत्र तत्फलभोगनिमित्तमुपपद्यते योग्यं देहं प्राप्नोति ॥ 12-195-7 स एव तत्र रागएव ॥
