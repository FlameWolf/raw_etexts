अध्यायः 296

भीष्मेण युधिष्ठिरम् प्रति श्रेयःसाधनप्रतिपादकपराशरगीतानुवादः ॥ 1 ॥
001	युधिष्ठिर उवाच 
001a	अतः परं महाबाहो यच्छ्रेयस्तद्ब्रवीहि मे ।
001c	न तृप्याम्यमृतस्येव वचसस्ते पितामह ॥
002a	किं कर्म पुरुषः कृत्वा शुभं पुरुषसत्तम ।
002c	श्रेयः परमवाप्नोति प्रेत्य चेह च तद्वद ॥
003	भीष्म उवाच 
003a	अत्र ते वर्तयिष्यामि यथा पूर्वं महायशाः ।
003c	पराशरं महात्मानं पप्रच्छ जनको नृपः ॥
004a	किं श्रेयः सर्वभूतानामस्मिँल्लोके परत्र च ।
004c	यद्भवेत्प्रतिपत्तव्यं तद्भवान्प्रब्रवीतु मे ॥
005a	ततः स तपसा युक्तः सर्वधर्मविधानवित् ।
005c	नृपायानुग्रहमना मुनिर्वाक्यमथाब्रवीत् ॥
006	पराशर उवाच 
006a	धर्म एव कृतः श्रेयानिह लोके परत्र च ।
006c	तस्माद्धि परमं नास्ति यथा प्राहुर्मनीषिणः ॥
007a	प्रतिपद्य नरो धर्मं स्वर्गलोके महीयते ।
007c	धर्मात्मकः कर्मविधिर्देहिनां नृपसत्तम ॥
008ac	तस्मिन्नाश्रमिणः सन्तः स्वकर्माणीह कुर्वते ॥
009a	चतुर्विधा हि लोकेऽस्मिन्यात्रा तात विधीयते ।
009c	मर्त्या यत्रावतिष्ठन्ते सा च कामात्प्रवर्तते ॥
010a	सुकृतासुकृतं कर्म निषेव्य विविधैः क्रमैः ।
010c	दशार्धप्रविभक्तानां भूतानां विविधा गतिः ॥
011a	सौवर्णं राजतं चापि यथा भाण्डं निषिच्यते ।
011c	तथा निषिच्यते जन्तुः पूर्वकर्मवशानुगः ॥
012a	नाबीजाज्जायते किञ्चिन्नाकृत्वा सुखमेधते ।
012c	सुकृतैर्विन्दते सौख्यं प्राप्य देहक्षयं नरः ॥
013a	दैवं तात न पश्यामि नास्ति दैवस्य साधनम् ।
013c	स्वभावतो हि संसिद्धा देवगन्धर्वदानवाः ॥
014a	प्रेत्य यान्त्यकृतं कर्म न स्मरन्ति सदा जनाः ।
014c	ते वै तस्य फलप्राप्तौ कर्म चापि चतुर्विधम् ॥
015a	लोकयात्राश्रयश्चैव शब्दो वेदाश्रयः कृतः ।
015c	शान्त्यर्थं मनसस्तात नैतद्वृद्धानुशासनम् ॥
016a	चक्षुषा मनसा वाचा कर्मणा च चतुर्विधम् ।
016c	कुरुते यादृशं कर्म तादृशं प्रतिपद्यते ॥
017a	निरन्तरं च मिश्रं च लभते कर्म पार्थिव ।
017c	कल्याणं यदि वा पापं न तु नाशोऽस्य विद्यते ॥
018a	कदाचित्सुकृतं तात कूटस्थमिव तिष्ठति ।
018c	मज्जमानस्य संसारे यावद्दुःखाद्विमुच्यते ॥
019a	ततो दुःखक्षयं कृत्वा सुकृतं कर्म सेवते ।
019c	सुकृतक्षयाच्च दुष्कृतं तद्विद्धि मनुजाधिप ॥
020a	दमः क्षमा धृतिस्तेजः सन्तोषः सत्यवादिता ।
020c	ह्रीरहिंसाऽव्यसनिता दाक्ष्यं चेति सुखावहाः ॥
021a	दुष्कृते सुकृते चापि न जन्तुर्नियतो भवेत् ।
021c	नित्यं मनःसमाधाने प्रयतेत विचक्षणः ॥
022a	नायं परस्य सुकृतं दुष्कृतं चापि सेवते ।
022c	करोति यादृशं कर्म तादृशं प्रतिपद्यते ॥
023a	सुखदुःखे समाधाय पुमानन्येन गच्छति ।
023c	अन्येनैव जनः सर्वः सङ्गतो यश्च पार्थिवः ॥
024a	परेषां यदसूयेत न तत्कुर्यात्स्वयं नरः ।
024c	यो ह्यसूयुस्तथा युक्तः सोऽवहासं नियच्छति ॥
025a	भीरू राजन्यो ब्राह्मणः सर्वभक्ष्यो वैश्योऽनीहावान्हीनवर्णोऽलसश्च ।
025c	विद्वांश्चाशीलो वृत्तहीनः कुलीनः सत्याद्विभ्रष्टो ब्राह्मणस्त्री च तुष्टा ॥
026a	रागी युक्तः पचमानोऽऽत्महेतोर्मूर्खो वक्ता नृपहीनं च राष्ट्रम् ।
026c	एते सर्वे शोच्यतां यान्ति राजन्यश्चायुक्तः स्नेहहीनः प्रजासु ॥ 

इति श्रीमन्महाभारते शान्तिपर्वणि मोक्षधर्मपर्वणि षण्णवत्यधिकद्विशततमोऽध्यायः ॥ 296 ॥

12-296-18 करस्थमिव तिष्ठतीति थ. पाठः ॥ 12-296-26 रागी मुक्त इति थ. पाठः ॥
