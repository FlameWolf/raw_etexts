अध्यायः 091

भीष्मेण युधिष्ठिरम् प्रति उचथ्यमान्धातृसंवादानुवादः ॥ 1 ॥
KK-12-01-091-001	उचथ्य उवाच 
KK-12-01-091-001a	कालवर्षी च पर्जन्यो धर्मचारी च पार्थिवः ।
KK-12-01-091-001c	सम्पद्यदेषा भवति सा बिभर्ति सुखं प्रजाः ॥
KK-12-01-091-002a	यो न जानाति निर्हर्तुं वस्त्राणां रजको मलम् ।
KK-12-01-091-002c	रत्नानि वा शोधयितुं यथा नास्ति तथैव सः ॥
KK-12-01-091-003a	एवमेतद्द्विजेन्द्राणां क्षत्रियाणां विशां तथा ।
KK-12-01-091-003c	शूद्रश्चतुर्थो वर्णानां नानाकर्मस्ववस्थितः ॥
KK-12-01-091-004a	कर्म शूद्रे कृषिर्वैश्ये दण्डनीतिश्च राजनि ।
KK-12-01-091-004c	ब्रह्मचर्यं तपो मन्त्राः सत्यं चापि द्विजातिषु ॥
KK-12-01-091-005a	तेषां यः क्षत्रियो वेद पात्राणामिव शोधनम् ।
KK-12-01-091-005c	शीलदोषान्विनिर्हर्तुं स पिता स प्रजापतिः ॥
KK-12-01-091-006a	कृतं त्रेता द्वापरश्च कलिश्च भरतर्षभ ।
KK-12-01-091-006c	राजवृत्तानि सर्वाणि राजैव युगमुच्यते ॥
KK-12-01-091-007a	चातुर्वर्ण्यं तथा वेदाश्चातुराश्रम्यमेव च ।
KK-12-01-091-007c	सर्वमेतत्प्रमुह्येत यदा राजा प्रमाद्यति ॥
KK-12-01-091-008a	अग्नित्रेता त्रयी विद्या यज्ञाश्च सहदक्षिणाः ।
KK-12-01-091-008c	सर्व एव प्रमुह्यन्ते यदा राजा प्रमाद्यति ॥
KK-12-01-091-009a	राजैव कर्ता भूतानां राजैव च विनाशकः ।
KK-12-01-091-009c	धर्मात्मा यः स कर्ता स्यादधर्मात्मा विनाशकः ॥
KK-12-01-091-010a	राज्ञो भार्याश्च पुत्राश्च बान्धवाः सुहृदस्तथा ।
KK-12-01-091-010c	समेत्य सर्वे शोचन्ति यदा राजा प्रमाद्यति ॥
KK-12-01-091-011a	हस्तिनोऽश्वाश्च गावश्चाप्युष्ट्राश्वतरगर्दभाः ।
KK-12-01-091-011c	अधर्मवृत्ते नृपतौ सर्वे सीदन्ति जन्तवः ॥
KK-12-01-091-012a	[दुर्बलार्थं बलं सृष्टं धात्रा मान्धातरुच्यते ।
KK-12-01-091-012c	अबलं तु महद्भूतं यस्मिन्सर्वं प्रतिष्ठितम् ॥
KK-12-01-091-013a	यश्च भूतं सम्भजते ये च भूतास्तदन्वयाः ।
KK-12-01-091-013c	अधर्मस्थे हि नृपतौ सर्वे शोचन्ति पार्थिव ॥]
KK-12-01-091-014a	दुर्बलस्य च यच्चक्षुर्मुनेराशीविषस्य च ।
KK-12-01-091-014c	अविषह्यतमं मन्ये मा स्म दुर्बलमासदः ॥
KK-12-01-091-015a	दुर्बलांस्तात मन्येथा नित्यमेवाविमानितान् ।
KK-12-01-091-015c	मा त्वां दुर्बलचक्षूंषि प्रदहेयुः सबान्धवम् ॥
KK-12-01-091-016a	न हि दुर्बलदग्धस्य कुले किञ्चित्प्ररोहति ।
KK-12-01-091-016c	आमूलं निर्दहन्त्येव मा स्म दुर्बलमासद ॥
KK-12-01-091-017a	अबलं वै बलाच्छ्रेयो यच्चातिबलवद्बलम् ।
KK-12-01-091-017c	बलस्याबलदग्धस्य न किञ्चिदवशिष्यते ॥
KK-12-01-091-018a	विमानितो हतः क्लिष्टस्त्रातारं चेन्न विन्दति ।
KK-12-01-091-018c	अमानुषकृतस्तत्र दण्डो हन्ति नराधिपम् ॥
KK-12-01-091-019a	मा स्म तात बलस्थस्त्वं भुञ्जीथा दुर्बलं जनम् ।
KK-12-01-091-019c	मा त्वां दुर्बलचक्षूंषि दहन्त्वग्निरिवाशयम् ॥
KK-12-01-091-020a	यानि मिथ्याभिशस्तानां पतन्त्यश्रूणि रोदताम् ।
KK-12-01-091-020c	तानि पुत्रान्पशून्घ्नन्ति तेषां मिथ्याभिशंसिनाम् ॥
KK-12-01-091-021a	यदि नात्मनि पुत्रेषु न चेत्पौत्रेषु नप्तृषु ।
KK-12-01-091-021c	न हि पापं कृतं कर्म सद्यः फलति गौरिव ॥
KK-12-01-091-022a	यत्राबलो वध्यमानस्त्रातारं नाधिगच्छति ।
KK-12-01-091-022c	महान्दैवकृतस्तत्र दण्डः पतति दारुणः ॥
KK-12-01-091-023a	युक्ता यदा जानपदा भिक्षन्ते ब्राह्मणा इव ।
KK-12-01-091-023c	अभीक्ष्णं भिक्षुरूपेण राजानं घ्नन्ति तादृशाः ॥
KK-12-01-091-024a	राज्ञो यदा जनपदे बहवो राजपूरुषाः ।
KK-12-01-091-024c	अनयेनोपवर्तन्ते तद्राज्ञः किल्बिषं महत् ॥
KK-12-01-091-025a	यदा युक्त्या नयेदर्थान्कामादर्थवशेन वा ।
KK-12-01-091-025c	कृपणं याचमानानां तद्राज्ञो वैशसं महत् ॥
KK-12-01-091-026a	महान्वृक्षो जायते वर्धते च तं चैव भूतानि समाश्रयन्ति ।
KK-12-01-091-026c	यदा वृक्षश्छिद्यते दह्यते च तदाश्रया अनिकेता भवन्ति ॥
KK-12-01-091-027a	यदा राष्ट्रे धर्ममग्र्यं चरन्ति संस्कारं वा राजगुणं ब्रुवाणाः ।
KK-12-01-091-027c	तैश्चाधर्मश्चरितो धर्ममोहात्तूर्णं जह्यात्सुकृतं दुष्कृतं च ॥
KK-12-01-091-028a	यत्र पापा ज्ञायमानाश्चरन्ति सभां कलिर्विन्दते तत्र राज्ञः ।
KK-12-01-091-028c	यत्र राजा शास्ति नरान्न शक्त्या न तद्राज्यं वर्धते भूमिपस्य ॥
KK-12-01-091-029a	यश्चामात्यान्मानयित्वा यथा हि मन्त्रे च युद्धे च नृपोऽनुयुञ्ज्यात् ।
KK-12-01-091-029c	विवर्धते तस्य राष्ट्रं नृपस्य भुङ्क्ते महीं चाप्यखिलां चिराय ॥
KK-12-01-091-030a	अत्रापि सुकृतं कर्म वाचं चैव सुभाषिताम् ।
KK-12-01-091-030c	समीक्ष्य पूजयन्राजा धर्मं प्राप्नोत्यनुत्तमम् ॥
KK-12-01-091-031a	संविभज्य यदा भुङ्क्ते नचान्यानवमन्यते ।
KK-12-01-091-031c	निहन्ति बलिनं दृप्तं स राज्ञो धर्म उच्यते ॥
KK-12-01-091-032a	त्रायते हि यदा सर्वं वाचा कायेन कर्मणा ।
KK-12-01-091-032c	पुत्रस्यापि न मृष्येच्च स राज्ञो धर्म उच्यते ॥
KK-12-01-091-033a	संविभज्य यदा भुङ्क्ते नृपतिर्दुर्बलान्नरान् ।
KK-12-01-091-033c	तदा भवन्ति बलिनः स राज्ञो धर्म उच्यते ॥
KK-12-01-091-034a	यदा रक्षति राष्ट्राणि यदा दस्यूनपोहति ।
KK-12-01-091-034c	यदा जयति सङ्ग्रामे स राज्ञो धर्म उच्यते ॥
KK-12-01-091-035a	पापमाचरतो यत्र कर्मणा व्याहृतेन वा ।
KK-12-01-091-035c	प्रियस्यापि न मृष्येत स राज्ञो धर्म उच्यते ॥
KK-12-01-091-036a	यदा सारणिकान्राजा पुत्रवत्परिरक्षति ।
KK-12-01-091-036c	भिनत्ति न च मर्यादां स राज्ञो धर्म उच्यते ॥
KK-12-01-091-037a	यदाप्तदक्षिणैर्यज्ञैर्यजते श्रद्धयाऽन्वितः ।
KK-12-01-091-037c	कामद्वेषावनादृत्य स राज्ञो धर्म उच्यते ॥
KK-12-01-091-038a	कृपणानाथवृद्धानां यदाऽश्रु परिमार्जति ।
KK-12-01-091-038c	हर्षं सञ्जनयन्नॄणां स राज्ञो धर्म उच्यते ॥
KK-12-01-091-039a	विवर्धयति मित्राणि तथाऽरींश्चापि कर्षति ।
KK-12-01-091-039c	सम्पूजयति साधूंश्च स राज्ञो धर्म उच्यते ॥
KK-12-01-091-040a	सत्यं पालयति प्रीत्या नित्यं भूमिं प्रयच्छति ।
KK-12-01-091-040c	पूजयेदतिथीन्भृत्यान्स राज्ञो धर्म उच्यते ॥
KK-12-01-091-041a	निग्रहानुग्रहौ चोभौ यत्र स्यातां प्रतिष्ठितौ ।
KK-12-01-091-041c	अस्मिँल्लोके परे चैव राजा स प्राप्नुते फलम् ॥
KK-12-01-091-042a	यमो राजा धार्मिकाणां मान्धातः परमेश्वरः ।
KK-12-01-091-042c	संयच्छन्यमवत्प्राणानसंयच्छंस्तु पावकः ॥
KK-12-01-091-043a	ऋत्विक्पुरोहिताचार्यान्सत्कृत्यानवमत्य च ।
KK-12-01-091-043c	यदा सम्यक्प्रगृह्णाति स राज्ञो धर्म उच्यते ॥
KK-12-01-091-044a	यमो यच्छति भूतानि सर्वाण्येवाविशेषतः ।
KK-12-01-091-044c	तथा राज्ञाऽनुकर्तव्यं यन्तव्या विधिवत्प्रजाः ॥
KK-12-01-091-045a	सहस्राक्षेण राजा हि सर्वथैवोपमीयते ।
KK-12-01-091-045c	स पश्यति च यं धर्मं स धर्मः पुरुषर्षभ ॥
KK-12-01-091-046a	अप्रमादेन शिक्षेथाः क्षमां बुद्धिं धृतिं मतिम् ।
KK-12-01-091-046c	भूतानां तत्त्वजिज्ञासा साध्वसाधु च सर्वदा ॥
KK-12-01-091-047a	सङ्ग्रहः सर्वभूतानां दानं च मधुरा च वाक् ।
KK-12-01-091-047c	पौरजानपदाश्चैव गोप्तव्याः स्वप्रजा यथा ॥
KK-12-01-091-048a	न जात्वदक्षो नृपतिः प्रजाः शक्नोति रक्षितुम् ।
KK-12-01-091-048c	भारो हि सुमहांस्तात राज्यं नाम सुदुर्वहम् ॥
KK-12-01-091-049a	तद्दण्डविन्नृपः प्राज्ञः शूरः शक्नोति रक्षितुम् ।
KK-12-01-091-049c	न हि शक्यमदण्डेन क्लीबेनाबुद्धिनाऽपि वा ॥
KK-12-01-091-050a	अभिरूपैः कुले जातैर्दक्षैर्भक्तैर्बहुश्रुतैः ।
KK-12-01-091-050c	सर्वं बुद्ध्या परीक्षेथास्तापसाश्रमिणामपि ॥
KK-12-01-091-051a	अतस्त्वं सर्वभूतानां धर्मं वेत्स्यसि वै परम् ।
KK-12-01-091-051c	स्वदेशे परदेशे वा न ते धर्मो विनङ्क्ष्यति ॥
KK-12-01-091-052a	धर्मे चार्थे च कामे च धर्म एवोत्तरो भवेत् ।
KK-12-01-091-052c	अस्मिंल्लोके परे चैव धर्मात्मा सुखमेधते ॥
KK-12-01-091-053a	त्यजन्ति दारान्पुत्रांश्च मनुष्याः परिपूजिताः ।
KK-12-01-091-053c	सङ्ग्रहश्चैव भूतानां दानं च मधुरा च वाक् ॥
KK-12-01-091-054a	अप्रमादश्च शौचं च राज्ञो भूतिकरं महत् ।
KK-12-01-091-054c	एतेभ्यश्चैव मान्धातः सततं मा प्रमादिथाः ॥
KK-12-01-091-055a	अप्रमत्तो भवेद्राजा छिद्रदर्शी परात्मनोः ।
KK-12-01-091-055c	नास्य च्छिद्रं परः पश्येच्छिद्रेषु परमन्वियात् ॥
KK-12-01-091-056a	एतद्वॄत्तं वासवस्य यमस्य वरुणस्य च ।
KK-12-01-091-056c	राजर्षीणां च सर्वेषां तत्त्वमप्यनुपालय ॥
KK-12-01-091-057a	तत्कुरुष्व महाराज वृत्तं राजर्षिसेवितम् ।
KK-12-01-091-057c	आतिष्ठ दिव्यं पन्थानमह्नाय पुरुषर्षभ ॥
KK-12-01-091-058a	धर्मवृत्तं हि राजानं प्रेत्य चेह च भारत ।
KK-12-01-091-058c	देवर्षिपितृगन्धर्वाः कीर्तयन्ति महौजसः ॥
KK-12-01-091-059	भीष्म उवाच 
KK-12-01-091-059a	स एवमुक्तो मान्धाता तेनोचथ्येन भारत ।
KK-12-01-091-059c	कृतवानविशङ्कश्च एकः प्राप च मेदिनीम् ॥
KK-12-01-091-060a	भवानपि तथा सम्यङ्मान्धातेव महीपते ।
KK-12-01-091-060c	धर्मं कृत्वा महीं रक्ष स्वर्गे स्थानमवाप्स्यसि ॥ 

इति श्रीमन्महाभारते शान्तिपर्वणि राजधर्मपर्वणि एकनवतितमोऽध्यायः ॥ 91 ॥

12-91-3 द्विजादीनां मध्ये यः कश्चिच्छूद्रो वा नानाकर्मस्ववस्थितः स्वकर्मच्युतो मूढः एवं रजकतुल्य इत्यर्थः ॥ 12-91-8 अग्नित्रेता वह्नित्रयम् ॥ 12-91-12 अबलस्य पालनान्महत्पुण्यमपालनाच्च महत्पापमित्यर्थः । 12-91-13 भूतं दुर्बलं सम्भजतेऽन्नादिना सेवते । तदन्वयाः दातृसम्बन्धिनः ॥ 12-91-21 यदि आत्मनि फलं पापं न फलति तर्हि पुत्रादिषु फलति नतु सद्यः फलतीत्यर्थः ॥ 12-91-22 मोहाद्दैवकृत इति ड. थ. पाठः ॥ 12-91-25 नयेत् अपहरेत् ॥ 12-91-27 महानिति दृष्टान्तमुक्त्वा दार्ष्टान्तिकमाह यदेति । यदा धर्मं चरति तदा राजा वर्धत इति भावः । दुष्कृतं चापयातीत्यर्थः । राजपुत्रं ब्रुवाणा इति ट. ड. थ. पाठः ॥ 12-91-28 यदा राजा शास्ति नरानशिष्टांस्तदा राज्यं वर्धते भूमिपस्येति झ. पाठः ॥ 12-91-31 नामात्यानवमन्यत इति झ. पाठः ॥ 12-91-33 संविभज्य यदा भुङ्क्ते नृपतिर्यदि पार्थिव । दुर्बलानां बलं चैवेति ट. ड. छ. पाठः ॥ 12-91-36 सारणिकान् प्रसारिणीप्रधानान्वणिजः ॥ 12-91-42 धार्मिकाणां परमेश्वरोऽनुग्राहकः । प्राणान् इन्द्रियाणि संयच्छन् भवेत् । अनियच्छंस्तु पावकः स्वाश्रयदाही भवतीत्यर्थः ॥ 12-91-50 अभिरूपैरमात्यैः सहेति शेषः ॥ 12-91-54 प्रमादिथाः प्रमाद्येथाः ॥
