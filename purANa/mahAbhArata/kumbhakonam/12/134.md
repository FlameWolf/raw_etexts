अध्यायः 134

भीष्मेण युधिष्ठिरम् प्रति बलप्रशंसनम् ॥ 1 ॥ तथा पापकारिणां तत्परिहारोपायकथनम् ॥ 2 ॥
KK-12-02-134-001	भीष्म उवाच 
KK-12-02-134-001a	`अत्राप्युदाहरन्तीममितिहासं पुरातनम् ।'
KK-12-02-134-001c	अत्र कामन्दवचनं कीर्तयन्ति पुराविदः ।
KK-12-02-134-001e	प्रत्यक्षावेव धर्मार्थौ क्षत्रियस्य विजानतः ॥
KK-12-02-134-002a	तौ तु न व्यवधातव्यौ परोक्षा धर्मयातना ।
KK-12-02-134-002c	अधर्मो धर्म इत्येतद्यथा वृक्षफलं तथा ॥
KK-12-02-134-003a	धर्माधर्मफले जातु ददर्शेह न कश्चन ।
KK-12-02-134-003c	बुभूषेद्बलमेवैतत्सर्वं बलवतो वशे ॥
KK-12-02-134-004a	श्रियं बलममात्यांश्च बलवानिह विन्दति ।
KK-12-02-134-004c	यो ह्यनाढ्यः स पतितस्तदुच्छिष्टं यदल्पकम् ॥
KK-12-02-134-005a	बह्वपथ्ये बलवति न किञ्चित्क्रियते भयात् ।
KK-12-02-134-005c	उभौ सत्याधिकारौ तौ त्रायेते महतो भयात् ॥
KK-12-02-134-006a	अति धर्माद्बलं मन्ये बलाद्धर्मः प्रवर्तते ।
KK-12-02-134-006c	बले प्रतिष्ठितो धर्मो धरण्यामिव जङ्गमः ॥
KK-12-02-134-007a	धूमो वायोरिव वशे बलं धर्मोऽनुवर्तते ।
KK-12-02-134-007c	अनीश्वरो बलं धर्मो द्रुमं वल्लीव संश्रिता ॥
KK-12-02-134-008a	वशे बलवतां धर्मः सुखं भोगवतामिव ।
KK-12-02-134-008c	नास्त्यसाध्यं बलवतां सर्वं बलवता जितम् ॥
KK-12-02-134-009a	दुराचारः क्षीणबलः परिमाणं न गच्छति ।
KK-12-02-134-009c	अथ तस्मादुद्विजते सर्वो लोको वृकादिव ॥
KK-12-02-134-010a	अपध्वस्तो ह्यवमतो दुःखं जीवति जीवितम् ।
KK-12-02-134-010c	जीवितं यदधिक्षिप्तं यथैव मरणं तथा ॥
KK-12-02-134-011a	यदेवमाहुः पापेन चारित्रेण विवक्षितम् ।
KK-12-02-134-011c	सुभृशं तप्यते तेन वाक्शल्येन परिक्षतः ॥
KK-12-02-134-012a	अत्रैतदाहुराचार्याः पापस्य परिमोक्षणे ।
KK-12-02-134-012c	त्रयीं विद्यामुपासीत तथोपासीत वै द्विजान् ॥
KK-12-02-134-013a	प्रसादयेन्मधुरया वाचा चाप्यथ कर्मणा ।
KK-12-02-134-013c	महामनाश्चैव भवेद्विवहेच्च महाकुले ॥
KK-12-02-134-014a	इत्यस्तीति वदेदेव परेषां कीर्तयेद्गुणान् ।
KK-12-02-134-014c	जपेदुदकशीलः स्यात्पेशलो नातिजल्पकः ॥
KK-12-02-134-015a	ब्रह्म क्षत्रं सम्प्रविशेद्बहु कृत्वा सुदुष्करम् ।
KK-12-02-134-015c	उच्यमानो हि लोकेन बहु तत्तदचिन्तयन् ॥
KK-12-02-134-016a	उपप्राप्यैवमाचारं क्षिप्रं बहुमतो भवेत् ।
KK-12-02-134-016c	सुखं च वित्तं भुञ्जीत वृत्तेनैकेन गोपयेत् ॥
KK-12-02-134-017a	`अपि तेभ्यो मृगान्हत्वा नयेच्च सततं वने ।
KK-12-02-134-017c	यस्मिन्न प्रतिगृह्णन्ति दस्युभोजनशङ्कया ।'
KK-12-02-134-017e	लोके च लभते पूजां परत्रेह महत्फलम् ॥ 

इति श्रीमन्महाभारते शान्तिपर्वणि आपद्धर्मपर्वणि चतुस्त्रिंशदधिकशततमोऽध्यायः ॥ 134 ॥

12-134-2 यथा वृकपदं तथेति झ. द. पाठः ॥ 12-134-6 अति अतिशयितम् ॥ 12-134-10 अपध्वस्तः ऐश्वर्याच्च्युतः ॥ 12-134-12 अत्राधर्मेण धनार्जने कृते सति ॥
