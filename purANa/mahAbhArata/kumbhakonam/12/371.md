अध्यायः 371

नागब्राह्मणयोः संलापः ॥ 1 ॥
001	भीष्म उवाच 
001a	स पन्नगपतिस्तत्र प्रययौ ब्राह्मणं प्रति ।
001c	तमेव मनसा ध्यायन्कार्यवत्तां विचारयन् ॥
002a	तमतिक्रम्य नागेन्द्रो मतिमान्स नरेश्वर ।
002c	प्रोवाच मधुरं वाक्यं प्रकृत्या धर्मवत्सलः ॥
003a	भोभो क्षाम्याभिभाषे त्वां न रोषं कर्तुमर्हसि ।
003c	इह त्वमभिसम्प्राप्तः कस्यार्थे किं प्रयोजनम् ॥
004a	आभिमुख्यादभिक्रम्य स्नेहात्पृच्छामि ते द्विज ।
004c	विविक्ते गोमतीतीरे कं वा त्वं पर्युपाससे ॥
005	ब्राह्मण उवाच 
005a	धर्मारण्यं हि मां विद्धि नागं द्रष्टुमिहागतम् ।
005c	पद्मनाभं द्विजश्रेष्ठ तत्र मे कार्यमाहितम् ॥
006a	तस्य चाहमसान्निध्ये श्रुतवानस्मि तं गतम् ।
006c	स्वजनात्तं प्रतीक्षामि पर्जन्यमिव कर्षकः ॥
007a	तस्य चाक्लेशकरणं स्वस्तिकारसमाहितम् ।
007c	आवर्तयामि तद्ब्रह्म योगयुक्तो निरामयः ॥
008	नाग उवाच 
008a	अहो कल्याणवृत्तस्त्वं साधुः सज्जनवत्सलः ।
008c	अवाच्यस्त्वं महाभाग परं स्नेहेन पश्यसि ॥
009a	अहं स नागो विप्रर्षे यथा मां विन्दते भवान् ।
009c	आज्ञापय यथास्वैरं किं करोमि प्रियं तव ॥
010a	भवन्तं स्वजनादस्मि सम्प्राप्तं श्रुतवानहम् ।
010c	अतस्त्वां स्वयमेवाहं द्रष्टुमभ्यागतो द्विज ॥
011a	सम्प्राप्तश्च भवानद्य कृतार्थः प्रतियास्यति ।
011c	विस्रब्धो मां द्विजश्रेष्ठ विषये योक्तुमर्हसि ॥
012a	वयं हि भवता सर्वे गुणक्रीता विशेषतः ।
012c	यस्त्वमात्महितं त्यक्त्वा मामेवेहानुरुध्यसे ॥
013	ब्राह्मण उवाच 
013a	आगतोऽहं महाभाग तव दर्शनलालसः ।
013c	कञ्चिदर्थमनर्थज्ञः प्रष्टुकामो भुजङ्गम ॥
014a	अहमात्मानमात्मस्थो मार्गमाणोऽऽत्मनो गतिम् ।
014c	वासार्थिनं महाप्रज्ञं चलच्चित्तमुपास्मि ह ॥
015a	प्रकाशितस्त्वं स गुणैर्यशोगर्भगभस्तिभिः ।
015c	शशाङ्ककरसंस्पर्शैर्हृद्यैरात्मप्रकाशितैः ॥
016a	तस्य मे प्रश्नमुत्पन्नं छिन्धि त्वमनिलाशन ।
016c	पश्चात्कार्यं वदिष्यामि श्रोतुमर्हति तद्भवान् ॥ 

इति श्रीमन्महाभारते शान्तिपर्वणि मोक्षधर्मपर्वणि एकसप्तत्यधिकत्रिशततमोऽध्यायः ॥ 371 ॥

12-371-3 क्षाम्य क्षमस्व ॥ 12-371-5 धर्मारण्यं मुनिं मां विद्धि । द्विजानां सर्पाणां श्रेष्ठ । धर्मारण्याद्धि मां विद्धि इति ट. पाठः ॥ 12-371-6 श्रुतवानस्मि तां गतिमिति ठ. पाठः ॥ 12-371-7 अक्लेशकरणं क्लेशनिवारकम् ॥ 12-371-8 श्रुत्वाद्य त्वं महाभाग परं यत्नेन पश्यसीति ट. पाठः ॥ 12-371-13 अनर्थज्ञः अर्थानभिज्ञः । कञ्चिदर्थं हि तत्वज्ञेति ट. पाठः ॥ 12-371-15 आत्मन्यात्मप्रकाशिभिरिति ट. पाठः ॥
