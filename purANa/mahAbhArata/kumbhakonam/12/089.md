अध्यायः 089

युधिष्ठिरम् प्रति राजनीतिकथनम् ॥ 1 ॥
KK-12-01-089-001	भीष्म उवाच 
KK-12-01-089-001a	वनस्पतीन्भक्ष्यफलान्न च्छिन्द्युर्विषये तव ।
KK-12-01-089-001c	ब्राह्मणानां मूलफलं धर्ममाहुर्मनीषिणः ॥
KK-12-01-089-002a	ब्राह्मणेभ्योऽतिरिक्तं च भुञ्जीरन्नितरे जनाः ।
KK-12-01-089-002c	न ब्राह्मणोपरोधेन हरेदन्यः कथञ्चन ॥
KK-12-01-089-003a	विप्रश्चेत्त्यागमातिष्ठेदाख्याया वृत्तिकर्शितः ।
KK-12-01-089-003c	परिकल्प्यास्य वृत्तिः स्यात्सदारस्य नराधिप ॥
KK-12-01-089-004a	स चेन्नोपनिवर्तेत वाच्यो ब्राह्मणसंसदि ।
KK-12-01-089-004c	कस्मिन्निदानीं मर्यादामयं लोकः करिष्यति ॥
KK-12-01-089-005a	असंशयं निवर्तेत न चेत्त्यक्ष्यत्यतः परम् ।
KK-12-01-089-005c	पूर्वं परोक्षं वक्तव्यमेतत्कौन्तेय शाश्वतम् ॥
KK-12-01-089-006a	आहुरेतज्जना ब्रह्मन्न चैतच्छ्रद्दधाम्यहम् ।
KK-12-01-089-006c	निमन्त्र्यश्च भवेद्भोगैरवृत्त्या च तदा चरेत् ॥
KK-12-01-089-007a	कृषिगोरक्ष्यवाणिज्यं लोकानामिह जीवनम् ।
KK-12-01-089-007c	ऊर्ध्वं चैव त्रयी विद्या सा भूतान्भावयत्युत ॥
KK-12-01-089-008a	तस्यां प्रपतमानायां ये स्युस्तत्परिपन्थिनः ।
KK-12-01-089-008c	दस्यवस्तद्वधायेह ब्रह्मा क्षत्रमथासृजत् ॥
KK-12-01-089-009a	शत्रूञ्जय प्रजा रक्ष यजस्व क्रतुभिर्नृप ।
KK-12-01-089-009c	युध्यस्व समरे वीरो भूत्वा कौरवनन्दन ॥
KK-12-01-089-010a	संरक्ष्यान्रक्षते राजा स राजा राजसत्तमः ।
KK-12-01-089-010c	ये केचित्तान्न रक्षन्ति तैरर्थो नास्ति कश्चन ॥
KK-12-01-089-011a	सदैव राज्ञा योद्धव्यं सर्वलोकाद्युधिष्ठिर ।
KK-12-01-089-011c	तस्माद्धेतोर्हि भुञ्जीत मनुष्यानेव मानवः ॥
KK-12-01-089-012a	आन्तरेभ्यः परान्रक्षन्परेभ्यः पुनरान्तरान् ।
KK-12-01-089-012c	परान्परेभ्यः स्वान्स्वेभ्यः सर्वान्पालय नित्यदा ॥
KK-12-01-089-013a	आत्मानं सर्वतो रक्षन्राजन्रक्षस्व मेदिनीम् ।
KK-12-01-089-013c	आत्ममूलमिदं सर्वमाहुर्वै विदुषो जनाः ॥
KK-12-01-089-014a	किं छिद्रं कोनु सङ्गो मे किंवाऽस्त्यविनिपातितम् ।
KK-12-01-089-014c	कुतो मामाश्रयेद्दोष इति नित्यं विचिन्तयेत् ॥
KK-12-01-089-015a	अतीतदिवसे वृत्तं प्रशंसन्ति न वा पुनः ।
KK-12-01-089-015c	गुप्तैश्चारैरनुमतैः पृथिवीमनुसारयेत् ॥
KK-12-01-089-016a	जानीत यदि मे वृत्तं प्रशंसन्ति न वा पुनः ।
KK-12-01-089-016c	कच्चिद्रोचेज्जनपदे कच्चिद्राष्ट्रे च मे यशः ॥
KK-12-01-089-017a	धर्मज्ञानां धृतिमतां सङ्ग्रामेष्वपलायिनाम् ।
KK-12-01-089-017c	राष्ट्रे तु येऽनुजीवन्ति ये तु राज्ञोऽनुजीविनः ॥
KK-12-01-089-018a	अमात्यानां च सर्वेषां मध्यस्थानां च सर्वशः ।
KK-12-01-089-018c	ये च त्वाऽभिप्रशंसेयुर्निन्देयुरथवा पुनः ॥
KK-12-01-089-019a	सर्वान्सुपरिणीतांस्तान्कारयेथा युधिष्ठिर ।
KK-12-01-089-019c	एकान्तेन हि सर्वेषां न शक्यं तात रोचितुम् ।
KK-12-01-089-019e	मित्रामित्रमथो मध्यं सर्वभूतेषु भारत ॥
KK-12-01-089-020	युधिष्ठिर उवाच 
KK-12-01-089-020a	तुल्यबाहुबलानां च तुल्यानां च गुणैरपि ।
KK-12-01-089-020c	कथं स्यादधिकः कश्चित्स च भुञ्जीत मानवान् ॥
KK-12-01-089-021	भीष्म उवाच 
KK-12-01-089-021a	यच्चरा ह्यचरानद्युरदंष्ट्रान्दंष्ट्रिणस्तथा ।
KK-12-01-089-021c	आशीविषा इव क्रुद्धा भुजङ्गान्भुजगा इव ॥
KK-12-01-089-022a	एतेभ्यश्चाप्रमत्तः स्यात्सदा शत्रोर्युधिष्ठिर ।
KK-12-01-089-022c	भारुण्डसदृशा ह्येते निपतन्ति प्रमादतः ॥
KK-12-01-089-023a	कच्चित्ते वणिजो राष्ट्रे नोद्विजन्ति करार्दिताः ।
KK-12-01-089-023c	क्रीणन्तो बहुनाऽल्पेन कान्तारकृतविश्रमाः ॥
KK-12-01-089-024a	कच्चित्कृषिकरा राष्ट्रं न जहत्यतिपीडिताः ।
KK-12-01-089-024c	ये वहन्ति धुरं राज्ञां ते भरन्तीतरानपि ॥
KK-12-01-089-025a	`आलस्येन हृतः पादः पादः पाषण्डमाश्रितः ।
KK-12-01-089-025c	राजानं सेवते पादः पादः कृषिमुपाश्रितः ॥
KK-12-01-089-026a	एकपादं त्रयः पादा भक्षयन्ति दिनेदिने ।
KK-12-01-089-026c	तस्मात्सर्वप्रयत्नेन पादं रक्ष युधिष्ठिर ॥'
KK-12-01-089-027a	इतो दत्तेन जीवन्ति देवाः पितृगणास्तथा ।
KK-12-01-089-027c	मानुषोरगरक्षांसि वयांसि पशवस्तथा ॥
KK-12-01-089-028a	एषा ते राष्ट्रवृत्तिश्च राज्ञां गुप्तिश्च भारत ।
KK-12-01-089-028c	प्रोक्तोद्दिश्यैतमेवार्थं भूयो वक्ष्यामि पाण्डव ॥ 

इति श्रीमन्महाभारते शान्तिपर्वणि राजधर्मपर्वणि एकोननवतितमोऽध्यायः ॥ 89 ॥

12-89-1 मूलफलं ब्राह्मणानां स्वमिति धर्ममाहुरतो न च्छिन्द्युः ॥ 12-89-3 त्यागं राष्ट्रस्य ॥ 12-89-6 भोगार्थी चेद्राष्ट्रं त्यजति तदा भोगैरपि निमन्त्र्यः । अवृत्त्या चेत्तदावृत्त्यापि निमन्त्र्य इत्याह आहुरिति ॥ 12-89-7 ऊर्ध्वं स्वर्गम् ॥ 12-89-11 लोकात् लोकहितार्थं योद्धव्यम् । मनुष्यांश्चारानिति चार्थः ॥ 12-89-13 विदुषो विद्वांसः ॥ 12-89-14 सङ्गो व्यसनस्येति शेषः ॥ 12-89-19 सुपरिणीतान् सत्कृतान् 12-89-21 बलवानेव दुर्बलं भुञ्जीत तुल्यात्तु आत्मानं रक्षेच्छलेन च तं भुञ्जीतेत्युत्तरमाह यदित्यादिना ॥ 12-89-22 भारुण्डः गृध्रः ॥
