अध्यायः 124

भीष्मेण युधिष्ठिरम् प्रति दुर्योधनाय धृतराष्ट्रप्रोक्तेन्द्रप्रह्लादकथानुवादपूर्वकं शीलस्य धर्मादिकारणत्वप्रतिपादनम् ॥ 1 ॥
001	युधिष्ठिर उवाच 
001a	इमे जना मनुष्येन्द्र प्रशंसन्ति सदा भुवि ।
001c	धर्मस्य शीलमेवादौ ततो मे संशयो महान् ॥
002a	यदि तच्छक्यमस्माभिर्ज्ञातुं धर्मभृतां वर ।
002c	श्रोतुमिच्छामि तत्सर्वं यथैतदुपलभ्यते ॥
003a	कथं तत्प्राप्यते शीलं श्रोतुमिच्छामि भारत ।
003c	किंलक्षणं च तत्प्रोक्तं ब्रूहि मे वदतां वर ॥
004	भीष्म उवाच 
004a	पुरा दुर्योधनेनेह धृतराष्ट्राय मानद ।
004c	आख्यातं तप्यमानेन श्रियं दृष्ट्वा तवागताम् ॥
005a	इन्द्रप्रस्थे महाराज तव सभ्रातृकस्य ह ।
005c	सभायां चापहसनं तत्सर्वं शृणु भारत ॥
006a	भवतस्तां सभां दृष्ट्वा समृद्धिं चाप्यनुत्तमाम् ।
006c	दुर्योधनस्तदा दीनः सर्वं पित्रे न्यवेदयत् ॥
007a	श्रुत्वा हि धृतराष्ट्रश्च दुर्योधनवचस्तदा ।
007c	अब्रवीत्कर्णसहितं दुर्योधनमिदं वचः ॥
008	धृतराष्ट्र उवाच 
008a	किमर्थं तप्यसे पुत्र श्रोतुमिच्छामि तत्त्वतः ।
008c	श्रुत्वा त्वामनुनेष्यामि यदि सम्यग्भविष्यति ॥
009a	यदा त्वां महदैश्वर्यं प्राप्तं परपुरञ्जय ।
009c	किङ्करा भ्रातरः सर्वे मित्रसम्बन्धिबान्धवाः ॥
010a	आच्छादयसि प्रावारानश्नासि पिशितौदनम् ।
010c	आजानेया वहन्ति त्वां कस्माच्छेचसि पुत्रक ॥
011	दुर्योधन उवाच 
011a	दश तात सहस्राणि स्नातकानां महात्मनाम् ।
011c	भुञ्जते रुक्मपात्रीभिर्युधिष्ठिरनिवेशने ॥
012a	दृष्ट्वा च तां सभां दिव्यपुष्पफलान्विताम् ।
012c	अश्वांस्तित्तिरकल्माषान्रत्नानि विविधानि च ॥
013a	दृष्ट्वा तां पाण्डवेयानामृद्धिमिन्द्रोपमां शुभाम् ।
013c	अमित्राणां सुमहतीमनुशोचामि मानद ॥
014	धृतराष्ट्र उवाच 
014a	यदीच्छसि श्रियं तात यादृशी सा युधिष्ठिरे ।
014c	विशिष्टां वा नरश्रेष्ठ शीलवान्भव पुत्रक ॥
015a	शीलेन हि त्रयो लोकाः शक्या जेतुं न संशयः ।
015c	न हि किञ्चिदसाध्यं वै लोके शीलवतां सताम् ॥
016a	एकरात्रेण मान्धाता त्र्यहेण जनमेजयः ।
016c	सप्तरात्रेण नाभागः पृथिवीं प्रतिपेदिवान् ॥
017a	एते हि पार्थिवाः सर्वे शीलवन्तो यशोन्विताः ।
017c	ततस्तेषां गुणक्रीता वसुधा स्वयमागता ॥
018	दुर्योधन उवाच 
018a	कथं तत्प्राप्यते शीलं श्रोतुमिच्छामि भारत ।
018c	येन शीलेन सम्प्राप्ताः क्षिप्रमेव वसुन्धराम् ॥
019	धृतराष्ट्र उवाच 
019a	अत्राप्युदाहरन्तीममितिहासं पुरातनम् ।
019c	नारदेन पुरा वृत्तं शीलमाश्रित्य भारत ॥
020a	प्रह्लादेन हृतं राज्यं महेन्द्रस्य महात्मनः ।
020c	शीलमाश्रित्य दैत्येन त्रैलोक्यं च वशे कृतम् ॥
021a	ततो बृहस्पतिं शक्रः प्राञ्जलिः समुपस्थितः ।
021c	तमुवाच महाप्राज्ञः श्रेय इच्छामि वेदितुम् ॥
022a	ततो बृहस्पतिस्तस्मै ज्ञानं नैश्रेयसं परम् ।
022c	कथयामास भगवान्देवेन्द्राय कुरूद्वह ॥
023a	एतावच्छ्रेय इत्येव बृहस्पतिरभाषत ।
023c	इन्द्रस्तु भूयः पप्रच्छ को विशेषो भवेदिति ॥
024	बृहस्पतिरुवाच 
024a	विशेषोऽस्ति महांस्तात भार्गवस्य महात्मनः ।
024c	तत्रागमय भद्रं ते भूय एव सुरोत्तम ॥
025a	आत्मनस्तु ततः श्रेयो भार्गवः सुमहायशाः ।
025c	ज्ञानमागमयत्प्रीत्या पुनः स परमद्युतिः ॥
026a	तेनापि समनुज्ञातो भार्गवेण महात्मना ।
026c	श्रेयोऽस्तीति परं भूयः शुक्रमाह शतक्रतुः ॥
027a	भार्गवस्त्वाह सर्वज्ञः प्रह्लादस्य महात्मनः ।
027c	ज्ञानमस्ति विशेषेणेत्युक्तो हृष्टश्च सोऽभवत् ॥
028a	स तत्र ब्राह्मणो भूत्वा प्रह्लादं पाकशासनः ।
028c	स्तुत्वा प्रोवाच मेधावी श्रेय इच्छामि वेदितुम् ॥
029a	प्रह्लादस्त्वब्रवीद्विप्रं क्षणो नास्ति द्विजोत्तम ।
029c	त्रैलोक्यराज्यसक्तस्य ततो नोपदिशामि ते ॥
030a	ब्राह्मणस्त्वब्रवीद्राजन्यस्मिन्काले क्षणो भवेत् ।
030c	तदोपादेष्टुमिच्छामि यदि कार्यान्तरं भवेत् ॥
031a	ततः प्रीतोऽभवद्राजा प्रह्लादो ब्रह्मवादिनः ।
031c	तथेत्युक्त्वा ददौ काले ज्ञानतत्त्वं द्विजे तदा ॥
032a	ब्राह्मणोऽपि यथान्यायं गुरुवृत्तिमनुत्तमाम् ।
032c	चकार सर्वभावेन यद्यच्च मनसेच्छति ॥
033a	पृष्टश्च तेन बहुशः प्राप्तं कथमरिन्दम ।
033c	त्रैलोक्यराज्यं धर्मज्ञ कारणं तद्ब्रवीहि मे ।
033e	[प्रह्लादोऽपि महाराज ब्राह्मणं वाक्यमब्रवीत् ॥]
034	प्रह्लाद उवाच 
034a	नासूयामि द्विजान्विप्र राजास्मीति कथञ्चन ।
034c	काम्यानि वदतां तेषां संयच्छामि वहामि च ॥
035a	ते विस्रब्धाः प्रभाषन्ते संयच्छन्ति च मां सदा ।
035c	तेषां कार्यपथे युक्तं शुश्रूषुमनहङ्कृतम् ॥
036a	धर्मात्मानं जितक्रोधं नियतं संयतेन्द्रियम् ।
036c	समासिञ्चन्ति शास्त्रज्ञाः क्षौद्रं मध्विव मक्षिकाः ॥
037a	सोऽहं वागग्रविद्यानां रसानामवलेहिता ।
037c	स्वजात्यानधितिष्ठामि नक्षत्राणीव चन्द्रमाः ॥
038a	एतत्पृथिव्याममृतमेतच्चक्षुरनुत्तमम् ।
038c	यद्ब्राह्मणमुखे हव्यमेतच्छ्रुत्वा प्रवर्तते ॥
039a	एतावच्छ्रेय इत्याह प्रह्लादो ब्रह्मवादिनम् ।
039c	शुश्रूषितस्तेन तदा दैत्येन्द्रो वाक्यमब्रवीत् ॥
040a	यथावद्गुरुवृत्त्या ते प्रीतोऽस्मि द्विजसत्तम ।
040c	वरं वृणीष्व भद्रं ते प्रदाताऽस्मि न संशयः ॥
041a	कृतमित्येव दैत्येन्द्रमुवाच द्विजसत्तमः ।
041c	प्रह्लादस्त्वब्रवीत्प्रीतो गृह्यतां वर इत्युत ॥
042	ब्राह्मण उवाच 
042a	यदि राजन्प्रसन्नस्त्वं मम चेदिच्छसि प्रियम् ।
042c	भवतः शीलमिच्छामि प्राप्तुमेष वरो मम ॥
043a	ततः प्रीतस्तु दैत्येन्द्रो भयमस्याभवन्महत् ।
043c	वरे प्रदिष्टे विप्रेण नाल्पचेतायमित्युत ॥
044a	एवमस्त्विति स प्राह प्रह्लादो विस्मितस्तदा ।
044c	उपाकृत्य तु विप्राय वरं दुःखान्वितोऽभवत् ॥
045a	दत्ते वरे गते विप्रे चिन्ताऽसीन्महती तदा ।
045c	प्रह्लादस्य महाराज निश्चयं न च जग्मिवान् ॥
046a	तस्य चिन्तयतस्तावच्छायाभूतं महाद्युतेः ।
046c	तेजोविग्रहवत्तात शरीरमजहात्तदा ॥
047a	तमपृच्छन्महाराजः प्रह्लादः को भवानिति ।
047c	प्रत्याह तं तु शीलोस्मि त्यक्तो गच्छाम्यहं त्वया ॥
048a	तस्मिन्द्विजोत्तमे राजन्वत्स्याम्यहमरिन्दम ।
048c	योऽसौ शिष्यत्वमागम्य त्वयि नित्यं समाहितः ।
048e	इत्युक्त्वाऽन्तर्हितं तद्वै शक्रं चान्वाविशत्प्रभो ॥
049a	तस्मिंस्तेजसि याते तु तादृग्रूपस्ततोपरः ।
049c	शरीरान्निःसृतस्तस्य को भवानिति सोब्रवीत् ॥
050a	धर्मं प्रह्लाद मां विद्धि यत्रासौ द्विजसत्तमः ।
050c	तत्र यास्यामि दैत्येन्द्र यतः शीलं ततो ह्यहम् ॥
051a	ततोऽपरो महाराज प्रज्वलन्निव तेजसा ।
051c	शरीरान्निःसृतस्तस्य प्रह्लादस्य महात्मनः ॥
052a	को भवानिति पृष्टश्च तमाह स महाद्युतिः ।
052c	सत्यं विद्ध्यसुरेन्द्राद्य प्रयास्ये धर्ममन्वहम् ॥
053a	तस्मिन्ननुगते धर्मं पुरुषे पुरुषोऽपरः ।
053c	निश्चक्राम ततस्तस्मात्पृष्टश्चाह महातपाः ॥
054a	वृत्तं प्रह्लाद मां विद्धि यतः सत्यं ततो ह्यहम् ।
054c	तस्मिन्गते महाश्वेता शरीरात्तस्य निर्ययौ ॥
055a	पृष्टश्चाह बलं विद्धि यतो वृत्तमहं ततः ।
055c	इत्युक्त्वा प्रययौ तत्र यतो वृत्तं नराधिप ॥
056a	ततः प्रभामयी देवी शरीरात्तस्य निर्ययौ ।
056c	तामपृच्छत्स दैत्येन्द्रः सा श्रीरित्येनमब्रवीत् ॥
057a	उषिताऽस्मि सुखं नित्यं त्वयि सत्यपराक्रम ।
057c	त्वया त्यक्ता गमिष्यामि बलं ह्यनुगता ह्यहम् ॥
058a	ततो भयं प्रादुरासीत्प्रह्लादस्य महात्मनः ।
058c	अपृच्छत च तां भूयः क्व यासि कमलालये ॥
059a	त्वं हि सत्यव्रता देवी लोकस्य परमेश्वरी ।
059c	कश्चासौ ब्राह्मणश्रेष्ठस्तत्त्वमिच्छामि वेदितुम् ॥
060	श्रीरुवाच 
060a	स शक्तो ब्रह्मचारी यस्त्वत्तश्चैवोपशिक्षितः ।
060c	त्रैलोक्ये ते यदश्वर्यं तत्तेनापहृतं प्रभो ॥
061a	शीलेन हि त्रयो लोकास्त्वया धर्मज्ञ निर्जिताः ।
061c	तद्विज्ञाय सुरेन्द्रेण तव शीलं हृतं प्रभो ॥
062a	धर्मः सत्यं तथा वृत्तं बलं चैव तथाऽप्यहम् ।
062c	शीलमूला महाप्राज्ञ सदा नास्त्यत्र संशयः ॥
063	भीष्म उवाच 
063a	एवमुक्त्वा गता श्रीस्तु ते च सर्वे युधिष्ठिर ।
063c	दुर्योधनस्तु पितरं भूय एवाब्रवीत्तदा ॥
064a	शीलस्य तत्त्वमिच्छामि वेत्तुं कौरवनन्दन ।
064c	प्राप्यते च यथा शीलं तं चोपायं ब्रवीहि मे ॥
065	धृतराष्ट्र उवाच 
065a	सोपायं पूर्वमुद्दिष्टं प्रह्लादेन महात्मना ।
065c	सङ्क्षेपतस्तु शीलस्य शृणु प्राप्तिं नरेश्वर ॥
066a	अद्रोहः सर्वभूतेषु कर्मणा मनसा गिरा ।
066c	अनुग्रहश्च दानं च शीलमेतत्प्रशस्यते ॥
067a	यदन्येषां हितं न स्यादात्मनः कर्म पौरुषम् ।
067c	अपत्रपेत वा येन न तत्कुर्यात्कथञ्चन ॥
068a	तत्तु कर्म तथा कुर्याद्येन श्लाघ्येत संसदि ।
068c	शीलं समासेनैतत्ते कथितं कुरुसत्तम ॥
069a	यद्यप्यशीला नृपते प्राप्नुवन्ति श्रियं क्वचित् ।
069c	न भुञ्जते चिरं तात समूलाश्च पतन्ति ते ॥
070	धृतराष्ट्र उवाच 
070a	एतद्विदित्वा तत्त्वेन शीलवान्भव पुत्रक ।
070c	यदीच्छसि श्रियं तात सुविशिष्टां युधिष्ठिरात् ।
070e	`अधिकां चापि राजेन्द्र ततस्त्वं शीलवान्भव ॥'
071	भीष्म उवाच 
071a	एतत्कथितवान्पुत्रे धृतराष्ट्रो महीपतिः ।
071c	एतत्कुरुष्व कौन्तेय ततः प्राप्स्यसि तत्फलम् ॥ 

इति श्रीमन्महाभारते शान्तिपर्वणि राजधर्मपर्वणि चतुर्विशत्यधिकशततमोऽध्यायः ॥ 124 ॥

12-124-1 धर्मस्य कारणमिति शेषः ॥ 12-124-8 यदि सम्यग्भविष्यसीति द. पाठः ॥ 12-124-13 ऋद्धिं वैश्रवणीमिति झ. पाठः ॥ 12-124-22 नैश्रेयसं मोक्षोपयोगि ॥ 12-124-23 को विशेषः । नैश्रेयसादपि किंश्रेय इत्यर्थः ॥ 12-124-37 क्षुद्राभिर्मधुमक्षिकाभिर्निर्मितं क्षौद्रं मधु । तत्र मक्षिकामध्विव मां ते शास्त्रेण सिञ्चन्ति । वागग्रविद्यानां वागग्रे एव नतु पुस्तके विद्या येषां तेषाम् । सोऽहं वागन्त्यपुष्टानां मधूनां परिलेहितेति ड. पाठः ॥ 12-124-43 विप्रेण विप्राय । चेतायमिति सन्धिरार्षः ॥ 12-124-46 तेजोविग्रहवत् तेजोमयशरीरं शीलम् ॥ 12-124-64 शीलं समधिगच्छामीति थ. पाठः ॥
