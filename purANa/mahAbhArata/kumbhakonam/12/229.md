अध्यायः 229

भीष्मेण युधिष्ठिरम् प्रति ज्ञानस्य श्रेयःसाधनत्वज्ञानोपायादिप्रतिपादकेन्द्रप्रह्लादसंवादानुवादः ॥ 1 ॥
001	युधिष्ठिर उवाच 
001a	यदिदं कर्म लोकेऽस्मिञ्शुभं वा यदि वाऽशुभम् ।
001c	पुरुषं योजयत्येव फलयोगेन भारत ॥
002a	कर्ता स्वित्तस्य पुरुष उताहो नेति संशयः ।
002c	एतदिच्छामि तत्त्वेन त्वत्तः श्रोतुं पितामह ॥
003	भीष्म उवाच 
003a	अत्राप्युदाहरन्तीममितिहासं पुरातनम् ।
003c	प्रह्लादस्य च संवादमिन्द्रस्य च युधिष्ठिर ॥
004a	असक्तं धूतपाप्मानं कुले जातं बहुश्रुतम् ।
004c	अस्तब्धमनहङ्कारं सत्वस्थं संयतेन्द्रियम् ॥
005a	तुल्यनिन्दास्तुतिं दान्तं शून्यागारसमाकृतिम् ।
005c	चराचराणां भूतानां विदितप्रभवाप्ययम् ॥
006a	अक्रुध्यन्तमहृष्यन्तमप्रियेषु प्रियेषु च ।
006c	काञ्चने वाऽथ लोष्ठे वा उभयोः समदर्शनम् ॥
007a	आत्मनि श्रेयसि ज्ञाने धीरं निश्चितनिश्चयम् |
007c	परावरज्ञं भूतानां सर्वज्ञं सर्वदर्शनम् ॥
008a	`अव्यक्तात्मनि गोविन्दे वासुदेवे महात्मनि ।
008c	हृदयेन समाविष्टं सर्वभावप्रियङ्करम् ॥
009a	भक्तं भागवतं नित्यं नारायणपरायणम् ।
009c	ध्यायन्तं परमात्मानं हिरण्यकशिपोः सुतम् ॥'
010a	शक्रः प्रह्लादमासीनमेकान्ते संयतेन्द्रियम् ।
010c	बुभुत्समानस्तत्प्रज्ञामभिगम्येदमब्रवीत् ॥
011a	यैः कैश्चित्सम्मतो लोके गुणैः स्यात्पुरुषो नृषु ।
011c	भवत्यनपगान्सर्वांस्तान्गुणाँल्लक्षयामहे ॥
012a	अथ ते लक्ष्यते बुद्धिः समा बालजनैरिह ।
012c	आत्मानं मन्यमानः सञ्श्रेयः किमिह मन्यसे ॥
013a	बद्धः पाशैश्च्युतः स्थानाद्द्विषतां वशमागतः ।
013c	श्रिया विहीनः प्रह्लाद शोचितव्ये न शोचसि ॥
014a	प्रज्ञालाभेन दैतेय उताहो धृतिमत्तथा ।
014c	प्रह्लाद स्वस्थरूपोऽसि पश्यन्व्यसनमात्मनः ॥
015	भीष्म उवाच 
015a	इति सञ्चोदितस्तेन धीरो निश्चितनिश्चयः ।
015c	उवाच श्लक्ष्णया वाचा स्वां प्रज्ञामनुवर्णयन् ॥
016	प्रह्लाद उवाच 
016a	प्रवृत्तिं च निवृत्तिं च भूतानां यो न बुध्यते ।
016c	तस्य स्तम्भो भवेद्बाल्यान्नास्ति स्तम्भोऽनुपश्यतः ॥
017a	`गहनं सर्वभूतानां ध्येयं नित्यं सनातनम् ।
017c	अनिग्रहमनौपम्यं सर्वाकारं परात्परम् ॥
018a	सर्वावरणसम्भूतं तस्मादेतत्प्रवर्तते ।
018c	तन्मया अपि सम्पश्य नानालक्षणलक्षिताः ॥
019a	स वै पाति जगत्स्रष्टा विष्णुरित्यभिशब्दितः ।
019c	पुनर्दर्शति सम्प्राप्ते ------ सुरेश्चरः ॥'
020a	स्वभावात्सम्प्रवर्तन्ते निवर्तन्ते तथैव च ।
020c	सर्वे भावास्तथा भावाः पुरुषार्थो न विद्यते ॥
021a	पुरुषार्थस्य चाभावे नास्ति कश्चित्स्वकारकः ।
021c	स्वयं च कुर्वतस्तस्य जातु मानो भवेदिह ॥
022a	यस्तु कर्तारमात्मानं मन्यते साध्वसाधु वा ।
022c	तस्य दोषवती प्रज्ञा अतत्त्वज्ञेति मे मतिः ॥
023a	यदि स्यात्पुरुषः कर्ता शक्रात्मश्रेयसे ध्रुवम् ।
023c	आरम्भास्तस्य सिद्ध्येयुर्न तु जातु पराभवेत् ॥
024a	अनिष्टस्य हि निर्वृत्तिरनिवृत्तिः प्रियस्य च ।
024c	लक्ष्यते यतमानानां पुरुषार्थस्ततः कुतः ॥
025a	अनिष्टस्याभिनिर्वृत्तिमिष्टसंवृतिमेव च ।
025c	अप्रयत्नेन पश्यामः केषां चित्तत्स्वभावतः ॥
026a	प्रतिरूपतराः केचिद्दृश्यन्ते बुद्धिमत्तराः ।
026c	विरूपेभ्योऽल्पबुद्धिभ्यो लिप्समाना धनागमम् ॥
027a	स्वभावप्रेरिताः सर्वे निविशन्ते गुणा यदा ।
027c	शुभाशुभास्तदा तत्र तस्य किं मानकारणम् ॥
028a	स्वभावादेव तत्सर्वमिति मे निश्चिता मतिः ।
028c	आत्मप्रतिष्ठा प्रज्ञा वा मम नास्ति ततोऽन्यथा ॥
029a	कर्मजं त्विह मन्यन्ते फलयोगं शुभाशुभम् ।
029c	कर्मणां विषयं कृत्स्नमहं वक्ष्यामि तच्छृणु ॥
030a	यथा वेदयते कश्चिदोदनं पायसं ह्यदन् ।
030c	एवं सर्वाणि कर्माणि स्वभावस्यैव लक्षणम् ॥
031a	विकारानेव यो वेद न वेद प्रकृतिं पराम् ।
031c	तस्य स्तम्भोऽभवेद्बाल्यान्नास्ति स्तम्भोऽनुपश्यतः ॥
032a	स्वभावभाविनो भावान्सर्वानेवेह निश्चये ।
032c	बुद्ध्यमानस्य दर्पो वा मानो वा किं करिष्यति ॥
033a	वेद धर्मविधिं कृत्स्नं भूतानां चाप्यनित्यताम् ।
033c	तस्माच्छक्र न शोचामि सर्वं ह्येवेदमन्तवत् ॥
034a	निर्ममो निरहङ्कारो निरीहो मुक्तबन्धनः ।
034c	स्वस्थो व्यपेतः पश्यामि भूतानां प्रभवाप्ययौ ॥
035a	कृतप्रज्ञस्य दान्तस्य वितृष्णाय निराशिषः ।
035c	नायासो विद्यते शक्र पश्यतो योगवित्तया ॥
036a	प्रकृतौ च विकारे च न मे प्रीतिर्न च द्विषे ।
036c	द्वेष्टारं च न पश्यामि यो ममाद्य विरुध्यति ॥
037a	नोर्ध्वं नावाङ्नतिर्यक्च न क्वचिच्छक्र कामये ।
037c	न हि ज्ञेये न विज्ञाने नाज्ञाने विद्यतेऽन्तरम् ॥
038	शक्र उवाच 
038a	येनैषा लभ्यते प्रज्ञा येन शान्तिरवाप्यते ।
038c	प्रब्रूहि तमुपायं मे सम्यक्प्रह्लाद पृच्छते ॥
039	प्रह्लाद उवाच 
039a	आर्जवेनाप्रमादेन प्रसादेनात्मवत्तया ।
039c	गुरुशुश्रूषया शक्र पुरुषो लभते महत् ॥
040a	स्वभावाल्लभते प्रज्ञां शान्तिमेति स्वभावतः ।
040c	स्वभावादेव तत्सर्वं यत्किञ्चिदनुपश्यति ॥
041a	`नैवान्तरं विजानाति श्रुत्वा गुरुमुखात्ततः ।
041c	वाक्यं वाक्यार्थविज्ञानमालोक्य मनसा यतिः ॥
042a	विवेकप्रत्ययापन्नमात्मानमनुपश्यति ।
042c	विरज्यति ततो भीत्या परमेश्वरमृच्छति ॥
043a	त्रातारं सर्वदुःखानां तत्सुखान्वेषणं ततः ।
043c	करोति सद्भिः संसर्गमलं सन्तः सुखाय वै ॥
044a	सतां सकाशादाज्ञाय मार्गं लक्षणवत्तया ।
044c	सर्वसङ्गविनिर्मुक्तः परमात्मानमृच्छति ॥
045a	विषयेच्छाकृतो धर्मं सरजस्को भयावहः ।
045c	धर्महानिमवाप्नोति क्रमात्तेन नरः पुनः ॥
046a	भक्तिहीनो भवत्येव परमात्मनि चाच्युत ।
046c	वाचके वाऽपि च स्थानं न हन्त्येव विमोचितः ॥
047a	सार्क्ष्ये चास्य रतिर्नित्यं संसारे च रतिर्भवेत् ।
047c	तस्य नित्यमविज्ञानादात्मा चैव न सिद्ध्यति ॥
048a	उन्मत्तवृत्तिर्भवति क्रमादेवं प्रवर्तते ।
048c	आशौचं वर्धते नित्यं न शाम्यति कथञ्चन ॥
049a	विषये चान्वितस्यास्य मोक्षवाञ्छा न जायते ।
049c	हेत्वाभासेषु संलीनः स्तौति वैषयिकान्गुणान् ॥
050a	न शास्त्राणि शृणोत्येव मानदर्पसमन्वितः ।
050c	स्वतःसिद्धं न भोगस्तं स्वतःसिद्धं न वेत्ति च ।
050e	चिद्रूपधारणं चैव परसृष्टिमथाव्ययम् ॥
051a	नानायोनिगतस्तेन भ्राम्यमाणः स्वकर्मभिः ।
051c	तीर्णपारं न जानाति महामोहसमन्वितः ।
051e	आचार्यसंश्रयाद्विद्याद्विनयं समुपागतः ॥
052a	अनुकूलेषु धर्मेषु चिनोत्येनं ततस्ततः ।
052c	आचार्य इति च ख्यातस्तेनासौ बलवृत्रहन् ॥
053a	नियतेनैव सद्भावस्तेन जन्मान्तरादिषु ।
053c	कर्मसञ्चयतूलौघः क्षिप्यते ज्ञानवायुना ॥
054a	एवं युक्तसमाचारः संसारविनिवर्तकः ।
054c	अनुकूलवृत्तिं सततं छिनत्त्येव भृगुर्यथा ॥
055a	येन चायं समापन्नं वैतृष्ण्यं नाधिगच्छति ।
055c	अभ्यन्तरः स्मृतः शक्र तत्साम्यं परिवर्जयेत् ॥
056a	प्रथमं तत्कृतेनैव कर्मणा परिमृच्छति ।
056c	द्वितीयं स्वप्नयोगं च कर्मणा परिगच्छति ॥
057a	एतैरक्षैः समापन्नः प्रत्यक्षोऽसौ समास्थितः ।
057c	सुषुप्त्याख्यस्तुरीयोसौ न च ह्यावरणान्वितः ॥
058a	लोकवृत्त्या तमीशानं यजञ्जुह्वन्यमी भवेत् ।
058c	आत्मन्यायासयोगेन निष्क्रियं स परात्परम् ॥
059a	आयामे तां विजानाति मायैषा परमात्मनः ।
059c	प्रातिभासिकसामान्याद्बुद्धेर्या संविदात्मिका ॥
060a	स्फुलिङ्गसत्त्वसदृशादग्निभावो यथा भवेत् ।
060c	शिशूनामेवमज्ञानामात्मभावोऽन्यथा स्मृतः ॥
061a	साध्येऽप्यवस्तुभूताख्ये मित्रामित्रादयः कुतः ।
061c	तदभावे तु शोकाद्या न वर्तन्ते सुरेश्वर ॥
062a	एवं बुध्यस्व भगवन्समबुद्धिं समन्वियात् ।
062c	उपायमेतदाख्यातं मा वक्रं गच्छ देवप ॥
063a	ज्ञानेन पश्यते कर्म ज्ञानिनां न प्रवर्तकम् ।
063c	यावदारब्धमस्येह तावन्नैवोपशाम्यति ॥
064a	तदन्ते तं प्रयात्येव न विद्वानिति मे मतिः ।
064c	यदस्य वाचकं वक्ष्ये संस्मरे तद्भवेत्तदा ॥
065a	तेनतेन च भावेन अपायं तत्र पश्यति ।
065c	स्थानभेदेषु वागेषा तालुसंस्था यथा तथा ॥
066ac	तद्वद्बुद्धिगता ह्यर्था बुद्धिमात्मगतः सदा ॥
067a	समस्तसङ्कल्पविशेषमुक्तं परं पराणां परमं महात्मा ।
067c	त्रय्यन्तविद्भिः परिगीयतेऽसौ विष्णुर्विभुर्वास्ति गुणो न नित्यम् ॥
068a	वर्णेषु लोकेषु विशेषणेषु स वासुदेवो वसनान्महात्मा ।
068c	गुणानुरूपं स च कर्मरूपं ददाति सर्वस्य समस्तरूपम् ।
069e	न सन्दृशे तिष्ठति रुपमस्य न चक्षुषा पश्यति कश्चिदेनम् ॥
069ac	भक्त्या च धृत्या च समाहितात्मा ज्ञानस्वरूपं परिपश्यतीह ॥
070a	वदन्ति तन्मे भगवान्ददौ स स एव शेषं मघवान्महात्मा ।
070c	एवं ममोपायमवैहि शक्र तस्माल्लोको नास्ति मह्यं सदैव ॥'
071	भीष्म उवाच 
071a	इत्युक्तो दैत्यपतिना शक्रो विस्मयमागमत् ।
071c	प्रीतिमांश्च तदा राजंस्तद्वाक्यं प्रत्यपूजयत् ॥
072a	स तदाभ्यर्च्य दैत्येन्द्रं त्रैलोक्यपतिरीश्वरः ।
072c	असुरेन्द्रमुपामन्त्र्य जगाम स्वं निवेशनम् ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनत्रिंशदधिकद्विशततमोऽध्यायः ॥ 229 ॥

12-229-2 श्रोतुं त्वत्तो वदस्व मे इति ट. थ. पाठः ॥ 12-229-4 असक्तं फलेच्छारहितम् । संयमे रतम् इति ट. थ. पाठः । समये रतम् इति झ. पाठः ॥ 12-229-5 शून्यागारनिवासिनम् इति झ. पाठः ॥ 12-229-7 आत्मनि प्रतीचि । श्रेयस्यानन्दरूपे । ज्ञाने चिन्मात्रे । धीरं कुतर्कानभिभूतम् । सर्वज्ञं समदर्शनमिति झ. पाठः ॥ 12-229-11 भवति त्वयि । अनपगान् स्थिरान् ॥ 12-229-12 बालजनैः समारागद्वेषादिराहित्यात् । मन्यमानो जानन्नात्मज्ञानार्थं किं श्रेयः प्रशस्ततरं साधनम् ॥ 12-229-15 तदुक्तमनुवर्णयन् इति ध. पाठः ॥ 12-229-21 नास्ति काचित्स्वका रतिः इति थ. पाठः ॥ 12-229-25 अनिष्टस्याप्यनिर्वृत्तिमिष्टनिर्वृत्तिमेव च इति ट. थ. पाठः ॥ 12-229-30 कश्चिदोदनं वायसो ह्यदन्निति झ. पाठः ॥ 12-229-32 बुध्यमानस्य वै दर्पं मनो वा इति ध. पाठः ॥ 12-229-35 पश्यतो लोकविद्यया इति ध. पाठः । लोकमव्ययम् इति झ. पाठः ॥ 12-229-36 यो मामद्य ममायते इति झ. पाठः ॥ 12-229-37 न ज्ञाने कर्म विद्यते इति झ. पाठः ॥ 12-229-38 प्रज्ञा ज्ञानम् । शान्तिस्तत्फलम् ॥ 12-229-39 महत् मोक्षम् ॥
