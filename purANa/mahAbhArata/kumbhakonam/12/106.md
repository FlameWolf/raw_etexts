अध्यायः 106

भीष्मेण युधिष्ठिरम् प्रति कालकवृक्षीयनिदेशेन कौसल्यस्य पुना राज्यप्राप्त्यादिकथनम् ॥ 1 ॥
001	राजोवाच 
001a	न निकृत्या न दम्भेन ब्रह्मन्निच्छामि जीवितुम् ।
001c	नाधर्मयुक्तानिच्छेयमर्थान्सुमहतोऽप्यहम् ॥
002a	पुरस्तादेव भगवन्मयैतदपवर्जितम् ।
002c	येन पापं न शङ्केत यद्वा कृत्स्नं हितं भवेत् ॥
003a	आनृशंस्येन धर्मेण लोके ह्यस्मिञ्जिजीविषुः ।
003c	नाहमेतदलं कर्तुं नैतन्मय्युपपद्यते ॥
004	मुनिरुवाच 
004a	उपपन्नस्त्वमेतेन यथा क्षत्रिय भाषसे ।
004c	प्रकृत्या ह्युपपन्नोऽसि बुद्ध्या चाद्भुतदर्शनः ॥
005a	उभयोरेव साह्यार्थे यतिष्ये तव तस्य च ।
005c	संश्लेषं वा करिष्यामि शाश्वतं ह्यनपायिनम् ॥
006a	त्वादृशं हि कुले जातमनृशंसं बहुश्रुतम् ।
006c	अमात्यं को न कुर्वीत राज्यप्रणयकोविदम् ॥
007a	यस्त्वं प्रव्राजितो राज्याद्व्यसनं चोत्तमं गतः ।
007c	आनृशंस्येन वृत्तेन क्षत्रियेच्छसि जीवितुम् ॥
008a	आगन्ता मद्गृहं तात वैदेहः सत्यसङ्गरः ।
008c	अथाहं तं नियोक्ष्यामि तत्करिष्यत्यसंशयम् ॥
009	भीष्म उवाच 
009a	तत आहूय वैदेहं मुनिर्वचनमब्रवीत् ।
009c	अयं राजकुले जातो विदिताभ्यन्तरो मम ॥
010a	आदर्श इव शुद्धात्मा शारदश्चन्द्रमा यथा ।
010c	नास्मिन्पश्यामि वृजिनं सर्वतो मे परीक्षितः ॥
011a	तेन ते सन्धिरेवास्तु विश्वसास्मिन्यथा मयि ।
011c	न राज्यमनमात्येन शक्यं शास्तुममित्रहन् ॥
012a	अमात्यः शुद्ध एव स्याद्बुद्धिसम्पन्न एव वा ।
012c	तस्माच्चैव भयं राज्ञः पश्य राज्यस्य योजनम् ॥
013a	धर्मात्मनां क्वचिल्लोके नान्यास्ति गतिरीदृशी ।
013c	तदा स राजपुत्रोऽयं सतां मार्गमनुष्ठितः ।
013e	असङ्गृहीतस्त्वेवैष त्वया धर्मपुरोगमः ॥
014ac	संसेव्यमानः शत्रूंस्ते गृह्णीयान्महतो गणान् ॥
015a	यद्ययं प्रतियुद्ध्येत स्वकर्म क्षत्रियस्य तत् ।
015c	जिगीषमाणस्त्वां युद्धे पितृपैतामहे पदे ॥
016a	त्वं चापि प्रतियुद्ध्येथा विजिगीषुर्व्रते स्थितः ।
016c	अयुद्ध्वैव नियोगान्मे वशे कुरु हिते स्थितः ॥
017a	स त्वं धर्ममवेक्षस्व हित्वा लोभमसाम्प्रतम् ।
017c	न च कामान्न च द्रोहात्स्वधर्मं हातुमर्हसि ॥
018a	नैव नित्यं जयस्तात नैव नित्यं पराजयः ।
018c	तस्माज्जयश्च भोक्तव्यो भोक्तव्यश्च पराजयः ॥
019a	आत्मन्यपि च सन्दृश्यावुभौ जयपराजयौ ।
019c	निःशेषकारिणां तात निःशेषकरणाद्भयम् ॥
020a	इत्युक्तः प्रत्युवाचेदं वचनं ब्राह्मणर्षभम् ।
020c	प्रतिपूज्याभिसत्कृत्य पूजार्हमनुमान्य च ॥
021a	यथा ब्रूयान्महाप्राज्ञो यथा ब्रूयान्महाश्रुतः ।
021c	श्रेयस्कामो यथा ब्रूयादुभयोरेव तत्क्षमम् ॥
022a	यद्यद्वचनमुक्तोऽस्मि करिष्यामि च तत्तथा ।
022c	एतद्धि परमं श्रेयो न मेऽत्रास्ति विचारणा ॥
023a	ततः कौसल्यमाहूय मैथिलो वाक्यमब्रवीत् ।
023c	धर्मतो बुद्धितश्चैव बलेन च जितं मया ॥
024a	अहं त्वया चात्मगुणैर्जितः पार्थिवसत्तम ।
024c	आत्मानमनवज्ञाय जितवद्वर्ततां भवान् ॥
025a	नावमन्यामि ते बुद्धिं नावमन्ये च पौरुषम् ।
025c	नावमन्ये जयामीति जितवद्वर्ततां भवान् ॥
026a	यथावत्पूजितो राजन्गृहं गन्तासि मे गृहात् ।
026c	ततः सम्पूज्य तौ विप्रं विश्वस्तौ जग्मतुर्गृहान् ॥
027a	वैदेहस्त्वथ कौसल्यं प्रवेश्य गृहमञ्जसा ।
027c	प्राद्यार्घ्यमधुपर्कैस्तं पूजार्हं प्रत्यपूजयत् ॥
028a	ददौ दुहितरं चास्मै रत्नानि विविधानि च ।
028c	एष राज्ञां परो धर्मः समौ जयपराजयौ ॥ 

इति श्रीमन्महाभारते शान्तिपर्वणि राजधर्मपर्वणि षडधिकशततमोऽध्यायः ॥ 106 ॥

12-106-5 तस्य विदेहस्य ॥ 12-106-6 त्वादृशं राजानं लब्ध्वा अमात्यकर्म को न कुर्वीताऽपितु सर्वोऽपि मादृशः कुर्वीतैवेत्यर्थः ॥ 12-106-7 उत्तमं महृत् ॥ 12-106-14 गणाञ्शत्रुसङ्घान् ॥ 12-106-17 असाम्प्रतमनुचितम् ॥ 12-106-24 जितवत्प्राप्तजयइव ॥
