अध्यायः 252

भीष्मेण युधिष्ठिरम् प्रति कठवल्ल्यर्थप्रतिपादकव्यासवाक्यानुवादः ॥ 1 ॥
KK-12-03-252-001	व्यास उवाच 
KK-12-03-252-001a	प्रकृतेस्तु विकारा ये क्षेत्रज्ञस्तैरधिष्ठितः ।
KK-12-03-252-001c	न चैनं ते प्रजानन्ति स तु जानाति तानपि ॥
KK-12-03-252-002a	तैश्चैवं कुरुते कार्यं मनःषष्ठैरिहेन्द्रियैः ।
KK-12-03-252-002c	सुदान्तैरिव संयन्ता दृढैः परमवाजिभिः ॥
KK-12-03-252-003a	इन्द्रियेभ्यः परे ह्यर्था अर्थेभ्यः परमं मनः ।
KK-12-03-252-003c	मनसस्तु परा बुद्धिर्बुद्धेरात्मा महान्परः ॥
KK-12-03-252-004a	महतः परमव्यक्तमव्यक्तात्पुरुषः परः ।
KK-12-03-252-004c	पुरुषान्न परं किञ्चित्सा काष्ठा सा परा गतिः ॥
KK-12-03-252-005a	एवं सर्वेषु भूतेषु गूढोत्मा न प्रकाशते ।
KK-12-03-252-005c	दृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥
KK-12-03-252-006a	अन्तरात्मनि संलीय मनः षष्ठानि मेधया ।
KK-12-03-252-006c	इन्द्रियाणीन्द्रियार्थांश्च बहुचिन्त्यमचिन्तयन् ॥
KK-12-03-252-007a	ध्यानोपरमणं कृत्वा विद्यासम्पादितं मनः ।
KK-12-03-252-007c	अनिश्चरः प्रशान्तात्मा ततोर्च्छत्यमृतं पदम् ॥
KK-12-03-252-008a	इन्द्रियाणां तु सर्वेषां वश्यात्मा चलितस्मृतिः ।
KK-12-03-252-008c	आत्मनः सम्प्रदानेन मर्त्यो मृत्युमुपाश्नुते ॥
KK-12-03-252-009a	हित्वा तु सर्वसङ्कल्पान्सत्वे चित्तं निवेशयेत् ।
KK-12-03-252-009c	सत्वे चित्तं समावेश्य ततः कालञ्जरो भवेत् ॥
KK-12-03-252-010a	चित्तप्रसादेन यतिर्जहातीह शुभाशुभम् ।
KK-12-03-252-010c	प्रसन्नात्मात्मनि स्थित्वा सुखमत्यन्तमश्नुते ॥
KK-12-03-252-011a	लक्षणं तु प्रसादस्य यथा तृप्तः सुखं स्वपेत् ।
KK-12-03-252-011c	निवाते वा यथा दीपो दीप्यमानो न कम्पते ॥
KK-12-03-252-012a	एवं पूर्वापरे रात्रौ युञ्जन्नात्मानमात्मनि ।
KK-12-03-252-012c	लघ्वाहारो विशुद्धात्मा पश्यत्यात्मानमात्मनि ॥
KK-12-03-252-013a	रहस्यं सर्ववेदानामनैतिह्यमनागतम् ।
KK-12-03-252-013c	आत्मप्रत्ययिकं शास्त्रमिदं पुत्रानुशासनम् ॥
KK-12-03-252-014a	धर्माख्यानेषु सर्वेषु चित्राख्यानेषु यद्वसु ।
KK-12-03-252-014c	दृश्यते ऋक्सहस्राणि निर्मथ्यामृतमुद्धृतम् ॥
KK-12-03-252-015a	नवनीतं यथा दध्नः काष्ठादग्निर्यथैव च ।
KK-12-03-252-015c	तथैव विदुषां ज्ञानं पुत्रहेतोः समुद्धृतम् ॥
KK-12-03-252-016a	स्नातकानामिदं शास्त्रं वाच्यं पुत्रानुशासनम् ।
KK-12-03-252-016c	तदिदं नाप्रशान्ताय नादान्तायातपस्विने ॥
KK-12-03-252-017a	नावेदविदुषे वाच्यं तथा नानुगताय च ।
KK-12-03-252-017c	नासूयकायानृजवे न चानिर्दिष्टकारिणे ॥
KK-12-03-252-018a	न तर्कशास्त्रदग्धाय तथैव पिशुनाय च ।
KK-12-03-252-018c	श्लाघिने श्लाघनीयाय प्रशान्ताय तपस्विने ॥
KK-12-03-252-019a	इदं प्रियाय पुत्राय शिष्यायानुगताय च ।
KK-12-03-252-019c	रहस्यधर्मं वक्तव्यं नान्यस्मै तु कथञ्चन ॥
KK-12-03-252-020a	यद्यप्यस्य महीं दद्याद्रत्नपूर्णामिमां नरः ।
KK-12-03-252-020c	इदमेव ततः श्रेय इति मन्येत तत्त्ववित् ॥
KK-12-03-252-021a	अतो गुह्यतरार्थं तदध्यात्ममतिमानुषम् ।
KK-12-03-252-021c	यत्तन्महर्षिभिर्जुष्टं वेदान्तेषु च गीयते ॥
KK-12-03-252-022ac	तत्तेऽहं सम्प्रवक्ष्यामि यन्मां त्वं परिपृच्छसि ॥
KK-12-03-252-023a	यच्च ते मनसि वर्तते परं यत्र चास्ति तव संशयः क्वचित् ।
KK-12-03-252-023c	श्रूयतामयमहं तवाग्रतः पुत्र किं हि कथयामि ते पुनः ॥ 

इति श्रीमन्महाभारते शान्तिपर्वणि मोक्षधर्मपर्वणि द्विपञ्चाशदधिकद्विशततमोऽध्यायः ॥ 252 ॥

12-252-4 अव्यक्तात्परतोऽमृतम् । अमृतान्न परम् इति झ. थ. पाठः ॥ 12-252-5 महात्मा तत्वदर्शिभिरिति थ. ध. पाठः ॥
