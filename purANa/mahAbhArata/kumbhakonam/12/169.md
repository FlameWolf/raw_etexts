अध्यायः 169

बकसत्कृतेन गौतमेन तच्चोदनया तत्सुहृदो विरूपाक्षनाम्नो राक्षसस्य नगरम् प्रति गमनम् ॥ 1 ॥
001	भीष्म उवाच 
001a	गिरं तां मधुरां श्रुत्वा गौतमो विस्मितस्तदा ।
001c	कौतूहलान्वितो राजन्राजधर्माणमैक्षत ॥
002	राजधर्मोवाच 
002a	भोः काश्यपस्य पुत्रोऽहं माता दाक्षायणी मम ।
002c	सती त्वं च गुणोपेतः स्वागतं ते द्विजोत्तम ॥
003	भीष्म उवाच 
003a	तस्मै दत्त्वा स सत्कारं विधिदृष्टेन कर्मणा ।
003c	शालपुष्पमयीं दिव्यां बृसीं समुपकल्पयत् ॥
004a	भगीरथरथाक्रान्तदेशान्गङ्गानिषेवितान् ।
004c	ये चरन्ति महामीनास्तांश्च तस्यान्वकल्पयत् ॥
005a	वह्निं चापि सुसन्दीप्तं मीनांश्चापि सुपीवरान् ।
005c	स गौतमायातिथये न्यवेदयत काश्यपिः ॥
006a	भुक्तवन्तं च तं विप्रं प्रीतात्मानं महामनाः ।
006c	श्रमापनयनार्थं स पक्षाभ्यामभ्यवीजयत् ॥
007a	ततो विश्रान्तमासीनं गोत्रवृत्तमपृच्छत ।
007c	सोऽब्रवीद्गौतमोऽस्मीति ब्राह्मणोस्मीत्युदाहरत् ॥
008a	तस्मै पर्णमयं दिव्यं दिव्यपुष्पाधिवासितम् ।
008c	गन्धाढ्यं शयनं प्रादात्स शिश्ये तत्र वै सुखम् ॥
009a	अथोपविष्टं शयने गौतमं वाक्यवित्तमः ।
009c	पप्रच्छ काश्यपिर्वाग्मी किमागमनमित्युत ॥
010a	ततोऽब्रवीद्गौतमस्तं दरिद्रोऽहं महामते ।
010c	समुद्रगमनाकाङ्क्षी द्रव्यार्थमिति भारत ॥
011a	तं काश्यपोऽब्रवीत्प्रीत्या नोत्कण्ठां कर्तुमर्हसि ।
011c	कृतकार्यो द्विजश्रेष्ठ सद्रव्यो यास्यसे गृहान् ॥
012a	चतुर्विधा ह्यर्थगतिर्बृहस्पतिमतं यथा ।
012c	मित्रं विद्या हिरण्यं च बुद्धिश्चेति बुधेप्सिता ॥
013a	प्रादुर्भूतोऽस्मि ते मित्रं सुहृत्त्वं च महत्तरम् ।
013c	सोऽहं तथा यतिष्यामि भविष्यसि यथार्थवान् ॥
014a	ततः प्रभातसमये सुखं पृष्ट्वाऽब्रवीदिदम् ।
014c	गच्छ सौम्य पथाऽनेन कृतकृत्यो भविष्यसि ॥
015a	इतस्त्रियोजनं गत्वा राक्षसाधिपतिर्महान् ।
015c	विरूपाक्ष इति ख्यातः सखा मम महाबलः ॥
016a	तं गच्छ द्विजमुख्य त्वं स मद्वाक्यप्रचोदितः ।
016c	कामानभीप्सितांस्तुभ्यं दाता नास्त्यत्र संशयः ॥
017a	इत्युक्तः प्रययौ राजन्गौतमो विगतक्लमः ।
017c	फलान्यमृतकल्पानि भक्षयानो यथेष्टतः ॥
018a	चन्दनागुरुमुख्यानि पत्रत्वचवनानि च ।
018c	तस्मिन्पथि महाराज सेवमानो द्रुतं ययौ ॥
019a	ततो मनुव्रजं नाम नगरं शैलतोरणम् ।
019c	शैलप्राकारवप्रं च शैलयन्त्रार्गलं तथा ॥
020a	विदितश्चाभवत्तस्य राक्षसेन्द्रस्य धीमतः ।
020c	प्रहितः सुहृदा राजन्प्रीयमाणः प्रियातिथिः ॥
021a	ततः स राक्षसेन्द्रः स्वान्प्रेष्यानाह युधिष्ठिर ।
021c	गौतमो नगरद्वाराच्छीघ्रमानीयतामिति ॥
022a	तस्मात्पुरवरात्तूर्णं पुरुषाः श्वेतवेष्टनाः ।
022c	गौतमेत्यभिभाषन्तः पुरद्वारमुपागमन् ॥
023a	ते तमूचुर्महाराज राजप्रेष्यास्तदा द्विजम् ।
023c	त्वरस्व तूर्णमागच्छ राजा त्वां द्रष्टुमिच्छति ॥
024a	राक्षसाधिपतिर्वीरो विरूपाक्ष इति श्रुतः ।
024c	स त्वां त्वरति वै द्रष्टुं तत्क्षिप्रं संविधीयताम् ॥
025a	ततः स प्राद्रवद्विप्रो विस्मयाद्विगतक्लमः ।
025c	गौतमः परमर्द्धिं तां पश्यन्परमविस्मितः ॥
026a	तैरेव सहितो राज्ञो वेश्म तूर्णमुपाद्रवत् ।
026c	दर्शनं राक्षसेन्द्रस्य काङ्क्षमाणो द्विजस्तदा ॥ 

इति श्रीमन्महाभारते शान्तिपर्वणि आपद्धर्मपर्वणि एकोनसप्तत्यधिकशततमोऽध्यायः ॥ 169 ॥

12-169-2 अतिथिस्त्वं गुणोपेत इति झ. पाठः ॥ 12-169-12 चतुर्विधाह्यर्थसिद्धिर्बृहस्पतिमतं यथा । पारम्पर्यं तथा दैवं काम्यं मैत्रमिति प्रभो । इति झ. पाठः ॥ 12-169-19 मरुव्रजं नामेति थ. पाठः । मरुद्व्रजं नामेति द. पाठः । मेरुव्रजं नामेति झ. पाठः ॥ 12-169-24 राक्षसाधिपतिः श्रीमान्राजधर्मेण प्रेषितः । यदर्थमिह मां द्रष्टुम् इति ट. ड. थ. पाठः ॥
