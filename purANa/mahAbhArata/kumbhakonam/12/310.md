अध्यायः 310

भीष्मेण युधिष्ठिरम् प्रति प्राणिनां शरीरादिसम्बन्धादिप्रकारप्रतिपादकवसिष्ठकरालजनकसंवादानुवादः ॥ 1 ॥
KK-12-03-310-001	वसिष्ठ उवाच 
KK-12-03-310-001a	एवमप्रतिबुद्धत्वादबुद्धजनसेवनात् ।
KK-12-03-310-001c	सर्गकोटिसहस्राणि मरणान्तानि गच्छति ॥
KK-12-03-310-002a	धाम्ना धामसहस्राणि पतनान्तानि गच्छति ।
KK-12-03-310-002c	तिर्यग्योनौ मनुष्यत्वे देवलोके तथैव च ॥
KK-12-03-310-003a	चन्द्रमा इव भूतानां पुनस्तत्र सहस्रशः ।
KK-12-03-310-003c	लीयतेऽप्रतिबुद्धत्वादेवमेष ह्यबुद्धिमान् ॥
KK-12-03-310-004a	कला पञ्चदशी योनिस्तद्धाम इति मन्यते ।
KK-12-03-310-004c	नित्यमेतं विजानीहि सोमं वै षौडशीं कलाम् ॥
KK-12-03-310-005a	कलया जायते जन्तुः पुनः पुनरबुद्धिमान् ।
KK-12-03-310-005c	धाम तस्योपयुञ्जन्ति भूय एवोपजायते ॥
KK-12-03-310-006a	षोडशी तु कला सूक्ष्मा स सोम उपधार्यताम् ।
KK-12-03-310-006c	न तूपयुज्यते देवैर्देवानुपयुनक्ति सा ॥
KK-12-03-310-007a	एतामक्षपयित्वा हि जायते नृपसत्तम ।
KK-12-03-310-007c	सा ह्यस्य प्रकृतिर्दृष्टा तत्क्षयान्मोक्ष उच्यते ॥
KK-12-03-310-008a	तदेवं षोडशकलं देहमव्यक्तसञ्ज्ञिकम् ।
KK-12-03-310-008c	ममायमिति मन्वानस्तत्रैव परिवर्तते ॥
KK-12-03-310-009a	पञ्चविंशस्तथैवात्मा तस्यैवाप्रतिबोधनात् ।
KK-12-03-310-009c	विमलश्च विशुद्धश्च शुद्धामलनिषेवणात् ॥
KK-12-03-310-010a	अशुद्ध एव शुद्धात्मा तादृग्भवति पार्थिव ।
KK-12-03-310-010c	अबुद्धसेवनाच्चापि बुद्धोऽप्यबुद्धतां व्रजेत् ॥
KK-12-03-310-011a	तथैवाप्रतिबुद्धोऽपि विज्ञेयो नृपसत्तम ।
KK-12-03-310-011c	प्रकृतेस्त्रिगुणायास्तु सेवनात्प्राकृतो भवेत् ॥
KK-12-03-310-012	करालजनक उवाच 
KK-12-03-310-012a	अक्षरक्षरयोरेष द्वयोः सम्बन्ध उच्यते ।
KK-12-03-310-012c	स्त्रीपुंसोश्चापि भगवन्सम्बन्धस्तद्वदुच्यते ॥
KK-12-03-310-013a	ऋते तु पुरुषं नेह स्त्री गर्भं धारयत्युत ।
KK-12-03-310-013c	ऋते स्त्रियं न पुरुषो रूपं निर्वर्तयेत्तथा ॥
KK-12-03-310-014a	अन्योन्यस्याभिसम्बन्धादन्योन्यगुणसंश्रयात् ।
KK-12-03-310-014c	रूपं निर्वर्तयत्येतदेवं सर्वासु योनिषु ॥
KK-12-03-310-015a	स्त्रीपुंसोरभिसम्बन्धादन्योन्यगुणसंश्रयात् ।
KK-12-03-310-015c	ऋतौ निर्वर्त्यते रूपं तद्वक्ष्यामि निदर्शनम् ॥
KK-12-03-310-016a	ये गुणाः पुरुषस्येह ये च मातृगुणास्तथा ।
KK-12-03-310-016c	अस्थि स्नायु च मज्जानं जानीमः पैतृकान्द्विज ॥
KK-12-03-310-017a	त्वङ्मांसं शोणितं चेति मातृजान्यपि शुश्रुम ।
KK-12-03-310-017c	एवमेतद्द्विजश्रेष्ठ वेदे शास्त्रे च पठ्यते ॥
KK-12-03-310-018a	प्रमाणं यच्च वेदोक्तं शास्त्रोक्तं यच्च पठ्यते ।
KK-12-03-310-018c	वेदशास्त्रप्रमाणानां प्रमाणं तत्सनातनम् ॥
KK-12-03-310-019a	[अन्योन्यगुणसंरोधादन्योन्यगुणसंश्रयात् ।]
KK-12-03-310-019c	एवमेवाभिसम्बद्धौ नित्यं प्रकृतिपूरुषौ ॥
KK-12-03-310-020a	पश्यामि भगवंस्तस्मान्मोक्षधर्मो न विद्यते ।
KK-12-03-310-020c	अथवाऽनन्तरकृतं किञ्चिदेव निदर्शनम् ।
KK-12-03-310-020e	तन्ममाचक्ष्व तत्त्वेन प्रत्यक्षो ह्यसि सर्वथा ॥
KK-12-03-310-021a	मोक्षकामा वयं चापि काङ्क्षामो यदनामयम् ।
KK-12-03-310-021c	अदेहमजरं नित्यमतीन्द्रियमनीश्वरम् ॥
KK-12-03-310-022	वसिष्ठ उवाच 
KK-12-03-310-022a	यदेतदुक्तं भवता वेदशास्त्रनिदर्शनम् ।
KK-12-03-310-022c	एवमेतद्यथा चैतन्न गृह्णाति तथा भवान् ॥
KK-12-03-310-023a	धार्यते हि त्वया ग्रन्थ उभयोर्वेदशास्त्रयोः ।
KK-12-03-310-023c	न च ग्रन्थस्य तत्त्वज्ञो यथावत्त्वं नरेश्वरः ॥
KK-12-03-310-024a	यो हि वेदे च शास्त्रे च ग्रन्थधारणतत्परः ।
KK-12-03-310-024c	न च ग्रन्थार्थतत्त्वज्ञस्तस्य तद्धारणं वृथा ॥
KK-12-03-310-025a	भारं स वहते तस्य ग्रन्थस्यार्थं न वेत्ति यः ।
KK-12-03-310-025c	यस्तु ग्रन्थार्थतत्त्वज्ञो नास्य ग्रन्थगुणो वृथा ॥
KK-12-03-310-026a	ग्रन्थस्यार्थस्य पृष्टः संस्तादृशो वक्तुमर्हति ।
KK-12-03-310-026c	यथातत्त्वाभिगमनादर्थं तस्य स विन्दति ॥
KK-12-03-310-027a	वस्तु संसत्सु कथयेद्ग्रन्थार्थस्थूलबुद्धिमान् ।
KK-12-03-310-027c	स कथं मन्दविज्ञानो ग्रन्थं वक्ष्यति निर्णयात् ॥
KK-12-03-310-028a	निर्णयं चापि छिद्रात्मा न तं वक्ष्यति तत्त्वतः ।
KK-12-03-310-028c	सोपहास्यात्मतामेति यस्माच्चावाप्तवानपि ॥
KK-12-03-310-029a	तस्मात्त्वं शृणु राजेन्द्र यथैतदनुदृश्यते ।
KK-12-03-310-029c	याथातथ्येन साङ्ख्येषु योगेषु च महात्मसु ॥
KK-12-03-310-030a	यदेव योगाः पश्यन्ति साङ्ख्यैस्तदवगम्यते ।
KK-12-03-310-030c	एकं साङ्ख्यं च योगं च यः पश्यति स बुद्धिमान् ॥
KK-12-03-310-031a	त्वङ्मांसं रुधिरं मेदः पित्तं मज्जा च स्नायु च ।
KK-12-03-310-031c	एतदैन्द्रियकं तात तद्भवानिदमाह माम् ॥
KK-12-03-310-032a	द्रव्याद्द्रव्यस्य निर्वृत्तिरिन्द्रियादिन्द्रियं तथा ।
KK-12-03-310-032c	देहाद्देहमवाप्नोति बीजाद्बीजं तथैव च ॥
KK-12-03-310-033a	निरिन्द्रियस्याबीजस्य निर्द्रव्यस्याप्यदेहिनः ।
KK-12-03-310-033c	कथं गुणा भविष्यन्ति निर्गुणत्वान्महात्मनः ॥
KK-12-03-310-034a	गुणा गुणेषु जायन्ते तत्रैव निविशन्ति च ।
KK-12-03-310-034c	एवं गुणाः प्रकृतितो जायन्ते निविशन्ति च ॥
KK-12-03-310-035a	त्वङ्मांसं रुधिरं मेदः पित्तं मज्जाऽस्थि स्नायु च ।
KK-12-03-310-035c	अष्टौ तान्यथ शुक्रेण जानीहि प्राकृतानि वै ॥
KK-12-03-310-036a	पुमांश्चैवापुमांश्चैव त्रैलिङ्ग्यं प्राकृतं स्मृतम् ।
KK-12-03-310-036c	न वा पुमान्पुमांश्चैव स लिङ्गीत्यभिधीयते ॥
KK-12-03-310-037a	अलिङ्गात्प्रकृतिर्लिङ्गैरुपालभ्यति सात्मजैः ।
KK-12-03-310-037c	यथा पुष्पफलैर्नित्यमृतवो मूर्तयस्तथा ॥
KK-12-03-310-038a	एवमप्यनुमानेन ह्यलिङ्गमुपलभ्यते ।
KK-12-03-310-038c	पञ्चविंशतिमस्तात लिङ्गेषु नियतात्मकः ॥
KK-12-03-310-039a	अनादिनिधनोऽनन्तः सर्वदर्शी निरामयः ।
KK-12-03-310-039c	केवलं त्वभिमानित्वादगुणेष्वगुण उच्यते ॥
KK-12-03-310-040a	गुणा गुणवतः सन्ति निर्गुणस्य कुतो गुणाः ।
KK-12-03-310-040c	तस्मादेवं विजानन्ति ये जना गुणदर्शिनः ॥
KK-12-03-310-041a	यदा त्वेष गुणानेव प्रकृतावनुमन्यते ।
KK-12-03-310-041c	तदा स गुणवानेव परमं नानुपश्यति ॥
KK-12-03-310-042a	यत्तं बुद्धेः परं प्राहुः साङ्ख्ययोगाश्च सर्वशः ।
KK-12-03-310-042c	बुध्यमानं महाप्राज्ञमबुद्धपरिवर्जनात् ॥
KK-12-03-310-043a	अप्रबुद्धमथाव्यक्तं गुणं प्राहुरनीश्वरम् ।
KK-12-03-310-043c	निर्गुणं चेश्वरं नित्यमधिष्ठातारमेव च ॥
KK-12-03-310-044a	प्रकृतेश्च गुणानां च पञ्चविंशतिकं बुधाः ।
KK-12-03-310-044c	साङ्ख्ययोगे च कुशला बुध्यन्ते परमैषिणः ॥
KK-12-03-310-045a	यदा प्रबुद्धास्त्वव्यक्तमवस्थाजन्मभीरवः ।
KK-12-03-310-045c	बुध्यमानं प्रबुद्धेन गमयन्ति समन्ततः ॥
KK-12-03-310-046a	एतन्निदर्शनं सम्यगसम्यक्चार्थदर्शनम् ।
KK-12-03-310-046c	बुध्यमानाप्रबुद्धानां पृथग्पृथगरिन्दम ॥
KK-12-03-310-047a	परस्परेणैतदुक्तं क्षराक्षरनिदर्शनम् ।
KK-12-03-310-047c	एकत्वमक्षरं प्राहुर्नानात्वं क्षरमुच्यते ॥
KK-12-03-310-048a	पञ्चविंशतिनिष्ठोऽयं यदा सम्यक्प्रचक्षते ।
KK-12-03-310-048c	एकत्वं दर्शनं चास्य नानात्वं चाप्यदर्शनम् ॥
KK-12-03-310-049a	तत्त्वनिस्तत्त्वयोरेतत्पृथगेव निदर्शनम् ।
KK-12-03-310-049c	पञ्चविंशतितत्वं तु तत्त्वमाहुर्मनीषिणः ॥
KK-12-03-310-050a	निस्तत्त्वं पञ्चविंशस्य परमाहुर्निदर्शनम् ।
KK-12-03-310-050c	वर्गस्य वर्गमाचारं तत्त्वं तत्त्वात्सनातनम् ॥ 

इति श्रीमन्महाभारते शान्तिपर्वणि मोक्षधर्मपर्वणि दशाधिकत्रिशततमोऽध्यायः ॥ 310 ॥

12-310-9 तस्यैव प्रतिसाधनात् इति ट. थ. पाठः ॥ 12-310-11 तथैव प्रतिबुद्धोऽपीति थ. ध. पाठः ॥ 12-310-15 रत्यर्थमभिसम्बन्धादिति ट. पाठः ॥ 12-310-27 न यः संसत्स्विति झ. पाठः ॥ 12-310-28 यस्माच्चैवात्मवानपीति झ. पाठः ॥ 12-310-29 योगेशेषु मह्यत्मस्विति ध. पाठः ॥ 12-310-33 निरिन्द्रियस्य बीजस्येति ट. ड. थ. पाठः ॥ 12-310-36 स्त्रीलिङ्गं माकृतं स्मृतमिति ड. थ. पाठः ॥ 12-310-42 यं तु बुद्धेः परम् इति ट. पाठः । यत्तद्बुद्धेरिति झ. पाठः ॥ 12-310-43 सगुणं प्राहुरीश्वरमिति ट. पाठः । अगुणं प्राहुरिति झ. पाठः ॥ 12-310-46 असत्यत्वार्थदर्शनमिति ड. पाठः । असक्त्वार्थदर्शनमिति ट. थ. पाठः ॥ 12-310-49 पञ्चविंशतिकत्वं तु इति ट. पाठः । पञ्चविंशतिसर्गं तु इति झ. पाठः ॥
