अध्यायः 032
युद्धे राज्ञां हननेन पापशङ्कया विषीदन्तं युधिष्ठिरम् प्रति व्यासेन तत्त्वकथनपूर्वकं क्षात्रधर्मविधानम् ॥ 1 ॥
KK-12-01-032-001	वैशम्पायन उवाच 
KK-12-01-032-001a	युधिष्ठिरस्य तद्वाक्यं श्रुत्वा द्वैपायनस्तदा ।
KK-12-01-032-001c	परीक्ष्य निपुणं बुद्ध्या ऋषिः प्रोवाच पाण्डवम् ॥
KK-12-01-032-002	व्यास उवाच 
KK-12-01-032-002a	मा विषादं कृथा राजन्क्षत्रधर्ममनुस्मरन् ।
KK-12-01-032-002c	स्वधर्मेण हता ह्येते क्षत्रियाः क्षत्रियर्षभ ॥
KK-12-01-032-003a	काङ्क्षमाणाः श्रियं कृत्स्नां पृथिव्यां च महद्यशः ।
KK-12-01-032-003c	कृतान्तविधिसंयुक्ताः कालेन निधनं गताः ॥
KK-12-01-032-004a	न त्वं हन्ता न भीमोऽयं नार्जुनो न यमावपि ।
KK-12-01-032-004c	कालः पर्यायधर्मेण प्राणानादत्त देहिनाम् ॥
KK-12-01-032-005a	न तस्य मातापितरौ नानुग्राह्यो हि कश्चन ।
KK-12-01-032-005c	कर्मसाक्षी प्रजानां यस्तेन कालेन संहृताः ॥
KK-12-01-032-006a	हेतुमात्रमिदं तस्य विहितं भरतर्षभ ।
KK-12-01-032-006c	यद्धन्ति भूतैर्भूतानि तदस्मै रूपमैश्वरम् ॥
KK-12-01-032-007a	कर्म मूर्त्यात्मकं विद्धि साक्षिणं शुभपापयोः ।
KK-12-01-032-007c	सुखदुःखगुणोदर्कं कालं कालफलप्रदम् ॥
KK-12-01-032-008a	तेषामपि महाबाहो कर्माणि परिचिन्तय ।
KK-12-01-032-008c	विनाशहेतुकानि त्वं यैस्ते कालवशं गताः ॥
KK-12-01-032-009a	आत्मनश्च विजानीहि नियतव्रतशीलताम् ।
KK-12-01-032-009c	यदा त्वमीदृशं कर्म विधिनाऽऽक्रम्य कारितः ॥
KK-12-01-032-010a	त्वष्ट्रेव विहितं यन्त्रं यथा चेष्टयितुर्वशे ।
KK-12-01-032-010c	कर्मणा कालयुक्तेन तथेदं भ्राम्यते जगत् ॥
KK-12-01-032-011a	पुरुषस्य हि दृष्ट्वेमामुत्पत्तिमनिमित्ततः ।
KK-12-01-032-011c	यदृच्छया विनाशं च शोकहर्षावनर्थकौ ॥
KK-12-01-032-012a	व्यलीकमपि यत्त्वत्र चित्तवैतंसिकं तव ।
KK-12-01-032-012c	तदर्थमिष्यते राजन्प्रायश्चित्तं तदाचर ॥
KK-12-01-032-013a	इदं तु श्रूयते पार्थ युद्धे देवासुरे पुरा ।
KK-12-01-032-013c	असुरा भ्रातरो ज्येष्ठा देवाश्चापि यवीयसः ॥
KK-12-01-032-014a	तेषामपि श्रीनिमित्तं महानासीत्समुच्छ्रयः ।
KK-12-01-032-014c	युद्धं वर्षसहस्राणि द्वात्रिंशदभवत्किल ॥
KK-12-01-032-015a	एकार्णवां महीं कृत्वा रुधिरेण परिप्लुताम् ।
KK-12-01-032-015c	जघ्नुर्दैत्यांस्तथा देवास्त्रिदिवं चाभिलेभिरे ॥
KK-12-01-032-016a	तथैव पृथिवीं लब्ध्वा ब्राह्मणा वेदपारगाः ।
KK-12-01-032-016c	संश्रिता दानवानां वै साह्यार्थं दर्पमोहिताः ॥
KK-12-01-032-017a	शालावृका इति ख्यातास्त्रिषु लोकेषु भारत ।
KK-12-01-032-017c	अष्टाशीतिसहस्राणि ते चापि विबुर्धैर्हताः ॥
KK-12-01-032-018a	धर्मव्युच्छित्तिमिच्छन्तो येऽधर्मस्य प्रवर्तकाः ।
KK-12-01-032-018c	हन्तव्यास्ते दुरात्मानो देवैर्दैत्या इवोल्बणाः ॥
KK-12-01-032-019a	एकं हत्वा यदि कुले शिष्टानां स्यादनामयम् ।
KK-12-01-032-019c	कुलं हत्वा च राष्ट्रे च न तद्वृत्तोपघातकम् ॥
KK-12-01-032-020a	अधर्मरूपो धर्मो हि कश्चिदस्ति नराधिप ।
KK-12-01-032-020c	धर्मरूपो ह्यधर्मश्च तच्च ज्ञेयं विपश्चिता ॥
KK-12-01-032-021a	तस्मात्संस्तम्भयात्मानं श्रुतवानसि पाण्डव ।
KK-12-01-032-021c	देवैः पूर्वगतं मार्गमनुयातोऽसि भारत ॥
KK-12-01-032-022a	न हीदृशा गमिष्यन्ति नरकं पाण्डवर्षभ ।
KK-12-01-032-022c	भ्रातॄनाश्वासयैतांस्त्वं सुहृदश्च परन्तप ॥
KK-12-01-032-023a	यो हि पापसमारम्भे कार्ये तद्भावभावितः ।
KK-12-01-032-023c	कुर्वन्नपि तथैव स्यात्कृत्वा च निरपत्रपः ॥
KK-12-01-032-024a	तस्मिंस्तत्कलुषं सर्वं समस्तमिति शब्दितम् ।
KK-12-01-032-024c	प्रायश्चित्तं न तस्यास्ति ह्रासो वा पापकर्मणः ॥
KK-12-01-032-025a	त्वं तु शुक्लाभिजातीयः परदोषेण कारितः ।
KK-12-01-032-025c	अनिच्छमानः कर्मेदं कृत्वा च परितप्यसे ॥
KK-12-01-032-026a	अश्वमेधो महायज्ञः प्रायश्चित्तमुदाहृतम् ।
KK-12-01-032-026c	तमाहर महाराज विपाप्मैवं भविष्यसि ॥
KK-12-01-032-027a	मरुद्भिः सह जित्वाऽरीन्भगवान्पाकशासनः ।
KK-12-01-032-027c	एकैकं क्रतुमाहृत्य शतकृत्वः शतक्रतुः ॥
KK-12-01-032-028a	धूतपाप्मा जितस्वर्गो लोकान्प्राप्य सुखोदयान् ।
KK-12-01-032-028c	मरुद्गणैर्वृतः शक्रः शुशुभे भासयन्दिशः ॥
KK-12-01-032-029a	स्वर्गे लोके महीयन्तमप्सरोभिः शचीपतिम् ।
KK-12-01-032-029c	ऋषयः पर्युपासन्ते देवाश्च विबुधेश्वरम् ॥
KK-12-01-032-030a	सेयं त्वामनुसम्प्राप्ता विक्रमेण वसुन्धरा ।
KK-12-01-032-030c	निर्जिताश्च महीपाला विक्रमेण त्वयाऽनघ ॥
KK-12-01-032-031a	तेषां पुराणि राष्ट्राणि गत्वा राजन्सुहृद्वृतः ।
KK-12-01-032-031c	भ्रातॄन्पुत्रांश्च पौत्रांश्च स्वेस्वे राज्येऽभिषेचय ॥
KK-12-01-032-032a	बालानपि च गर्भस्थान्सान्त्वेन समुदाचरन् ।
KK-12-01-032-032c	रञ्जयन्प्रकृतीः सर्वाः परिपाहि वसुन्धराम् ॥
KK-12-01-032-033a	कुमारो नास्ति येषां च कन्यास्तत्राभिषेचय ।
KK-12-01-032-033c	कामाशयो हि स्त्रीवर्गः शोकमेवं प्रहास्यसि ॥
KK-12-01-032-034a	एवमाश्वासनं कृत्वा सर्वराष्ट्रेषु भारत ।
KK-12-01-032-034c	यजस्व वाजिमेधेन यथेन्द्रो विजयी पुरा ॥
KK-12-01-032-035a	अशोच्यास्ते महात्मानः क्षत्रियाः क्षत्रियर्षभ ।
KK-12-01-032-035c	स्वकर्मभिर्गता नाशं कृतान्तबलमोहिताः ॥
KK-12-01-032-036a	अवाप्तः क्षत्रधर्मस्ते राज्यं प्राप्तमकण्टकम् ।
KK-12-01-032-036c	रक्ष स्वधर्मं कौन्तेय श्रेयान्यः प्रेत्यभाविकः ॥ 

इति श्रीमन्महाभारते शान्तिपर्वणि राजधर्मपर्वणि द्वात्रिंशोऽध्यायः ॥ 32 ॥

12-32-3 कृतान्तविधिः परप्राजहरणं तेन संयुक्ताः । स्वापराधेनैव हता इत्यर्थः ॥ 12-32-6 इदं युद्धम् । अस्मै अस्य ऐश्वरं नियन्तृत्वम् ॥ 12-32-11 उत्पत्तिवद्विनाशोऽपि यादृच्छिक एवेति भावः ॥ 12-32-12 चित्तवैतंसिकं चित्तबन्धनं तदर्थं तन्निवृत्त्यर्थम् ॥ 12-32-13 यवीयसः यवीयांसः ॥ 12-32-14 समुच्छ्रयो विरोधः ॥ 12-32-16 संश्रिताः सन्नद्धाः । साह्यार्थं साहाय्यार्थम् ॥ 12-32-19 तत् एकस्य कुलस्य वा हननं वृत्तोपघातकम् धर्मनाशकं न भवति ॥ 12-32-23 तद्भावभावितः पापभावनां गतः । कुर्वन्पापमिति वर्तते ॥ 12-32-24 तस्य अपश्चात्तापिनो निर्लज्जस्य प्रायश्चित्तं वा तेन पापह्रासो वा नास्तीत्यर्थः ॥ 12-32-25 परदोषेण दुर्योधनदोषेण ॥ 12-32-29 महीयन्तं महीयमानम् ॥ 12-32-33 कामाः आशेरतेऽस्मिन्कामाशयः । पूर्णकाम इत्यर्थः ॥
