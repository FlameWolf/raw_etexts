अध्यायः 109

भीष्मेण युधिष्ठिरम् प्रति सत्यानृतविवेचनम् ॥ 1 ॥
001	युधिष्ठिर उवाच 
001a	कथं धर्मे स्थातुमिच्छन्नरो वर्तेत भारत ।
001c	तत्त्वं जिज्ञासमानाय प्रब्रूहि भरतर्षभ ॥
002a	सत्यं चैवानृतं चोभे लोकानावृत्य तिष्ठतः ।
002c	तयोः किमाचरेद्राजन्पुरुषो धर्मनिश्चितः ॥
003a	किंस्वित्सत्यं किमनृतं किंस्विद्धर्म्यं सनातनम् ।
003c	कस्मिन्काले वदेत्सत्यं कस्मिन्वाऽप्यनृतं वदेत् ॥
004	भीष्म उवाच 
004a	सत्यस्य वचनं साधु न सत्याद्विद्यते परम् ।
004c	यत्तु लोके सुदुर्ज्ञेयं तत्ते वक्ष्यामि भारत ॥
005a	भवेत्सत्यं न वक्तव्यं वक्तव्यमनृतं भवेत् ।
005c	यत्रानृतं भवेत्सत्यं सत्यं वाऽप्यनृतं भवेत् ॥
006a	तादृशो वर्धते पापो यत्र सत्यमनिश्चितम् ।
006c	सत्यानृते विनिश्चित्य ततो भवति धर्मवित् ॥
007a	अप्यनार्योऽकृतप्रज्ञः पुरुषोऽप्यतिदारुणः ।
007c	सुमहत्प्राप्नुयात्पुण्यं बलाकोऽन्धवधादिव ॥
008a	किमाश्चर्यं च यन्मूढो धर्मकामोऽप्यधर्मवित् ।
008c	सुमहत्प्राप्नुयात्पुण्यं गङ्गायामिव कौशिकः ॥
009a	तादृशोऽयमनुप्रश्नो यत्र धर्मः सुदुर्विदः ।
009c	दुष्करं चापि सङ्ख्यातुं तर्केणात्र व्यवस्यति ॥
010a	प्रभवार्थाय भूतानां धर्मप्रवचनं कृतम् ।
010c	यः स्यात्प्रभवसंयुक्तः स धर्म इति निश्चयः ॥
011a	`अहिंसा सत्यमक्रोधस्तपो दानं दमो मतिः ।
011c	अनसूयाऽप्यसामर्थ्यमनीर्ष्या शीलमेव च ॥
012a	एष धर्मः कुरुश्रेष्ठ कथितं परमेष्ठिना ।
012c	ब्रह्मणा देवदेवेन अयं चैव सनातनः ॥
013a	अस्मिन्धर्मे स्थितो राजन्नरो भद्राणि पश्यति ।
013c	श्रौतो वधात्मको धर्म अहिंसापरमार्थिकः ॥'
014a	धारणाद्धर्ममित्याहुर्धर्मेण विधृताः प्रजाः ।
014c	यः स्याद्धारणसंयुक्तः स धर्म इति निश्चयः ॥
015a	अहिंसार्थाय भूतानां धर्मप्रवचनं कृतम् ।
015c	यः स्यादहिंसासंयुक्तः स धर्म इति निश्चयः ॥
016a	श्रुतिं धर्मं वदन्त्यन्ये मानान्याहुः परे जनाः ।
016c	न च तं स्वभ्यसूयामो न हि सर्वं विधीयते ॥
017a	येऽन्यायेन जिहीर्षन्तो धनमिच्छन्ति कर्हिचित् ।
017c	तेभ्यस्तु न तदाख्येयं स धर्म इति निश्चयः ॥
018a	अकूजनेन चेन्मोक्षो नावकूजेत्कथञ्चन ।
018c	अवश्यं कूजितव्यं वा शङ्केरन्वाऽप्यकूजनात् ॥
019a	`येऽन्ये वाऽप्यनृतं कुर्युः कुर्यादेव विचारणम् ।
019c	श्रेयस्तत्रानृतं वक्तुं सत्यादिति विचारितम् ॥
020a	अक्षयाद्यो वधं राजन्कुर्यादेवाविचारयन् ।
020c	अबुध्वाऽनुशये दोषं श्रेयस्तच्चानृतं भवेत् ॥
021a	न स्तेनैः सह सम्बन्धान्मुच्यते शपथादपि ।'
021c	श्रेयस्तत्रानृतं वक्तुं सत्यादिति हि धारणा ॥
022a	यः पापैः सह सम्बन्धान्मुच्यते शपथादपि ।
022c	न च तेभ्यो धनं दद्याच्छक्ये सति कथञ्चन ।
022e	पापेभ्यो हि धनं दत्तं दातारमपि पीडयेत् ॥
023a	स्वशरीरोपरोधेन धनमादातुमिच्छतः ।
023c	सत्यसम्प्रतिपत्त्यर्थं यद्ब्रूयुः साक्षिणः क्वचित् ।
023e	अनुक्त्वा तत्र तद्वाच्यं सर्वे तेऽनृतवादिनः ॥
024a	प्राणात्यये विवाहे च वक्तव्यमनृतं भवेत् ।
024c	अर्थस्य रक्षणार्थाय परेषां धर्मकारणात् ॥
025a	परेषां सिद्धिमाकाङ्क्षन्न च स्याद्धर्मभिक्षुकः ।
025c	प्रतिश्रुत्य न दातव्यं श्वः कार्यस्तु बलात्कृतः ॥
026a	यः कश्चिद्धर्मसमयात्प्रच्युतो धर्मजीवनः ।
026c	दण्डेनैव स हन्तव्यस्तं पन्थानं समाश्रितः ॥
027a	च्युतः सदैव धर्मेभ्यो धनवान्धर्ममाश्रितः ।
027c	कथं स्वधर्ममुत्सृज्य तमिच्छेदुपजीवितुम् ॥
028a	सर्वोपायैर्नियन्तव्यः पापो निकृतिजीवनः ।
028c	धनमित्येव पापानां सर्वेषामिह निश्चयः ॥
029a	अविवाह्या ह्यसम्भोज्या निकृत्या निरयं गताः ।
029c	च्युता देवमनुष्येभ्यो यथा प्रेतास्तथैव ते ।
029e	[निर्यज्ञास्तपसा हीना मा स्म तैः सह सङ्गमः ॥]
030a	धनादानाद्दुःखतरं जीविता धिक्प्रयोजनम् ।
030c	इदं ते रोचतां धर्म इति वाच्यं प्रयत्नतः ॥
031a	न कश्चिदस्ति पापानां धर्म इत्येष निश्चयः ।
031c	तथाविधं च यो हन्यान्न स पापेन लिप्यते ॥
032a	स्वकर्मणा हतं हन्ति हत एव स हन्यते ।
032c	तेषु यः समयं कश्चित्कुर्वीत हतबुद्धिषु ॥
033a	यथा काकास्तथैव श्वा तथैवोपधिजीवनः ।
033c	ऊर्ध्वं देहविमोक्षान्ते भवन्त्येतासु योनिषु ॥
034a	यस्मिन्यथा वर्तति यो मनुष्यस्तस्मिंस्तथा वर्तितव्यं स धर्मः ।
034c	मायाचारो मायया बाधितव्यः साध्वाचारः साधुनैवाभ्युपेयः ॥ 

इति श्रीमन्महाभारते शान्तिपर्वणि राजधर्मपर्वणि नवाधिकशततमोऽध्यायः ॥ 109 ॥

12-109-6 तादृशः सत्यानृतयोस्तत्त्वमजानन् । तादृशो बध्यते बाल इति झ. पाठः ॥ 12-109-7 अन्धस्य घ्राणचक्षुषः सर्वप्राणिवधायोद्यतस्य वधाद्बलाको व्याधो हिंस्रस्वभावोऽपि स्वर्गं जगामेति कर्णपर्वकथानुसन्धेया ॥ 12-109-8 मूढः कर्णपर्वोक्तः सत्यवादी चोरेभ्यः सत्यवचनाभिमानित्वान्मार्गमुपदिश्य कार्पटिकान्घातितवान् । असौ धर्मविन्नेत्यर्थः । कौशिक उलूको गङ्गातीरे सहस्रशः सर्पिण्या स्थापितान्यण्डानि भित्त्वा महत्पुण्यं प्राप । तदभेदने तु तीक्ष्णविषाणां सर्पाणां वृद्ध्या सद्यो लोकनाशः सम्भवेत् । सुमहत्प्राप्नुयात्पापम् इति ड. थ. द. पाठः ॥ 12-109-9 अत्र धर्मलक्षणे । व्यवस्यति निश्चिनोति ॥ 12-109-10 प्रभवोऽभ्युदयः ॥ 12-109-16 श्रुत्युक्तोऽर्थः सर्वो धर्म इत्यपि न । श्येनादेर्धर्मत्वाभावात् सर्वं श्येनाद्यपि नहि विधीयते धर्मत्वेन न चोद्यते ॥ 12-109-17 धनमिच्छन्ति कस्यचिदिति झ. पाठः ॥ 12-109-21 चोरेषु धनिकं पृच्छत्सु न वदेत् । अवदतो मोक्षाभावे न वेद्मीति शपथपूर्वकमपि वदेत् । तादृशस्थलेऽनृते दोषो नास्तीत्यर्थः ॥ 12-109-22 तेभ्यः स्तेनेभ्यः ॥ 12-109-29 मा सङ्गमः सङ्गं मा कार्षीः ॥ 12-109-32 समयं एतान्हनिष्यामीति व्रतं यश्चिकीर्षेत् स कुर्वीत । तादृशानां वधे पुण्यमस्तीति भावः ॥
