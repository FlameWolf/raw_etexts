अध्यायः 205

भीष्मेण युधिष्ठिरम् प्रति निबन्धनेन स्वमातरम् प्रति अरण्यत्वेन रूपितस्य संसारचक्रस्य विवरणम् ॥ 1 ॥ तथा नारदसावित्रीसंवादः ॥ 2 ॥ नारदेन तपसा श्रीभगवदपरोक्षीकरणम् ॥ 3 ॥
KK-12-03-205-001	* युधिष्ठिर उवाच 
KK-12-03-205-001	पितामह महाप्राज्ञ दुःखशोकसमाकुले ।
KK-12-03-205-001	संसारचक्रे लोकानां निर्वेदो नास्ति किंन्विदम् ॥
KK-12-03-205-002	भीष्म उवाच 
KK-12-03-205-002	अत्राप्युदाहरन्तीममितिहासं पुरातनम् ।
KK-12-03-205-002	निबन्धनस्य संवादं भोगवत्या नृपोत्तम ॥
KK-12-03-205-003	मुनिं निबन्धनं शुष्कं धमनीयाकृतिं तथा ।
KK-12-03-205-003	निरारम्भं निरालम्बमसज्जन्तं च कर्मणि ।
KK-12-03-205-003	पुत्रं दृष्ट्वाऽप्युवाचार्तं माता भोगवती तदा ॥
KK-12-03-205-004	उत्तिष्ठ मूढ किं शेषे निरपेक्षः सुहृज्जनैः ।
KK-12-03-205-004	निरालम्बो धनोपाये पैतृकं तव किं धनम् ॥
KK-12-03-205-005	निबन्धन उवाच 
KK-12-03-205-005	पैतृकं मे महन्मातः सर्वदुःखालयं त्विह ।
KK-12-03-205-005	अस्त्येतत्तद्विघाताय यतिष्ये तत्र मा शुचः ॥
KK-12-03-205-006	इदं शरीरमत्युग्रं पित्रा दत्तमसंशयम् ।
KK-12-03-205-006	तमेव पितरं गत्वा धनं तिष्ठति शाश्वतम् ॥
KK-12-03-205-007	कश्चिन्महति संसारे वर्तमानो धनेच्छया ।
KK-12-03-205-007	वनदुर्गमभिप्राप्तो महत्क्रव्यादसङ्कुलम् ॥
KK-12-03-205-008	सिंहव्याघ्रगजाकारैरतिघोरैर्महाशनैः ।
KK-12-03-205-008	समन्तात्सुपरिक्षिप्तं स दृष्ट्वा व्यथते पुमान् ॥
KK-12-03-205-009	स तद्वनं ह्यनुचरन्विप्रधावन्नितस्ततः ।
KK-12-03-205-009	वीक्षमाणो दिशः सर्वाः शरणार्थं प्रधावति ॥
KK-12-03-205-010	अथापश्यद्वनं रूढं समन्ताद्वागुरावृतम् ।
KK-12-03-205-010	वनमध्ये च तत्रासीदुदपानः समावृतः ॥
KK-12-03-205-011	वल्लिभिस्तृणसञ्छिन्नैर्गूढाभिरभिसंवृतः ।
KK-12-03-205-011	स पपात द्विजस्तत्र विजने सलिलाशये ॥
KK-12-03-205-012	विलग्नश्चाभवत्तस्मिँल्लतासन्तानसङ्कुले ।
KK-12-03-205-012	बाहुभ्यां सम्परिष्वक्तस्तया परमसत्वया ॥
KK-12-03-205-013	स तथा लम्बते तत्र ऊर्ध्वपादो ह्यधश्शिराः ।
KK-12-03-205-013	अधस्तत्रैव जातश्च जम्बूवृक्षः सुदुस्तरः ॥
KK-12-03-205-014	कूपस्य तस्य वेलाया अपश्यत्सुमहाफलम् ।
KK-12-03-205-014	वृक्षं बहुविधं व्योमं वल्लीपुष्पसमाकुलम् ॥
KK-12-03-205-015	नानारूपा मधुकरास्तस्मिन्वृक्षेऽभवन्किल ।
KK-12-03-205-015	तेषां मधूनां बहुधा धारा प्रववृते तदा ॥
KK-12-03-205-016	विलम्बमानः स पुमान्धारां पिबति सर्वदा ।
KK-12-03-205-016	न तस्य तृष्णा विरता पीयमानस्य सङ्कटे ॥
KK-12-03-205-017	परीप्सति च तां नित्यमतृप्तः स पुनःपुनः ।
KK-12-03-205-017	एवं स वसते तत्र दुःखिदुःखी पुनःपुनः ॥
KK-12-03-205-018	मया तु तद्धनं देयं तव दास्यामि चेच्छसि ।
KK-12-03-205-018	तस्य च प्रार्थितः सोथ दत्वा मुक्तिमवाप सः ॥
KK-12-03-205-019	सा च त्यक्त्वाऽर्थसंङ्कल्पं जगाम परमां गतिम् ॥
KK-12-03-205-020	एवं संसारचक्रस्य स्वरूपज्ञा नृपोत्तम ।
KK-12-03-205-020	परं वैराग्यमागम्य गच्छन्ति परमं पदम् ॥
KK-12-03-205-021	युधिष्ठिर उवाच 
KK-12-03-205-021	एवं संसारचक्रस्य स्वरूपं विदितं न मे ।
KK-12-03-205-021	पैतृकं तु धनं प्रोक्तं किं तद्विद्वन्महात्मना ॥
KK-12-03-205-022	कान्तारमिति किं प्रोक्तं को हस्ती स तु कूपकः ।
KK-12-03-205-022	किंसञ्ज्ञिको महावृक्षो मधु वाऽपि पितामह ॥
KK-12-03-205-023	एवं मे संशयं विद्धि धनशब्दं किमुच्यते ।
KK-12-03-205-023	कथं लब्धं धनं तेन तथा च किमिदं त्विह ॥
KK-12-03-205-024	भीष्म उवाच 
KK-12-03-205-024	उपाख्यानमिदं सर्वं मोक्षविद्भिरुदाहृतम् ।
KK-12-03-205-024	सुमतिं विन्दते येन बन्धनाशश्च भारत ॥
KK-12-03-205-025	एतदुक्तं हि कान्तारं महान्संसार एव सः ।
KK-12-03-205-025	ये ते प्रतिष्ठिता व्याला व्याधयस्ते प्रकीर्तिताः ॥
KK-12-03-205-026	या सा नारी महाघोरा वर्णरूपविनाशिनी ।
KK-12-03-205-026	तामाहुश्च जरां प्राज्ञाः परिष्वक्तं यया जगत् ॥
KK-12-03-205-027	यस्तत्र कूपे वसते महाहिः काल एव सः ।
KK-12-03-205-027	यो वृक्षः स च मृत्युर्हि स्वकृतं तस्य तत्फलम् ॥
KK-12-03-205-028	ये तु कृष्णाः सिता राजन्मूषिका रात्र्यहानि वै ॥
KK-12-03-205-029	द्विषट्कपदसंयुक्तो यो हस्ती षण्मुखाकृतिः ।
KK-12-03-205-029	स च संवत्सरः प्रोक्तः पाशमासर्तवो मुखाः ॥
KK-12-03-205-030	एतत्संसारचक्रस्य स्वरूपं व्याहृतं मया ।
KK-12-03-205-030	एवं लब्धधनं राजंस्तत्स्वरूपं विनाशय ॥
KK-12-03-205-031	एतज्ज्ञात्वा तु सा राजन्परं वैराग्यमास्थिता ।
KK-12-03-205-031	यथोक्तविधिना भूयः परं पदमवाप सः ॥
KK-12-03-205-032	धत्ते धारयते चैव एतस्मात्कारणाद्धनम् ।
KK-12-03-205-032	तद्गच्छ चामृतं शुद्धं हिरण्यममृतं तपः ॥
KK-12-03-205-033	तत्स्वरूपो महादेवः कृष्णो देवकिनन्दनः ।
KK-12-03-205-033	तस्य प्रसादाद्दुःखस्य नाशं प्राप्स्यसि मानद ॥
KK-12-03-205-034	एकः कर्ता स कृष्णश्च ज्ञानिनां परमा गतिः ॥
KK-12-03-205-035	इदमाश्रित्य देवेन्द्रो देवा रुद्रास्तथाऽश्विनौ ।
KK-12-03-205-035	स्वेस्वे पदे विविशिरे भुक्तिमुक्तिविदो जनाः ॥
KK-12-03-205-036	भूतानामन्तरात्माऽसौ स नित्यपदसंवृतः ।
KK-12-03-205-036	श्रूयतामस्य सद्भावः सम्यग्ज्ञानं यथा तव ॥
KK-12-03-205-037	भवेदेतन्निबोध त्वं नारदाय पुरा हरिः ।
KK-12-03-205-037	दर्शयित्वाऽऽत्मनो रूपं यदवोचत्स्वयं विभुः ॥
KK-12-03-205-038	पुरा देवऋषिः श्रीमान्नारदः परमार्थवान् ।
KK-12-03-205-038	चचार पृथिवीं कृत्स्नां तीर्थान्यनुचरन्प्रभुः ॥
KK-12-03-205-039	हिमवत्पादमाश्रित्य विचार्य च पुनःपुनः ।
KK-12-03-205-039	स ददर्श ह्रदं तत्र पद्मोत्पलसमाकुलम् ॥
KK-12-03-205-040	ददर्श कन्यां तत्तीरे सर्वाभरणभूषिताम् ।
KK-12-03-205-040	शोभमानां श्रिया राजन्क्रीडन्तीमुत्पलैस्तथा ॥
KK-12-03-205-041	सा महात्मानमालोक्य नारदेत्याह भामिनी ।
KK-12-03-205-041	तस्याः समीपमासाद्य तस्थौ विस्मितमानसः ॥
KK-12-03-205-042	वीक्षमाणं तमाज्ञाय सा कन्या चारुवासिनी ।
KK-12-03-205-042	विजजृम्भे महाभागा स्मयमाना पुनः पुनः ॥
KK-12-03-205-043	तस्मात्समभवद्वक्त्रात्पुरुषाकृतिसंयुतः ।
KK-12-03-205-043	रत्नबिन्दुचिताङ्गस्तु सर्वाभरणभूषितः ॥
KK-12-03-205-044	आदित्यसदृशाकारः शिरसा धारयन्मणिम् ।
KK-12-03-205-044	पुनरेव तदाकारसदृशः समजायत ॥
KK-12-03-205-045	तृतीयस्तु महाराज विविधाभरणैर्युतः ।
KK-12-03-205-045	प्रदक्षिणं तु तां कृत्वा विविधध्वनयस्तु ताम् ॥
KK-12-03-205-046	ततः सर्वेण विप्रर्षिः कन्यां पप्रच्छ तां शुभाम् ॥
KK-12-03-205-047	का त्वं परमकल्याणि पद्मेन्दुसदृशानने ।
KK-12-03-205-047	न जाने त्वां महादेवि ब्रूहि सत्यमनिन्दिते ॥
KK-12-03-205-048	कन्योवाच 
KK-12-03-205-048	सावित्री नाम विप्रर्षे शृणु भद्रं तवास्तु वै ।
KK-12-03-205-048	किं करिष्यामि तद्ब्रूहि तव यच्चेतसि स्थितम् ॥
KK-12-03-205-049	नारद उवाच 
KK-12-03-205-049	अभिवादये त्वां सावित्रि कृतार्थोऽहमनिन्दिते ।
KK-12-03-205-049	एतं मे संशयं देवि वक्तुमर्हसि शोभने ॥
KK-12-03-205-050	यस्तु वै प्रथमोत्पन्नः कोऽसौ स पुरुषाकृतिः ।
KK-12-03-205-050	बिन्दवस्तु महादेवि मूर्ध्नि ज्योतिर्मयाकृतिः ॥
KK-12-03-205-051	कन्योवाच 
KK-12-03-205-051	अग्रजः प्रथमोत्पन्नो यजुर्वेदस्तथाऽपरः ।
KK-12-03-205-051	तृतीयः सामवेदस्तु संशयो व्येतु ते मुने ॥
KK-12-03-205-052	वेदाश्च बिन्दुसंयुक्ता यज्ञस्य फलसंश्रिताः ।
KK-12-03-205-052	यत्तद्दृष्टं महज्ज्योतिर्ज्योतिरित्युच्यते बुधैः ॥
KK-12-03-205-053	ऋषे ज्ञेयं मया चाऽपीत्युक्त्वा चान्तरधीयत ।
KK-12-03-205-053	ततः स विस्मयाविष्टो नारदः पुरुषर्षभ ।
KK-12-03-205-053	ध्यानयुक्तः स तु चिरं न बुबोध महामतिः ॥
KK-12-03-205-054	ततः स्नात्वा महातेजा वाग्यतो नियतेन्द्रियः ।
KK-12-03-205-054	तुष्टाव पुरुषव्याघ्रो जिज्ञासुश्च तदद्भुतम् ॥
KK-12-03-205-055	ततो वर्षशते पूर्णे भगवाँलोकभावनः ।
KK-12-03-205-055	प्रादुश्चकार विश्वात्मा ऋषेः परमसौहृदात् ॥
KK-12-03-205-056	तमागतं जगन्नाथं सर्वकारणकारणम् ।
KK-12-03-205-056	अखिलामरमौल्यङ्गरुक्मारुणपदद्वयम् ॥
KK-12-03-205-057	वैनतेयपदस्पर्शकिणशोभितजानुकम् ।
KK-12-03-205-057	पीताम्बरलसत्काञ्चीदामबद्धकटीतटम् ॥
KK-12-03-205-058	श्रीवत्सवक्षसं चारुमणिकौस्तुभकन्धरम् ।
KK-12-03-205-058	मन्दस्मितमुखाम्भोजं चलदायतलोचनम् ॥
KK-12-03-205-059	नम्रचापानुकरणनम्रभ्रूयुगशोभितम् ।
KK-12-03-205-059	नानारत्नमणीवज्रस्फुरन्मकरकुण्डलम् ॥
KK-12-03-205-060	इन्द्रनीलनिभाभं तं केयूरमकुटोज्ज्वलम् ।
KK-12-03-205-060	देवैरिन्द्रपुरोगैश्च ऋषिसङ्घैरभिष्टुतम् ॥
KK-12-03-205-061	नारदो जयशब्देन ववन्दे शिरसा हरिम् ॥
KK-12-03-205-062	ततः स भगवाञ्श्रीमान्मेघगम्भीरया गिरा ।
KK-12-03-205-062	प्राहेशः सर्वभूतानां नारदं पतितं क्षितौ ॥
KK-12-03-205-063	भद्रमस्तु ऋषे तुभ्यं वरं वरय सुव्रत ।
KK-12-03-205-063	यत्ते मनसि सुव्यक्तमस्ति च प्रददामि तत् ॥
KK-12-03-205-064	स चेमं जयशब्देन प्रसीदेत्यातुरो मुनिः ।
KK-12-03-205-064	प्रोवाच हृदि संरूढं शङ्खचक्रगदाधरम् ॥
KK-12-03-205-065	विवक्षितं जगन्नाथ मया ज्ञातं त्वयाऽच्युत ।
KK-12-03-205-065	तत्प्रसीद हृषीकेश श्रोतुमिच्छामि तद्धरे ॥
KK-12-03-205-066	ततः स्मयन्महाविष्णुरभ्यभाषत नारदम् ।
KK-12-03-205-066	यद्दृष्टं मम रूपं तु वेदानां शिरसि त्वया ॥
KK-12-03-205-067	निर्द्वन्द्वा निरहङ्काराः शुचयः शुद्धलोचनाः ।
KK-12-03-205-067	तं मां पश्यन्ति सततं तान्पृच्छ यदिहेच्छसि ॥
KK-12-03-205-068	ये योगिनो महाप्राज्ञा मदंशा ये व्यवस्थिताः ।
KK-12-03-205-068	तेषां प्रसादं देवर्षे मत्प्रसादमवैहि तत् ॥
KK-12-03-205-069	भीष्म उवाच 
KK-12-03-205-069	इत्युक्त्वा स जगामाथ भगवान्भूतभावनः ।
KK-12-03-205-069	तस्माद्व्रज हृषीकेशं कृष्णं देवकिनन्दनम् ॥
KK-12-03-205-070	एतमाराध्य गोविन्दं गता मुक्तिं महर्षयः ।
KK-12-03-205-070	एष कर्ता विकर्ता च सर्वकारणकारणम् ॥
KK-12-03-205-071	मयाऽप्येतच्छ्रुतं राजन्नारदात्तु निबोध तत् ।
KK-12-03-205-071	स्वयमेव समाचष्ट नारदो भगवान्मुनिः ॥
KK-12-03-205-072	समस्तसंसारविघातकारणं भजन्ति ये विष्णुमनन्यमानसाः ।
KK-12-03-205-072	ते यान्ति सायुज्यमतीव दुर्लभमितीव नित्यं हृदि वर्णयन्ति ॥'

इति श्रीमन्महाभारते शान्तिपर्वणि मोक्षधर्मपर्वणि पञ्चाधिकद्विशततमोऽध्यायः ॥ 205 ॥

* अयमध्यायः ध. पुस्तक एव दृश्यते । 12-205-65 मया विवक्षितं त्वया ज्ञातमिति सम्बन्धः ॥ 12-205-69 व्रज शरणमिति शेषः ॥
