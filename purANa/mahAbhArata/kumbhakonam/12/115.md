अध्यायः 115

भीष्मेण युधिष्ठिरम् प्रति राज्ञां सहायसम्पादनस्यावश्यकतादिप्रतिपादनम् ॥ 1 ॥
KK-12-01-115-001	युधिष्ठिर उवाच 
KK-12-01-115-001a	पितामह महाप्राज्ञ संशयो मे महानयम् ।
KK-12-01-115-001c	सञ्छेत्तव्यस्त्वया राजन्भवान्कुलकरो हि नः ॥
KK-12-01-115-002a	पुरुषाणामयं तात दुर्वृत्तानां दुरात्मनाम् ।
KK-12-01-115-002c	कथितो वाक्यसञ्चारस्ततो विज्ञापयामि ते ॥
KK-12-01-115-003a	यद्धितं राज्यतन्त्रस्य कुलस्य च सुखोदयम् ।
KK-12-01-115-003c	अायत्यां च तदात्वे च क्षेमवृद्धिकरं च तत् ॥
KK-12-01-115-004a	पुत्रपौत्राभिरामं च राष्ट्रवृद्धिकरं च यत् ।
KK-12-01-115-004c	अन्नपाने शरीरे च हितं यत्तद्ब्रवीहि मे ॥
KK-12-01-115-005a	अभिषिक्तो हि यो राजा राज्यस्थो मित्रसंवृत ।
KK-12-01-115-005c	समुहृत्समुपेतो वा स कथं रञ्जयेत्प्रजाः ॥
KK-12-01-115-006a	यो ह्यसत्प्रग्रहरतिः स्नेहरागबलात्कृतः ।
KK-12-01-115-006c	इन्द्रियाणामनीशत्वादसज्जनबुभूषकः ॥
KK-12-01-115-007a	तस्य भृत्या विमुखतां यान्ति सर्वे कुलोद्गताः ।
KK-12-01-115-007c	न च भृत्यबलैरर्थैः स राजा सम्प्रयुज्यते ॥
KK-12-01-115-008a	एतन्मे चिन्तयानस्य राजधर्मान्दिवानिशम् ।
KK-12-01-115-008c	बृहस्पतिसमो बुद्ध्या भवाञ्शंसितुमर्हति ॥
KK-12-01-115-009a	शासता पुरुषव्याघ्र त्वं नः कुलहिते रतः ।
KK-12-01-115-009c	क्षत्ता चैको महाप्राज्ञो यो नः शंसति सर्वदा ॥
KK-12-01-115-010a	त्वत्तः कुलहितं वाक्यं श्रुत्वा राज्यहितोदयम् ।
KK-12-01-115-010c	अमृतस्याव्ययस्येव तृप्तः स्वप्स्याम्यहं सुखम् ॥
KK-12-01-115-011a	कीदृशाः सन्निकर्षस्था भृत्याः सर्वगुणान्विताः ।
KK-12-01-115-011c	कीदृशैः किं कुलीनैर्वा सह यात्रा विधीयते ॥
KK-12-01-115-012a	न ह्येको भृत्यरहितो राजा भवति रक्षिता ।
KK-12-01-115-012c	राज्यं चेदं जनः सर्वस्तत्कुलीनः प्रशासति ॥
KK-12-01-115-013	भीष्म उवाच 
KK-12-01-115-013ac	न च प्रशास्तुं राज्यं हि शक्यमेकेन भारत ॥
KK-12-01-115-014a	असहायवता तात नैवार्थाः केचिदप्युत ।
KK-12-01-115-014c	लब्धुं लब्धा ह्यपि सदा रक्षितुं भरतर्षभ ॥
KK-12-01-115-015a	यस्य भृत्यजनः सर्वो ज्ञानविज्ञानकोविदः ।
KK-12-01-115-015c	हितैषी कुलजः स्निग्धः स राज्यफलमश्नुते ॥
KK-12-01-115-016a	मन्त्रिणो यस्य कुलजा असंहार्याः सहोषिताः ।
KK-12-01-115-016c	नृपतेर्मतिमाप्सन्ते सत्पथज्ञानकोविदाः ॥
KK-12-01-115-017a	अनागतविधातारः कालज्ञानविशारदाः ।
KK-12-01-115-017c	अतिक्रान्तमशोचन्तः स राज्यफलमश्नुते ॥
KK-12-01-115-018a	समदुःखसुखा यस्य सहायाः प्रियकारिणः ।
KK-12-01-115-018c	अर्थचिन्तापराः सभ्याः स राज्यफलमश्नुते ॥
KK-12-01-115-019a	यस्य नार्तो जनपदः सन्निकर्षगतः सदा ।
KK-12-01-115-019c	अक्षुद्रः सत्पथालम्बी स राजा राज्यभाग्भवेत् ॥
KK-12-01-115-020a	कोशोऽक्षपटलं यस्य कोशवृद्धिकरैर्नरैः ।
KK-12-01-115-020c	आप्तैस्तुष्टैश्च पृष्टैश्च धार्यते स नृपोत्तमः ॥
KK-12-01-115-021a	कोष्ठागारमसंहार्यैराप्तैः सञ्चयतत्परैः ।
KK-12-01-115-021c	पात्रभूतैरलुब्धैश्च पाल्यमानं गुणी भवेत् ॥
KK-12-01-115-022a	व्यवहारश्च नगरे यस्य धर्मफलोदयः ।
KK-12-01-115-022c	दृश्यते शङ्खलिखितः स धर्मफलभाङ् नृपः ॥
KK-12-01-115-023a	सङ्गृहीतमनुष्यश्च यो राजा राजधर्मवित् ।
KK-12-01-115-023c	षड्भागं परिगृह्णाति स धर्मफलमश्नुते ॥ 

इति श्रीमन्महाभारते शान्तिपर्वणि राजधर्मपर्वणि पञ्चदशाधिकशततमोऽध्यायः ॥ 115 ॥

12-115-2 अयं निन्दारूपः ॥ 12-115-3 हिनम् अनिन्द्यम् । आयत्याम् उत्तरकाले । तदात्वे वर्तमानाकले ॥ 12-115-5 मित्रसुहृदौ प्रत्युपकारमपेक्ष्यानपेक्ष्य चोपकर्तारौ तद्वान् । समुपेतः शौर्यादिनेति शेषः ॥ 12-115-7 भृत्यबलप्राप्यैरर्थैर्धनादिभिः ॥ 12-115-14 लब्धुं लब्धाश्च रक्षितुं शक्या इति शेषः ॥ 12-115-16 असंहार्याः उत्कोचादिना अभेद्याः ॥ 12-115-21 कोष्ठागारं धान्यादिसामग्रीगृहम् । गुणीभवेत् बहुगुणिभावं गच्छेत् ॥ 12-115-22 व्यवहारः अर्थिप्रत्यर्थिनोर्विवादे निर्णयः । शङ्खलिखित इति । यथा फलमात्रस्तेने शङ्खेन लिखितस्य हस्तच्छेदो राजानं प्रतिषेधयित्वा कारितस्तद्वदित्यर्थः ॥
