अध्यायः 309

भीष्मेण युधिष्ठिरम् प्रति जीवानामज्ञाननिमित्तकानर्थप्राप्त्यादिप्रतिपादकवसिष्ठकरालजनकसंवादानुवादः ॥ 1 ॥
KK-12-03-309-001	वसिष्ठ उवाच 
KK-12-03-309-001a	एवमप्रतिबुद्धत्वादबुद्धमनुवर्तनात् ।
KK-12-03-309-001c	देहाद्देहसहस्राणि तथा समभिपद्यते ॥
KK-12-03-309-002a	तिर्यग्योनिसहस्रेषु कदाचिद्देवतास्वपि ।
KK-12-03-309-002c	उपपद्यति संयोगाद्गुणैः सह गुणक्षयात् ॥
KK-12-03-309-003a	मानुषत्वाद्दिवं याति दिवो मानुष्यमेति च ।
KK-12-03-309-003c	मानुष्यान्निरयस्थानमनन्तं प्रतिपद्यते ॥
KK-12-03-309-004a	कोशकारो यथाऽऽत्मानं कीटः समनुरुन्धति ।
KK-12-03-309-004c	सूत्रतन्तुगुणैर्नित्यं तथाऽयमगुणो गुणैः ॥
KK-12-03-309-005a	द्वन्द्वमेति च निर्द्वन्द्वस्तासु तास्विह योनिषु ।
KK-12-03-309-005c	शीर्षरोगेऽक्षिरोगे च दन्तशूले गलग्रहे ॥
KK-12-03-309-006a	जलोदरे तृषारोगे ज्वरगण्डे विषूचके ।
KK-12-03-309-006c	श्वित्रकुष्ठेऽग्निदग्धे च सिध्मापस्मारयोरपि ॥
KK-12-03-309-007a	यानि चान्यानि द्वन्द्वानि प्राकृतानि शरीरिषु ।
KK-12-03-309-007c	उत्पद्यन्ते विचित्राणि तान्येषोऽप्यभिमन्यते ॥
KK-12-03-309-008ac	अभिमन्यत्यभीमानात्तथैव सुकृतान्यपि ॥
KK-12-03-309-009a	शुक्लवासाश्च दुर्वासाः शायी नित्यमधस्तथा ।
KK-12-03-309-009c	मण्डूकशायी च तथा वीरासनगतस्तथा ॥
KK-12-03-309-010a	चीरधारणमाकाशे शयनं स्थानमेव च ।
KK-12-03-309-010c	इष्टकाप्रस्तरे चैव कण्टकप्रस्तरे तथा ॥
KK-12-03-309-011a	भस्मप्रस्तरशायी च भूमिशय्याऽनुलेपनः ।
KK-12-03-309-011c	वीरस्थानाम्बुपङ्के च शयनं फलकेषु च ॥
KK-12-03-309-012a	विविधासु च शय्यासु फलगृद्ध्यान्वितस्तथा ।
KK-12-03-309-012c	मुञ्जमेखलनग्नत्वं क्षौमकृष्णाजिनानि च ॥
KK-12-03-309-013a	शणवालपरीधानो व्याघ्रचर्मपरिच्छदः ।
KK-12-03-309-013c	सिंहचर्मपरीधानः पट्टवासास्तथैव च ॥
KK-12-03-309-014a	फलकपरिधानश्च तथा कण्टकवस्त्रधृत् ।
KK-12-03-309-014c	कीटकार्पासवसनश्चीरवासास्तथैव च ॥
KK-12-03-309-015a	वस्त्राणि चान्यानि बहून्यभिमन्यत्यबुद्धिमान् ।
KK-12-03-309-015c	भोजनानि विचित्राणि रत्नानि विविधानि च ॥
KK-12-03-309-016a	एकवस्त्रान्तराशित्वमेककालिकभोजनम् ।
KK-12-03-309-016c	चतुर्थाष्टमकालश्च षष्ठकालिक एव च ॥
KK-12-03-309-017a	षड्रात्रभोजनश्चैव तथैवाष्टाहभोजनः ।
KK-12-03-309-017c	सप्तरात्रदशाहारो द्वादशाहिकभोजनः ॥
KK-12-03-309-018a	मासोपवासी मूलाशी फलाहारस्तथैव च ।
KK-12-03-309-018c	वायुभक्षोऽम्बुपिण्याकदधिगोमयभोजनः ॥
KK-12-03-309-019a	गोमूत्रभोजनश्चैव शाकपुष्पाद एव च ।
KK-12-03-309-019c	शेवालभोजनश्चैव तथाऽऽचामेन वर्तयन् ॥
KK-12-03-309-020a	वर्तयञ्शीर्णपर्णैश्च प्रकीर्णफलभोजनः ।
KK-12-03-309-020c	विविधानि च कृच्छ्राणि सेवते सिद्धिकाङ्क्षया ॥
KK-12-03-309-021a	चान्द्रायणानि विधिवल्लिङ्गानि विविधानि च ।
KK-12-03-309-021c	चातुराश्रम्यपन्थानमाश्रयत्यपथानपि ॥
KK-12-03-309-022a	उपाश्रमानप्यपरान्पाषण्डान्विविधानपि ।
KK-12-03-309-022c	विविक्ताश्च शिलाच्छायास्तथा प्रस्रवणानि च ॥
KK-12-03-309-023a	पुलिनानि विविक्तानि विविक्तानि वनानि च ।
KK-12-03-309-023c	देवस्थानानि पुण्यानि विविक्तानि सरांसि च ॥
KK-12-03-309-024a	विविक्ताश्चापि शैलानां गुहा गृहनिभोपमाः ।
KK-12-03-309-024c	विविक्तानि च जप्यानि व्रतानि विविधानि च ॥
KK-12-03-309-025a	नियमान्विविधांश्चापि विविधानि तपांसि च ।
KK-12-03-309-025c	यज्ञांश्च विविधाकारान्विधींश्च विविधांस्तथा ॥
KK-12-03-309-026a	वणिक्पथं द्विजक्षत्रं वैश्यं शूद्रांस्तथैव च ।
KK-12-03-309-026c	दानं च विविधाकारं दीनान्धकृपणादिषु ॥
KK-12-03-309-027a	अभिमन्यत्यसम्बोधात्तथैव त्रिविधान्गुणान् ।
KK-12-03-309-027c	सत्वं रजस्तमश्चैव धर्मार्थौ काम एव च ॥
KK-12-03-309-028a	प्रकृत्याऽऽत्मानमेवात्मा एवं प्रविभजत्युत ।
KK-12-03-309-028c	स्वधाकारवषट्कारौ स्वाहाकारनमस्क्रियाः ॥
KK-12-03-309-029a	याजनाध्यापनं दानं तथैवाहुः प्रतिग्रहम् ।
KK-12-03-309-029c	यजनाध्ययने चैव यच्चान्यदपि किञ्चन ॥
KK-12-03-309-030a	जन्ममृत्युविवादे च तथा विशसनेऽपि च ।
KK-12-03-309-030c	शुभाशुभमयं सर्वमेतदाहुः क्रियाफलम् ॥
KK-12-03-309-031a	प्रकृतिः कुरुते देवी भवं प्रलयमेव च ।
KK-12-03-309-031c	दिवसान्ते गुणानेतानभ्येत्यैकोऽवतिष्ठते ॥
KK-12-03-309-032a	रश्मिजालमिवादित्यस्तत्तत्काले नियच्छति ।
KK-12-03-309-032c	एवमेषोऽसकृत्सर्वं क्रीडार्थमभिमन्यते ॥
KK-12-03-309-033a	आत्मरूपगुणानेतान्विविधान्हृदयप्रियान् ।
KK-12-03-309-033c	एवमेष विकुर्वाणः सर्गप्रलयधर्मिणी ॥
KK-12-03-309-034a	क्रियां क्रियापथे रक्तस्त्रिगुणांस्त्रिगुणाधिपः ।
KK-12-03-309-034c	क्रियां क्रियापथोपेतस्तथा तदभिमन्यते ॥
KK-12-03-309-035a	प्रकृत्या सर्वमेवेदं जगदन्धीकृतं विभो ।
KK-12-03-309-035c	रजसा तमसा चैव व्याप्तं सर्वमनेकधा ॥
KK-12-03-309-036a	एवं द्वन्द्वान्यथैतानि वर्तन्ते मयि नित्यशः ।
KK-12-03-309-036c	ममैवैतानि जायन्ते धावन्ते तानि मामिति ॥
KK-12-03-309-037a	निस्तर्तव्यान्यथैतानि सर्वाणीति नराधिप ।
KK-12-03-309-037c	मन्यतेऽयं ह्यबुद्धित्वात्तथैव सुकृतान्यपि ॥
KK-12-03-309-038a	भोक्तव्यानि मयैतानि देवलोकगतेन वै ।
KK-12-03-309-038c	इहैव चैनं भोक्ष्यामि शुभाशुभफलोदयम् ॥
KK-12-03-309-039a	पुण्यमेव तु कर्तव्यं तत्कृत्वा सुसुखं मम ।
KK-12-03-309-039c	यावदन्तं च मे सौख्यं जात्यां जात्यां भविष्यति ॥
KK-12-03-309-040a	भविष्यति च मे दुःखं कृतेनेहाप्यनन्तकम् ।
KK-12-03-309-040c	महद्दुःखं हि मानुष्यं निरये चापि मज्जनम् ॥
KK-12-03-309-041a	निरयाच्चापि मानुष्यं कालेनैष्याम्यहं पुनः ।
KK-12-03-309-041c	मनुष्यत्वाच्च देवत्वं देवत्वात्पौरुषं पुनः ॥
KK-12-03-309-042a	मनुष्यत्वाच्च निरयं पर्यायेणोपगच्छति ।
KK-12-03-309-042c	य एवं वेत्ति नित्यं वै निरात्मात्मगुणैर्वृतः ॥
KK-12-03-309-043a	तेन देवमनुष्येषु निरये चोपपद्यते ।
KK-12-03-309-043c	ममत्वेनावृतो नित्यं तत्रैव परिवर्तते ॥
KK-12-03-309-044a	सर्गकोटिसहस्राणि मरणान्तासु योनिषु ।
KK-12-03-309-044c	य एवं कुरुते कर्म शुभाशुभफलात्मकम् ॥
KK-12-03-309-045a	स एवं फलमाप्नोति त्रिषु लोकेषु मूर्तिमान् ।
KK-12-03-309-045c	प्रकृतिः कुरुते कर्म शुभाशुभफलात्मकम् ।
KK-12-03-309-045e	प्रकृतिश्च तदश्नाति त्रिषु लोकेषु कामगा ॥
KK-12-03-309-046a	तिर्यग्योनिमनुष्यत्वे देवलोके तथैव च ।
KK-12-03-309-046c	त्रीणि स्थानानि चैतानि जानीयात्प्राकृतानिह ॥
KK-12-03-309-047a	अलिङ्गां प्रकृतिं त्वाहुर्लिङ्गैरनुमिमीमहे ।
KK-12-03-309-047c	तथैव पौरुषं लिङ्गमनुमानाद्धि गम्यते ॥
KK-12-03-309-048a	स लिङ्गान्तरमासाद्य प्राकृतं लिङ्गमव्रणम् ।
KK-12-03-309-048c	व्रणद्वाराण्यधिष्ठाय कर्मणाऽऽत्मनि पश्यति ॥
KK-12-03-309-049a	श्रोत्रादीनि तु सर्वाणि पञ्च कर्मेन्द्रियाण्यथ ।
KK-12-03-309-049c	वागादीनि प्रवर्तन्ते गुणेष्विह गुणैः सह ॥
KK-12-03-309-050a	अहमेतानि वै सर्वं मय्येतानीन्द्रियाणि ह ।
KK-12-03-309-050c	निरिन्द्रियो हि मन्तेत व्रणवानस्मि निर्व्रणः ॥
KK-12-03-309-051a	अलिङ्गो लिङ्गमात्मानमकालः कालमात्मनः ।
KK-12-03-309-051c	असत्वं सत्वमात्मानमतत्त्वं तत्त्वमात्मनः ॥
KK-12-03-309-052a	अमृत्युर्मृत्युमात्मानमचरश्चरमात्मनः ।
KK-12-03-309-052c	अक्षेत्रः क्षेत्रमात्मानमसर्गः सर्गमात्मनः ॥
KK-12-03-309-053a	अतपास्तप आत्मानमगतिर्गतिमात्मनः ।
KK-12-03-309-053c	अभवो भवमात्मानमभयो भयमात्मनः ॥
KK-12-03-309-054a	'अकर्ता कर्तृ चात्मानमबीजो बीजमात्मनः ।'
KK-12-03-309-054c	अक्षरः क्षरमात्मानमबुद्धिस्त्वभिमन्यते ॥ 

इति श्रीमन्महाभारते शान्तिपर्वणि मोक्षधर्मपर्वणि नवाधिकत्रिशततमोऽध्यायः ॥ 309 ॥

12-309-1 अबुद्धमनुवर्तत इति झ. ट. पाठः । अबुद्धम् अबोधम् अज्ञानम् । भावे निष्ठा न तेन नञ्समासः ॥ 12-309-2 गुणक्षयात् गुणसामर्थ्यात् । क्षि क्षयैश्वर्ययोरित्यैश्वर्यार्थस्य क्षिधातो रूपम् ॥ 12-309-6 यक्ष्मापस्मारयोरपि इति ध. पाठः ॥ 12-309-7 तान्येषोऽप्यभिपद्यते इति ध. पाठः ॥ 12-309-9 मण्डूकवत्पाणिपादं सङ्कोच्यन्युब्जः शेते इति मण्डूकशायी ॥ 12-309-10 आकाशे निरावरणे देशे ॥ 12-309-12 फलगृद्ध्या फलाशा ॥ 12-309-13 शाणीवालपरीधान इति झ. पाठः ॥ 12-309-14 फलकं भूर्जत्वगादि ॥ 12-309-19 आचामेन भक्तमण्डेन ॥ 12-309-24 गृहेषु ये निभाः नितरां भान्ति ते । दिव्यगृहोपमा इत्यर्थः ॥ 12-309-30 विशसने सङ्ग्रामे ॥ 12-309-31 भवं सृष्टिम् । अभ्येत्य ग्रसित्वा ॥ 12-309-34 क्रियापथे कर्ममार्गे ॥ 12-309-39 यावद्दानस्य मे सौख्यम् इति ट. ड. थ. पाठः ॥ 12-309-51 अगतिर्गतिमात्मन इति ध. पाठः ॥
