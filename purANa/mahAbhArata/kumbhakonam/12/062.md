अध्यायः 062

भीष्मेण युधिष्ठिरम् प्रति ब्राह्मणैस्त्याज्यधर्मकथनम् ॥ 1 ॥ तथा क्षत्रियादिधर्मकथनपूर्वकं राजधर्मप्रशंसनम् ॥ 2 ॥
KK-12-01-062-001	भीष्म उवाच 
KK-12-01-062-001a	ज्याकर्षणं शत्रुनिबर्हणं च कृषिर्वणिज्या पशुपालनं च ।
KK-12-01-062-001c	शुश्रूषणं चापि तथाऽर्थहेतोरकार्यमेतत्परमं द्विजस्य ॥
KK-12-01-062-002a	सेव्यं तु ब्रह्म षट्कर्म गृहस्थेन मनीषिणा ।
KK-12-01-062-002c	कृतकृत्यस्य चारण्ये वासो विप्रस्य शस्यते ॥
KK-12-01-062-003a	राजप्रेष्यं कृषिधनं जीवनं च वणिज्यया ।
KK-12-01-062-003c	कौटिल्यं कौलटेयं च ब्राह्मणस्य विगर्हितम् ॥
KK-12-01-062-004a	शूद्रो राजन्भवति ब्रह्मबन्धुर्दुश्चारित्रो यश्च धर्मादपेतः ।
KK-12-01-062-004c	वृषलीपतिः पिशुनो नर्तनश्च ग्रामप्रेष्यो यश्च भवेद्विकर्मा ॥
KK-12-01-062-005a	`एवंविधो ब्राह्मणः कौरवेन्द्र वृत्तापेतो यो भवेन्मन्दचेताः ।'
KK-12-01-062-005c	जपन्वेदानजपंश्चापि राजन्समः शूद्रैर्दासवच्चापि भोज्यः ।
KK-12-01-062-005e	एते सर्वे शूद्रसमा भवन्ति राजन्नेतान्वर्जयेद्देवकृत्ये ॥
KK-12-01-062-006a	निर्मर्यादे वाक्छठे क्रूरवृत्तौ हिंसाकामे त्यक्तवृत्तस्वधर्मे ।
KK-12-01-062-006c	हव्यं कव्यं यानि चान्यानि राजन्देयान्यदेयानि भवन्ति तस्मिन् ॥
KK-12-01-062-007a	तस्माद्धर्मो विहितो ब्राह्मणस्य दमः शौचं चार्जवं चापि राजन् ।
KK-12-01-062-007c	तथा विप्रस्याश्रमाः सर्व एव पुरा राजन्ब्रह्मणा सन्निसृष्टाः ॥
KK-12-01-062-008a	यः स्याद्दान्तः सोमपाश्चार्यशीलः सानुक्रोशः सर्वसहो निराशीः ।
KK-12-01-062-008c	ऋजुर्मृदुरनृशंसः क्षमावान्स वै विप्रो नेतरः पापकर्मा ॥
KK-12-01-062-009a	विप्रं वैश्यं राजपुत्रं च राजन्लोकाः सर्वे संश्रिता धर्मकामाः ।
KK-12-01-062-009c	तस्माद्वर्णाञ्जातिधर्मेषु सक्ताञ्जेतुं विष्णुर्नेच्छति पाण्डुपुत्र ॥
KK-12-01-062-010a	लोकश्चायं सर्वलोकस्य न स्याच्चातुर्वर्ण्यं वेदवादाश्च न स्युः ।
KK-12-01-062-010c	सर्वाश्चेज्याः सर्वलोकक्रियाश्च सद्यः सर्वे चाश्रमाश्चैव न स्युः ॥
KK-12-01-062-011a	यच्च त्रयाणां वर्णानामिच्छेदाश्रमसेवनम् ।
KK-12-01-062-011c	कर्तुमाश्रमदृष्टांश्च धर्मास्ताञ्शृणु पाण्डव ॥
KK-12-01-062-012a	शुश्रूषोः कृतकार्यस्य कृतसन्तानकर्मणः ।
KK-12-01-062-012c	अभ्यनुज्ञाप्य राजानं शूद्रस्य जगतीपते ॥
KK-12-01-062-013a	अल्पान्तरगतस्यापि देशधर्मगतस्य वा ।
KK-12-01-062-013c	आश्रमा विहिताः सर्वे वर्जयित्वा निराशिषम् ॥
KK-12-01-062-014a	भैक्षचर्यां नचैवाहुस्तस्य तद्धर्मवादिनः ।
KK-12-01-062-014c	तथा वैश्यस्य राजेन्द्र राजपुत्रस्य चैव हि ॥
KK-12-01-062-015a	कृतकृत्यो वयोतीतो राज्ञः कृतपरिश्रमः ।
KK-12-01-062-015c	वैश्यो गच्छेदनुज्ञातो नृपेणाश्रमसंश्रयम् ॥
KK-12-01-062-016a	वेदानधीत्य धर्मेण राजशास्त्राणि चानघ ।
KK-12-01-062-016c	सन्तानादीनि कर्माणि कृत्वा सोमं निषेव्य च ॥
KK-12-01-062-017a	पालयित्वा प्रजाः सर्वा धर्मेण वदतांवर ।
KK-12-01-062-017c	राजसूयाश्वमेधादीन्मखानन्यांस्तथैव च ॥
KK-12-01-062-018a	आनयित्वा यथान्यायं विप्रेभ्यो दत्तदक्षिणः ।
KK-12-01-062-018c	सङ्ग्रामे विजयं प्राप्य तथाऽल्पं यदि वा बहु ॥
KK-12-01-062-019a	स्थापयित्वा प्रजापालं पुत्रं राज्ये च पाण्डव ।
KK-12-01-062-019c	अन्यगोत्रं प्रशस्तं वा क्षत्रियं क्षत्रियर्षभ ॥
KK-12-01-062-020a	अर्चयित्वा पितॄञ्श्राद्धैः पितृयज्ञैर्यथाविधि ।
KK-12-01-062-020c	देवान्यज्ञैर्ऋषीन्वेदैरर्चयित्वा तु यत्नतः ॥
KK-12-01-062-021a	अन्तकाले च सम्प्राप्ते य इच्छेदाश्रमान्तरम् ।
KK-12-01-062-021c	सोनुपूर्व्याश्रमान्राजन्गत्वा सिद्धिमवाप्नुयात् ॥
KK-12-01-062-022a	राजर्षित्वेन राजेन्द्र भैक्ष्यचर्याद्यसेवया ।
KK-12-01-062-022c	अपेतगृहधर्मापि चरेज्जीवितकाम्यया ॥
KK-12-01-062-023a	न चैतन्नैष्ठिकं कर्म त्रयाणां भूरिदक्षिण ।
KK-12-01-062-023c	चतुर्णां राजशार्दूल प्राहुराश्रमवासिनाम् ॥
KK-12-01-062-024a	बाह्वायत्तं क्षत्रियैर्मानवानां लोकश्रेष्ठं धर्ममासेवमानैः ।
KK-12-01-062-024c	सर्वे धर्माः सोपधर्मास्त्रयाणां राज्ञो धर्मं नीतिशास्त्रे शृणोमि ॥
KK-12-01-062-025a	यथा राजन्हस्तिपदे पदानि संलीयन्ते सर्वसत्वोद्भवानि ।
KK-12-01-062-025c	एवं धर्मान्राजधर्मेषु सर्वान्सर्वावस्थान्सम्प्रलीनान्निबोध ॥
KK-12-01-062-026a	अल्पाश्रयानल्पफलान्वदन्ति धर्मानन्यान्धर्मविदो मनुष्याः ।
KK-12-01-062-026c	महाश्रयं बहुकल्याणरूपं क्षात्रं धर्मं नेतरं प्राहुरार्याः ॥
KK-12-01-062-027a	सर्वे धर्मा राजधर्मप्रधानाः सर्वे वर्णाः पाल्यमाना भवन्ति ।
KK-12-01-062-027c	सर्वस्त्यागो राजधर्मेषु राजंस्त्यागं धर्मं चाहुरग्र्यं पुराणम् ॥
KK-12-01-062-028a	मज्जेत्त्रयी दण्डनीतौ हतायां सर्वे धर्माः प्रक्षयेयुर्विरुद्धाः ।
KK-12-01-062-028c	सर्वे धर्माश्चाश्रमाणां हताः स्युः क्षात्रे नष्टे राजधर्मे पुराणे ॥
KK-12-01-062-029a	सर्वे भोगा राजधर्मेषु दृष्टाः सर्वा दीक्षा राजधर्मेषु चोक्ताः ।
KK-12-01-062-029c	सर्वा विद्या राजधर्मेषु युक्ताः सर्वे लोका राजधर्मे प्रविष्टाः ॥
KK-12-01-062-030a	`सर्वे धर्मा राजधर्मेषु दृष्टाः सर्वे भोगा राजधर्मेषु राजन् ।'
KK-12-01-062-030c	सर्वे योगा राजधर्मेषु चोक्ताः सर्वे धर्मा राजधर्मे प्रविष्टाः ।
KK-12-01-062-030e	तस्माद्धर्मो राजधर्माद्विशिष्टो नान्यो लोके विद्यतेऽजातशत्रो ॥
KK-12-01-062-031a	सर्वाण्येतानि कर्माणि क्षात्रे भरतसत्तम ।
KK-12-01-062-031c	भवन्ति जीवलोकाश्च क्षत्रधर्मे प्रतिष्ठिताः ॥
KK-12-01-062-032a	यथा जीवाः प्राकृतैर्वध्यमाना धर्मश्रुतीनामुपपीडनाय ।
KK-12-01-062-032c	एवं धर्मा राजधर्मैर्वियुक्ताः सञ्चिन्वन्तो नाद्रियन्ते स्वधर्मम् ॥ 

इति श्रीमन्महाभारते शान्तिपर्वणि राजधर्मपर्वणि द्विषष्टितमोऽध्यायः ॥ 62 ॥

12-62-3 कौटिल्यमनार्जवम् । कौलटेयं कुलटाप्रधानं जारकर्म । कुसीदं च विवर्जयेत् इति झ. पाठः । तत्र कुसीदं वृद्धिजीविकामित्यर्थः ॥ 12-62-5 राजप्रेष्यादिर्वेदान् जपन्नजपन्वा शूद्रइव पङ्क्तेर्बहिर्भोजनीय एवेति भावः ॥ 12-62-11 यो राजा त्रयाणां ब्राह्मणवैश्यशूद्राणां स्वराज्ये आश्रमधर्मसेवनं यथोक्तम् इच्छेत् तेनावश्यज्ञातव्यान्धर्माञ्शृणु ॥ 12-62-12 शुश्रूषोर्वेदान्तेष्वनधिकारात्पुराणद्वारा आत्मानं श्रोतुमिच्छोः । कृतकार्यस्य यावच्छरीरसामर्थ्यं सेवितत्रैवर्ण्यस्य ॥ 12-62-13 अल्पान्तरगतस्य आचारनिष्ठया त्रैवर्णिकसमस्य आश्रमाः सर्वे विहिताः । शूद्रोऽपि नैष्ठिकं ब्रह्मचर्यं वानप्रस्थं वा सकलविक्षेपककर्मत्यागरूपं सन्न्यासं वाऽनुतिष्ठेदेव । निराशिषं शान्तिदान्त्यादिकल्याणगुणरहितम् ॥ 12-62-22 अपेतगृहधर्मोऽपीति ख. पाठः ॥
