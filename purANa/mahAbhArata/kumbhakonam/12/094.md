अध्यायः 094

भीष्मेण युधिष्ठिरम् प्रति वसुमनसे वामदेवोक्तराजधर्मकथनम् ॥ 1 ॥
KK-12-01-094-001	वामदेव उवाच 
KK-12-01-094-001a	अयुद्धेनैव विजयं वर्धयेद्वसुधाधिपः ।
KK-12-01-094-001c	जघन्यमाहुर्विजयं युद्धेन च नराधिप ॥
KK-12-01-094-002a	न चाप्यलब्धं लिप्सेत मूले नातिदृढे सति ।
KK-12-01-094-002c	न हि दुर्बलमूलस्य राज्ञो लाभो विवर्धते ॥
KK-12-01-094-003a	यस्य स्फीतो जनपदः सम्पन्नप्रियराजकः ।
KK-12-01-094-003c	सन्तुष्टः पुष्टसचिवो दृढमूलः स पार्थिवः ॥
KK-12-01-094-004a	यस्य योधाः सुसन्तुष्टाः स्वनुरक्ताः सुपूजिताः ।
KK-12-01-094-004c	अल्पेनापि स दण्डेन महीं जयति पार्थिवः ॥
KK-12-01-094-005a	`दण्डो हि बलवान्यत्र तत्र साम प्रयुज्यते ।
KK-12-01-094-005c	प्रदानं सामपूर्वं च भेदमूलं प्रशस्यते ॥
KK-12-01-094-006a	त्रयाणां विफलं कर्म यदा पश्येत भूमिपः ।
KK-12-01-094-006c	रन्ध्रं ज्ञात्वा ततो दण्डं प्रयुञ्जीताविचारयन् ॥
KK-12-01-094-007a	अभिभूतो यदा शत्रुः शत्रुभिर्बलवत्तरैः ।
KK-12-01-094-007c	उपेक्षा तत्र कर्तव्या वध्यता बलिनां बलम् ॥
KK-12-01-094-008a	दुर्बलो हि महीपालो यदा भवति भारत ।
KK-12-01-094-008c	उपेक्षा तत्र कर्तव्या चतुर्णामविरोधिनी ।
KK-12-01-094-008e	उपायः पञ्चमः सोऽपि सर्वेषां बलवत्तरः ॥
KK-12-01-094-009a	भार्गवेण च गीतानां श्लोकानां कोसलाधिप ।
KK-12-01-094-009c	विज्ञाय तत्वं तत्वज्ञ तत्वतस्तत्करिष्यति ॥
KK-12-01-094-010a	यदि रक्षःपिशाचेन हन्यते यत्रकुत्रचित् ।
KK-12-01-094-010c	उपेक्षा तत्र कर्तव्या वाच्यतां बलिनां बलम् ॥
KK-12-01-094-011a	दुर्बलोऽपि महीपाल शत्रूणां शत्रुमुद्धरेत् ।
KK-12-01-094-011c	पादलग्नं करस्थेन कण्टकेनैव कण्टकम् ॥
KK-12-01-094-012a	शठानां सचिवानां च म्लेच्छानां च महीपते ।
KK-12-01-094-012c	एष उक्त उपायानामुपेक्षा बलवत्तम ॥
KK-12-01-094-013a	अश्मना नाशयेल्लोहं लोहेनाश्मानमेव तु ।
KK-12-01-094-013c	बिल्वानि वा परैर्बिल्वैर्म्लेच्छैर्म्लेच्छान्प्रसादयेत् ॥
KK-12-01-094-014a	दासानां च प्रदृप्तानामेतदेव हि कारयेत् ।
KK-12-01-094-014c	चण्डालम्लेच्छजातीनां दण्डेनैव निवारणम् ।
KK-12-01-094-014e	शठानां दुर्विनीतैश्च पूर्वमुक्तं समाचरेत् ॥
KK-12-01-094-015a	अन्त्याः शठाश्च सचिवास्तथा कुब्राह्मणादयः ।
KK-12-01-094-015c	उपायैः पञ्चभिः साध्याश्चतुर्वर्गविरोधिनः ॥
KK-12-01-094-016a	पौरजानपदा यस्य स्वनुरक्ता अपीडिताः ।
KK-12-01-094-016c	राष्ट्रकर्मकरा ह्येते राष्ट्रस्य च विरोधिनः ॥
KK-12-01-094-017a	दुर्विनीता विनीताश्च सर्वे साध्याः प्रयत्नतः ।
KK-12-01-094-017c	चण्डालम्लेच्छजात्याश्च पाषण्डाश्च विकर्मिणः ।
KK-12-01-094-017e	बलिनश्चाश्रमाश्चैव तथा गायकनर्तकाः ॥'
KK-12-01-094-018a	पौरजानपदा यस्य भूतेषु च दयालवः ।
KK-12-01-094-018c	सधना धान्यवन्तश्च दृढमूलः स पार्थिवः ॥
KK-12-01-094-019a	प्रतापकालमधिकं यदा मन्येत चात्मनः ।
KK-12-01-094-019c	तदा लिप्सेत मेधावी परभूमिधनान्युत ॥
KK-12-01-094-020a	भोगेषूदयमानस्य भूतेषु च दयावतः ।
KK-12-01-094-020c	वर्धते त्वरमाणस्य विषयो रक्षितात्मनः ॥
KK-12-01-094-021a	तक्षेदात्मानमेवं स वनं परशुना यथा ।
KK-12-01-094-021c	यः सम्यग्वर्तमानेषु स्वेषु मिथ्या प्रवर्तते ॥
KK-12-01-094-022a	नैव द्विषन्तो हीयन्ते राज्ञो नित्यमनिघ्नतः ।
KK-12-01-094-022c	क्रोधं निहन्तुं यो वेद तस्य द्वेष्टा न विद्यते ॥
KK-12-01-094-023a	यदार्यजनविद्विष्टं कर्म तन्नाचरेद्बुधः ।
KK-12-01-094-023c	यत्कल्याणमभिध्यायेत्तत्रात्मानं नियोजयेत् ॥
KK-12-01-094-024a	नैवमन्येऽवजानन्ति नात्मना परितप्यते ।
KK-12-01-094-024c	कृत्यशेषेण यो राजा सुखान्यनुबुभूषति ॥
KK-12-01-094-025a	इदं वृत्तं मनुष्येषु वर्तते यो महीपतिः ।
KK-12-01-094-025c	उभौ लोकौ विनिर्जित्य विजये सम्प्रतिष्ठते ॥
KK-12-01-094-026	भीष्म उवाच 
KK-12-01-094-026a	इत्युक्तो वामदेवेन सर्वं तत्कृतवान्नृपः ।
KK-12-01-094-026c	तथा कुर्वंस्त्वमप्येतौ लोकौ जेता न संशयः ॥ 

इति श्रीमन्महाभारते शान्तिपर्वणि राजधर्मपर्वणि चतुर्नवतितमोऽध्यायः ॥ 94 ॥

12-94-2 नातिदृढे अनतिदृढे ॥ 12-94-4 दण्डेन सैन्येन ॥ 12-94-24 कृत्यशेषेण परकृत्यं कार्स्त्न्येन न समापयेत् । समापिते तु परोऽवमन्यते स्वस्य च तापो भवतीत्यर्थः ॥ 12-94-26 नृपो वसुमनाः ॥
