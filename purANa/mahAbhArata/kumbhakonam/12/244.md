अध्यायः 244

भीष्मेण युधिष्ठिरम् प्रति मतभेदयुगधर्मभेदादिप्रतिपादकव्यासवाक्यानुवादः ॥ 1 ॥
001	व्यास उवाच 
001a	एषा पूर्वतरा वृत्तिर्ब्राह्मणस्य विधीयते ।
001c	ज्ञानवानेव कर्माणि कुर्वन्सर्वत्र सिद्ध्यति ॥
002a	तत्र चेन्न भवेदेवं संशयः कर्मनिश्चये ।
002c	किन्तु कर्मस्वभावोऽयं ज्ञानं कर्मेति वा पुनः ॥
003a	तत्र वेदविवित्सायां ज्ञानं चेत्पुरुषं प्रति ।
003c	उपपत्त्युपलब्धिभ्यां वर्णयिष्यामि तच्छृणु ॥
004a	पौरुषं कारणं केचिदाहुः कर्मसु मानवाः ।
004c	दैवमेके प्रशंसन्ति स्वभावमपरे जनाः ॥
005a	पौरुषं कर्म दैवं च फलवृत्तिस्वभावतः ।
005c	त्रयमेतत्पृथग्भूतमविवेकं तु केचन ॥
006a	एतदेवं च नैवं न च चोभे नानुभे तथा ।
006c	कर्मस्था विषयं ब्रूयुः सत्वस्थाः समदर्शिनः ॥
007a	त्रेतायां द्वापरे चैव कलिजाश्च ससंशयाः ।
007c	तपस्विनः प्रशान्ताश्च सत्वस्थाश्च कृते युगे ॥
008a	अपृथग्दर्शनाः सर्वे ऋक्सामसु यजुःषु च ।
008c	कामद्वेषौ पृथग्दृष्ट्वा तपः कृत उपासते ॥
009a	तपोधर्मेण संयुक्तस्तपोनित्यः सुसंशितः ।
009c	तेन सर्वानवाप्नोति कामान्यान्मनसेच्छति ॥
010a	तपसा तदवाप्नोति यद्भूतं सृजते जगत् ।
010c	तद्भूतश्च ततः सर्वभूतानां भवति प्रभुः ॥
011a	तदुक्तं वेदवादेषु गहनं वेददर्शिभिः ।
011c	वेदान्तेषु पुनर्व्यक्तं क्रमयोगेन लक्ष्यते ॥
012a	आरम्भयज्ञाः क्षत्राश्च हविर्यज्ञा विशः स्मृताः ।
012c	परिचारयज्ञाः शूद्राश्च जपयज्ञा द्विजातयः ॥
013a	परिनिष्ठितकार्यो हि स्वाध्यायेन द्विजो भवेत् ।
013c	कुर्यादन्यन्न वा कुर्यान्मैत्रो ब्राह्मण उच्यते ॥
014a	त्रेतादौ सकला वेदा यज्ञा वर्णाश्रमास्तथा ।
014c	संरोधादायुषस्त्वेते व्यस्यन्ते द्वापरे युगे ॥
015a	द्वापरे विप्लवं यान्ति वेदाः कलियुगे तथा ।
015c	दृश्यन्ते नापि दृश्यन्ते कलेरन्ते पुनः किल ॥
016a	उत्सीदन्ति स्वधर्माश्च तत्राधर्मेण पीडिताः ।
016c	गवां भूमेश्च ये चापामोषधीनां च ये रसाः ॥
017a	अधर्मान्तर्हिता वेदा वेदधर्मास्तथाऽऽश्रमाः ।
017c	विक्रियन्ते स्वधर्माश्च स्थावराणि चराणि च ॥
018a	यथा सर्वाणि भूतानि वृष्ट्या तृप्यन्ति प्रावृषि ।
018c	सृजन्ते सर्वतोऽङ्गानि तथा वेदा युगेयुगे ॥
019a	विहितं कालनानात्वमनादिनिधनं च यत् ।
019c	कीर्तितं यत्पुरस्तात्ते यतः संयान्ति च प्रजाः ॥
020a	यच्चेदं प्रभवः स्थानं भूतानां संयमो यमः ।
020c	स्वभावेनैव वर्तन्ते द्वन्द्वसृष्टानि भूरिशः ॥
021a	सर्गः कालो धृतिर्वेदाः कर्ता कार्यं क्रियाफलम् ।
021c	एतत्ते कथितं तात यन्मां त्वं परिपृच्छसि ॥ 

इति श्रीमन्महाभारते शान्तिपर्वणि मोक्षधर्मपर्वणि चतुश्चत्वारिंशदधिकद्विशततमोऽध्यायः ॥ 244 ॥

12-244-5 इति क्रमेण मीमांसकस्य दैवज्ञस्य शून्यवादिलोकायतयोश्च मतान्युपन्यस्यैतेषां विकल्पसमुच्चयावाह पौरुषमिति । पौरुषं दैवं न कर्म दृष्टादृष्टयत्नः । स्वभावमनुसृत्य कर्मकालौ फलदावित्यर्थः । अविवेकं समुच्चयम् । पृथग्भूतमेकमेव प्रधानं नत्वितरावित्यर्थः ॥ 12-244-6 आर्हतमत आह एतदिति । एवमेतन्न चाप्येवमुभे एवं नचाप्युभे इति ध. पाठः ॥ 12-244-10 सत्यं तपश्च भूतानां सर्वेषां भवति प्रभुरिति थ. पाठः । स तद्रूपश्च सर्वेषां भूतानां भवति प्रभुरिति ध. पाठः ॥ 12-244-21 धर्मः काल इति ध. पाठः ॥
