अध्यायः 370

ब्राह्मणसन्देशश्रवणरुष्टेन नागेन पत्नीसुवाक्येन रोषत्यागपूर्वकम् ब्राह्मणम् प्रति प्रस्थानम् ॥ 1 ॥
001	नाग उवाच 
001a	अथ ब्राह्मणरूपेण कं तं समनुपश्यसि ।
001c	मानुषं केवलं विप्रं देवं वाऽथ शुचिस्मिते ॥
002a	को हि मां मानुषः शक्तो द्रष्टुकामो यशस्विनि ।
002c	सन्दर्शनरुचिर्वाक्यमाज्ञापूर्वं वदिष्यति ॥
003a	सुरासुरगणानां च देवर्षीणां च भामिनि ।
003c	ननु नागा महावीर्याः सौरभेयास्तरस्विनः ॥
004a	वन्दनीयाश्च वरदा वयमप्यनुयायिनः ।
004c	मनुष्याणां विशेषेण नावेक्ष्या इति मे मतिः ॥
005	नागभार्योवाच 
005a	आर्जवेन विजानामि नासौ देवोऽनिलाशन ।
005c	एकं तस्मिन्विजानामि भक्तिमानतिरोपण ॥
006a	स हि कार्यान्तराकाङ्क्षी जलेप्सुः स्तोकको यथा ।
006c	वर्षं वर्षप्रियः पक्षी दर्शनं तव काङ्क्षते ॥
007a	हित्वा त्वद्दर्शनं किञ्चिद्विघ्नं न प्रतिपालयेत् ।
007c	तुल्योप्यभिजने जातो न कश्चित्पर्युपासते ॥
008a	तद्रोषं सहजं त्यक्त्वा त्वमेनं द्रष्टुमर्हसि ।
008c	आशाच्छेदेन तस्याद्य नात्मानं दग्धुमर्हसि ॥
009a	आशया ह्यभिपन्नानामकृत्वाऽश्रुप्रमार्जनम् ।
009c	राजा वा राजपुत्रो वा भ्रूणहत्यैव युज्यते ॥
010a	मौने ज्ञानफलावाप्तिर्दानेन च यशो महत् ।
010c	वाग्मित्वं सत्यवाक्येन परत्र च महीयते ॥
011a	भूप्रदानेन च गतिं लभत्याश्रमसम्मिताम् ।
011c	न्याय्यस्यार्धस्य सम्प्राप्तिं कृत्वा फलमुपाश्नुते ॥
012a	अभिप्रेतामसंश्लिष्टां कृत्वा चात्महितां क्रियाम् ।
012c	न याति निरयं कश्चिदिति धर्मविदो विदुः ॥
013	नाग उवाच 
013a	अभिमानैर्न मानो मे जातिदोषेण वै महान् ।
013c	रोषः सङ्कल्पजः साध्वि दग्धो वागग्निना त्वया ॥
014a	न च रोषादहं साध्वि पश्येयमधिकं तमः ।
014c	तस्य वक्तव्यतां याति विशेषेण भुजङ्गमाः ॥
015a	रोषस्य हि वशं गत्वा दशग्रीवः प्रतापवान् ।
015c	तथा शक्रप्रतिस्पर्धी हतो रामेण संयुगे ॥
016a	अन्तःपुरगतं वत्सं श्रुत्वा रामेण निर्हृतम् ।
016c	धर्षणारोषसंविग्नाः कार्तवीर्यसुता हताः ॥
017a	जामदग्न्येन रामेण सहस्रनयनोपमः ।
017c	संयुगे निहतो रोषात्कार्तवीर्यो महाबलः ॥
018a	तदेष तपसां शत्रुः श्रेयसां विनिपातकः ।
018c	निगृहीतो मया रोषः श्रुत्वैवं वचनं तव ॥
019a	आत्मानं च विशेषेण प्रशंसाम्यनपायिनि ।
019c	यस्य मे त्वं विशालाक्षि भार्या गुणसमन्विता ॥
020a	एष तत्रैव गच्छामि यत्र तिष्ठत्यसौ द्विजः ।
020c	सर्वथा चोक्तवान्वाक्यं स कृतार्थः प्रयास्यति ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तत्यधिकत्रिशततमोऽध्यायः ॥ 370 ॥

12-370-1 कथं त्वमनुपश्यसीति ट. पाठः ॥ 12-370-3 सौरभेयाः दिव्यगन्धवहाः ॥ 12-370-6 स्तोककः चातकः ॥ 12-370-7 त्वद्दर्शनं विनास्य कोपि विघ्नो माभूदित्यर्थः । अतिथिं त्यक्त्वा न कश्चित्स्वकुले आस्ते इत्यर्थः । नहि त्वां दैवतं किञ्चिद्द्वितीयं प्रतिपालयेदिति ट. पाठः ॥ 12-370-9 भ्रूणहत्यैव भ्रूणहत्ययैव ॥ 12-370-10 दानेनाभ्युदयो महानिति ट. पाठः ॥ 12-370-11 लभत्याश्रमसम्पदमिति ट. पाठः ॥ 12-370-12 नष्टस्यार्थस्य सम्प्राप्तिं कृत्वा कामकृताः क्रिया इति ट. पाठः ॥ 12-370-14 तस्य रोषस्य विशेषेणाधिक्येन ॥
