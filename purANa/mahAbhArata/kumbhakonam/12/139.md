अध्यायः 139

भीष्मेण युधिष्ठिरम् प्रति पूजनीब्रह्मदत्तसंवादानुवादः ॥ 1 ॥
KK-12-02-139-001	युधिष्ठिर उवाच 
KK-12-02-139-001a	उक्तो मन्त्रो महाबाहो विश्वासो नास्ति शत्रुषु ।
KK-12-02-139-001c	कथं हि राजा वर्तेत यदि सर्वत्र नाश्वसेत् ॥
KK-12-02-139-002a	विश्वासाद्धि परं राजन्राज्ञामुत्पद्यते भयम् ।
KK-12-02-139-002c	कथं हि नाश्वसन्राजा शत्रूञ्जयति पार्थिवः ॥
KK-12-02-139-003a	एतन्मे संशयं छिन्धि मनो मे सम्प्रमुह्यति ।
KK-12-02-139-003c	अविश्वासे कथामेतामुपाश्रित्य पितामह ॥
KK-12-02-139-004	भीष्म उवाच 
KK-12-02-139-004a	शृणुष्व राजन्यो वृत्तो ब्रह्मदत्तनिवेशने ।
KK-12-02-139-004c	पूजन्या सह संवादो ब्रह्मदत्तस्य भूपतेः ॥
KK-12-02-139-005a	काम्पिल्ये ब्रह्मदत्तस्य त्वन्तःपुरनिवासिनी ।
KK-12-02-139-005c	पूजनी नाम शकुनिर्दीर्घकालं सहोषिता ||
KK-12-02-139-006a	रुतज्ञा सर्वभूतानां यथा वै जीवजीवकः ।
KK-12-02-139-006c	सर्वज्ञा सर्वतत्त्वज्ञा तिर्यग्योनिं गताऽपि सा ॥
KK-12-02-139-007a	अभिप्रजाता सा तत्र पुत्रमेकं सुवर्चसम् ।
KK-12-02-139-007c	समकालं च राज्ञोऽपि देव्यां पुत्रो व्यजायत ॥
KK-12-02-139-008a	तयोरर्थे कृतज्ञा तु खेचरी पूजनी सदा ।
KK-12-02-139-008c	समुद्रतीरं सा गत्वा आजहार फलद्वयम् ॥
KK-12-02-139-009a	पुष्ट्यर्थं च स्वपुत्रस्य राजपुत्रस्य चैव ह ।
KK-12-02-139-009c	फलमेकं सुतायादाद्राजपुत्राय चापरम् ॥
KK-12-02-139-010a	अमृतास्वादसदृशं बलतेजोभिवर्धनम् ।
KK-12-02-139-010c	[आदायादाय सैवाशु तयोः प्रादात्पुनःपुनः ॥]
KK-12-02-139-011a	ततोऽगच्छत्परां वृद्धिं राजपुत्रः फलाशनात् ।
KK-12-02-139-011c	ततः स धात्र्या कक्षेण उह्यमानो नृपात्मजः ॥
KK-12-02-139-012a	ददर्श तं पक्षिसुतं बाल्यादागत्य बालकः ।
KK-12-02-139-012c	ततो बाल्याच्च यत्नेन तेनाक्रीडत पक्षिणा ॥
KK-12-02-139-013a	शून्ये च तमुपादाय पक्षिणं समजातकम् ।
KK-12-02-139-013c	हत्वा ततः स राजेन्द्र धात्र्या हस्तमुपागतः ॥
KK-12-02-139-014a	अथ सा पूजनी राजन्नागमत्फलहारिणी ।
KK-12-02-139-014c	अपश्यन्निहतं पुत्रं तेन बालेन भूतले ॥
KK-12-02-139-015a	बाष्पपूर्णमुखी दीना दृष्ट्वा तं पतितं सुतम् ।
KK-12-02-139-015c	पूजनी दुःखसन्तप्ता रुदन्ती वाक्यमब्रवीत् ॥
KK-12-02-139-016a	क्षत्रिये सङ्गतं नास्ति न प्रीतिर्न च सौहृदम् ।
KK-12-02-139-016c	कारणे सान्त्वयन्त्येते कृतार्थाः सन्त्यजन्ति च ॥
KK-12-02-139-017a	क्षत्रियेषु न विश्वासः कार्यः सर्वापकारिषु ।
KK-12-02-139-017c	अपकृत्यापि सततं सान्त्वयन्ति निरर्थकम् ॥
KK-12-02-139-018a	इयमस्य करोम्यद्य सदृशीं वैरयातनाम् ।
KK-12-02-139-018c	कृतघ्नस्य नृशंसस्य भृशं विश्वासघातिनः ॥
KK-12-02-139-019a	सहसञ्जातवृद्धस्य तथैव सहभोजिनः ।
KK-12-02-139-019c	शरण्यस्य वधश्चैव त्रिविधं तस्य किल्बिषम् ॥
KK-12-02-139-020a	इत्युक्त्वा चरणाभ्यां तु नेत्रे नृपसुतस्य सा ।
KK-12-02-139-020c	हृत्वा खस्था तत इदं पूजनी वाक्यमब्रवीत् ॥
KK-12-02-139-021a	इच्छयेह कृतं पापं सद्य एवोपसर्पति ।
KK-12-02-139-021c	कृतं प्रतिकृतं येषां न नश्यति शुभाशुभम् ॥
KK-12-02-139-022a	पापं कर्म कृतं किञ्चिद्यदि तस्मिन्न दृश्यते ।
KK-12-02-139-022c	निपात्यतेऽस्य पुत्रेषु पौत्रेष्वपि च नप्तृषु ॥
KK-12-02-139-023a	ब्रह्मदत्तः सुतं दृष्ट्वा पूजन्या हृतलोचनम् ।
KK-12-02-139-023c	कृतप्रतिकृतं मत्वा पूजनीमिदमब्रवीत् ॥
KK-12-02-139-024a	अस्ति वै कृतमस्माभिरस्ति प्रतिकृतं त्वया ।
KK-12-02-139-024c	उभयं तत्समीभूतं वस पूजनि मा गमः ॥
KK-12-02-139-025	पूजन्युवाच 
KK-12-02-139-025a	सकृत्कृतापराधस्य तत्रैव परिलम्बतः ।
KK-12-02-139-025c	न तद्बुधाः प्रशंसन्ति श्रेयस्तत्रापसर्पणम् ॥
KK-12-02-139-026a	सान्त्वे प्रयुक्ते विवृते वैरे चैव न विश्वसेत् ।
KK-12-02-139-026c	क्षिप्रं स हन्यते मूढो न हि वैरं प्रशाम्यति ॥
KK-12-02-139-027a	अन्योन्यकृतवैराणां पुत्रपौत्रं नियच्छति ।
KK-12-02-139-027c	पुत्रपौत्रविनाशे च परलोकं नियच्छति ॥
KK-12-02-139-028a	सर्वेषां कृतवैराणामविश्वासः सुखावहः ।
KK-12-02-139-028c	एकान्ततो न विश्वासः कार्यो विश्वासघातके ॥
KK-12-02-139-029a	न विश्वसेदविश्वस्ते विश्वस्ते नातिविश्वसेत् ।
KK-12-02-139-029c	विश्वासाद्भयमुत्पन्नमपि मूलं निकृन्तति ।
KK-12-02-139-029e	कामं विश्वासयेदन्यान्परेषां च न विश्वसेत् ॥
KK-12-02-139-030a	माता पिता बान्धवानां वरिष्ठौ भार्या क्षेत्रं बीजमात्रं तु पुत्रः ।
KK-12-02-139-030c	भ्राता शत्रुः क्लिन्नपाणिर्वयस्य आत्मा ह्येकः सुखदुःखस्य भोक्ता ॥
KK-12-02-139-031a	अन्योन्यकृतवैराणां न सन्धिरुपपद्यते ।
KK-12-02-139-031c	स च हेतुरतिक्रान्तो यदर्थमहमावसम् ॥
KK-12-02-139-032a	पूजितस्यार्थमानाभ्यां सान्त्वं पूर्वापकारिणः ।
KK-12-02-139-032c	हृदयं भवत्यविश्वस्तं कर्म त्रासयते बलात् ॥
KK-12-02-139-033a	पूर्वं सम्मानना यत्र पश्चाच्चैव विमानना ।
KK-12-02-139-033c	जह्यात्स सत्ववान्वासं सम्मानितविमानितः ॥
KK-12-02-139-034a	उषिताऽस्मि तवागारे दीर्घकालमहिंसिता ।
KK-12-02-139-034c	तदिदं वैरमुत्पन्नं सुखमास्स्व व्रजाम्यहम् ॥
KK-12-02-139-035	ब्रह्मदत्त उवाच 
KK-12-02-139-035a	यः कृते प्रतिकुर्याद्वै न स तत्रापराध्नुयात् ।
KK-12-02-139-035c	अनृणस्तेन भवति वस पूजनि मागमः ॥
KK-12-02-139-036	पूजन्युवाच 
KK-12-02-139-036a	न कृतस्य तु कर्तुश्च सख्यं सन्धीयते पुनः ।
KK-12-02-139-036c	हृदयं तत्र जानाति कर्तुश्चैव कृतस्य च ॥
KK-12-02-139-037	ब्रह्मदत्त उवाच 
KK-12-02-139-037a	कृतस्य चैव कर्तुश्च सख्यं सन्धीयते पुनः ।
KK-12-02-139-037c	वैरस्योपशमो दृष्टः पापं नोपाश्नुते पुनः ॥
KK-12-02-139-038	पूजन्युवाच 
KK-12-02-139-038a	नास्ति वैरमतिक्रान्तं सान्त्वितोऽस्मीति नाश्वसेत् ।
KK-12-02-139-038c	विश्वासाद्बध्यते लोकस्तस्माच्छ्रेयोप्यदर्शनम् ॥
KK-12-02-139-039a	तरसा ये न शक्यन्ते शस्त्रैः सुनिशितैरपि ।
KK-12-02-139-039c	साम्ना तेऽपि निगृह्यन्ते गजा इव करेणुभिः ॥
KK-12-02-139-040	ब्रह्मदत्त उवाच 
KK-12-02-139-040a	संवासाज्जायते स्नेहो जीवितान्तकरेष्वपि ।
KK-12-02-139-040c	अन्योन्यस्य हि विश्वासः श्वानश्वपचयोरिव ॥
KK-12-02-139-041a	अन्योन्यकृतवैराणां संवासान्मृदुतां गतम् ।
KK-12-02-139-041c	नैव तिष्ठति तद्वैरं पुष्करस्थमिवोदकम् ॥
KK-12-02-139-042	पूजन्युवाच 
KK-12-02-139-042a	वैरं पञ्चसमुत्थानं तच्च बुध्यन्ति पण्डिताः ।
KK-12-02-139-042c	स्त्रीकृतं वास्तुजं वाग्जं स्वसपत्नापराधजम् ॥
KK-12-02-139-043a	तत्र दाता न हन्तव्यः क्षत्रियेण विशेषतः ।
KK-12-02-139-043c	प्रकाशं वाऽप्रकाशं वा बुद्ध्वा दोषबलाबलम् ॥
KK-12-02-139-044a	कृतवैरे न विश्वासः कार्यस्त्विह सुहृद्यपि ।
KK-12-02-139-044c	प्रच्छन्नं तिष्ठते वैरं गूढोऽग्निरिव दारुषु ॥
KK-12-02-139-045a	न वित्तेन न पारुष्यैर्न च सान्त्वेन च श्रुतैः ।
KK-12-02-139-045c	वैराग्निः शाम्यते राजन्निमग्नोऽग्निरिवार्णवे ॥
KK-12-02-139-046a	न हि वैराग्निरुद्भूतः कर्म चाप्यपराधजम् ।
KK-12-02-139-046c	शाम्यत्यदग्ध्वा नृपते विना ह्येकतरक्षयात् ॥
KK-12-02-139-047a	सत्कृतस्यार्थमानाभ्यां तत्र पूर्वापकारिणः ।
KK-12-02-139-047c	नैव शान्तिर्न विश्वासः कर्मणा जायते बलात् ॥
KK-12-02-139-048a	नैवापकारे कस्मिंश्चिदहं त्वयि तथा भवान् ।
KK-12-02-139-048c	उषितावाऽपि चक्रितं नेदानीं विश्वसाम्यहम् ॥
KK-12-02-139-049	ब्रह्मदत्त उवाच 
KK-12-02-139-049a	कालेन क्रियते कार्यं तथैव विविधाः क्रियाः |
KK-12-02-139-049c	कालेनैव प्रवर्तन्ते कः कस्येत्यपराध्यति ॥
KK-12-02-139-050a	तुल्यं चोभे प्रवर्तेते मरणं जन्म चैव हि ।
KK-12-02-139-050c	कार्यते चैव कालेन तन्निमित्तं न जीवति ॥
KK-12-02-139-051a	बध्यन्ते युगपत्केचिदेकैकं चापरे तथा ।
KK-12-02-139-051c	कालो दहति भूतानि सम्प्राप्तोऽग्निरिवेन्धनम् ॥
KK-12-02-139-052a	नाहं प्रमाणं नैव त्वमन्योन्यं कारणं शुभे ।
KK-12-02-139-052c	कालो नित्यमुपादत्ते सुखं दुःखं च देहिनाम् ॥
KK-12-02-139-053a	एवं वसेह सस्नेहा यथाकाममहिंसिता ।
KK-12-02-139-053c	यत्कृतं तत्तु मे क्षान्तं त्वं च वै क्षम पूजनि ॥
KK-12-02-139-054	पूजन्युवाच 
KK-12-02-139-054a	यदि कालः प्रमाणं ते न वैरं कस्यचिद्भवेत् ।
KK-12-02-139-054c	कस्मादपचितिं यान्ति बान्धवा बान्धवे हते ॥
KK-12-02-139-055a	कस्माद्देवासुराः सर्वे अन्योन्यमभिजघ्निरे ।
KK-12-02-139-055c	यदि कालेन निर्याणं सुखदुःखे भवाभवौ ॥
KK-12-02-139-056a	भिषजो भैषजं कर्तुं कस्मादिच्छन्ति रोगिणः ।
KK-12-02-139-056c	यदि कालेन पच्यन्ते भेषजैः किं प्रयोजनम् ॥
KK-12-02-139-057a	प्रलापः सुमहान्कस्मात्क्रियते शोकमूर्च्छितैः ।
KK-12-02-139-057c	यदि कालः प्रमाणं ते कस्माद्धर्मोऽस्ति कर्तृषु ॥
KK-12-02-139-058a	तव पुत्रो ममापत्यं हतवान्हिंसितो मया ।
KK-12-02-139-058c	अनन्तरं त्वयाहं च बाधितव्या महीपते ॥
KK-12-02-139-059a	अहं हि पुत्रशोकेन कृतपापा तवात्मजे ।
KK-12-02-139-059c	तथा त्वया प्रहर्तव्यं मयि तत्त्वं च मे शृणु ॥
KK-12-02-139-060a	भक्षार्थं क्रीडनार्थं च नरा वाञ्छन्ति पक्षिणः ।
KK-12-02-139-060c	तृतीयो नास्ति संयोगो वधबन्धादृते क्षमः ॥
KK-12-02-139-061a	वधबन्धभयादेके मोक्षतन्त्रमुपाश्रिताः ।
KK-12-02-139-061c	जनीमरणजं दुःखं प्राहुर्वेदविदो जनाः ॥
KK-12-02-139-062a	सर्वस्य दयिताः प्राणाः सर्वस्य दयिताः सुताः ।
KK-12-02-139-062c	दुःखादुद्विजते सर्वं सर्वस्य सुखमीप्सितम् ॥
KK-12-02-139-063a	दुःखं जरा ब्रह्मदत्त दुःखमर्थविपर्ययः ।
KK-12-02-139-063c	दुःखं चानिष्टसंवासो दुःखमिष्टवियोजनम् ॥
KK-12-02-139-064a	वैरबन्धकृतं दुःखं स्त्रीकृतं सहजं तथा ।
KK-12-02-139-064c	दुःखं दुःखेन सततं विवर्धति नराधिप ॥
KK-12-02-139-065a	न दुःखं परदुःखे वै केचिदाहुरबुद्धयः ।
KK-12-02-139-065c	यो दुःखं नाभिजानाति स जल्पति महाजने ॥
KK-12-02-139-066a	यस्तु शोचति दुःखार्तः स कथं वक्तुमुत्सहेत् ।
KK-12-02-139-066c	रसज्ञः सर्वदुःखस्य यथाऽऽत्मनि तथा परे ॥
KK-12-02-139-067a	`भिन्ना श्लिष्टा न सज्यन्ते शस्त्रैः सुनिशितैरपि ।
KK-12-02-139-067c	साम्ना तेऽपि निगृह्यन्ते गजा इव करेणुभिः ॥'
KK-12-02-139-068a	यत्कृतं ते मया राजंस्त्वया च मम यत्कृतम् ।
KK-12-02-139-068c	न तद्वर्षशतैः शक्यं व्यपोहितुमरिन्दम ॥
KK-12-02-139-069a	आवयोः कृतमन्योन्यं तस्य सन्धिर्न विद्यते ।
KK-12-02-139-069c	स्मृत्वास्मृत्वा हि ते पुत्रं नवं वैरं भविष्यति ॥
KK-12-02-139-070a	वैरमन्तिकमासाद्य यः प्रीतिं कर्तुमिच्छति ।
KK-12-02-139-070c	मृण्मयस्येव भग्नस्य तस्य सन्धिर्न विद्यते ॥
KK-12-02-139-071a	निश्चयः स्वार्थशास्त्रेषु न विश्वासः सुखोदयः ।
KK-12-02-139-071c	उशना चैव गाथे द्वे प्रह्लादायाब्रवीत्पुरा ॥
KK-12-02-139-072a	ये वैरिणः श्रद्दधते सत्ये सत्येतरेऽपि वा ।
KK-12-02-139-072c	वध्यन्ते श्रद्दधाना हि मधु शुष्कतृणैरिव ॥
KK-12-02-139-073a	न हि वैराणि शाम्यन्ति कुलेष्वादशमाद्युगात् ।
KK-12-02-139-073c	आख्यातारश्च विद्यन्ते कुले चेज्जायते पुमान् ॥
KK-12-02-139-074a	उपगृह्य तु वैराणि सान्त्वयन्ति नराधिपाः ।
KK-12-02-139-074c	अथैनं प्रतिहिंसन्ति पूर्णं घटमिवाश्मनि ॥
KK-12-02-139-075a	सदा न विश्वसेद्राजन्पापं कृत्वेह कस्यचित् ।
KK-12-02-139-075c	अपकृत्य परेषां हि विश्वासाद्दुःखमश्नुते ॥
KK-12-02-139-076	ब्रह्मदत्त उवाच 
KK-12-02-139-076a	नाविश्वासाच्चिनोत्यर्थमीहते चापि किञ्चन ।
KK-12-02-139-076c	भयात्त्वेकतरं मित्रं कृतकृत्या भवत्विह ॥
KK-12-02-139-077	पूजन्युवाच 
KK-12-02-139-077a	यस्येह व्रणिनौ पादौ पद्भ्यां च परिधावतः ।
KK-12-02-139-077c	क्षिण्येते तस्य तौ पादौ सुगुप्तमपि धावतः ॥
KK-12-02-139-078a	नेत्राभ्यां सरुजाभ्यां यः प्रतिवातमुदीक्षते ।
KK-12-02-139-078c	तस्य वायुरुजाऽत्यर्थं नेत्रयोर्भवति ध्रुवम् ॥
KK-12-02-139-079a	दुष्टं पन्थानमासाद्य यो मोहादभिपद्यते ।
KK-12-02-139-079c	आत्मनो बलमज्ञात्वा तदन्तं तस्य जीवितम् ॥
KK-12-02-139-080a	यस्तु वर्षमविज्ञाय क्षेत्रं कर्षति कर्षकः ।
KK-12-02-139-080c	हीनः पुरुषकारेण तस्य वै नाप्नुते फलम् ॥
KK-12-02-139-081a	यस्तु तिक्तं कषायं वा स्वादु वा मधुरं हितम् ।
KK-12-02-139-081c	आहारं कुरुते नित्यं सोऽमृतत्वाय कल्पते ॥
KK-12-02-139-082a	पथ्यं मुक्त्वा तु यो मोहाद्दुष्टमश्नाति भोजनम् ।
KK-12-02-139-082c	परिणाममविज्ञाय तदन्तं तस्य जीवितम् ॥
KK-12-02-139-083a	दैवं पुरुषकारश्च स्थितावन्योन्यसंश्रयात् ।
KK-12-02-139-083c	उदात्तं कर्म वै तत्र दैवं क्लीबा उपासते ॥
KK-12-02-139-084a	कर्म चात्महितं कार्यं तीक्ष्णं वा यदि वा मृदु ।
KK-12-02-139-084c	ग्रस्यतेऽकर्मशीलस्तु सदाऽनर्थैरकिञ्चनः ॥
KK-12-02-139-085a	तस्मात्संशयितव्येऽर्थे कार्य एव पराक्रमः ।
KK-12-02-139-085c	सर्वस्वमपि सन्त्यज्य कार्यमात्महितं नरैः ॥
KK-12-02-139-086a	विद्या शौचं च दाक्ष्यं च बलं शौर्यं च पञ्चमम् ।
KK-12-02-139-086c	मित्राणि सहजान्याहुर्वर्तयन्तीह यैर्बुधाः ॥
KK-12-02-139-087a	निवेशनं च कुप्यं च क्षेत्रं भार्यां सुहृज्जनम् ।
KK-12-02-139-087c	एतान्युपचितान्याहुः सर्वत्र लभते पुमान् ॥
KK-12-02-139-088a	सर्वत्र रमते प्राज्ञः सर्वत्र च विरोचते ।
KK-12-02-139-088c	न विभीषयते किञ्चिद्भीषितो न बिभेति च ॥
KK-12-02-139-089a	नित्यं बुद्धिमतोऽप्यर्थः स्वल्पकोऽपि विवर्धते ।
KK-12-02-139-089c	दाक्ष्येण कुर्वतां कर्मं संयमात्प्रतितिष्ठति ॥
KK-12-02-139-090a	गृहस्नेहावबद्धानां नराणामल्पमेधसाम् ।
KK-12-02-139-090c	कुस्त्री खादति मांसानि माघमां सेगवा इव ॥
KK-12-02-139-091a	गृहं क्षेत्राणि मित्राणि स्वदेश इति चापरे ।
KK-12-02-139-091c	इत्येवमवसीदन्ति नरा बुद्धिविपर्यये ॥
KK-12-02-139-092a	उत्पथाच्च विमानाच्च देशाद्दुर्भिक्षपीडितात् ।
KK-12-02-139-092c	अन्यत्र वसतिं गच्छेद्वसेद्वा नित्यमानितः ॥
KK-12-02-139-093a	तस्मादन्यत्र यास्यामि वस्तुं नाहमिहोत्सहे ।
KK-12-02-139-093c	कृतमेतदनाहार्यं तव पुत्रे च पार्थिव ॥
KK-12-02-139-094a	कुभार्यां च कुपुत्रं च कुराजानं कुसौहृदम् ।
KK-12-02-139-094c	कुसम्बन्धं कुदेशं च दूरतः परिवर्जयेत् ॥
KK-12-02-139-095a	कुमित्रे नास्ति विश्वासः कुभार्यायां कुतो रतिः ।
KK-12-02-139-095c	कुराज्ये निर्वृतिर्नास्ति कुदेशे नास्ति जीविका ॥
KK-12-02-139-096a	कुपुत्रे सौहृदं नास्ति नित्यमस्थिरसौहृदम् ।
KK-12-02-139-096c	अवमानः कुस्बन्धे भवत्यर्थविपर्यये ॥
KK-12-02-139-097a	सा भार्या या प्रियं ब्रूते स पुत्रो यत्र निर्वृतिः ।
KK-12-02-139-097c	तन्मित्रं यत्र विश्वासः स देशो यत्र जीवति ॥
KK-12-02-139-098a	यत्र नास्ति बलात्कारः स राजा तीव्रशासनः ।
KK-12-02-139-098c	स च यौनाभिसम्बन्धो यः सतोऽपि बुभूषति ॥
KK-12-02-139-099a	भार्या देशोऽथ मित्राणि पुत्रसम्बन्धिबान्धवाः ।
KK-12-02-139-099c	एते सर्वे गुणवति धर्मनेत्रे महीपतौ ॥
KK-12-02-139-100a	अधर्मज्ञस्य विषये प्रजा नश्यन्ति निग्रहात् ।
KK-12-02-139-100c	राजा मूलं त्रिवर्गस्य अप्रमत्तोऽनुपालयन् ॥
KK-12-02-139-101a	बलिषड्भागमुद्धृत्य फलं समुपयोजयेत् ।
KK-12-02-139-101c	न रक्षति प्रजाः सम्यग्यः स पार्थिवतस्करः ॥
KK-12-02-139-102a	दत्वाऽभयं यः स्वयमेव राजा न तत्प्रमाणं कुरुतेऽर्थलोभात् ।
KK-12-02-139-102c	स सर्वलोकादुपलभ्य पापमधर्मबुद्धिर्निरयं प्रयाति ॥
KK-12-02-139-103a	दत्त्वाऽभयं स्वयं राजा प्रमाणं कुरुते यदि ।
KK-12-02-139-103c	स सर्वं सुखमाप्नोति प्रजा धर्मेण पालयन् ॥
KK-12-02-139-104a	पिता भ्राता गुरुः शास्ता वह्निर्वैश्रवणो यमः ।
KK-12-02-139-104c	सप्त राज्ञो गुणानेतान्मनुराह प्रजापतिः ॥
KK-12-02-139-105a	पिता हि राजा लोकस्य प्रजानां योऽनुकम्पिता ।
KK-12-02-139-105c	तस्मिन्मिथ्यापनीते हि तिर्यग्भवति मानवः ॥
KK-12-02-139-106a	सम्भावयति मातेव दीनमप्युपपद्यते ।
KK-12-02-139-106c	दहत्यग्निरिवानिष्टान्यमयत्यहितांस्तदा ॥
KK-12-02-139-107a	इष्टेषु विसृजन्नर्थान्कुबेर इव कामदः ।
KK-12-02-139-107c	गुरुर्धर्मोपदेशेन गोप्ता च परिपालनात् ॥
KK-12-02-139-108a	यस्तु रञ्जयते राजा पौरजानपदान्गुणैः ।
KK-12-02-139-108c	न तस्य भ्रश्यते राज्यं गुणधर्मानुपालनात् ॥
KK-12-02-139-109a	यः सम्यक्प्रतिगृह्णाति पौरजानपदार्चनम् ।
KK-12-02-139-109c	स सुखं प्रेक्षते राजा इह लोके परत्र च ॥
KK-12-02-139-110a	नित्योद्विग्नाः प्रजा यस्य करुभारप्रपीडिताः ।
KK-12-02-139-110c	अनर्थैर्विप्रलुप्यन्ते स गच्छति पराभवम् ॥
KK-12-02-139-111a	प्रजा यस्य विवर्धन्ते सरसीव महोत्पलम् ।
KK-12-02-139-111c	स राजा सर्वसुखदः स्वर्गलोके महीयते ॥
KK-12-02-139-112a	बलिना विग्रहो राजन्न कदाचित्प्रशस्यते ।
KK-12-02-139-112c	बलिना विग्रही तस्य कुतो राज्यं कुतः सुखम् ॥
KK-12-02-139-113	भीष्म उवाच 
KK-12-02-139-113a	सैवमुक्त्वा शकुनिका ब्रह्मदत्तं नराधिपम् ।
KK-12-02-139-113c	राजानं समनुज्ञाप्य जगामाभीप्सितां दिशम् ॥
KK-12-02-139-114a	एतत्ते ब्रह्मदत्तस्य पूजन्या सह भाषितम् ।
KK-12-02-139-114c	मयोक्तं भरतश्रेष्ठ किमन्यच्छ्रोतुमिच्छसि ॥ 

इति श्रीमन्महाभारते शान्तिपर्वणि आपद्धर्मपर्वणि एकोनचत्वारिंशदधिकशततमोऽध्यायः ॥ 139 ॥

12-139-6 जीवजीवकः शाकुनिकः । जीवजीवक इति पक्षिविशेष इत्यन्ये ॥ 12-139-7 अभिप्रजाता प्रसूतवती । देव्यां राजभार्यायाम् ॥ 12-139-13 समजातकं समानवयसम् ॥ 12-139-21 इच्छया बुद्धिपूर्वकम् । उपसर्पति फलरूपेण कर्तारम् ॥ 12-139-22 पापमपराधकृतमेनः ॥ 12-139-24 मागमः मास्मगमः ॥ 12-139-25 परिलम्बतः विश्वासं कुर्वतः ॥ 12-139-27 नियच्छति मृत्युर्नाशयति । ततो नष्टसन्ततित्वात्परलोकं च नियच्छति ॥ 12-139-30 भार्या जरेति झ. पाठः । जरा वीर्यहरत्वात् । बीजमात्रं प्रसवरूपत्वात् । शत्रुः रिक्थहरत्वात् । क्लिन्नपाणिः उपक्रियमाणः । धनादिना पूज्यमानमेव मित्रं नान्यदित्यर्थः ॥ 12-139-31 हेतुः पुत्ररक्षा स्नेहो वा ॥ 12-139-32 कर्म स्वकृतम् ॥ 12-139-36 अन्योन्यस्यापकारमुभावपि नित्यं स्मरत इत्यर्थः ॥ 12-139-39 न शक्यन्ते जेतुमिति शेषः ॥ 12-139-40 श्वपचश्चण्डालः । श्वमांसाहारोऽपि शुना सह सख्यमेति ॥ 12-139-42 वैरं स्त्रीकृतं कृष्णशिशुपालयोः वास्तु गृहादिकं स्थानं तज्जं कौरवपाण्डवानाम् । वाग्जं द्रोणद्रुपदयोः । सापत्नं जातिवैरं मूषकमार्जारयोः । अपराधजम् आवयोः ॥ 12-139-43 कृतवैरोऽपि दाताऽर्थादिना मानयिता अर्थाशावता राज्ञा न हन्तव्यः ॥ 12-139-46 वैराग्निः अदग्ध्वा न शाम्यत्यपराधजं कर्म एकतरक्षयाद्विना न शाम्यतीति योजना ॥ 12-139-50 कार्यते जायते । तन्निमित्तं कालनिमित्तम् । न जीवति म्रियते ॥ 12-139-53 क्षम क्षमस्व ॥ 12-139-57 कस्माद्धर्मोऽस्ति कर्तृषु । तदा विधिनिषेधकथा व्यर्था स्यादिति भावः ॥ 12-139-67 भिन्नक्रमा न सज्यन्त इति ध. पाठः ॥ 12-139-72 वैरिणो वाक्ये इति शेषः । शत्रुणा दर्शितं पुरःस्थितं मधु श्रद्दधानाः शुष्कतृणैश्छन्ने प्रपाते यथा पतन्ति तद्वदेते इत्यर्थः ॥ 12-139-76 सर्वथाऽनाश्वासे नृणां जीवनमेव न स्यादित्याह नेति ॥ 12-139-82 परिमाणमविज्ञाय इति ड. थ. पाठः ॥ 12-139-85 तस्मात्सर्वं व्यपोह्यार्थमिति झ. पाठः ॥ 12-139-87 कुप्यं ताम्रादि । चादकुप्यं स्वर्णरत्नादि । उपहितान्याहुरिति झ. पाठः । तत्र उपहितानि उपधिमित्राणीत्यर्थः ॥ 12-139-88 किञ्चित्तमिति शेषः ॥ 12-139-90 खादति । स्वापराधैस्तं सन्तापयति शुष्कं करोति । माघमां कर्कटीम् । सेगवास्तदपत्यानि । कर्कट्या नाशहेतुर्गर्भ एवेति प्रसिद्धम् ॥ 12-139-92 उत्पतेत्सहजाद्देशाद्द्व्याधिदुर्भिक्षपीडितादिति झ. पाठः ॥ 12-139-93 मे मया । अनाहार्यम् अपरिहार्यमित्यर्थः ॥ 12-139-98 भीरेव नास्ति सम्बन्धो दरिद्रं यो बुभूषति इति झ. पाठः | तत्र यत्र देशे बलात्कारो नास्ति तत्र भीरे वनास्ति । यो राजा दरिद्रं जनं बुभूषति पालयितुमिच्छति स एव तेन सह पाल्यपालकभावलक्षणः सम्बन्ध इति योज्यम् । यं जनोऽपि बुभूषति इति ड. थ. पाठः ॥ 12-139-99 धर्मनेत्रो धर्मनेता ॥ 12-139-101 समुपयोजयेत् भक्षयेत् ॥ 12-139-102 अभयमिति च्छेदः ॥ 12-139-106 सम्भावयति इष्टं चिन्तयति । उपपद्यते पालयति ॥
