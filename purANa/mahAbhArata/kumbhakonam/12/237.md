अध्यायः 237

भीष्मेण युधिष्ठिरम् प्रति सद्गुणानां जनवशीकरणकारणत्वे दृष्टान्ततया उग्रसेनाय कृष्णोदितनारदगुणानुवादः ॥ 1 ॥
001	युधिष्ठिर उवाच 
001a	प्रियः सर्वस्य लोकस्य सर्वसत्वाभिनन्दितः ।
001c	गुणैः सर्वैरुपेतश्च कोन्वस्ति भुवि मानवः ॥
002	भीष्म उवाच 
002a	अत्र ते वर्तयिष्यामि पृच्छतो भरतर्षभ ।
002c	उग्रसेनस्य संवादं नारदे केशवस्य च ॥
003	उग्रसेन उवाच 
003a	यस्य सङ्कल्पते लोको नारदस्य प्रकीर्तने ।
003c	मन्ये स गुणसम्पन्नो ब्रूहि तन्मम पृच्छतः ॥
004	वासुदेव उवाच 
004a	कुकुराधिप यान्मन्ये शृणु तान्मे विवक्षतः ।
004c	नारदस्य गुणान्साधून्सङ्क्षेपेण नराधिप ॥
005a	न चारित्रनिमित्तोऽस्याहङ्कारो देहपातनः ।
005c	अभिन्नश्रुतचारित्रस्तस्मात्सर्वत्र पूजितः ॥
006a	अरतिः क्रोधचापल्ये भयं नैतानि नारदे |
006c	अदीर्घसूत्रः शूरश्च तस्मात्सर्वत्र पूजितः ॥
007a	उपास्यो नारदो बाढं वाचि नास्य व्यतिक्रमः ।
007c	कामतो यदि वा लोभात्तस्मात्सर्वत्र पूजितः ॥
008a	अध्यात्मविधितत्त्वज्ञः क्षान्तः शक्तो जितेन्द्रियः ।
008c	ऋजुश्च सत्यवादी च तस्मात्सर्वत्र पूजितः ॥
009a	तेजसा यशसा बुद्ध्या ज्ञानेन विनयेन च ।
009c	जन्मना तपसा वृद्धस्तस्मात्सर्वत्र पूजितः ॥
010a	सुशीलः सुखसंवेशः सुभोजः स्वादरः शुचिः ।
010c	सुवाक्यश्चाप्यनीर्ष्यश्च तस्मात्सर्वत्र पूजितः ॥
011a	कल्याणं कुरुते बाढं पापमस्मिन्न विद्यते ।
011c	न प्रीयते परानर्थैस्तस्मात्सर्वत्र पूजितः ॥
012a	वेदश्रुतिभिराख्यानैरर्थानभिजिगीषति ।
012c	तितिक्षुरनवज्ञश्च तस्मात्सर्वत्र पूजितः ॥
013a	समत्वाच्च प्रियो नास्ति नाप्रियश्च कथञ्चन ।
013c	मनोऽनुकूलवादी च तस्मात्सर्वत्र पूजितः ॥
014a	बहुश्रुतश्चित्रकथः पण्डितोऽनलसोऽशठः ।
014c	अदीनोऽक्रोधनोऽलुब्धस्तस्मात्सर्वत्र पूजितः ॥
015a	नार्थे धने वा कामे वा भूतपूर्वोऽस्य विग्रहः ।
015c	दोषाश्चास्य समुच्छिन्नास्तस्मात्सर्वत्र पूजितः ॥
016a	दृढभक्तिरनिन्द्यात्मा श्रुतवाननृशंसवान् ।
016c	वीतसम्मोहदोषश्च तस्मात्सर्वत्र पूजितः ॥
017a	असक्तः सर्वसङ्गेषु सक्तात्मेव च लक्ष्यते ।
017c	अदीर्घसंशयो वाग्मी तस्मात्सर्वत्र पूजितः ॥
018a	समाधिर्नास्य कामार्थै नात्मानं स्तौति कर्हिचित् ।
018c	अनीर्षुर्मृदुसंवादस्तस्मात्सर्वत्र पूजितः ॥
019a	'नाहङ्कारे मुक्तिरस्य चारित्रे बुद्धिरास्थिता ।
019c	वेदार्थविद्विभागेन यज्ञविद्योगवित्कविः ।
019e	भक्तिमान्स सदा विद्वांस्तस्मात्सर्वत्र पूजितः ॥
020a	त्रिगुणं गुणभोक्तारं पञ्चयज्ञात्मकं तथा ।
020c	यथावत्स विजानाति तस्मात्सर्वत्र पूजितः ॥
021a	कल्याणं कुरुते बाढं पापमस्मिन्न विद्यते ।
021c	न प्रीयते परानर्थैस्तस्मात्सर्वत्र पूज्यते ॥'
022a	लोकस्य विविधं चित्तं प्रेक्षते चाप्यकुत्सयन् ।
022c	संसर्गविद्याकुशलस्तस्मात्सर्वत्र पूजितः ॥
023a	नासूयत्यागमं कञ्चित्स्वनयेनोपजीवति ।
023c	अवन्ध्यकालोऽवश्यात्मा तस्मात्सर्वत्र पूजितः ॥
024a	कृतश्रमः कृतप्रज्ञो न च तृप्तः समाधितः ।
024c	नित्ययुक्तोऽप्रमत्तश्च तस्मात्सर्वत्र पूजितः ॥
025a	नापत्रपश्च युक्तश्च नियुक्तः श्रेयसे परैः ।
025c	अभेत्ता परगुह्यानां तस्मात्सर्वत्र पूजितः ॥
026a	न हृष्यत्यर्थलाभेषु नालाभे तु व्यथत्यपि ।
026c	स्थिरबुद्धिरसक्तात्मा तस्मात्सर्वत्र पूजितः ॥
027a	तं सर्वगुणसम्पन्नं दक्षं शुचिमनामयम् ।
027c	कालज्ञं च प्रियज्ञं च कः प्रियं न करिष्यति ॥
028a	'इत्युक्तः सम्प्रशस्यैनमुग्रसेनो गतो गृहात् ।
028c	आस्ते कृष्णस्तथैकान्ते पर्यङ्के रत्नभूषिते ॥
029a	कदाचित्तत्र भगवान्प्रविवेश महामुनिः ।
029c	तमभ्यर्च्य यथान्यायं तूष्णीमास्ते जनार्दनः ॥
030a	तं खिन्नमिव संलक्ष्य केशवं वाक्यमब्रवीत् ।
030c	किमिदं केशव तव वैमनस्यं जनार्दन ।
030e	अभूतपूर्वं गोविन्द तन्मे व्याख्यातुमर्हसि ॥
031	श्रीवासुदेव उवाच 
031a	नासुहृत्परमं मेऽद्य नापदोऽर्हति वेदितुम् ।
031c	अपण्डितो वापि सुहृत्पण्डितो वाऽप्यनात्मवान् ॥
032a	स त्वं सुहृच्च विद्वांश्च जितात्मा श्रोतुमर्हसि ।
032c	अप्येतद्धृदि यद्दुःखं तद्भवाञ्श्रोतुमर्हति ॥
033a	दास्यमैश्वर्यवादेन ज्ञातीनां च करोम्यहम् ।
033c	द्विषन्ति सततं क्रुद्धा ज्ञातिसम्बन्धिबान्धवाः ॥
034a	दिव्या अपि तथा भोगा दत्तास्तेषां मया पृथक् ।
034c	तथाऽपि च द्विषन्तो मां वर्तन्ते च परस्परम् ॥
035	नारद उवाच 
035a	अनायसेन शस्त्रेण परिमृज्यानुमृज्य च ।
035c	जिह्वामुद्धर चैतेषां न वक्ष्यन्ति ततः परम् ॥
036	भगवानुवाच 
036a	अनायसं कथं विन्द्यां शस्त्रं मुनिवरोत्तम ।
036c	येनैषामुद्धरे जिह्वां ब्रूहि तन्मे यथातथम् ॥
037	नारद उवाच 
037a	गोहिरण्यं च वासांसि रत्नाद्यं यद्धनं बहु ।
037c	आस्ये प्रक्षिप चैतेषां शस्त्रमेतदनायसम् ॥
038a	सुहृत्सम्बन्धिमित्राणां गुरूणां स्वजनस्य च ।
038c	आख्यातं शस्त्रमेतद्धि तेन च्छिन्धि पुनःपुनः ॥
039a	तवैश्वर्यप्रदानानि श्लाघ्यमेषां वचांसि च ।
039c	समर्थं त्वामभिज्ञाय प्रवदन्ति च ते नराः ॥
040	भीष्म उवाच 
040a	ततः प्रहस्य भगवान्सम्पूज्य च महामुनिम् ।
040c	तथाऽकरोन्महातेजा मुनिवाक्येन चोदितः ॥
041a	एवम्प्रभावो ब्रह्मर्षिर्नारदो मुनिसत्तमः ।
041c	पृष्टवानसि यन्मां त्वं तदुक्तं राजसत्तम ॥
042a	सर्वधर्महिते युक्ताः सत्यधर्मपरायणाः ।
042c	लोकप्रियत्वं गच्छन्ति ज्ञानविज्ञानकोविदाः ॥' 

इति श्रीमन्महाभारते शान्तिपर्वणि मोक्षधर्मपर्वणि सप्तत्रिंशदधिकद्विशततमोऽध्यायः ॥ 237 ॥

12-237-12 तितिक्षुरनवद्यश्चेति ट. पाठः ॥ 12-237-31 असुहृत् नापुरुषः ॥
