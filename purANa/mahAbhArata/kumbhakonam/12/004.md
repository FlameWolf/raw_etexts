अध्यायः 004
दुर्योधनेन स्वयंवरमण्टपे कलिङ्गराजकन्याहरणम् ॥ 1 ॥ कर्णेन तमनुद्रुतवतां राज्ञां पराजयः ॥ 2 ॥
KK-12-01-004-001	नारद उवाच 
KK-12-01-004-001a	कर्णस्तु समवाप्यैवमस्त्रं भार्गवनन्दनात् ।
KK-12-01-004-001c	दुर्योधनेन सहितो मुमुदे भरतर्षभ ॥
KK-12-01-004-002a	ततः कदाचिद्राजानः समाजग्मुः स्वयंवरे ।
KK-12-01-004-002c	कलिङ्गविषये राजन्राज्ञश्चित्राङ्गदस्य च ॥
KK-12-01-004-003a	श्रीमद्राजपुरं नाम नगरं तत्र भारत ।
KK-12-01-004-003c	राजानः शतशस्तत्र कन्यार्थे समुपागमन् ॥
KK-12-01-004-004a	श्रुत्वा दुर्योधनस्तत्र समेतान्सर्वपार्थिवान् ।
KK-12-01-004-004c	रथेन काञ्चनाङ्गेन कर्णेन सहितो ययौ ॥
KK-12-01-004-005a	ततः स्वयंवरे तस्मिन्नानादेश्या महारथाः ।
KK-12-01-004-005c	समाजग्मुर्नृपतयः कन्यार्थे नृपसत्तम ॥
KK-12-01-004-006a	शिशुपालो जरासन्धो भीष्मको वक्र एव च ।
KK-12-01-004-006c	कपोतरोमा नीलश्च रुक्मी च दृढविक्रमः ॥
KK-12-01-004-007a	सृगालश्च महाराजः स्त्रीराज्याधिपतिश्च यः ।
KK-12-01-004-007c	विशोकः शतधन्वा च भोजो वीरश्च नामतः ॥
KK-12-01-004-008a	एते चान्ये च बहवो दक्षिणां दिशमाश्रिताः ।
KK-12-01-004-008c	म्लेच्छाश्चार्याश्च राजानः प्राच्योदीच्यास्तथैव च ॥
KK-12-01-004-009a	काञ्चनाङ्गदिनः सर्वे शुद्धजाम्बूनदप्रभाः ।
KK-12-01-004-009c	सर्वे भास्वरदेहाश्च व्याघ्रा इव बलोत्कटाः ॥
KK-12-01-004-010a	ततः समुपविष्टेषु तेषु राजसु भारत ।
KK-12-01-004-010c	विवेश रङ्गं सा कन्या धात्रीवर्षवरान्विता ॥
KK-12-01-004-011a	ततः संश्राव्यमाणेषु राज्ञां नामसु भारत ।
KK-12-01-004-011c	अत्यक्रामद्धार्तराष्ट्रं सा कन्या वरवर्णिनी ॥
KK-12-01-004-012a	दुर्योधनस्तु कौरव्यो नामर्षयत लङ्घनम् ।
KK-12-01-004-012c	प्रत्यषेधच्च तां कन्यामसत्कृत्य नराधिपान् ॥
KK-12-01-004-013a	स वीर्यमदमत्तत्वाद्भीष्मद्रोणावुपाश्रितः ।
KK-12-01-004-013c	रथमारोप्य तां कन्यामाजुहाव नराधिपान् ॥
KK-12-01-004-014a	तमन्वगाद्रथी खड्गी बद्धगोधाङ्गुलित्रवान् ।
KK-12-01-004-014c	कर्णः शस्त्रभृतां श्रेष्ठः पृष्ठतः पुरुषर्षभ ॥
KK-12-01-004-015a	ततो विमर्दः सुमहान्राज्ञामासीद्युयुत्सताम् ।
KK-12-01-004-015c	सन्नह्यतां तनुत्राणि रथान्योजयतामपि ||
KK-12-01-004-016a	तेऽभ्यधावन्त सङ्क्रुद्धाः कर्णदुर्योधनावुभौ ।
KK-12-01-004-016c	शरवर्षाणि मुञ्चन्तो मेघाः पर्वतयोरिव ॥
KK-12-01-004-017a	कर्णस्तेषामापततामेकैकेन शरेण ह ।
KK-12-01-004-017c	धनूंषि च शरव्रातान्पातयामास भूतले ॥
KK-12-01-004-018a	ततो विधनुषः कांश्चित्कांश्चिदुद्यतकार्मुकान् ।
KK-12-01-004-018c	कांश्चिदुत्सृजतो बाणान्रथशक्तिगदास्तथा ॥
KK-12-01-004-019a	लाघवाद्व्याकुलीकृत्य कर्णः प्रहरतां वरः ।
KK-12-01-004-019c	हतसूतांश्च भूयिष्ठान्स विजिग्ये नराधिपान् ॥
KK-12-01-004-020a	ते स्वयं वाहयन्तोऽश्वान्याहि याहीति वादिनः ।
KK-12-01-004-020c	व्यपेयुस्ते रणं हित्वा राजानो भग्नमानसाः ॥
KK-12-01-004-021a	दुर्योधनस्तु कर्णेन पाल्यमानोऽभ्ययात्तदा ।
KK-12-01-004-021c	हृष्टः कन्यामुपादाय नगरं नागसाह्वयम् ॥ 

इति श्रीमन्महाभारते शान्तिपर्वणि राजधर्मपर्वणि चतुर्थोऽध्यायः ॥ 4 ॥

12-4-2 विषये देशे ॥ 12-4-6 भीष्मको बक एव चेति थ. पाठः ॥ 12-4-7 त्रैलोक्याधिपतिश्च य इति ट. ड. पाठः । त्रैराज्येति थ. पाठ ॥ 12-4-10 वर्षवरः षण्ढः ॥ 12-4-17 शिरांसि सशरांश्चापानिति ट. ड. थ. पाठः ॥ 12-4-20 व्यपेयुः व्यपगताः ॥
