अध्यायः 274

भीष्मेण युधिष्ठिरम् प्रति फलानिच्छया यज्ञादेः कर्तव्यताप्रतिपादकगोकपिलसंवादानुवादः ॥ 1 ॥
KK-12-03-274-001	युधिष्ठिर उवाच 
KK-12-03-274-001a	अविरोधेन भूतानां त्यागः षाड्गुण्यकारकः ।
KK-12-03-274-001c	यः स्यादुभयभाग्धर्मस्तन्मे ब्रूहि पितामह ॥
KK-12-03-274-002a	गार्हस्थ्यस्य च धर्मस्य योगधर्मस्य चोभयोः ।
KK-12-03-274-002c	अदूरसम्प्रस्थितयोः किंस्विच्छ्रेयः पितामह ॥
KK-12-03-274-003	भीष्म उवाच 
KK-12-03-274-003a	उभौ धर्मौ महाभागावुभौ परमदुश्चरौ ।
KK-12-03-274-003c	उभौ महाफलौ तौ तु सद्भिराचरितावुभौ ॥
KK-12-03-274-004a	अत्र ते वर्तयिष्यासि प्रामाण्यमुभयोस्तयोः ।
KK-12-03-274-004c	शुणुष्वैकमताः पार्थ च्छिन्नधर्मार्थसंशयम् ॥
KK-12-03-274-005a	अत्राप्युदाहरन्तीममितिहासं पुरातनम् ।
KK-12-03-274-005c	कपिलस्य गोश्च संवादं तन्निबोध युधिष्ठिर ॥
KK-12-03-274-006a	आम्नायमनुपश्यन्हि पुराणं शाश्वतं ध्रुवम् ।
KK-12-03-274-006c	नहुषः पूर्वमालेभे त्वष्टुर्गामिति नः श्रुतम् ॥
KK-12-03-274-007a	तां नियुक्तामदीनात्मा सत्वस्थः संयमे रतः ।
KK-12-03-274-007c	ज्ञानवान्नियताहारो ददर्श कपिलस्तथा ॥
KK-12-03-274-008a	स बुद्धिमुत्तमां प्राप्तो नैष्ठिकीमकुतोभयाम् ।
KK-12-03-274-008c	स्वरेण शिथिलां सत्यां वेदा३ इत्यब्रवीत्सकृत् ॥
KK-12-03-274-009a	तां गामृषिः स्यूमरश्मिः प्रविश्य यतिमब्रवीत् ।
KK-12-03-274-009c	हंहो वेदा३ यदि मता धर्माः केनापरे मताः ॥
KK-12-03-274-010a	तपस्विनो धृतिमतः श्रुतिविज्ञानचक्षुषः ।
KK-12-03-274-010c	सर्वमार्षं हि मन्यन्ते व्याहृतं विदितात्मनः ॥
KK-12-03-274-011a	तस्यैवं गततृष्णस्य विज्वरस्य निराशिषः ।
KK-12-03-274-011c	का विवक्षाऽस्ति वेदेषु निरारम्भस्य सर्वतः ॥
KK-12-03-274-012	कपिल उवाच 
KK-12-03-274-012a	नाहं वेदान्विनिन्दामि न विवक्ष्यामि कर्हिचित् ।
KK-12-03-274-012c	पृथगाश्रमिणां कर्माण्येकार्थानीति नः श्रुतम् ॥
KK-12-03-274-013a	गच्छत्येव परित्यागी वानप्रस्थश्च गच्छति ।
KK-12-03-274-013c	गृहस्थो ब्रह्मचारी च उभौ तावपि गच्छतः ॥
KK-12-03-274-014a	देवयाना हि पन्थानश्चत्वारः शाश्वता मताः ।
KK-12-03-274-014c	नैषां ज्यायः कनीयस्त्वं फलेषूक्तं बलाबलम् ॥
KK-12-03-274-015a	एवं विदित्वा सर्वार्थानारभेतेति वैदिकम् ।
KK-12-03-274-015c	नारभेतेति चान्यत्र नैष्ठिकी श्रूयते श्रुतिः ॥
KK-12-03-274-016a	अनारम्भे ह्यदोषः स्यादारम्भे दोष उत्तमः ।
KK-12-03-274-016c	एवं स्थितस्य शास्त्रस्य दुर्विज्ञेयं बलाबलम् ॥
KK-12-03-274-017a	यदत्र किञ्चित्प्रत्यक्षमहिंसायाः परं मतम् ।
KK-12-03-274-017c	ऋते त्वागमशास्त्रेभ्यो ब्रूहि तद्यदि पश्यसि ॥
KK-12-03-274-018	स्यूमरश्मिरुवाच 
KK-12-03-274-018a	स्वर्गकामो यजेतेति सततं श्रूयते श्रुतिः ।
KK-12-03-274-018c	फलं प्रकल्प्य पूर्वं हि ततो यज्ञः प्रतायते ॥
KK-12-03-274-019a	अजश्चाश्वश्च मेषश्च गौश्च पक्षिगणाश्च ये ।
KK-12-03-274-019c	ग्राम्यारण्याश्चौषधयः प्राणस्यान्नमिति श्रुतिः ॥
KK-12-03-274-020a	तथैवान्नं ह्यहरहः सायम्प्रातर्निरूप्यते ।
KK-12-03-274-020c	पशवश्चाथ धान्यं च यज्ञस्याङ्गमिति श्रुतिः ॥
KK-12-03-274-021a	एतानि सह यज्ञेन प्रजापतिरकल्पयत् ।
KK-12-03-274-021c	तेन प्रजापतिर्देवान्यज्ञेनायजत प्रभुः ॥
KK-12-03-274-022ac	तदन्योन्यवराः सर्वे प्राणिनः सप्तसप्त च ॥
KK-12-03-274-023a	'गौरजो मनुजः श्वा वा अश्वाश्वतरगर्दभाः ।
KK-12-03-274-023c	एते ग्राम्याः समाख्याताः पशवः सप्त साधुभिः ॥
KK-12-03-274-024a	सिंहा व्याघ्रा वराहाश्च महिषा वारणास्तथा ।
KK-12-03-274-024c	हरिणः शललाश्चैव सप्तारण्यास्तथा स्मृताः ॥'
KK-12-03-274-025ac	यज्ञेषूपाकृतं विश्वं प्राहुरुत्तमसञ्ज्ञितम् ॥
KK-12-03-274-026a	एतच्चैवाभ्यनुज्ञातं पूर्वैः पूर्वतरैस्तथा ।
KK-12-03-274-026c	को जातु न विचिन्वीत विद्वान्स्वां शक्तिमात्मनः ॥
KK-12-03-274-027a	पशवश्च मनुष्याश्च द्रुमाश्चौषधिभिः सह ।
KK-12-03-274-027c	स्वर्गमेवाभिकाङ्क्षन्ते न च स्वर्गोस्ति ते मखात् ॥
KK-12-03-274-028a	ओषध्यः पशवो वृक्षा वीरुदाज्यं पयो दधि ।
KK-12-03-274-028c	हविर्भूमिर्दिशः श्रद्धा कालश्चैतानि द्वादश ॥
KK-12-03-274-029a	ऋचो यजूंषि सामानि ऋत्विजश्चापि षोडश ।
KK-12-03-274-029c	अग्निर्ज्ञेयो गृहपतिः स सप्तदश उच्यते ॥
KK-12-03-274-030a	अङ्गान्येतानि यज्ञस्य यज्ञो मूलमिति श्रुतिः ।
KK-12-03-274-030c	आज्येन पयसा दध्ना शकृताऽऽमिक्षया त्वचा ॥
KK-12-03-274-031a	बालैः शृङ्गेण पादेन सम्भवत्येव गौर्मखम् ।
KK-12-03-274-031c	एवं प्रत्येकशः सर्वं यद्यदस्य विधीयते ॥
KK-12-03-274-032a	यज्ञं वहन्ति सम्भूय सहर्त्विग्भिः सदक्षिणैः ।
KK-12-03-274-032c	संहृत्यैतानि सर्वाणि यज्ञं निर्वर्तयन्त्युत ॥
KK-12-03-274-033a	यज्ञार्थानि हि सृष्टानि यथार्था श्रूयते श्रुतिः ।
KK-12-03-274-033c	एवं पूर्वतराः पूर्वे प्रवृत्ताश्चैव मानवाः ॥
KK-12-03-274-034a	न हिनस्ति नारभते नाभिद्रुह्यति किञ्चन ।
KK-12-03-274-034c	यज्ञैर्यष्टव्यमित्येव यो यजत्यफलेप्सया ॥
KK-12-03-274-035a	यज्ञाङ्गान्यपि चैतानि यथोक्तान्यपि सर्वशः ।
KK-12-03-274-035c	विधिना विधियुक्तानि तारयन्ति परस्परम् ॥
KK-12-03-274-036a	आम्नायमार्षं पश्यामि यस्मिन्वेदाः प्रतिष्ठिताः ।
KK-12-03-274-036c	तं विद्वांसोऽनुपश्यन्ति ब्राह्मणस्यानुदर्शनात् ॥
KK-12-03-274-037a	ब्राह्मणप्रभवो यज्ञो ब्राह्मणार्पण एव च ।
KK-12-03-274-037c	अनुयज्ञं जगत्सर्वं यज्ञश्चानुजगत्सदा ॥
KK-12-03-274-038a	ओमिति ब्रह्मणो योनिर्नमः स्वाहा स्वधा वषट् ।
KK-12-03-274-038c	यस्यैतानि प्रयुज्यन्ते यथाशक्ति कृतान्यपि ॥
KK-12-03-274-039a	न तस्य त्रिषु लोकेषु परलोकभयं विदुः ।
KK-12-03-274-039c	इति वेदा वदन्तीह सिद्धाश्च परमर्षयः ॥
KK-12-03-274-040a	ऋचो यजूंषि सामानि स्तोत्राश्च विधिचोदिताः ।
KK-12-03-274-040c	यस्मिन्नेतानि सर्वाणि भवन्तीह स वै द्विजः ॥
KK-12-03-274-041a	अग्न्याधेये यद्भवति यच्च सोमे सुते द्विज ।
KK-12-03-274-041c	यच्चेतरैर्महायज्ञैर्वेद तद्भगवांस्तथा ॥
KK-12-03-274-042a	तस्माद्ब्रह्मन्यजेच्चैव याजयेच्चाविचारयन् ।
KK-12-03-274-042c	यजतो यज्ञविधिना प्रेत्य स्वर्गफलं महत् ॥
KK-12-03-274-043a	नायं लोकोस्त्ययज्ञानां परश्चेति विनिश्चयः ।
KK-12-03-274-043c	वेदवादविदश्चैव प्रमाणमुभयं तदा ॥ 

इति श्रीमन्महाभारते शान्तिपर्वणि मोक्षधर्मपर्वणि चतुःसप्तत्यधिकद्विशततमोऽध्यायः ॥ 274 ॥

12-274-1 योगः षाड्गुण्यकारित इति ड. पाठः ॥ 12-274-3 उभौ गार्हस्थ्ययोगधर्मौ ॥ 12-274-6 त्वष्टुस्त्वष्ट्रे गृहागताय मधुपर्के गामालेभे । यष्टुं गामितीति ट. थ. पाठः ॥ 12-274-7 नियुक्तां हन्तुं पुरस्कृतां दृष्ट्वा वेदा इत्यब्रवीदिति द्वयोः सम्बन्धः ॥ 12-274-8 वेदा इति गर्हायां प्लुतिः ॥ 12-274-9 प्रविश्य योगबलेनेत्यर्थः । यतिं कपिलमुनिम् । हंहो इति विस्मये । वेदा यदि मताः गर्हितत्वेन सम्मताः । अत्रापि गर्हार्थायाः प्लुतेरनुवादः । अपरे हिंसाशून्याधर्माः केन मताः । प्रामाण्यमप्रामाण्यं वा कर्मज्ञानकाण्डयोस्तुल्यमतो नान्यतरन्निन्देत्प्रशंसेद्वेति भावः ॥ 12-274-10 विलक्षणपुरुषस्य भाषितं सत्यमिति जना मन्यन्ते । किं विदितात्मनः नित्यज्ञानवतः परमेश्वरस्य व्याहृतम् ॥ 12-274-12 विवक्ष्यामि विषमान् वक्ष्यामि ॥ 12-274-13 एकार्थत्वमाह गच्छत्येवेति । परित्यागी संन्यासी । गच्छत्येव परं पदमिति शेषः ॥ 12-274-14 देवयानाः देवमात्मानं यान्त्येभिरिति तथाभूताश्चत्वार आश्रमाः ॥ 12-274-22 तस्माद्यागपराः सर्वे इति ध. पाठः ॥ 12-274-34 नापि दूह्यति किञ्चनेति ट. ड. पाठः ॥ 12-274-39 इति लोका वदन्तीहेति ध. पाठः ॥ 12-274-41 यच्च सोमे स्थितं जगत् । इति ड. पाठः ॥
