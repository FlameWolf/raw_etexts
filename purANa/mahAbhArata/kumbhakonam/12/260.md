अध्यायः 260

भीष्मेण युधिष्ठिरम् प्रति कामादिशक्तिप्रतिपादनपूर्वकतज्जयोपायप्रतिपादनपरव्यासवाक्यानुवादः ॥ 1 ॥
KK-12-03-260-001	व्यास उवाच 
KK-12-03-260-001a	हृदि कामद्रुमश्चित्रो मोहसञ्चयसम्भवः ।
KK-12-03-260-001c	क्रोधमानमहास्कन्धो विवित्सापरिवेषणः ॥
KK-12-03-260-002a	तस्य चाज्ञानमाधारः प्रमादः परिषेचनम् ।
KK-12-03-260-002c	सोऽभ्यसूयापलाशो हि पुरा दुष्कृतसारवान् ॥
KK-12-03-260-003a	सम्मोहचिन्ताविटपः शोकशाखो भयाङ्कुरः ।
KK-12-03-260-003c	मोहनीभिः पिपासाभिर्लताभिरनुवेष्टितः ॥
KK-12-03-260-004a	उपासते महावृक्षं सुलुब्धास्तत्फलेप्सवः ।
KK-12-03-260-004c	आयतैः संयुताः पाशैः फलदं परिवेष्ट्य तम् ॥
KK-12-03-260-005a	यस्तान्पाशान्वशे कृत्वा तं वृक्षमपकर्षति ।
KK-12-03-260-005c	गतः स दुःखयोरन्तं जरामरणयोर्द्वयोः ॥
KK-12-03-260-006a	संरोहत्यकृतप्रज्ञः ससत्वो हन्ति पादपम् ।
KK-12-03-260-006c	स तमेवाहतो हन्ति विषं ग्रस्तमिवातुरम् ॥
KK-12-03-260-007a	तस्यानुगतमूलस्य मूलमुद्ध्रियते बलात् ।
KK-12-03-260-007c	योगप्रसादात्कृतिना साम्येन परमासिना ॥
KK-12-03-260-008a	एवं यो वेद कामस्य केवलं परिसर्पणम् ।
KK-12-03-260-008c	एतच्च कामशास्त्रस्य सुदुःखान्यतिवर्तते ॥
KK-12-03-260-009a	शरीरं पुरमित्याहुः स्वामिनी बुद्धिरिष्यते ।
KK-12-03-260-009c	तत्र बुद्धेः शरीरस्थं मनो नामार्थचिन्तकम् ॥
KK-12-03-260-010a	इन्द्रियाणि जनाः पौरास्तदर्थं तु परा कृतिः ।
KK-12-03-260-010c	तत्र द्वौ दारुणौ दोषौ तमो नाम रजस्तथा ।
KK-12-03-260-010e	तदर्थमुपजीवन्ति पौराः सह पुरेश्वरैः ॥
KK-12-03-260-011a	अद्वारेण तमेवार्थं द्वौ दोषावुपजीवतः ।
KK-12-03-260-011c	तत्र बुद्धिर्हि दुर्धर्षा मनः साधर्म्यमुच्यते ॥
KK-12-03-260-012a	पौराश्चापि मनस्तृप्तास्तेषामपि चला स्थितिः ।
KK-12-03-260-012c	यदर्थं बुद्धिरध्यास्ते सोऽनर्थः परिषीदति ॥
KK-12-03-260-013a	'पौरमन्त्रवियुक्तायाः सोऽर्थः संसीदति क्रमात् ।'
KK-12-03-260-013c	यदर्थं पृथगध्यास्ते मनस्तत्परिषीदति ॥
KK-12-03-260-014a	पृथग्भूतं मनो बुद्ध्या मनो भवति केवलम् ।
KK-12-03-260-014c	तत्रैनं विकृतं शून्यं रजः पर्यवतिष्ठते ॥
KK-12-03-260-015a	तन्मनः कुरुते सख्यं रजसा सह सङ्गतम् ।
KK-12-03-260-015c	तं चादाय जनं पौरं रजसे सम्प्रयच्छति ॥ 

इति श्रीमन्महाभारते शान्तिपर्वणि मोक्षधर्मपर्वणि षष्ट्यधिकद्विशततमोऽध्यायः ॥ 260 ॥

12-260-1 विधित्सा परिषेचन इति झ. पाठः ॥ 12-260-3 शोकशाखाभयङ्कर इति ड. थ. पाठः ॥ 12-260-4 फलादायिभिरन्वित इति ध. पाठः । पाशैः फलानि परिभक्षयन्निति ड. थ. पाठः ॥ 12-260-5 त्यागप्रमादकृतिनेति ड. थ. पाठः ॥
