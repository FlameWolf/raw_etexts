अध्यायः 031
व्यासयुधिष्ठिरसंवादः ॥ 1 ॥
KK-12-01-031-001	वैशम्पायन उवाच 
KK-12-01-031-001a	तूष्णीम्भूतं तु राजानं शोचमानं युधिष्ठिरम् ।
KK-12-01-031-001c	तपस्वी धर्मतत्त्वज्ञः कृष्णद्वैपायनोऽब्रवीत् ॥
KK-12-01-031-002	व्यास उवाच 
KK-12-01-031-002a	प्रजानां पालनं धर्मो राज्ञां राजीवलोचन ।
KK-12-01-031-002c	धर्मः प्रमाणं लोकस्य नित्यं धर्मोऽनुवर्त्यताम् ॥
KK-12-01-031-003a	अनुतिष्ठस्व तद्राजन्पितृपैतामहं पदम् ।
KK-12-01-031-003c	ब्राह्मणेषु तु यो धर्मः स नित्यो वेदनिश्चितः ॥
KK-12-01-031-004a	तत्प्रमाणं प्रमाणानां शाश्वतं भरतर्षभ ।
KK-12-01-031-004c	तस्य धर्मस्य कृत्स्नस्य क्षत्रियः परिरक्षिता ॥
KK-12-01-031-005a	तथा यः प्रतिहन्त्यस्य शासनं विषये नरः ।
KK-12-01-031-005c	स बाहुभ्यां विनिग्राह्यो लोकयात्राविघातकः ॥
KK-12-01-031-006a	प्रमाणमप्रमाणं यः कुर्यान्मोहवशं गतः ।
KK-12-01-031-006c	भृत्यो वा यदि वा पुत्रस्तपस्वी वाऽथ कश्चन ॥
KK-12-01-031-007a	पापान्सर्वैरुपायैस्तान्नियच्छेच्छातयीत वा ।
KK-12-01-031-007c	अतोऽन्यथा वर्तमानो राजा प्राप्नोति किल्बिषम् ॥
KK-12-01-031-008a	धर्मं विनश्यमानं हि यो न रक्षेत्स धर्महा ।
KK-12-01-031-008c	ते त्वया धर्महन्तारो निहताः सपदानुगाः ॥
KK-12-01-031-009a	स्वधर्मे वर्तमानस्त्वं किन्नु शोचसि पाण्डव ।
KK-12-01-031-009c	राजा हि हन्याद्दद्याच्च प्रजा रक्षेच्च धर्मतः ॥
KK-12-01-031-010	युधिष्ठिर उवाच 
KK-12-01-031-010a	न तेऽतिशङ्के वचनं यद्ब्रवीषि तपोधन ।
KK-12-01-031-010c	अपरोक्षो हि ते धर्मः सर्वधर्मविदां वर ॥
KK-12-01-031-011a	मया त्ववध्या बहवो घातिता राज्यकारणात् ।
KK-12-01-031-011c	तानि कर्माणि मे ब्रह्मन्दहन्ति च पचन्ति च ॥
KK-12-01-031-012	व्यास उवाच 
KK-12-01-031-012a	ईश्वरो वा भवेत्कर्ता पुरुषो वाऽपि भारत ।
KK-12-01-031-012c	हठो वा वर्तते लोके कर्मजं वा फलं स्मृतम् ॥
KK-12-01-031-013a	ईश्वरेण नियुक्तो हि साध्वसाधु च भारत ।
KK-12-01-031-013c	कुरुते पुरुषः कर्म फलमीश्वरगामि तत् ॥
KK-12-01-031-014a	यथाहि पुरुषश्छिन्द्याद्वृक्षं परशुना वने ।
KK-12-01-031-014c	छेत्तुरेव भवेत्पापं परशोर्न कथञ्चन ॥
KK-12-01-031-015a	अथवा तदुपादानात्प्राप्नुयात्कर्मणः फलम् ।
KK-12-01-031-015c	दण्डशस्त्रकृतं पापं पुरुषे तन्न विद्यते ॥
KK-12-01-031-016a	न चैतदिष्टं कौन्तेय यदन्येन कृतं फलम् ।
KK-12-01-031-016c	प्राप्नुयादिति तस्माच्च ईश्वरे तन्निवेशय ॥
KK-12-01-031-017a	अथापि पुरुषः कर्ता कर्मणोः शुभपापयोः ।
KK-12-01-031-017c	न परो विद्यते तस्मादेवमप्यशुभं कुतः ॥
KK-12-01-031-018a	न हि कश्चित्क्वचिद्राजन्दिष्टं प्रतिनिवर्तते ।
KK-12-01-031-018c	दण्डशस्त्रकृतं पापं पुरुषे तन्न विद्यते ॥
KK-12-01-031-019a	यदि वा मन्यसे राजन्हतमेकं प्रतिष्ठितम् ।
KK-12-01-031-019c	एवमप्यशुभं कर्म न भूतं न भविष्यति ॥
KK-12-01-031-020a	अथाभिपत्तिर्लोकस्य कर्तव्या पुण्यपापयोः ।
KK-12-01-031-020c	अभिपन्नमिदं लोके राज्ञामुद्यतदण्डनम् ॥
KK-12-01-031-021a	तथापि लोके कर्माणि समावर्तन्ति भारत ।
KK-12-01-031-021c	शुभाशुभफलं चैते प्राप्नुवन्तीति मे मतिः ॥
KK-12-01-031-022a	एवं पश्य शुभादेशं कर्मणस्तत्फलं ध्रुवम् ।
KK-12-01-031-022c	त्यज त्वं राजशार्दूल मैवं शोके मनः कृथा ॥
KK-12-01-031-023a	स्वधर्मे वर्तमानस्य सापवादेऽपि भारत ।
KK-12-01-031-023c	एवमात्मपरित्यागस्तव राजन्न शोभनः ॥
KK-12-01-031-024a	विहितानि हि कौन्तेय प्रायश्चित्तानि कर्मणाम् ।
KK-12-01-031-024c	शरीरवांस्तानि कुर्यादशरीरः पराभवेत् ॥
KK-12-01-031-025a	तद्राजञ्जीवमानस्त्वं प्रायश्चित्तं करिष्यसि ।
KK-12-01-031-025c	प्रायश्चित्तमकृत्वा तु प्रेत्य तप्ताऽसि भारत ॥
KK-12-01-031-026	युधिष्ठिर उवाच 
KK-12-01-031-026a	हताः पुत्राश्च पौत्राश्च भ्रातरः पितरस्तथा ।
KK-12-01-031-026c	श्वशुरा गुरवश्चैव मातुलाश्च पितामहाः ॥
KK-12-01-031-027a	क्षत्रियाश्च महात्मानः सम्बन्धिसुहृदस्तथा ।
KK-12-01-031-027c	वयस्या भागिनेयाश्च ज्ञातयश्च पितामह ॥
KK-12-01-031-028a	बहवश्च मनुष्येन्द्रा नानादेशसमागताः ।
KK-12-01-031-028c	घातिता राज्यलुब्धेन मयैकेन पितामह ॥
KK-12-01-031-029a	तांस्तादृशानहं हत्वा धर्मनित्यान्महीक्षितः ।
KK-12-01-031-029c	असकृत्सोमपान्वीरान्किं प्राप्स्यामि तपोधन ॥
KK-12-01-031-030a	दह्याम्यनिशमद्यापि चिन्तयानः पुनः पुनः ।
KK-12-01-031-030c	हीनां पार्थिवसिंहैस्तैः श्रीमद्भिः पृथिवीमिमाम् ॥
KK-12-01-031-031a	दृष्ट्वा ज्ञातिवधं घोरं हतांश्च शतशः परान् ।
KK-12-01-031-031c	कोटिशश्च नरानन्यान्परितप्ये पितामह ॥
KK-12-01-031-032a	का नु तासां वरस्त्रीणामवस्थाऽद्य भविष्यति ।
KK-12-01-031-032c	विहीनानां तु तनयैः पतिभिर्भ्रातृभिस्तथा ॥
KK-12-01-031-033a	अस्मानन्तकरान्घोरान्पाण्डवान्वृष्णिसंहतान् ।
KK-12-01-031-033c	आक्रोशन्त्यः कृशा दीनाः प्रपतिष्यन्ति भूतले ॥
KK-12-01-031-034a	अपश्यन्त्यः पितॄन्भ्रातॄन्पतीन्पुत्रांश्च योषितः ।
KK-12-01-031-034c	त्यक्त्वा प्राणान्स्त्रियः सर्वा गमिष्यन्ति यमक्षयम् ॥
KK-12-01-031-035a	वत्सलत्वाद्द्विजश्रेष्ठ तत्र मे नास्ति संशयः ।
KK-12-01-031-035c	व्यक्तं सौक्ष्म्याच्च धर्मस्य प्राप्स्यामः स्त्रीवधं वयम् ॥
KK-12-01-031-036a	ते वयं सुहृदो हत्वा कृत्वा पापमनन्तकम् ।
KK-12-01-031-036c	नकरे निपतिष्यामो ह्यधःशिरस एव ह ॥
KK-12-01-031-037a	शरीराणि विमोक्ष्यामस्तपसोग्रेण सत्तम ।
KK-12-01-031-037c	आश्रमाणां विशेषं त्वमथाचक्ष्व पितामह ॥ 

इति श्रीमन्महाभारते शान्तिपर्वणि राजधर्मपर्वणि एकत्रिंशोऽध्यायः ॥ 31 ॥

12-31-7 शातयीत मारेयत् ॥ 12-31-11 मे माम् ॥ 12-31-12 नापरो वर्तते लोके कर्मजं वा फलं नृषु । इति ड. थ. पाठः ॥ 12-31-15 प्राप्नुयात् परशोरुपादाता । एवं तर्हि येन परशोर्दण्डः शस्त्रं परशुश्च कृतस्तमेव पापं कर्तृ प्राप्नुयात्तस्य प्रथमप्रयोज्यत्वात् । पुरुषे उपादातरि तन्न विद्यते तस्य जघन्यत्वात् ॥ 12-31-16 यदि चैतन्नेष्टं एतत्किं यदन्येन प्रहर्त्रा कृतं पापं तस्य फलं शस्त्रकर्ता आप्नुयादिति । तर्हि जघन्यप्रयोज्ये त्वय्यपि पापाभावादीश्वरे एव तन्निवेशय ॥ 12-31-18 यतः कश्चिदपि दिष्टं प्रत्यदृष्टस्य प्रतिकूलो भूत्वावश्यम्भाविनः कर्मणः सकाशान्न निवर्तते । दैवस्य दुर्लङ्घ्यत्वादिति भावः ॥ 12-31-20 पुण्यपापयोः सुखदुःखयोः अभिपत्तिरुपपत्तिः कर्तव्या साच धर्माधर्मावन्तरेण न घटते तौच शास्त्रैकगम्याविति चेद्राज्ञामुद्यतदण्डनमुद्धतदमनं लोके शास्त्रे चोपपन्नतरमित्यर्थः ॥ 12-31-23 सापवादे निन्द्येऽपि ॥
