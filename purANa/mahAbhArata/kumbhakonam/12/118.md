अध्यायः 118

भीष्मेण युधिष्ठिरम् प्रति सचिवादिगुणवर्णनम् ॥ 1 ॥
KK-12-01-118-001	भीष्म उवाच 
KK-12-01-118-001a	स श्वा प्रकृतिमापन्नः परं दैन्यमुपागमत् ।
KK-12-01-118-001c	ऋषिणा हुङ्कृतः पापस्तपोवनबहिष्कृतः ॥
KK-12-01-118-002a	एवं राज्ञा मतिमता विदित्वा शीलशौचताम् ।
KK-12-01-118-002c	आर्जवं प्रकृतिं सत्वं श्रुतं वृत्तं कुलं दमम् ॥
KK-12-01-118-003a	अनुक्रोशं बलं वीर्यं प्रभावं प्रशमं क्षमाम् ।
KK-12-01-118-003c	भृत्या ये मन्त्रिणो योग्यास्तत्र स्थाप्याः सुरक्षिताः ॥
KK-12-01-118-004a	नापरीक्ष्य महीपालः प्रकर्तुं भृत्यमर्हति ।
KK-12-01-118-004c	अकुलीननराकीर्णो न राजा सुखमेधते ॥
KK-12-01-118-005a	कुलजः प्राकृतो राजंस्तत्कुलीनतया सदा ।
KK-12-01-118-005c	न पापे कुरुते बुद्धिं निन्द्यमानोऽप्यनागसि ॥
KK-12-01-118-006a	अकुलीनस्तु पुरुषः प्राकृतः साधुसङ्क्षयात् ।
KK-12-01-118-006c	दुर्लभैश्वर्यतां प्राप्तो निन्दितः शत्रुतां व्रजेत् ॥
KK-12-01-118-007a	`काकः श्वानोऽकुलीनश्च बिडालः सर्प एव च ।
KK-12-01-118-007c	अकुलीना च या नारी तुल्यास्ते परिकीर्तिताः ॥
KK-12-01-118-008a	लोकपालाः सदोद्विग्नाः पश्यन्त्यकुलजान्यथा ।
KK-12-01-118-008c	नारीं वा पुरुषं वाऽथ शीलं तत्रापि कारणम् ॥
KK-12-01-118-009a	दुष्कुलीना च या स्त्री स्याद्दुष्कुलीनश्च यः पुमान् ।
KK-12-01-118-009c	अहिंसाशीलसंयोगाद्धर्मश्चाऽऽकुलतां व्रजेत् ॥
KK-12-01-118-010a	धर्मं प्रति महाराज श्लोकानाह बृहस्पतिः ।
KK-12-01-118-010c	शृणु सर्वान्महीपाल हृदि तांश्च करिष्यसि ॥
KK-12-01-118-011a	असितं सितकर्माणं यथा दान्तं तपस्विनम् ।
KK-12-01-118-011c	वृत्तस्थमपि चण्डालं तं देवा ब्राह्मणं विदुः ॥
KK-12-01-118-012a	यदि घातयते कश्चित्पापसत्वं प्रजाहितः ।
KK-12-01-118-012c	सर्वसत्वहितार्थाय न तेनासौ विहिंसकः ॥
KK-12-01-118-013a	द्वीपिनं शरभं सिंहं व्याघ्रं कुञ्जरमेव च ।
KK-12-01-118-013c	महिषं च वराहं च सूकरं श्वानपन्नगान् ॥
KK-12-01-118-014a	गोब्राह्मणहितार्थाय बालस्त्रीरक्षणाय च ।
KK-12-01-118-014c	वृद्धातुरपरित्राणे यो हिनस्ति स धर्मवित् ॥
KK-12-01-118-015a	ब्राह्मणः पापकर्मा च म्लेच्छो वा धार्मिकः शुचिः ।
KK-12-01-118-015c	श्रेयांस्तत्र भवेन्म्लेच्छो ब्राह्मणः पापकृत्तमः ॥
KK-12-01-118-016a	दुष्कुलीनः कुलीनो वा यः कश्चिच्छीलवान्नरः ।
KK-12-01-118-016c	प्रकृतिं तस्य विज्ञाय स्थिरां वा यदि वाऽस्थिराम् ॥
KK-12-01-118-017a	शीलं वाऽनुत्तमं कर्म कुर्याद्राजा समाहितः ।
KK-12-01-118-017c	नियुञ्जीत महीपालो दुर्वृत्तं पापकर्मसु ॥'
KK-12-01-118-018a	कुलीनं शिक्षितं प्राज्ञं ज्ञानविज्ञानकोविदम् ।
KK-12-01-118-018c	सर्वशास्त्रार्थतत्त्वज्ञं सहिष्णुं देशजं तथा ॥
KK-12-01-118-019a	कृतज्ञं बलवन्तं च क्षान्तं दान्तं जितेन्द्रियम् ।
KK-12-01-118-019c	अलुब्धं लब्धसन्तुष्टं स्वामिमित्रबुभूषकम् ॥
KK-12-01-118-020a	सचिवं देशकालज्ञं सर्वसङ्ग्रहणे रतम् ।
KK-12-01-118-020c	संस्कृतं युक्तवचनं हितैषिणमतन्द्रितम् ॥
KK-12-01-118-021a	युक्ताचारं स्वविषये सन्धिविग्रहकोविदम् ।
KK-12-01-118-021c	शस्तं त्रिवर्गवेत्तारं पौरजानपदप्रियम् ॥
KK-12-01-118-022a	सेनाव्यूहनतत्त्वज्ञं बलहर्षणकोविदम् ।
KK-12-01-118-022c	इङ्गिताकारतत्त्वज्ञं यात्रासेनाविशारदम् ॥
KK-12-01-118-023a	हस्तिशिक्षाश्वतत्त्वज्ञमहङ्कारविवर्जितम् ।
KK-12-01-118-023c	प्रगल्भं दक्षिणं दान्तं बलिनं युक्तमन्त्रिणम् ॥
KK-12-01-118-024a	चौक्षं चौक्षजनाकीर्णं सुवेषं सुखदर्शनम् ।
KK-12-01-118-024c	नायकं नीतिकुशलं गुणैः षड्भिः समन्वितम् ॥
KK-12-01-118-025a	अस्तब्धं प्रश्रितं श्लक्ष्णं मृदुवादिनमेव च ।
KK-12-01-118-025c	धीरं शूरं महर्द्धिं च देशकालोपपादकम् ॥
KK-12-01-118-026a	सचिवं यः प्रकुरुते न चैनमवमन्यते ।
KK-12-01-118-026c	तस्य विस्तीर्यते राज्यं ज्योत्स्ना ग्रहपतेरिव ॥
KK-12-01-118-027a	एतैरेव गुणैर्युक्तो राजा शास्त्रविशारदः ।
KK-12-01-118-027c	एष्टव्यो धर्मपरमः प्रजापालनतत्परः ॥
KK-12-01-118-028a	धीरो मर्षी शुचिः शीघ्रः काले पुरुषकारवित् ।
KK-12-01-118-028c	शुश्रूषुः श्रुतवाञ्श्रोता ऊहापोहविशारदः ॥
KK-12-01-118-029a	मेधावी धारणायुक्तो यथान्यायोपपादकः ।
KK-12-01-118-029c	दान्तः सदा प्रियाभाषी क्षमावांश्च विपर्यये ॥
KK-12-01-118-030a	नातिच्छेत्ता स्वयङ्कारी श्रद्धालुः सुखदर्शनः ।
KK-12-01-118-030c	आर्तहस्तप्रदो नित्यमाप्तामात्यो नये रतः ॥
KK-12-01-118-031a	नाहंवादी ननिर्द्वन्द्वो नयत्किञ्चनकारकः ।
KK-12-01-118-031c	कृते कर्मण्यमोघानां कर्ता भृत्यजनप्रियः ॥
KK-12-01-118-032a	सङ्गृहीतजनोऽस्तब्धः प्रसन्नवदनः सदा ।
KK-12-01-118-032c	त्राता भृत्यजनापेक्षी न क्रोधी सुमहामनाः ॥
KK-12-01-118-033a	युक्तदण्डो न निर्दण्डो धर्मकार्यानुशासनः ।
KK-12-01-118-033c	चारनेत्रः प्रजावेक्षी धर्मार्थकुशलः सदा ॥
KK-12-01-118-034a	राजा गुणशताकीर्ण एष्टव्यस्तादृशो भवेत् ।
KK-12-01-118-034c	योधाश्चैव मनुष्येन्द्र सर्वैर्गुणगणैर्वृताः ॥
KK-12-01-118-035a	अन्वेष्टव्याः सुपुरुषाः सहाया राज्यधारणे ।
KK-12-01-118-035c	न विमानयितव्यास्ते राज्ञा वृद्धिमभीप्सता ॥
KK-12-01-118-036a	योधाः समरशौण्डीराः कृतज्ञाः शास्त्रकोविदाः ।
KK-12-01-118-036c	धर्मशास्त्रसमायुक्ताः पदातिजनसंवृताः ॥
KK-12-01-118-037a	अर्थमानविवृद्धाश्च रथचर्याविशारदाः ।
KK-12-01-118-037c	इष्वस्त्रकुशला यस्य तस्येयं नृपतेर्मही ॥
KK-12-01-118-038a	`ज्ञातीनामनवज्ञानं भृत्येष्वशठता तथा ।
KK-12-01-118-038c	नैपुणं चार्थचर्यासु यस्यैते तस्य सा मही ॥
KK-12-01-118-039a	आलस्यं चैव निद्रा च व्यसनान्यतिहास्यता ।
KK-12-01-118-039c	यस्तैतानि न विद्यन्ते तस्यैव सुचिरं मही ॥
KK-12-01-118-040a	वृद्धसेवी महोत्साहो वर्णानां चैव रक्षिता ।
KK-12-01-118-040c	धर्मचर्याः सदा यस्य तस्येयं सुचिरं मही ॥
KK-12-01-118-041a	नीतिवर्त्मानुसरणं नित्यमुत्थानमेव च ।
KK-12-01-118-041c	रिपूणामनवज्ञानं तस्येयं सुचिरं मही ॥
KK-12-01-118-042a	उत्थानं चैव दैवं च तयोर्नानात्वमेव च ॥
KK-12-01-118-042c	मनुना वर्णितं पूर्वं वक्ष्ये शृणु तदेव हि ॥
KK-12-01-118-043a	उत्थानं हि नरेन्द्राणां बृहस्पतिरभाषत ।
KK-12-01-118-043c	नयानयविधानज्ञः सदा भव कुरूद्वह ॥
KK-12-01-118-044a	दुर्हृदां छिद्रदर्शी यः सुहृदामुपकारवान् ।
KK-12-01-118-044c	विशेषविच्च भृत्यानां स राज्यफलमश्नुते ॥'
KK-12-01-118-045a	सर्वसङ्ग्रहणे युक्तो नृपो भवति यः सदा ।
KK-12-01-118-045c	उत्थानशीलो मन्त्राढ्यः स राजा राजसत्तमः ॥
KK-12-01-118-046a	शक्या चाश्वसहस्रेण वीरारोहेण भारत ।
KK-12-01-118-046c	सङ्गृहीतमनुष्येण कृत्स्ना जेतुं वसुन्धरा ॥ 

इति श्रीमन्महाभारते शान्तिपर्वणि राजधर्मपर्वणि अष्टादशाधिकशततमोऽध्यायः ॥ 118 ॥

12-118-6 अकुलीनस्तु निन्दामात्रेण शत्रुतां व्रजेत् । साधुसंश्रयादिति झ. पाठः ॥ 12-118-19 स्वामिनो मित्राणां बुभूषकम् ऐश्वर्यलिप्सुम् ॥ 12-118-20 सर्वसङ्ग्रहणे प्राणिमात्ररञ्जने ॥ 12-118-24 चौक्षं शुद्धम् ॥ 12-118-28 मर्षी क्षमी ॥ 12-118-29 विपर्ययेऽक्षमावति अपकारिणि क्षमावान् ॥ 12-118-31 ननिर्द्वन्द्वो ननिष्परिग्रहः ॥ 12-118-33 चारनेत्रः परापेक्षी इति ट. ड. थ. पाठः ॥ 12-118-37 अभया गजपृष्ठस्थाः इति झ. पाठः ॥
