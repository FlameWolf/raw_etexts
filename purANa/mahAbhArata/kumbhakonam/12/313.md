अध्यायः 313

भीष्मेण युधिष्ठिरम् प्रति बुद्धाबुद्धस्वरूपनिरूपकवसिष्ठकरालजनकसंवादानुवादसमापनम् ॥ 1 ॥
KK-12-03-313-001	वसिष्ठ उवाच 
KK-12-03-313-001a	अप्रबुद्धमथाव्यक्तमिमं गुणविधिं शृणु ।
KK-12-03-313-001c	गुणान्धारयते ह्येषा सृजत्याक्षिपते तथा ॥
KK-12-03-313-002a	अजस्रं त्विह क्रीडार्थं विकरोति जनाधिप ।
KK-12-03-313-002c	आत्मानं बहुधा कृत्वा तान्येव प्रविचक्षते ॥
KK-12-03-313-003a	एतदेवं विकुर्वाणं बुध्यमानो न बुध्यते ।
KK-12-03-313-003c	अव्यक्तबोधनाच्चैव बुध्यमानं वदन्त्यपि ॥
KK-12-03-313-004a	न त्वेव बुध्यतेऽव्यक्तं सगुणं वाऽथ निर्गुणम् ।
KK-12-03-313-004c	कदाचित्त्वेव खल्वेतदाहुरप्रतिबुद्धकम् ॥
KK-12-03-313-005a	बुध्यते यदि वाऽव्यक्तमेतद्वै पञ्चविंशकम् ।
KK-12-03-313-005c	बुध्यमानो भवत्येष सङ्गात्मक इति श्रुतिः ।
KK-12-03-313-005e	अनेनाप्रतिबुद्धेति वदन्त्यव्यक्तमच्युतम् ॥
KK-12-03-313-006a	अव्यक्तोबोधनाच्चापि बुध्यमानं वदन्त्युत ।
KK-12-03-313-006c	पञ्चविंशं महात्मानं न चासावपि बुध्यते ॥
KK-12-03-313-007a	षड्विंशं विमलं बुद्धमप्रमेयं सनातनम् ।
KK-12-03-313-007c	स तु तं पञ्चविंशं च चतुर्विंशं च बुध्यते ॥
KK-12-03-313-008a	दृश्यादृश्यौ ह्यनुगतावुभावेव महाद्युती ।
KK-12-03-313-008c	अव्यक्तं तत्तु तद्ब्रह्म बुध्यते तात केवलम् ॥
KK-12-03-313-009a	केवलं पञ्चविंशं च चतुर्विंशं च पश्यति ।
KK-12-03-313-009c	बुध्यमानो यदात्मानमन्योऽहमिति मन्यते ॥
KK-12-03-313-010a	तदा प्रकृतिमानेष भवत्यव्यक्तलोचनः ।
KK-12-03-313-010c	बुध्यते च परां बुद्धिं विमलाममलां यदा ॥
KK-12-03-313-011a	षड्विंशं राजशार्दूल तथा बुद्धत्वमाव्रजेत् ।
KK-12-03-313-011c	ततस्त्यजति सोऽव्यक्तं सर्गप्रलयधर्मि वै ॥
KK-12-03-313-012a	निर्गुणः प्रकृतिं वेद गुणयुक्तामचेतनाम् ।
KK-12-03-313-012c	ततः केवलधर्माऽसौ भवत्यव्यक्तदर्शनात् ॥
KK-12-03-313-013a	केवलेन समागम्य विमुक्तोऽऽत्मानमाप्नुयात् ।
KK-12-03-313-013c	एतं वै तत्त्वमित्याहुर्निस्तत्त्वमजरामरम् ॥
KK-12-03-313-014a	तत्त्वसंश्रयणादेष तत्त्ववान्न च मानद ।
KK-12-03-313-014c	पञ्चविंशतितत्त्वानि प्रवदन्ति मनीषिणः ॥
KK-12-03-313-015a	न चैष तत्त्ववांस्तात निस्तत्त्वस्त्वेष बुद्धिमान् ।
KK-12-03-313-015c	एष मुञ्चति तत्त्वं हि क्षिप्रं बुद्धत्वलक्षणम् ॥
KK-12-03-313-016a	षड्विंशोऽहमिति प्राज्ञो गृह्यमाणोऽजरामरः ।
KK-12-03-313-016c	केवलेन बलेनैव समतां यात्यसंशयम् ॥
KK-12-03-313-017a	षड्विंशेन प्रबुद्धेन बुध्यमानो ह्यबुद्धिमान् ।
KK-12-03-313-017c	एवं नानात्वमित्युक्तं साङ्ख्यश्रुतिनिदर्शनात् ॥
KK-12-03-313-018a	चेतनेन समेतस्य पञ्चविंशतिकस्य च ।
KK-12-03-313-018c	एकत्वं वै भवत्यस्य यदा बुद्ध्या न बुध्यते ॥
KK-12-03-313-019a	बुध्यमानोप्रबुद्धेन समतां याति मैथिल ।
KK-12-03-313-019c	सङ्गधर्मा भवत्येष निःसङ्गात्मा नराधिप ॥
KK-12-03-313-020a	निःसङ्गात्मानमासाद्य षड्विंशकमजं विभुम् ।
KK-12-03-313-020c	विभुस्त्यजति चाव्यक्तं यदा त्वेतद्विबुध्यते ॥
KK-12-03-313-021a	चतुर्विंशं महाभाग षड्विंशस्य प्रबोधनात् ।
KK-12-03-313-021c	एष ह्यप्रतिबुद्धश्च बुध्यमानश्च तेऽनघ ॥
KK-12-03-313-022a	प्रोक्तो बुद्धश्च तत्त्वेन यथाश्रुतिनिदर्शनात् ।
KK-12-03-313-022c	नानात्वैकत्वमेतावद्द्रष्टव्यं शास्त्रदृष्टिभिः ॥
KK-12-03-313-023a	मशकोदुम्बरे यद्वदन्यत्वं तद्वदेतयोः ।
KK-12-03-313-023c	मत्स्योदके यथा तद्वदन्यत्वमुपलभ्यते ॥
KK-12-03-313-024a	एवमेवावगन्तव्यं नानात्वैकत्वमेतयोः ।
KK-12-03-313-024c	एतद्धि मोक्ष इत्युक्तमव्यक्तज्ञानसञ्ज्ञितम् ॥
KK-12-03-313-025a	पञ्चविंशतिकस्यास्य योऽयं देहेषु वर्तते ।
KK-12-03-313-025c	एष मोक्षयितव्येति प्राहुरव्यक्तगोचरात् ॥
KK-12-03-313-026a	सोयमेवं विमुच्येत नान्यथेति विनिश्चयः ।
KK-12-03-313-026c	परेण परधर्मा च भवत्येष समेत्य वै ॥
KK-12-03-313-027a	विशुद्धधर्मा शुद्धेन बुद्धेन च स बुद्धिमान् ।
KK-12-03-313-027c	विमुक्तधर्मा मुक्तेन समेत्य पुरुषर्षभ ॥
KK-12-03-313-028a	वियोगधर्मिणा चैव वियोगात्मा भवत्यथ ।
KK-12-03-313-028c	विमोक्षिणा विमोक्षश्च समेत्येह तथा भवेत् ॥
KK-12-03-313-029a	शुद्धधर्मा शुचिश्चैव भवत्यमितदीप्तिमान् ।
KK-12-03-313-029c	विमलात्मा च भवति समेत्य विमलात्मना ॥
KK-12-03-313-030a	केवलात्मा तथा चैव केवलेन समेत्य वै ।
KK-12-03-313-030c	स्वतन्त्रश्च स्वतन्त्रेण स्वतन्त्रत्वमवाप्नुते ॥
KK-12-03-313-031a	एतावदेतत्कथितं मया ते तथ्यं महाराज यथार्थतत्त्वम् ।
KK-12-03-313-031c	अमत्सरत्वं प्रतिगृह्य चार्थं सनातनं ब्रह्म विशुद्धमाद्यम् ॥
KK-12-03-313-032a	नावेदनिष्ठस्य जनस्य राजन्प्रदेयमेतत्परमं त्वया भवेत् ।
KK-12-03-313-032c	विवित्समानाय विबोधकारणं प्रबोधहेतोः प्रणतस्य शासनम् ॥
KK-12-03-313-033a	न देयमेतच्च तथाऽनृतात्मने शठाय क्लीबाय न जिह्मबुद्धये ।
KK-12-03-313-033c	न पण्डितज्ञानपरोपतापिने देयं त्वयेदं विनिबोध यादृशे ॥
KK-12-03-313-034a	श्रद्धान्वितायाथ गुणान्विताय परापवादाद्विरताय नित्यम् ।
KK-12-03-313-034c	विशुद्धयोगाय बुधाय चैव क्रियावते च क्षमिणे हिताय ॥
KK-12-03-313-035a	विविक्तशीलाय विधिप्रियाय विवादहीनाय बहुश्रुताय ।
KK-12-03-313-035c	विजानते चैव दमक्षमावते शक्ताय चैकात्मशमाय देहिनाम् ॥
KK-12-03-313-036a	एतैर्गुणैर्हीनतमे न देयमेतत्परं ब्रह्म विशुद्धमाहुः ।
KK-12-03-313-036c	न श्रेयसा योक्ष्यति तादृशे कृतं धर्मप्रवक्तारमपात्रदानात् ॥
KK-12-03-313-037a	पृथ्वीमिमां यद्यपि रत्नपूर्णां दद्यान्न देयं त्विदमव्रताय ।
KK-12-03-313-037c	जितेन्द्रियायैतदसंशयं ते भवेत्प्रदेयं परमं नरेन्द्र ॥
KK-12-03-313-038a	कराल मा ते भयमस्तु किञ्चिदेतच्छ्रुतं ब्रह्म परं त्वयाऽद्य ।
KK-12-03-313-038c	यथावदुक्तं परमं पवित्रं विशोकमत्यन्तमनादिमध्यम् ॥
KK-12-03-313-039a	अगाधजन्मामरणं च राजन्निरामयं वीतभयं शिवं च ।
KK-12-03-313-039c	समीक्ष्य मोहं त्यज बाऽद्य सर्वज्ञानस्य तत्त्वार्थमिदं विदित्वा ॥
KK-12-03-313-040a	अवाप्तमेतद्धि मया सनातनाद्धिरण्यगर्भाद्यजतो नराधिप ।
KK-12-03-313-040c	प्रसाद्य यत्नेन तमुग्रतेजसं सनातनं ब्रह्म यथाऽद्य वै त्वया ॥
KK-12-03-313-041a	पृष्टस्त्वया चास्मि यथा नरेन्द्र तथा मयेदं त्वयि चोक्तमद्य ।
KK-12-03-313-041c	तथाऽवाप्तं ब्रह्मणो मे नरेन्द्र महाज्ञानं मोक्षविदां परायणम् ॥
KK-12-03-313-042	भीष्म उवाच 
KK-12-03-313-042a	एतदुक्तं परं ब्रह्म यस्मान्नावर्तते पुनः ।
KK-12-03-313-042c	पञ्चविंशो महाराज परमर्षिनिदर्शनात् ॥
KK-12-03-313-043a	पुनरावृत्तिमाप्नोति परं ज्ञानमवाप्य च ।
KK-12-03-313-043c	नावबुध्यति तत्त्वेन बुध्यमानोऽजरामरम् ॥
KK-12-03-313-044a	एतन्निःश्रेयसकरं ज्ञानं ते परमं मया ।
KK-12-03-313-044c	कथितं तत्त्वतस्तात श्रुत्वा देवर्षितो नृप ॥
KK-12-03-313-045a	हिरण्यगर्भादृषिणा वसिष्ठेन महात्मना ।
KK-12-03-313-045c	वसिष्ठादृषिशार्दूलान्नारदोऽवाप्तवानिदम् ॥
KK-12-03-313-046a	नारदाद्विदितं मह्यमेतद्ब्रह्म सनातनम् ।
KK-12-03-313-046c	मा शुचः कौरवेन्द्र त्वं श्रुत्वैतत्परमं पदम् ॥
KK-12-03-313-047a	येन क्षराक्षरे वित्ते भयं तस्य न विद्यते ।
KK-12-03-313-047c	विद्यते तु भयं तस्य यो नैतद्वेत्ति पार्थिव ॥
KK-12-03-313-048a	अविज्ञानाच्च मूढात्मा पुनःपुनरुपाद्रवत् ।
KK-12-03-313-048c	प्रेत्य जातिसहस्राणि मरणान्तान्युपाश्नुते ॥
KK-12-03-313-049a	देवलोकं तथा तिर्यङ्मनुष्यमपि चाश्नुते ।
KK-12-03-313-049c	यदि शुध्यति कालेन तस्मादज्ञानसागरात् ॥
KK-12-03-313-050a	'उत्तीर्णोऽस्मादगाधात्स परमाप्नोति शोभनम् ।'
KK-12-03-313-050c	अज्ञानसागरो घोरो ह्यव्यक्तोऽगाध उच्यते ।
KK-12-03-313-050e	अहन्यहनि मज्जन्ति यत्र भूतानि भारत ॥
KK-12-03-313-051a	यस्मादगाधादव्यक्तादुत्तीर्णस्त्वं सनातनात् ।
KK-12-03-313-051c	तस्मात्त्वं विरजाश्चैव वितमस्कश्च पार्थिव ॥ 

इति श्रीमन्महाभारते शान्तिपर्वणि मोक्षधर्मपर्वणि त्रयोदशाधिकत्रिशततमोऽध्यायः ॥ 313 ॥

12-313-3 अव्यक्तबोधनं चैनमिति ड. थ. पाठः । अव्यक्तबोधनाच्चैनमिति ट. पाठः ॥ 12-313-9 चतुर्विंशं न पश्यतीति झ. पाठः ॥ 12-313-10 बुद्ध्यते विमलं बुद्धविशुद्धमचलोपममिति ध. पाठः ॥ 12-313-11 षड्ंविशो राजशार्दूलेति झ. पाठः । प्रलयधर्मिणि इति थ. पाठः ॥ 12-313-13 एतद्वै तत्वमिति ध. पाठः ॥ 12-313-15 क्षिप्रं बुद्ध्या सुलक्षणमिति ड. थ. पाठः । क्षिप्रं बुद्ध्वा स्वलक्षणमिति ट. पाठः ॥ 12-313-18 एकत्वं चैव तत्वस्येति ध. पाठः ॥ 12-313-47 वित्ते विज्ञाते ॥
