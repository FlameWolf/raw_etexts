अध्यायः 023
व्यासेन युधिष्ठिरम् प्रति शङ्खलिखितोपाख्यानकथनपूर्वकं क्षात्रधर्मस्वीकरणचोदना ॥ 1 ॥
KK-12-01-023-001	वैशम्पायन उवाच 
KK-12-01-023-001a	एवमुक्तस्तु कौन्तेयो गुडाकेशेन भारत ।
KK-12-01-023-001c	नोवाच किञ्चित्कौरव्यस्ततो द्वैपायनोऽब्रवीत् ॥
KK-12-01-023-002	व्यास उवाच 
KK-12-01-023-002a	बीभत्सोर्वचनं सौम्य सत्यमेतद्युधिष्ठिर ।
KK-12-01-023-002c	शास्त्रदृष्टः परो धर्मः स्मृतो गार्हस्थ्य आश्रमः ॥
KK-12-01-023-003a	स्वधर्मं चर धर्मज्ञ यथाशास्त्रं यथाविधि ।
KK-12-01-023-003c	न हि गार्हस्थ्यमुत्सृज्य तवारण्यं विधीयते ॥
KK-12-01-023-004a	गृहस्थं हि सदा देवाः पितरोऽतिथयस्तथा ।
KK-12-01-023-004c	भृत्याश्चैवोपजीवन्ति तान्भरस्व महीपते ॥
KK-12-01-023-005a	वयांसि पशवश्चैव भूतानि च जनाधिप ।
KK-12-01-023-005c	गृहस्थैरेव धार्यन्ते तस्माच्छ्रेष्ठो गृहाश्रमी ॥
KK-12-01-023-006a	सोऽयं चतुर्णामेतेषामाश्रमाणां दुराचरः ।
KK-12-01-023-006c	तं चराद्य विधिं पार्थ दुश्चरं दुर्बलेन्द्रियैः ॥
KK-12-01-023-007a	वेदज्ञानं च ते कृत्स्नं तपश्चाचरितं महत् ।
KK-12-01-023-007c	पितृपैतामहं राज्यं धुर्यवद्वोद्दुमर्हसि ॥
KK-12-01-023-008a	तपो यज्ञस्तथा विद्या भैक्ष्यमिन्द्रियसंयमः ।
KK-12-01-023-008c	ध्यानं विद्या समुत्थानं सन्तोषश्च श्रियं प्रति ।
KK-12-01-023-008e	तथा ह्येकान्तशीलत्वं तुष्टिर्दानं च शक्तितः ॥
KK-12-01-023-009a	ब्राह्मणानां महाराज चेष्टा संसिद्धिकारिका ।
KK-12-01-023-009c	क्षत्रियाणां तु वक्ष्यामि तवापि विदितं पुनः ॥
KK-12-01-023-010a	यज्ञो विद्या समुत्थानमसन्तोषः श्रियं प्रति ।
KK-12-01-023-010c	दण्डधारणमुग्रत्वं प्रजानां परिपालनम् ॥
KK-12-01-023-011a	वेदज्ञानं तथा कृत्स्नं तपः सुचरितं तथा ।
KK-12-01-023-011c	द्रविणोपार्जनं भूरि पात्रे च प्रतिपादनम् ॥
KK-12-01-023-012a	एतानि राज्ञां कर्माणि सुकृतानि विशाम्पते ।
KK-12-01-023-012c	इमं लोकममुं चैव साधयन्तीति नः श्रुतम् ॥
KK-12-01-023-013a	एषां ज्यायस्तु कौन्तेय दण्डधारणमुच्यते ।
KK-12-01-023-013c	बलं हि क्षत्रिये नित्यं बले दण्डः समाहितः ॥
KK-12-01-023-014a	एताश्चेष्टाः क्षत्रियाणां राजन्संसिद्धिकारिकाः ।
KK-12-01-023-014c	अपि गाथामिमां चापि बृहस्पतिरगायत ॥
KK-12-01-023-015a	भूमिरेतौ निगिरति सर्पो बिलशयानिव ।
KK-12-01-023-015c	राजानं चाविरोद्धारं ब्राह्मणं चाप्रवासिनम् ॥
KK-12-01-023-016a	सुद्युम्नश्चापि राजर्षिः श्रूयते दण्डधारणात् ।
KK-12-01-023-016c	प्राप्तवान्परमां सिद्धिं दक्षः प्राचेतसो यथा ॥
KK-12-01-023-017	युधिष्ठिर उवाच 
KK-12-01-023-017a	भगवन्कर्मणा केन सुद्युम्नो वसुधाधिपः ।
KK-12-01-023-017c	संसिद्धिं परमां प्राप्तः श्रोतुमिच्छामि तं नृपम् ॥
KK-12-01-023-018	व्यास उवाच 
KK-12-01-023-018a	अत्राप्युदाहरन्तीममितिहासं पुरातनम् ।
KK-12-01-023-018c	शङ्खश्च लिखितश्चास्तां भ्रातरौ संशितव्रतौ ॥
KK-12-01-023-019a	तयोरावसथावास्तां रमणीयौ पृथक्पृथक् ।
KK-12-01-023-019c	नित्यपुष्पफलैर्वृक्षैरुपेतौ बाहुदामनु ॥
KK-12-01-023-020a	ततः कदाचिल्लिखितः शङ्खस्याश्रममागतः ।
KK-12-01-023-020c	यदृच्छयाऽथ शङ्खोपि निष्क्रान्तोऽभवदाश्रमात् ॥
KK-12-01-023-021a	सोऽभिगम्याश्रमं भ्रातुश्चङ्क्रमँल्लिखितस्तदा ।
KK-12-01-023-021c	फलानि शातयामास सम्यक्परिणतान्युत ॥
KK-12-01-023-022a	तान्युपादाय विस्रब्धो भक्षयामास स द्विजः ।
KK-12-01-023-022c	तस्मिंश्च भक्षयत्येव शङ्खोऽप्याश्रममागतः ॥
KK-12-01-023-023a	भक्षयन्तं तु तं दृष्ट्वा शङ्खो भ्रातरमब्रवीत् ।
KK-12-01-023-023c	कुतः फलान्यवाप्तानि हेतुना केन खादसि ॥
KK-12-01-023-024a	सोऽब्रवीद्भ्रातरं ज्येष्ठमुपसृत्याभिवाद्य च ।
KK-12-01-023-024c	इत एव गृहीतानि मयेति प्रहसन्निव ॥
KK-12-01-023-025a	तमब्रतीत्तथा शङ्खस्तीव्ररोषसमन्वितः ।
KK-12-01-023-025c	स्तेयं त्वया कृतमिदं फलान्याददता स्वयम् ॥
KK-12-01-023-026a	गच्छ राजानमासाद्य स्वकर्म कथयस्व वै ।
KK-12-01-023-026c	अदत्तादानमेवं हि कृतं पार्थिवसत्तम ॥
KK-12-01-023-027a	स्तेनं मां त्वं विदित्वा च स्वधर्ममनुपालय ।
KK-12-01-023-027c	शीघ्रं धारय चोरस्य मम दण्डं नराधिप ॥
KK-12-01-023-028a	इत्युक्तस्तस्य वचनात्सुद्युम्नं स नराधिपम् ।
KK-12-01-023-028c	अभ्यगच्छन्महाबाहो लिखितः संशितव्रतः ॥
KK-12-01-023-029a	सुद्युम्नस्त्वन्तपालेभ्यः श्रुत्वा लिखितमागतम् ।
KK-12-01-023-029c	अभ्यगच्छत्सहामात्यः पद्भ्यामेव जनेश्वरः ॥
KK-12-01-023-030a	तमब्रवीत्समागम्य स राजा धर्मवित्तमम् ।
KK-12-01-023-030c	किमागमनमाचक्ष्व भगवन्कृतमेव तत् ॥
KK-12-01-023-031a	एवमुक्तः स विप्रर्षिः सुद्युम्नमिदमब्रवीत् ।
KK-12-01-023-031c	प्रतिश्रुत्य करिष्येति श्रुत्वा तत्कर्तुमर्हसि ॥
KK-12-01-023-032a	अनिसृष्टानि गुरुणा फलानि मनुजर्षभ ।
KK-12-01-023-032c	भक्षितानि महाराज तत्र मां शाधि माचिरम् ॥
KK-12-01-023-033	सुद्युम्न उवाच 
KK-12-01-023-033a	प्रमाणं चेन्मतो राजा भवतो दण्डधारणे ।
KK-12-01-023-033c	अनुज्ञायामपि तथा हेतुः स्याद्ब्राह्मणर्षभ ॥
KK-12-01-023-034a	स भवानभ्यनुज्ञातः शुचिकर्मा महाव्रतः ।
KK-12-01-023-034c	ब्रूहि कामानतोऽन्यांस्त्वं करिष्यामि हि ते वचः ॥
KK-12-01-023-035	व्यास उवाच 
KK-12-01-023-035a	सञ्छन्द्यमानो ब्रह्मर्षिः पार्थिवेन महात्मना ।
KK-12-01-023-035c	नान्यं स वरयामास तस्माद्दण्डादृते वरम् ॥
KK-12-01-023-036a	ततः स पृथिवीपालो लिखितस्य महात्मनः ।
KK-12-01-023-036c	करौ प्रच्छेदयामास धृतदण्डो जगाम सः ॥
KK-12-01-023-037a	स गत्वा भ्रातरं शङ्खमार्तरूपोऽब्रवीदिदम् ।
KK-12-01-023-037c	धृतदण्डस्य दुर्बुद्धेर्भवांस्तत्क्षन्तुमर्हति ॥
KK-12-01-023-038	शङ्ख उवाच 
KK-12-01-023-038a	न कुप्ये तव धर्मज्ञ न त्वं दूषयसे मम ।
KK-12-01-023-038c	`सुनिर्मलं कुलं ब्रह्मन्नस्मिञ्जगति विश्रुतम् ।'
KK-12-01-023-038e	धर्मस्तु ते व्यतिक्रान्तस्ततस्ते निष्कृतिः कृता ॥
KK-12-01-023-039a	त्वं गत्वा बाहुदां शीघ्रं तर्पयस्व यथाविधि ।
KK-12-01-023-039c	देवानृषीन्पितॄंश्चैव मा चाधर्मे मनः कृथाः ॥
KK-12-01-023-040a	`ब्रह्महत्यां सुरापानं स्तेयं गुर्वङ्गनागमम् ।
KK-12-01-023-040c	महान्ति पातकान्याहुः संयोगं चैव तैः सह ॥
KK-12-01-023-041a	न स्तेयसदृशं ब्रह्मन्महापातकमस्ति हि ।
KK-12-01-023-041c	जगत्यस्मिन्महाभाग ब्रह्महत्यासमं हि तत् ॥
KK-12-01-023-042a	सर्वपातकिनां ब्रह्मन्दण्डः शारीर उच्यते ।
KK-12-01-023-042c	तस्करस्य विशेषेण नान्यो दण्डो विधीयते ॥
KK-12-01-023-043a	ब्राह्मणः क्षत्रियो वाऽपि वैश्यः शूद्रोऽथवा द्विज ।
KK-12-01-023-043c	सर्वे कामकृते पापे हन्तव्या न विचारणा ॥
KK-12-01-023-044a	राजभिर्धृतदण्डा वै कृत्वा पापानि मानवाः ।
KK-12-01-023-044c	निर्मलाः स्वर्गमायान्ति सन्तः सुकृतिनो यथा ॥
KK-12-01-023-045ac	उद्धृतं नः कुलं ब्रह्मन्नाज्ञादण्डे धृते त्वयि ॥'
KK-12-01-023-046a	तस्य तद्वचनं श्रुत्वा शङ्खस्य लिखितस्तदा ।
KK-12-01-023-046c	अवगाह्यापगां पुण्यामुदकार्थं प्रचक्रमे ॥
KK-12-01-023-047a	प्रादुरास्तां ततस्तस्य करौ जलजसन्निभौ ।
KK-12-01-023-047c	ततः स विस्मितो भ्रातुर्दर्शयामास तौ करौ ॥
KK-12-01-023-048a	ततस्तमब्रवीच्छङ्खस्तपसेदं कृतं मया ।
KK-12-01-023-048c	मा च तेऽव विशङ्का भूद्दैवमत्र विधीयते ॥
KK-12-01-023-049	लिखित उवाच 
KK-12-01-023-049a	किन्तु नाहं त्वया पूतः पूर्वमेव महाद्युते ।
KK-12-01-023-049c	यस्य ते तपसो वीर्यमीदृशं द्विजसत्तम ॥
KK-12-01-023-050	शङ्ख उवाच 
KK-12-01-023-050a	एवमेतन्मया कार्यं नाहं दण्डधरस्तव ।
KK-12-01-023-050c	स च पूतो नरपतिस्त्वं चापि पितृभिः सह ॥
KK-12-01-023-051	व्यास उवाच 
KK-12-01-023-051a	स राजा पाण्डवश्रेष्ठ श्रेयान्वै तेन कर्मणा ।
KK-12-01-023-051c	प्राप्तवान्परमां सिद्धिं दक्षः प्राचेतसो यथा ॥
KK-12-01-023-052a	एष धर्मः क्षत्रियाणां प्रजानां परिपालनम् ।
KK-12-01-023-052c	उत्पथेभ्यो महाराज मा स्म शोके मनः कृथाः ॥
KK-12-01-023-053a	भ्रातुरस्य हितं वाक्यं शृणु धर्मज्ञसत्तम ।
KK-12-01-023-053c	दण्ड एव हि राजेन्द्र क्षत्रधर्मो न मुण्डनम् ॥ 

इति श्रीमन्महाभारते शान्तिपर्वणि राजधर्मपर्वणि त्रयोविंशोऽध्यायः ॥ 23 ||

12-23-2 गार्हस्थ्यः गृहस्थस्यायं गार्हस्थ्यः ॥ 12-23-15 बिलशयान्मूषिकान् । अप्रवासिनं गृहादिसङ्गिनम् । सर्पो बिलशयाविवेति ड. थ. पाठः ॥ 12-23-19 बाहुदां नदीमनु तत्समीपे ॥ 12-23-21 शङ्खस्य लिखितस्तदेति झ. पाठः ॥ 12-23-24 उपस्पृश्याभिवाद्य चेति ड. थ. पाठः ॥ 12-23-26 हे पार्थिवसत्तम मया अदत्तादानं कृतमित्यस्मै राज्ञे कथयस्वेति सम्बन्धः ॥ 12-23-29 अन्तपालेभ्यो द्वारपालेभ्यः ॥ 12-23-31 करिष्येतीति सन्धिरार्षः ॥ 12-23-32 अनिसृष्टान्यदत्तानि । गुरुणा ज्येष्ठभ्रात्रा ॥ 12-23-33 यथा दण्डधारणे राजा प्रमाणं तथाऽनुज्ञायां हेतुः प्रमाणम् ॥ 12-23-34 शुचिकर्मा मदनुज्ञयैव शोधितदोषः ॥ 12-23-38 मम माम् निष्कृतिः प्रायश्चित्तम् ॥ 12-23-46 उदकस्यार्थं प्रयोजनम् आचमनादि कर्तुमिति शेषः ॥
