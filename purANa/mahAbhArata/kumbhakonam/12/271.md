अध्यायः 271

भीष्मेण युधिष्ठिरम् प्रति हिंसात्यागपूर्वकं शरीराविरोधेन धर्माचरणचोदना ॥ 1 ॥
KK-12-03-271-001	'युधिष्ठिर उवाच 
KK-12-03-271-001a	शरीरमापदश्चैव न विदन्त्यविहिंसकाः ।
KK-12-03-271-001c	कथं यात्रा शरीरस्य निरारम्भस्य सेत्स्यते ॥
KK-12-03-271-002	भीष्म उवाच 
KK-12-03-271-002a	यथा शरीरं न म्लायेन्नैव मृत्युवशं भवेत् ।
KK-12-03-271-002c	तथा कर्मसु वर्तेत समर्थो धर्ममाचरेत् ॥'
KK-12-03-271-003a	अत्राप्युदाहरन्तीममितिहासं पुरातनम् ।
KK-12-03-271-003c	प्रजानामनुकम्पार्थं गीतं राज्ञा विचख्युना ॥
KK-12-03-271-004a	छिन्नस्थूणं वृपं दृष्ट्वा विरावं च गवां भृशम् ।
KK-12-03-271-004c	गोगृहे यज्ञवाटे च प्रेक्षमाणः स पार्थिवः ॥
KK-12-03-271-005a	स्वस्ति गोभ्योऽस्तु लोकेषु ततो निर्वचनं कृतम् ।
KK-12-03-271-005c	हिंसायां हि प्रवृत्तायामाशीरेषा तु कल्पिता ॥
KK-12-03-271-006a	अव्यवस्थितमर्यादैर्विमूढैर्नास्तिकैर्नरैः ।
KK-12-03-271-006c	संशयात्मभिरव्यक्तैर्हिंसा समनुदर्शिता ॥
KK-12-03-271-007a	सर्वकर्मस्वहिंसां हि धर्मात्मा मनुरब्रवीत् ।
KK-12-03-271-007c	कामकाराद्विहिंसन्ति बहिर्वेद्यां पशून्नराः ॥
KK-12-03-271-008a	तस्मात्प्रमाणतः कार्यो धर्मः सूक्ष्मो विजानता ।
KK-12-03-271-008c	अहिंसा ह्येव सर्वेभ्यो धर्मेभ्यो ज्यायसी मता ॥
KK-12-03-271-009a	उपोष्य संशितो भूत्वा हित्वा वेदकृतां शुचिः ।
KK-12-03-271-009c	आचार इत्यनाचारः कृपणाः फलहेतवः ॥
KK-12-03-271-010a	यदि च्छिन्दन्ति वृक्षांश्च यूपांश्चोद्दिश्य मानवाः ।
KK-12-03-271-010c	वृथा मांसानि खादन्ति नैष धर्मः प्रशस्यते ॥
KK-12-03-271-011a	सुरां मत्स्यान्मधु मांसमासवं कृसरौदनम् ।
KK-12-03-271-011c	धूर्तैः प्रवर्तितं ह्येतन्नैतद्वेदेषु कल्पितम् ।
KK-12-03-271-011e	कामान्मोहाच्च लोभाच्च लौल्यमेतत्प्रवर्तितम् ॥
KK-12-03-271-012a	विष्णुमेवाभिजानन्ति सर्वयज्ञेषु ब्राह्मणाः ।
KK-12-03-271-012c	पायसैः सुमनोभिश्च तस्यैव यजनं स्मृतम् ॥
KK-12-03-271-013a	यज्ञियाश्चैव ये वृक्षा वेदेषु परिकल्पिताः ।
KK-12-03-271-013c	यच्चापि किञ्चित्कर्तव्यमन्यच्चोक्षैः सुसंस्कृतम् ।
KK-12-03-271-013e	महासत्वैः शुद्धभावैः सर्वं देवार्हमेव तत् ॥
KK-12-03-271-014	युधिष्ठिर उवाच 
KK-12-03-271-014a	शरीरमापदश्चापि विवदन्त्यविहिंसतः ।
KK-12-03-271-014c	कथं यात्रा शरीरस्य निरारम्भस्य सेत्स्यते ॥
KK-12-03-271-015	भीष्म उवाच 
KK-12-03-271-015a	यथा शरीरं न ग्लायेन्नेयान्मृत्युवशं यथा ।
KK-12-03-271-015c	तथा कर्मसु वर्तेत समर्थो धर्ममाचरेत् ॥ 

इति श्रीमन्महाभारते शान्तिपर्वणि मोक्षधर्मपर्वणि एकसप्तत्यधिकद्विशततमोऽध्यायः ॥ 271 ॥

12-271-4 छिन्ना विशस्ता स्थूणा प्रतिमा शरीरं यस्य तम् ॥ 12-271-5 निश्चितं वचनं निर्वचनम् । एषा स्वस्ति गोभ्योऽस्त्विति हिंसा क्रतौ पश्वालम्भः ॥ 12-271-9 वेदकृतां वेदोक्तां हिंसाम् । आचार इति बुद्ध्या अनाचारः आचरणहीनः ॥ 12-271-12 विष्णुमेव यजन्तीहेति ट. थ. पाठः ॥ 12-271-13 चोक्षैर्विशुद्धैः ॥ 12-271-14 आपदः शरीरं शोषयन्ति शरीरं चापदां नाशमिच्छत्यतोऽत्यन्तं हिंसाशून्यस्य कथं शरीरनिर्वाह इत्याह शरीरमिति ॥
