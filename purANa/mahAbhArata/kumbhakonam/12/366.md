अध्यायः 366

ब्राह्मणेन धर्मावगतये नागगृहम् प्रति गमनम् ॥ 1 ॥
001	ब्राह्मण उवाच 
001a	अतिभारोद्यतस्यैव भारावतरणं महत् ।
001c	पराश्वासकरं वाक्यमिदं मे भवतः श्रुतम् ॥
002a	अध्वक्लान्तस्य शयनं स्थानक्लान्तस्य चासनम् ।
002c	तृषितस्येव पानीयं क्षुधार्तस्येव भोजनम् ॥
003a	ईप्सितस्येव सम्प्राप्तिरर्थस्य समयेऽतिथे ।
003c	एषितस्यात्मनः काले वृद्धस्यैव सुता यथा ॥
004a	मनसा चिन्तितस्येव प्रीतिस्निग्धस्य दर्शनम् ।
004c	प्रह्लादयति मां वाक्यं भवता यदुदीरितम् ॥
005a	मनश्चक्षुरिवाकाशे पश्यामि विमृशामि च ।
005c	प्रज्ञानवचनाद्योयमुपदेशो हि मे कृतः ॥
006a	बाढमेवं करिष्यामि यथा मे भाषते भवान् ।
006c	इमां हि रजनीं साधो निवसस्व मया सह ॥
007a	प्रभाते यास्यति चवान्पर्याश्वस्तः सुखोषितः ।
007c	असौ हि भगवान्सूर्यो मन्दरश्मिरवाङ्मुखः ॥
008	भीष्म उवाच 
008a	ततस्तेन कृतातिथ्यः सोऽतिथिः शत्रुसूदन ।
008c	उवास किल तां रात्रिं सह तेन द्विजेन वै ॥
009a	तत्वं च धर्मसंयुक्तं तयोः कथयतोस्तदा ।
009c	व्यतीता सा निशा कृत्स्ना सुखेन दिवसोपमा ॥
010a	ततः प्रभातसमये सोऽतिथिस्तेन पूजितः ।
010c	ब्राह्मणेन यथाशक्त्या स्वकार्यमभिकाङ्क्षता ॥
011a	ततः स विप्रः कृतकर्मनिश्चयः कृताभ्यनुज्ञः स्वजनेन धर्मकृत् ।
011c	यथोपदिष्टं भुजगेन्द्रसंश्रयं जगाम काले सुकृतैकनिश्चयः ॥ 

इति श्रीमन्महाभारते शान्तिपर्वणि मोक्षधर्मपर्वणि षट्षष्ट्यधिकत्रिशततमोऽध्यायः ॥ 366 ॥

12-366-9 चतुर्थधर्मसंयुक्तमिति झ. पाठः । तत्र चतुर्थधर्मो मोक्षधर्मस्तेन संयुक्तमित्यर्थः ॥ 12-366-11 संश्रयं गृहम् ॥
