अध्यायः 163

भीष्मेण युधिष्ठिरम् प्रति यज्ञाद्यर्थं सम्पादनीयद्रव्यविवेचनम् ॥ 1 ॥ तथा पापविशेषाणाम् प्रायश्चित्तविशेषकथनम् ॥ 2 ॥
KK-12-02-163-001	भीष्म उवाच 
KK-12-02-163-001a	कृतार्थी यक्ष्यमाणश्च सर्ववेदान्तगश्च यः ।
KK-12-02-163-001c	आचार्यपितृकायार्थं स्वाध्यायार्थमथापि च ॥
KK-12-02-163-002a	एते वै साधवो दृष्टा ब्राह्मणा धर्मभिक्षवः ।
KK-12-02-163-002c	निःस्वेभ्यो देयमेतेभ्यो दानं विद्या च भारत ॥
KK-12-02-163-003a	अन्यत्र दक्षिणादानं देयं भरतसत्तम ।
KK-12-02-163-003c	अन्येभ्योऽपि बहिर्वेदि न कृतान्नं विधीयते ॥
KK-12-02-163-004a	सर्वरत्नानि राजा हि यथार्हं प्रतिपादयेत् ।
KK-12-02-163-004c	ब्राह्मणायैव यज्ञाश्च सहान्नाः सहदक्षिणाः ॥
KK-12-02-163-005a	अन्येभ्यो विमलाचारा यजन्ते गुणतः सदा ।
KK-12-02-163-005c	यस्य त्रैवार्षिकं भक्तं पर्याप्तं भृत्यवृत्तये ।
KK-12-02-163-005e	अधिकं चापि विद्येत स सोमं पातुमर्हति ॥
KK-12-02-163-006a	यज्ञश्चेत्प्रतिरुद्धः स्यादंशेनैकेन यज्वनः ।
KK-12-02-163-006c	ब्राह्मणस्य विशेषेण धार्मिके सति राजनि ॥
KK-12-02-163-007a	यो वैश्यः स्याद्बहुपशुर्हीनक्रतुरसोमपः ।
KK-12-02-163-007c	कुटुम्बात्तस्य तद्वित्तं यज्ञार्थं पार्थिवो हरेत् ॥
KK-12-02-163-008a	आहरेद्द्रुह्यतः किञ्चित्कामं शूद्रस्य वेश्मनि ।
KK-12-02-163-008c	न हि वेश्मनि शूद्रस्य किञ्चिदस्ति परिग्रहः ॥
KK-12-02-163-009a	योऽनाहिताग्निः शतगुरयज्वा च सहस्रगुः ।
KK-12-02-163-009c	तयोरपि कुटुम्बाभ्यामाहरेदविचारयन् ॥
KK-12-02-163-010a	अदातृभ्यो हरेद्वित्तं विख्याप्य नृपतिः सदा ।
KK-12-02-163-010c	तथैवाचरतो धर्मो नृपतेः स्यादथाखिलः ॥
KK-12-02-163-011a	तथैव सप्तमे भक्ते भक्तानि षडनश्नतः ।
KK-12-02-163-011c	अश्वस्तनविभागेन हर्तव्यं हीनकर्मणः ॥
KK-12-02-163-012a	खलात्क्षेत्रात्तथागाराद्यतो वाऽप्युपपद्यते ।
KK-12-02-163-012c	आख्यातव्यं नृपस्यैतत्पृच्छतोऽपृच्छतोपि वा ।
KK-12-02-163-012e	न तस्मै धारयेद्दण्डं राजा धर्मेण धर्मवित् ॥
KK-12-02-163-013a	क्षत्रियस्य तु बालिश्याद्ब्राह्मणः क्लिश्यते क्षुधा ।
KK-12-02-163-013c	श्रुतशीले समाज्ञाय वृत्तिमस्य प्रकल्पयेत् ॥
KK-12-02-163-014ac	अथैनं परिरक्षेत पिता पुत्रमिवौरसम् ||
KK-12-02-163-015a	इष्टिं वैश्वानरीं नित्यं निर्वपेदब्दपर्यये ।
KK-12-02-163-015c	अविकल्पः पुरा धर्मो धर्मवादैस्तु केवलः ॥
KK-12-02-163-016a	विश्वैर्देवैश्च साध्यैश्च ब्राह्मणैश्च महर्षिभिः ।
KK-12-02-163-016c	आपत्सु मरणाद्भीतैर्लिङ्गः प्रतिनिधीकृतः ॥
KK-12-02-163-017a	प्रभुः प्रथमकल्पस्य योऽनुकल्पेन वर्तते ।
KK-12-02-163-017c	स नाप्नोति फलं तस्य प्रेत्य चेह च दुर्मतिः ॥
KK-12-02-163-018a	न ब्राह्मणो वेदयीत किञ्चिद्राजनि धर्मवित् ।
KK-12-02-163-018c	अविद्यावेदनाद्विद्यात्स्ववीर्यं वीर्यवत्तरम् ।
KK-12-02-163-018e	तस्माद्राज्ञः सदा तेजो दुःसहं ब्रह्मवादिनाम् ॥
KK-12-02-163-019a	मन्ता शास्ता विधाता च ब्राह्मणो देव उच्यते ।
KK-12-02-163-019c	तस्मिन्नाकुशलं ब्रूयान्न शुष्कामीरयेद्गिरम् ॥
KK-12-02-163-020a	क्षत्रियो बाहुवीर्येण तरेदापदमात्मनः ।
KK-12-02-163-020c	धनैर्वैश्यश्च शुद्रश्च मन्त्रैर्होमैश्च वै द्विजः ॥
KK-12-02-163-021a	नैव कन्या न युवतिर्नामन्त्रज्ञो न बालिशः ।
KK-12-02-163-021c	परिवेष्टाऽग्निहोत्रस्य भवेन्नासंस्कृतस्तथा ॥
KK-12-02-163-022a	नरके निपतन्त्येते जुह्वानाः सवनस्य तत् ।
KK-12-02-163-022c	तस्माद्वैतानकुशलो होता स्याद्वेदपारगः ॥
KK-12-02-163-023a	प्राजापत्यमदत्त्वा च अग्न्याधेयस्य दक्षिणाम् ।
KK-12-02-163-023c	अनाहिताग्निरिति स प्रोच्यते धर्मदर्शिभिः ॥
KK-12-02-163-024a	पुण्यान्यन्यानि कुर्वीत श्रद्दधानो जितेन्द्रियः ।
KK-12-02-163-024c	अनाप्तदक्षिणैर्यज्ञैर्न यजेत कथञ्चन ॥
KK-12-02-163-025a	प्रजाः पशूंश्च स्वर्गं च हन्ति यज्ञो ह्यदक्षिणः ।
KK-12-02-163-025c	इन्द्रियाणि यशः कीर्तिमायुश्चाप्यवकृन्तति ॥
KK-12-02-163-026a	उदक्यामासते ये च द्विजाः केचिदनग्नयः ।
KK-12-02-163-026c	कुलं चाश्रोत्रियं येषां सर्वे ते शूद्रकर्मिणः ॥
KK-12-02-163-027a	उदपानोदके ग्रामे ब्राह्मणो वृषलीपतिः ।
KK-12-02-163-027c	उषित्वा द्वादश समाः शूद्रकर्मैव गच्छति ॥
KK-12-02-163-028a	अभार्यां शयने बिभ्रच्छूद्रं वृद्धं च वै द्विजः ।
KK-12-02-163-028c	अब्राह्मणं मन्यमानस्तृणेष्वासीत पृष्ठतः ।
KK-12-02-163-028e	तथा संशुध्यते राजञ्शृणु चात्र वचो मम ॥
KK-12-02-163-029a	यदेकरात्रेण करोति पापं कृष्णं वर्णं ब्राह्मणः सेवमानः ।
KK-12-02-163-029c	स्थानासनाभ्यां विहरन्व्रती स त्रिभिर्वर्षैः शमयेदात्मपापम् ॥
KK-12-02-163-030a	न नर्मयुक्तमनृतं हिनस्ति न स्त्रीषु राजन्न विवाहकाले ।
KK-12-02-163-030c	प्राणात्यये सर्वधनापहारे पञ्चानृतान्याहुरपातकानि ॥
KK-12-02-163-031a	श्रद्दधानः शुभां विद्यां हीनादपि समाप्नुयात् ।
KK-12-02-163-031c	सुवर्णमपि चामेध्यादाददीताविचारयन् ॥
KK-12-02-163-032a	स्त्रीरत्नं दुष्कुलाच्चापि विषादप्यमृतं पिबेत् ।
KK-12-02-163-032c	अदूष्या हि स्त्रियो रत्नमाप इत्येव धर्मतः ॥
KK-12-02-163-033a	गोब्राह्मणहितार्थं च वर्णानां सङ्करेषु च ।
KK-12-02-163-033c	वैश्यो गृह्णीत शस्त्राणि परित्राणार्थमात्मनः ॥
KK-12-02-163-034a	सुरापो ब्रह्महा चैव गुरुतल्पगतस्तथा ।
KK-12-02-163-034c	अचिरेण महाराज पतितो वै भवत्युत ॥
KK-12-02-163-035a	सुवर्णहरणं स्तैन्यं विप्रस्वं चेति पातकम् ।
KK-12-02-163-035c	विहारो मद्यपानं च अगम्यागमनं तथा ॥
KK-12-02-163-036a	पतितैः सम्प्रयोगश्च ब्राह्मणीयोनितस्तथा ।
KK-12-02-163-036c	अनिर्देश्यानि मन्यन्ते प्राणान्तानीति धारणा ॥
KK-12-02-163-037a	संवत्सरेण पतति पतितेन सहाचरन् ।
KK-12-02-163-037c	याजनाध्यापनाद्दानान्न तु यानासनाशनात् ॥
KK-12-02-163-038a	एतानि हित्वातोऽन्यानि निर्देश्यानीति धारणा ।
KK-12-02-163-038c	निर्देश्यकेन विधिना कालेनाव्यसनी भवेत् ॥
KK-12-02-163-039a	अनुत्तीर्य न होतव्यं प्रेतकर्मण्युपाश्रिते ।
KK-12-02-163-039c	त्रिषु त्वेतेषु पूर्वेषु न कुर्वीत विचारणम् ॥
KK-12-02-163-040a	अमात्यान्वा गुरून्वापि जह्याद्धर्मेण धार्मिकः ।
KK-12-02-163-040c	प्रायश्चित्तान्यकुर्वाणा नैते कुर्वन्ति संविदम् ॥
KK-12-02-163-041a	अधर्मकारी धर्मेण तपसा हन्ति किल्बिषम् ।
KK-12-02-163-041c	ब्राह्मणायावगुर्येत स्पृष्टे गुरुतरं भवेत् ॥
KK-12-02-163-042a	अस्तेनं स्तेन इत्युक्त्वा द्विगुणं पापमाप्नुयात् ।
KK-12-02-163-042c	त्रिभागं ब्रह्महत्यायाः कन्यां प्राप्नोति दुष्यति ।
KK-12-02-163-042e	यस्तु दूषयिता तस्याः शेषं प्राप्नोति पाप्मनः ॥
KK-12-02-163-043a	ब्राह्मणानवगर्ह्येह स्पृष्ट्वा गुरुतरं भवेत् ।
KK-12-02-163-043c	वर्षाणां हि शतं पापः प्रतिष्ठां नाधिगच्छति ॥
KK-12-02-163-044a	सहस्रं चैव वर्षाणां निपत्य नरकं वसेत् ।
KK-12-02-163-044c	तस्मान्नैवावगुर्याद्धि नैव जातु निपातयेत् ॥
KK-12-02-163-045a	शोणितं यावतः पांसून्सङ्गृह्णीयाद्द्विजक्षतात् ।
KK-12-02-163-045c	तावतीः स समा राजन्नरके प्रतिपद्यते ॥
KK-12-02-163-046a	भ्रूणहाऽऽहवमध्ये तु शुध्यते शस्त्रपाततः ।
KK-12-02-163-046c	आत्मानं जुहुयादग्नौ समिद्धे तेन शुध्यते ॥
KK-12-02-163-047ac	सुरापो वारुणीमुष्णां पीत्वा पापाद्विमुच्यते ॥
KK-12-02-163-048a	तया स काये निर्दग्धे मृत्युं वा प्राप्य शुध्यति ।
KK-12-02-163-048c	लोकांश्च लभते विप्रो नान्यथा लभते हि सः ॥
KK-12-02-163-049a	गुरुतल्पमधिष्ठाय दुरात्मा पापचेतनः ।
KK-12-02-163-049c	शिलां ज्वलन्तीमासाद्य मृत्युना सोभिशुध्यति ॥
KK-12-02-163-050a	अथवा शिश्नवृषणावादायाञ्जलिना स्वयम् ।
KK-12-02-163-050c	नैर्ऋतीं दिशमास्थाय निपतेत्सत्वजिह्मगः ॥
KK-12-02-163-051ac	ब्राह्मणार्थेऽपि वा प्राणान्सन्त्यजंस्तेन शुध्यति ॥
KK-12-02-163-052a	अश्वमेधेन वाऽपीष्ट्वा अथवा गोसवेन वा ।
KK-12-02-163-052c	मरुत्सोमेन वा सम्यगिह प्रेत्य च पूज्यते ॥
KK-12-02-163-053a	तथैव द्वादशसमाः कापोतं धर्ममाचरेत् ।
KK-12-02-163-053c	एककालं चरेद्भैक्षं स्वकर्मोदाहरञ्जने ॥
KK-12-02-163-054a	एवं वा तपसा युक्तो ब्रह्महा सवनी भवेत् ।
KK-12-02-163-054c	एवं गर्भमविज्ञातमात्रेयीं वा निपातयेत् ॥
KK-12-02-163-055a	द्विगुणा ब्रह्महत्या वै आत्रेयीहिंसने भवेत् ।
KK-12-02-163-055c	सुरापी नियताहारो ब्रह्मचारी क्षपाचरः ॥
KK-12-02-163-056a	ऊर्ध्वं त्रिभ्योऽपि वर्षेभ्यो यजेताग्निष्टुता परम् ।
KK-12-02-163-056c	ऋषभैकसहस्रं वा गा दत्त्वा शौचमाप्नुयात् ॥
KK-12-02-163-057a	वैश्यं दत्त्वा तु वर्षे द्वे ऋषभैकशतं च गाः ।
KK-12-02-163-057c	शूद्रं हत्वाऽब्दमेवैकमृषभं च शतं च गाः ॥
KK-12-02-163-058a	श्ववराहखरान्हत्वा शौद्रमेव व्रतं चरेत् ।
KK-12-02-163-058c	मार्जारचाषमण्डूकान्काकं व्यालं च मूषिकम् ॥
KK-12-02-163-059a	उक्तः पशुवधे दोषो राजन्प्राणिनिपातनात् ।
KK-12-02-163-059c	`अनस्थिकेषु गोमूत्रं पानमेकं प्रचक्षते ।'
KK-12-02-163-059e	प्रायश्चित्तान्यथान्यानि प्रवक्ष्याम्यनुपूर्वशः ॥
KK-12-02-163-060a	तल्पे वाऽन्यस्य चौर्ये च पृथक् संवत्सरं चरेत् ।
KK-12-02-163-060c	त्रीणि श्रोत्रियभार्यायां परदारे च द्वे स्मृते ॥
KK-12-02-163-061a	काले चतुर्थे भुञ्जानो ब्रह्मचारी व्रती भवेत् ।
KK-12-02-163-061c	स्थानासनाभ्यां विहरेत्त्रिरह्नाऽभ्युपयन्नपः ॥
KK-12-02-163-062a	`एवमेव चरन्राजंस्तस्मात्पापात्प्रमुच्यते ।
KK-12-02-163-062c	'एवमेव निराकर्ता यश्चाग्नीनपविध्यति ॥
KK-12-02-163-063a	त्यजत्यकारणे यश्च पितरं मातरं गुरुम् ।
KK-12-02-163-063c	पतितः स्यात्स कौरव्य यथा धर्मेषु निश्चयः ॥
KK-12-02-163-064a	ग्रासाच्छादनयानं च शयनं ह्यासनं तथा ।
KK-12-02-163-064c	`ब्रह्मचारी द्विजेभ्यश्च दत्त्वा पापात्प्रमुच्यते ॥'
KK-12-02-163-065a	भार्यायां व्यभिचारिण्यां निरुद्धायां विशेषतः ।
KK-12-02-163-065c	यत्पुंसः परदारेषु तदेनां चारयेद्व्रतम् ||
KK-12-02-163-066a	श्रेयांसं शयने हित्वा पापीयांसं समृच्छति ।
KK-12-02-163-066c	श्वभिस्तमर्दयेद्राजा संस्थाने बहुविस्तरे ॥
KK-12-02-163-067a	पुमांसं बन्धयेत्पाशैः शयने तप्त आयसे ।
KK-12-02-163-067c	अप्यादधीत दारूणि तत्र दह्येत पापकृत् ॥
KK-12-02-163-068a	एष दण्डो महाराज स्त्रीणां भर्तृव्यतिक्रमे ।
KK-12-02-163-068c	संवत्सरोऽभिशस्तस्य दुष्टस्य द्विगुणो भवेत् ॥
KK-12-02-163-069a	द्वे तस्य त्रीणि वर्षाणि चत्वारि सहसेविनः ।
KK-12-02-163-069c	कुमारः पञ्चवर्षाणि चरेद्भैक्षं मुनिव्रतः ॥
KK-12-02-163-070a	परिवित्तिः परिवेत्ता या चैव परिविद्यते ।
KK-12-02-163-070c	पाणिग्राहस्त्वधर्मेण सर्वे ते पतिताः स्मृताः ॥
KK-12-02-163-071a	चरेयुः सर्व एवैते वीरहा यद्व्रतं चरेत् ।
KK-12-02-163-071c	चान्द्रायणं चरेन्मासं कृच्छ्रं वा पापशुद्धये ॥
KK-12-02-163-072a	परिवेत्ता प्रयच्छेत तां स्नुषां परिवित्तये ।
KK-12-02-163-072c	ज्येष्ठेन त्वभ्यनुज्ञातो यवीयानप्यनन्तरम् ।
KK-12-02-163-072e	एनसो मोक्षमाप्नोति तौ च सा चैव धर्मतः ॥
KK-12-02-163-073a	अमानुषीषु गोवर्जमनादिष्टं न दुष्यति ।
KK-12-02-163-073c	अधिष्ठातारमत्तारं पशूनां पुरुषं विदुः ॥
KK-12-02-163-074a	परिधायोर्ध्ववालं तु पात्रमादाय मृन्मयम् ।
KK-12-02-163-074c	चरेत्सप्तगृहान्भैक्षं स्वकर्म परिकीर्तयन् ॥
KK-12-02-163-075a	तथैव लब्धभोजी स्याद्द्वादशाहात्स शुध्यति ।
KK-12-02-163-075c	चरेत्संवत्सरं चापि तद्व्रतं येन कृन्तति ॥
KK-12-02-163-076a	भवेत्तु मानुषेष्वेवं प्रायश्चिमनुत्तमम् ।
KK-12-02-163-076c	दानं वा दानशक्तेषु सर्वमेतत्प्रकल्पयेत् ॥
KK-12-02-163-077a	अनास्तिकेषु गोमात्रं दानमेकं प्रचक्षते ।
KK-12-02-163-077c	श्ववराहमनुष्याणां कुक्कुटस्य खरस्य च ॥
KK-12-02-163-078a	मांसं मूत्रं पुरीषं च प्राश्य संस्कारमर्हति ।
KK-12-02-163-078c	ब्राह्मणस्तु सुरापस्य गन्धमादाय सोमपाः ॥
KK-12-02-163-079a	अपस्र्र्यहं पिबेदुष्णाः संयतात्मा जितेन्द्रियः ।
KK-12-02-163-079c	अपः पीत्वा तु स पुनर्वायुभक्षो भवेत्त्र्यहम् ॥
KK-12-02-163-080a	एवमेतत्समुद्दिष्टं प्रायश्चित्तनिषेवणम् ।
KK-12-02-163-080c	ब्राह्मणस्य विशेषेण यदज्ञानेन जायते ॥ 

इति श्रीमन्महाभारते शान्तिपर्वणि आपद्धर्मपर्वणि त्रिषष्ट्यधिकशततमोऽधअयायः ॥ 163 ॥

12-163-2 निःस्वो निर्धनः ॥ 12-163-3 अन्यत्र उक्तेभ्योऽन्यत्रापि ब्राह्मणेषु अन्येभ्योऽब्राह्मणेभ्यः कृतान्नं पक्वान्नं न विधीयते । तेभ्योऽप्यकृतान्नं देयमिति भावः ॥ 12-163-6 ब्राह्मणस्य यज्ञः एकेनांशेन स्त्र्याद्यङ्गनाशेन प्रतिरुद्धः स्यात्तर्हि तस्य वैश्यस्य तद्धनं पार्थिवो यज्ञार्थं हरेदिति द्वितीयेन सम्बन्धः । दोषेणैकेन यज्वन इति ध. पाठः ॥ 12-163-11 भक्तानि षडनश्नतः त्र्यहमुपोषितस्य ॥ 12-163-13 बालिश्यादित्यनेन क्षत्रियस्यैव स दोष इत्युक्तम् ॥ 12-163-21 परिवेष्टा आहुतिप्रक्षेप्ता । कन्यायुवत्योः स्मार्ताग्निहोमे स्वयं पत्न्यपि वा पुत्रः कुमार्यन्तेवासी वेत्याश्वलायनवचनादधिकृतयोरत्रापि प्रसक्तेर्निषेध उक्तः ॥ 12-163-26 आसते मिथुनीभवन्ति ॥ 12-163-27 उदपानः कूपस्तदेकोदके एककूपोपजीव्ये इत्यर्थः ॥ 12-163-28 अभार्यामपरिणीतां शयने बिभ्रद्ब्राह्मणस्तथा शूद्रं वृद्धं महानिति मन्यमानस्तथाऽब्राह्मणं क्षत्रियं वैश्यं वा वृद्धं मन्यमानस्तृणेषु यद्यासीतोपविष्टः स यथा संशुध्येत तथा तथा शृण्विति सार्धार्थः ॥ 12-163-29 विहरन् करोतीति सम्बन्धः ॥ 12-163-36 अनिर्देश्यानि बुद्धिपूर्वकानि चेदत्र प्रायश्चित्तं नास्तीत्यर्थः । किं तर्हि मरणान्तमेव प्रायश्चित्तमिति धारणानिश्चयः । ब्राह्मणीयोनितः । अब्राह्मणस्य ब्राह्मणीगमनादित्यर्थः ॥ 12-163-37 याजनादित्रयेण सद्यः पतति नतु यानादिना । तेन तु वर्षेण पततीत्यर्थः ॥ 12-163-38 एतानि पञ्चमहापापानि । अन्यानि तु निर्देश्यानि सप्रायश्चित्तानि । अव्यसनी पुनः पापरुचिर्न स्यात् ॥ 12-163-39 पूर्वेषु त्रिषु सुरापब्रह्मघ्नगुरुतल्पगेषु तेषु मृतेषु सपिण्डानामाशौचाभावात्तेषां प्रेतकर्मनिषेधाच्चेति भावः ॥ 12-163-43 अवगर्ह्य विनिन्द्य । स्पृष्ट्वाऽर्थचन्द्रादिनापनोद्य । गुरुतरं शेषादप्यधिकं पातकं तस्य फलम् ॥ 12-163-46 आहवमध्ये गोब्राह्मणरक्षार्थं सङ्ग्रामे शस्त्रेण हतश्चेद्ब्राह्महा शुध्यते ॥ 12-163-54 सवनीत्रिषवणस्रायी । आत्रेयीं प्राप्तगर्भां स्त्रियम् ॥ 12-163-60 पृथक् एकैकस्योपपातकस्य प्रायश्चित्तं संवत्सरं चरेत् ॥ 12-163-68 अभिशस्तस्य प्रायश्चित्तं सद्योऽकुर्वतः ॥ 12-163-69 तस्य पतितस्य सहसेविनः संसर्गिणः ॥ 12-163-72 परिवेत्ता कनिष्ठः परिवित्तये ज्येष्ठाय भार्यां स्नुषात्वेन प्रयच्छेत् । एतां स्वेनाभुक्तां तवैवेयं स्नुषेति मानपूर्वकं समर्पयेत् । तदा ज्येष्ठानुज्ञातो यवीयानन्तरं तां स्वीकुर्यात् । पाणिग्राहेण स्वदोषे क्षमापिते त्रयोऽपि पापान्मुच्यन्त इति सार्धश्लोकार्थः ॥ 12-163-73 अमानुषीषु पशुजातिषु ॥ 12-163-74 ऊर्ध्ववालं चमरीपुच्छं परिधाय रङ्गेऽव्रतरन् ब्राह्मण एवैतत्प्रायश्चित्तं कुर्यात् ॥ 12-163-75 येन परिधानेन हेतुभूतेन ऊर्ध्वंवालं यः कृन्तति छिनत्ति स उक्तं व्रतं संवत्सरं चरेत् ॥ 12-163-77 अनास्तिकेषु आस्तिकेषु ॥
