अध्यायः 226

भीष्मेण युधिष्ठिरम् प्रति तपउपवासादिनिरूपणम् ॥ 1 ॥
KK-12-03-226-001	युधिष्ठिर उवाच 
KK-12-03-226-001a	द्विजातयो व्रतोपेता यदिदं भुञ्जते हविः ।
KK-12-03-226-001c	अन्नं ब्राह्मणकामाय कथमेतत्पितामह ॥
KK-12-03-226-002	भीष्म उवाच 
KK-12-03-226-002a	अवेदोक्तव्रतोपेता भुञ्जानाः कार्यकारिणः ।
KK-12-03-226-002c	वेदोक्तेषु च भुञ्जाना व्रतलुब्धा युधिष्ठिर ॥
KK-12-03-226-003	युधिष्ठिर उवाच 
KK-12-03-226-003a	यदिदं तप इत्याहुरुपवासं पृथग्जनाः ।
KK-12-03-226-003c	एतत्तपो महाराज उताहो किं तपो भवेत् ॥
KK-12-03-226-004	भीष्म उवाच 
KK-12-03-226-004a	मासपक्षोपवासेन मन्यन्ते यत्तपो जनाः ।
KK-12-03-226-004c	आत्मतन्त्रोपघातस्तु न तपस्तत्सतां मतम् ॥
KK-12-03-226-005a	त्यागश्च सन्नतिश्चैव शिष्यते तप उत्तमम् ।
KK-12-03-226-005c	सदोपवासी स भवेद्ब्रह्मचारी सदा भवेत् ॥
KK-12-03-226-006a	मुनिश्च स्यात्सदा विप्रो दैवतं च सदा भवेत् ।
KK-12-03-226-006c	कुटुम्बिको धर्मपरः सदाऽस्वप्नश्च भारत ॥
KK-12-03-226-007a	अमांसादी सदा च स्यात्पवित्री च सदा भवेत् ।
KK-12-03-226-007c	अमृताशी सदा च स्यान्न च स्याद्विषभोजनः ॥
KK-12-03-226-008a	विघसाशी सदा च स्यात्सदा चैवातिथिप्रियः ।
KK-12-03-226-008c	[श्रद्दधानः सदा च स्याद्देवताद्विजपूजकः] ॥
KK-12-03-226-009	युधिष्ठिर उवाच 
KK-12-03-226-009a	कथं सदोपवासी स्याद्ब्रह्मचारी कथं भवेत् ।
KK-12-03-226-009c	विघसाशी कथं च स्यात्सदा चैवातिथिप्रियः ॥
KK-12-03-226-010	भीष्म उवाच 
KK-12-03-226-010a	अन्तरा प्रातराशं च सायमाशं तथैव च ।
KK-12-03-226-010c	सदोपवासी स भवेद्यो न भुङ्क्तेऽन्तरा पुनः ॥
KK-12-03-226-011a	भार्यां गच्छन्ब्रह्मचारी ऋतौ भवति ब्राह्मणः ।
KK-12-03-226-011c	ऋतवादी भवेन्नित्यं ज्ञाननित्यश्च यो नरः ॥
KK-12-03-226-012a	न भक्षयेद्वृथा मांसममांसाशी भवत्यपि ।
KK-12-03-226-012c	दाननित्यः पवित्री स्यादस्वप्नश्च दिवाऽस्वपन् ॥
KK-12-03-226-013a	भृत्यातिथिषु यो भुङ्क्ते भुक्तवत्सु सदा नरः ।
KK-12-03-226-013c	अमृतं केवलं भुङ्क्ते इति विद्धि युधिष्ठिर ॥
KK-12-03-226-014a	अभुक्तवत्सु भुञ्जानो विषमश्नाति वै द्विजः ।
KK-12-03-226-014c	अदत्त्वा योऽतिथिभ्योऽन्नं न भुङ्क्ते सोतिथिप्रियः ||
KK-12-03-226-015a	`अभुक्त्वा दैवतेभ्यश्च यो न भुङ्क्ते सदैवतम् |'
KK-12-03-226-015c	देवताभ्यः पितृभ्यश्च भृत्येभ्योऽतिथिभिः सह ।
KK-12-03-226-015e	अवशिष्टं तु योऽश्नाति तमाहुर्विघसाशिनम् ॥
KK-12-03-226-016a	तेषां लोका ह्यपर्यन्ताः सदने ब्रह्मणा सह ।
KK-12-03-226-016c	उपस्थिताश्चाप्सरोभिः परियान्ति दिवौकसः ॥
KK-12-03-226-017a	देवताभिश्च ये सार्धं पितृभ्यश्चोपभुञ्जते ।
KK-12-03-226-017c	रमन्ते पुत्रपौत्रैश्च तेषां गतिरनुत्तमा ॥ 

इति श्रीमन्महाभारते शान्तिपर्वणि मोक्षधर्मपर्वणि षड्विंशत्यधिकद्विशततमोऽध्यायः ॥ 226 ॥

12-226-1 द्विजातयस्त्रैवर्णिकाः । हविर्देवताशेषम् ॥ 12-226-2 भुज्जाना अभोज्यं मांसादीति शेषः । कार्यकारिणः कामाचारवन्तः । इहैव पतिता इत्यर्थः । व्रतलुब्धा दीक्षोक्तफलानुरागिणः स्वर्गं प्राप्य पतिष्यन्तीत्यर्थः ॥ 12-226-4 आत्मतन्त्रमात्मविद्या तस्या उपघातो विघ्नः ॥ 12-226-5 भूतभयङ्करकर्मसंन्यासस्त्यागः । सन्नतिर्भूताराधनम् ॥ 12-226-7 अमृताशी सदा च स्याद्देवतातिथिपूजकः इति झ. ड. पाठः ॥ 12-226-9 अतिथिर्वैश्वदेवान्ते प्राप्तः ॥ 12-226-12 वृथा देवपितृशेषं विना ॥ 12-226-14 अभुक्तवत्सु नाश्नानः सततं यस्तु वैद्विजः । अभोजनेन तेनास्य जितः स्वर्गो भवत्युतेति झ. पाठः ॥
