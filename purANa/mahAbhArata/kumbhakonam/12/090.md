अध्यायः 090

भीष्मेण युधिष्ठिरम् प्रति उचथ्यमान्धातृसंवादानुवादः ॥ 1 ॥
KK-12-01-090-001	भीष्म उवाच 
KK-12-01-090-001a	यानङ्गिराः क्षत्रधर्मानुचथ्यो ब्रह्मवित्तमः ।
KK-12-01-090-001c	मान्धात्रे यौवनाश्चाय प्रीतिमानभ्यभाषत ॥
KK-12-01-090-002a	स यथाऽनुशशासैनमुचथ्यो ब्रह्मवित्तमः ।
KK-12-01-090-002c	तत्तेऽहं सम्प्रवक्ष्यामि निखिलेन युधिष्ठिर ॥
KK-12-01-090-003	उचथ्य उवाच 
KK-12-01-090-003a	धर्माय राजा भवति न कामकरणाय तु ।
KK-12-01-090-003c	मान्धातरभिजानीहि राजा लोकस्य रक्षिता ॥
KK-12-01-090-004a	राजा चरति चेद्धर्मं देवत्वायैव कल्पते ।
KK-12-01-090-004c	स चेदधर्मं चरति नरकायैव गच्छति ॥
KK-12-01-090-005a	धर्मे तिष्ठन्ति भूतानि धर्मो राजनि तिष्ठति ।
KK-12-01-090-005c	तं राजा साधु यः शास्ति स राजा श्रियमश्नुते ॥
KK-12-01-090-006a	राजापराधान्मान्धातर्लक्ष्मीवान्पाप उच्यते ।
KK-12-01-090-006c	देवाश्च गर्हां गच्छन्ति धर्मो नास्तीति चोच्यते ॥
KK-12-01-090-007a	अधर्मे वर्तमानानामर्थसिद्धिः प्रदृश्यते ।
KK-12-01-090-007c	तदेव मङ्गलं लोकः सर्वः समनुवर्तते ॥
KK-12-01-090-008a	उच्छिद्यते धर्मवृत्तमधर्मो वर्तते महान् ।
KK-12-01-090-008c	भयमाहुर्दिवारात्रं यदा पापो न वार्यते ॥
KK-12-01-090-009a	इदं मम इदं नेति साधूनां तात धर्मतः ।
KK-12-01-090-009c	न वै व्यवस्था भवति यदा पापो न वार्यते ॥
KK-12-01-090-010a	नैव भार्या न पशवो न क्षेत्रं न निवेशनम् ।
KK-12-01-090-010c	सन्दृश्येत मनुष्याणां यदा पापबलं भवेत् ॥
KK-12-01-090-011a	देवाः पूजां न जानन्ति न स्वधां पितरस्तदा ।
KK-12-01-090-011c	न पूज्यन्ते ह्यतिथयो यदा पापो न वार्यते ॥
KK-12-01-090-012a	न वेदानधिगच्छन्ति व्रतवन्तो द्विजातयः ।
KK-12-01-090-012c	न यज्ञांस्तन्वते विप्रा यदा पापो न वार्यते ॥
KK-12-01-090-013a	वध्यानामिव सत्वानां मनो भवति विह्वलम् ।
KK-12-01-090-013c	मनुष्याणां महाराज यदा पापो न वार्यते ॥
KK-12-01-090-014a	उभौ लोकावभिप्रेक्ष्य राजानमसृजंस्तथा ।
KK-12-01-090-014c	मुनयोऽथ महद्भूतमयं धर्मो भविष्यति ॥
KK-12-01-090-015a	यस्मिन्धर्मो विराजेत तं राजानं प्रचक्षते ।
KK-12-01-090-015c	यस्मिन्विलीयते धर्मस्तं देवा वृषलं विदुः ॥
KK-12-01-090-016a	वृषो हि भगवान्धर्मो यस्तस्य कुरुते लयम् ।
KK-12-01-090-016c	वृषलं तं विदुर्देवास्तस्माद्धर्मं न लोपयेत् ॥
KK-12-01-090-017a	धर्मे वर्धति वर्धन्ति सर्वभूतानि सर्वदा ।
KK-12-01-090-017c	तस्मिन्ह्रसति हीयन्ते तस्माद्धर्मं विवर्धयेत् ॥
KK-12-01-090-018a	धनानि स्रौति धर्मो हि धारणाद्वेति निश्चयः ।
KK-12-01-090-018c	मानवानां मनुष्येन्द्र स सीमान्तकरः स्मृतः ॥
KK-12-01-090-019a	प्रभवार्थं हि भूतानां धर्मः सृष्टः स्वयम्भुवा ।
KK-12-01-090-019c	तस्मात्प्रवर्धयेद्धर्मं प्रजानुग्रहकारणात् ॥
KK-12-01-090-020a	तस्माद्धि राजशार्दूल धर्मः श्रेष्ठतरः स्मृतः ।
KK-12-01-090-020c	स राजा यः प्रजाः शास्ति साधुकृत्पुरुषर्षभ ॥
KK-12-01-090-021a	कामक्रोधावनादृत्य धर्ममेवानुपालयेत् ।
KK-12-01-090-021c	धर्मः श्रेयस्करतमो राज्ञां भरतसत्तम ॥
KK-12-01-090-022a	धर्मस्य ब्राह्मणो योनिस्तस्मात्तान्पूजयेत्सदा ।
KK-12-01-090-022c	ब्राह्मणानां च मान्धातः कुर्यात्कामानमत्सरी ॥
KK-12-01-090-023a	तेषां ह्यकामकरणाद्राज्ञः सञ्जायते भयम् ।
KK-12-01-090-023c	मित्राणि न च वर्धन्ते तथाऽमित्रीभवन्त्यपि ॥
KK-12-01-090-024a	ब्राह्मणानां सदासूयन्बाल्याद्वैरोचनिर्बलिः ।
KK-12-01-090-024c	अथास्माच्छ्रीरपाक्रामद्याऽस्मिन्नासीत्प्रतापिनी ॥
KK-12-01-090-025a	ततस्तस्मादपाक्रम्य साऽगच्छत्पाकशासनम् ।
KK-12-01-090-025c	अथ सोऽन्वतपत्पश्चाच्छ्रियं दृष्ट्वा पुरन्दरे ॥
KK-12-01-090-026a	एतत्फलमसूयाया अभिमानस्य चाभिभो ।
KK-12-01-090-026c	तस्माद्बुध्यस्व मान्धातर्मा त्वां जह्यात्प्रतापिनी ॥
KK-12-01-090-027a	दर्पोनाम श्रियः पुत्रो जज्ञेऽधर्मादिति श्रुतिः ।
KK-12-01-090-027c	तेन देवासुरा राजन्नीताः सुबहवोऽव्ययम् ॥
KK-12-01-090-028a	राजर्षयश्च बहवस्तथा बुध्यस्व पार्थिव ।
KK-12-01-090-028c	राजा भवति तं जित्वा दासस्तेन पराजितः ॥
KK-12-01-090-029a	स यथा दर्पसहितमधर्मं नानुसेवते ।
KK-12-01-090-029c	तथा वर्तस्व मान्धातश्चिरं चेत्स्थातुमिच्छसि ॥
KK-12-01-090-030a	मत्तात्प्रमत्तात्पौगण्डादुन्मत्ताच्च विशेषतः ।
KK-12-01-090-030c	निन्दिताच्चासदाचाराद्दुर्हृदां चापि सेवनात् ॥
KK-12-01-090-031a	निगृहीतादमात्याच्च स्त्रीभ्यश्चैव विशेषतः ।
KK-12-01-090-031c	पर्वताद्विषमाद्दुर्गाद्धस्तिनोऽश्वात्सरीसृपात् ॥
KK-12-01-090-032a	एतेभ्योऽनित्ययुक्तः स्यान्नक्तं चर्यां च वर्जयेत् ।
KK-12-01-090-032c	अत्याशां चाभिमानं च दम्भं क्रोधं च वर्जयेत् ॥
KK-12-01-090-033a	अविज्ञातासु च स्त्रीषु क्लीबासु स्वैरिणीषु च ।
KK-12-01-090-033c	परभार्यासु कन्यासु नाचरेन्मैथुनं नृप ॥
KK-12-01-090-034a	कुलेषु पापरक्षांसि जायन्ते वर्णसङ्करात् ।
KK-12-01-090-034c	अपुमांसोऽङ्गहीनाश्च स्थूलजिह्वा विचेतसः ॥
KK-12-01-090-035a	एते चान्ये च जायन्ते यदा राजा प्रमाद्यति ।
KK-12-01-090-035c	तस्माद्राज्ञा विशेषेण वर्तितव्यं प्रजाहिते ॥
KK-12-01-090-036a	क्षत्रियस्य प्रमत्तस्य दोषः सञ्जायते महान् ।
KK-12-01-090-036c	अधर्माः सम्प्रवर्धन्ते प्रजासङ्करकारकाः ॥
KK-12-01-090-037a	अशीते विद्यते शीतं शीते शीतं न विद्यते ।
KK-12-01-090-037c	अवृष्टिरतिवृष्टिश्च व्याधिश्चाप्याविशेत्प्रजाः ॥
KK-12-01-090-038a	नक्षत्राण्युपतिष्ठन्ति ग्रहा घोरास्तथागते ।
KK-12-01-090-038c	उत्पाताश्चात्र दृश्यन्ते बहवो राजनाशनाः ॥
KK-12-01-090-039a	अरक्षितात्मा यो राजा प्रजाश्चापि न रक्षति ।
KK-12-01-090-039c	प्रजाश्च तस्य क्षीयन्ते ततः सोऽनु विनश्यति ॥
KK-12-01-090-040a	द्वावाददाते ह्येकस्य द्वयोः सुबहवोऽपरे ।
KK-12-01-090-040c	कुमार्यः सम्प्रलुप्यन्ते तदाहुर्नृपदूषणम् ॥
KK-12-01-090-041a	ममैतदिति नैतच्च मनुष्येष्ववतिष्ठति ।
KK-12-01-090-041c	त्यक्त्वा धर्मं यदा राजा प्रमादमनुतिष्ठति ॥ 

इति श्रीमन्महाभारते शान्तिपर्वणि राजधर्मपर्वणि नवतितमोऽध्यायः ॥ 90 ॥

12-90-1 अङ्गिराः आङ्गिरसः ॥ 12-90-12 न भार्यामधिगच्छन्तीति झ. पाठः ॥ 12-90-15 धर्मो धर्मपालः ॥ 12-90-16 कुरुते ह्यलमिति झ. पाठः । तत्र अलं वारणमित्यर्थः । तेन वृषं लुनाति च्छिनत्तीति वृषल इति योगो दर्शितः ॥ 12-90-18 धर्मपदस्य द्वेधा व्युत्पत्तिमाह धनानीति । धारणाद्वा धर्मः । सीमान्तकरः यावत्पापं तावद्यातनाकर इत्यर्थः ॥ 12-90-28 तं दर्पम् ॥ 12-90-30 पौगण्डाद्बालकादज्ञादित्यर्थः । कदभ्याशादुदावर्ताद्दुर्हृदां चापीति ट. पाठः ॥ 12-90-32 अनित्ययुक्तः स्यात् नित्यमयुक्तः स्यादित्यर्थः । एकचर्यां च वर्जयेदिति द. पाठः ॥ 12-90-34 अपुमांसः क्लीबाः । स्थूलजिह्वा मूकाः ॥ 12-90-38 नक्षत्राणि धूमकेत्वादयः ॥ 12-90-40 एकस्य धनं द्वावाददाते आच्छिद्य गृह्णीतः ॥
