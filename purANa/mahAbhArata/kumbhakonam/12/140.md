अध्यायः 140

भीष्मेण युधिष्ठिरम् प्रति शत्रुन्तपाय भारद्वाजोक्तापद्धर्मानुवादः ॥ 1 ॥
001	युधिष्ठिर उवाच 
001a	युगक्षयात्परिक्षीणे धर्मे लोके च भारत ।
001c	दस्युभिः पीड्यमाने च कथं स्थेयं पितामह ॥
002	भीष्म उवाच 
002a	हन्त ते वर्तयिष्यामि नीतिमापत्सु भारत ।
002c	उत्सृज्यापि घृणां काले यथा वर्तेत भूमिपः ॥
003a	अत्राप्युदाहरन्तीममितिहासं पुरातनम् ।
003c	भारद्वाजस्य संवादं राज्ञः शत्रुन्तपस्य च ॥
004a	राजात्शत्रुन्तपो नाम सौवीरेषु महारथः ।
004c	भारद्वाजमुपागम्य पप्रच्छार्थविनिश्चयम् ॥
005a	अलब्धस्य कथं लिप्सा लब्धं केन विवर्धते ।
005c	वर्धितं पाल्यते केन पालितं प्रणयेत्कथम् ॥
006a	तस्मै विनिश्चितार्थाय परिपृष्टोऽर्थनिश्चयम् ।
006c	उवाच मतिमान्वाक्यमिदं हेतुमदुत्तमम् ॥
007a	नित्यमुद्यतदण्डः स्यान्नित्यं विवृतपौरुषः ।
007c	अच्छिद्रश्छिद्रदर्शी च परेषां विवरानुगः ॥
008a	नित्यमुद्यतदण्डस्य भृशमुद्विजते नरः ।
008c	तस्मात्सर्वाणि भूतानि दण्डेनैव प्रसाधयेत् ॥
009a	एवमेव प्रशंसन्ति बुधा ये तत्त्वदर्शिनः ।
009c	तस्माच्चतुष्टये तस्मिन्प्रधानो दण्ड उच्यते ॥
010a	छिन्नमूले त्वधिष्ठाने सर्वे तज्जीविनो हताः ।
010c	कथं हि शाखास्तिष्ठेयुश्छिन्नमूले वनस्पतौ ॥
011a	मूलमेवादितश्छिन्द्यादरिपक्षस्य पण्डितः ।
011c	ततः सहायान्पक्षं च सर्वमेवानुशातयेत् ॥
012a	सुमन्त्रितं सुविक्रान्तं सुयुद्धं सुपलायितम् ।
012c	आपदागमकाले तु कुर्वीत न विचारयेत् ॥
013a	वाङ्मात्रेण विनीतः स्याद्धृदयेन यथा क्षुरः ।
013c	श्लक्ष्णपूर्वाभिभाषी च कामक्रोधौ विवर्जयेत् ॥
014a	सपत्नसहितो राज्ये कृत्वा सन्धिं न विश्वसेत् ।
014c	उपक्रामेत्ततः शीघ्रं कृतकार्यो विचक्षणः ॥
015a	शत्रुं च मित्रं पूर्वेण सान्त्वेनैवानुसान्त्वयेत् ।
015c	नित्यशश्चोद्विजेत्तस्मात्सर्पाद्वेश्मगतादिव ॥
016a	यस्य बुद्धिं परिभवेत्तमतीतेन सान्त्वयेत् ।
016c	अनागतेन दुष्प्रज्ञं प्रत्युत्पन्नेन पण्डितम् ॥
017a	अञ्जलिं शपथं सान्त्वं शिरसा पादवन्दनम् ।
017c	अश्रुप्रपातनं चैव कर्तव्यं भूतिमिच्छता ॥
018a	वहेदमित्रं स्कन्धेन यावदर्थस्य लम्भनम् ।
018c	अथैनमागते काले भिन्द्याद्घटमिवाश्मनि ॥
019a	मुहूर्तमपि राजेन्द्र तिन्दुकालातवज्ज्वलेत् ।
019c	मा तुषाग्निरिवानर्चिर्धूमायेत चिरं नरः ॥
020a	नानार्थिकोऽर्थसम्बन्धं कृतघ्ने न समाचरेत् ।
020c	अर्थी तु शक्यते भोक्तुं कृतकार्योऽवमन्यते ।
020e	तस्मात्सर्वाणि कार्याणि सावशेषाणि कारयेत् ॥
021a	कोकिलस्य वराहस्य मेरोः शून्यस्य वेश्मनः ।
021c	व्यालस्य भक्तचित्तस्य यच्छ्रेयस्तत्समाचरेत् ॥
022a	उत्थायोत्थाय गच्छेच्च नित्ययुक्तो रिपोर्गृहम् ।
022c	कुशलं चास्य पृच्छेत यद्यप्यकुशलं भवेत् ॥
023a	नालसाः प्राप्नुवन्त्यर्थान्न क्लीबा नातिमानिनः ।
023c	न च लोकरवाद्भीता न वै शश्वत्प्रतीक्षिणः ॥
024a	नास्य च्छिद्रं परो विद्याद्विद्याच्छिद्रं परस्य तु ।
024c	गूहेत्कूर्म इवाङ्गानि रक्षेद्विवरमात्मनः ॥
025a	बकवच्चिन्तयेदर्थान्सिंहवच्च पराक्रमेत् ।
025c	वृकवच्चावलुम्पेत शरवच्च विनिष्पतेत् ॥
026a	पानमक्षास्तथा नार्यो मृगया गीतवादितम् ।
026c	एतानि युक्त्या सेवेत प्रसङ्गो ह्यत्र दोषवान् ॥
027a	कुर्यात्तृणमयं चापं शयीत मृगशायिकाम् ।
027c	अन्धः स्यादन्धवेलायां बाधिर्यमपि संश्रयेत् ॥
028a	देशकालं समासाद्य विक्रमेत विचक्षणः ।
028c	देशकालव्यतीतो हि विक्रमो निष्फलो भवेत् ॥
029a	कालाकालौ सम्प्रधार्य बलाबलमथात्मनः ।
029c	परस्य च बलं ज्ञात्वा तथाऽऽत्मानं नियोजयेत् ॥
030a	दण्डेनोपनतं शत्रुं यो राजा न नियच्छति ।
030c	स मृत्युमुपगूहेत गर्भमश्वतरी यथा ॥
031a	सुपुष्पितः स्यादफलः फलवान्स्याद्दुरारुहः ।
031c	आमः स्यात्पक्वसङ्काशो न च शीर्येत कस्यचित् ॥
032a	आशां कालवतीं कुर्यात्तां च विघ्नेन योजयेत् ।
032c	विघ्नं निमित्ततो ब्रूयान्निमित्तं चापि हेतुमत् ॥
033a	भीतवत्संविधातव्यं यावद्भयमनागतम् ।
033c	आगतं तु भयं दृष्ट्वा प्रहर्तव्यमभीतवत् ॥
034a	न साहसमनारुह्य नरो भद्राणि पश्यति ।
034c	संशयं पुनरारुह्य यदि जीवति पश्यति ॥
035a	अनागतं विजानीयात्त्यजेद्भयमुपस्थितम् ।
035c	पुनर्बुद्धिक्षयात्किञ्चिदनिवृत्तिं निशामयेत् ॥
036a	प्रत्युपस्थितकालस्य सुखस्य परिवर्जनम् ।
036c	अनागतसुखाशा च नैव बुद्धिमतां नयः ॥
037a	योऽरिणा सह सन्धाय विश्वस्तः स्वपते सुखम् ।
037c	स वृक्षाग्रे प्रसुप्तो वा पतितः प्रतिबुध्यते ॥
038a	कर्मणा येन केनेह मृदुना दारुणेन वा ।
038c	उद्धरेद्दीनमात्मानं समर्थो धर्ममाचरेत् ॥
039a	ये सपत्नाः सपत्नानां सर्वांस्ताननुवर्तयेत् ।
039c	आत्मनश्चापि बोद्धव्याश्चाराः सुमहिताः परैः ॥
040a	चारः सुविहितः कार्य आत्मनोऽथ परस्य च ।
040c	पाषण्डांस्तापसादींश्च परराष्ट्रे प्रवेशयेत् ॥
041a	उद्यानेषु विहारेषु प्रपास्वावसथेषु च ।
041c	पानागारे प्रवेशेषु तीर्थेषु च सभासु च ॥
042a	धर्माभिचारिणः पापाश्चौरा लोकस्य कण्टकाः ।
042c	समागच्छन्ति तान्बुद्ध्वा नियच्छेच्छमयीत च ॥
043a	न विश्वसेदविश्वस्ते विश्वस्ते नातिविश्वसेत् ।
043c	विश्वासाद्भयमभ्येति नापरीक्ष्य च विश्वसेत् ॥
044a	विश्वासयित्वा तु परं तत्त्वभूतेन हेतुना ।
044c	अथास्य प्रहरेत्काले किञ्चिद्विचलिते पदे ॥
045a	अशङ्क्यमपि शङ्केत नित्यं शङ्केत शङ्कितान् ।
045c	भयं ह्यशङ्किताज्जातं समूलमपि कृन्तति ॥
046a	अवधानेन मौनेन काषायेण जटाजिनैः ।
046c	विश्वासयित्वा द्वेष्टारमवलुम्पेद्यथा वृकः ॥
047a	पुत्रो वा यदि वा भ्राता पिता वा यदि वा सुहृत् ।
047c	अर्थस्य विघ्नं कुर्वाणा हन्तव्या भूतिमिच्छता ॥
048a	गुरोरप्यवलिप्तस्य कार्याकार्यमजानतः ।
048c	उत्पथं प्रतिपन्नस्य कार्यं भवति शासनम् ॥
049a	प्रत्युत्थानाभिवादाभ्यां सम्प्रदानेन केनचित् ।
049c	प्रपूजयन्निघाती स्यात्तीक्ष्णतुण्ड इव द्विजः ||
050a	नाच्छित्त्वा परमर्माणि नाकृत्वा कर्म दारुणम् ।
050c	नाहत्वा मत्स्यघातीव प्राप्नोति परमां श्रियम् ॥
051a	नास्ति जात्या रिपुर्नाम मित्रं वाऽपि न विद्यते ।
051c	सामर्थ्ययोगाज्जायन्ते मित्राणि रिपवस्तथा ॥
052a	न प्रमुञ्चेत दायादं वदन्तं करुणं बहु ।
052c	दुःखं तत्र न कर्तव्यं हन्यात्पूर्वापकारिणम् ॥
053a	सङ्ग्रहानुग्रहे यत्नः सदा कार्योऽनसूयता ।
053c	निग्रहश्चापि यत्नेन कर्तव्यो हितमिच्छता ॥
054a	प्रहरिष्यन्प्रियं ब्रूयात्प्रहृत्यापि प्रियोत्तरम् ।
054c	असिनाऽपि शिरश्छित्त्वा शोचेत च रुदेत च ॥
055a	निमन्त्रयीत सान्त्वेन सम्मानेन तितिक्षया ।
055c	आशाकरणमित्येतत्कर्तव्यं भूतिमिच्छता ॥
056a	न शुष्कवैरं कुर्वीत बाहुभ्यां न नदीं तरेत् ।
056c	अनर्थकमनायुष्यं गोविषाणस्य भक्षणम् ।
056e	दन्ताश्च परिमृद्यन्ते रसश्चापि न लभ्यते ॥
057a	त्रिवर्गे त्रिविधा पीडा अनुबन्धस्तथैव च ।
057c	अनुबन्धं तथा ज्ञात्वा पीडां च परिवर्जयेत् ॥
058a	ऋणशेषं चाग्निशेषं शत्रुशेषं तथैव च ।
058c	पुनः पुनः प्रवर्धन्ते तस्माच्छेषं न कारयेत् ॥
059a	ऋणशेषा विवर्धन्ते परिभूताश्च शत्रवः ।
059c	आवहन्त्यनयं तीव्रं व्याधयश्चाप्युपेक्षिताः ॥
060a	नासम्यक्कृत्यकारी स्यादप्रमत्तः सदा भवेत् ।
060c	कण्टकोपि हि दुश्छिन्नो विकारं कुरुते चिरम् ॥
061a	वधेन च मनुष्याणां मार्गाणां दूषणेन च ।
061c	आकाराणां विनाशैश्च परराष्ट्रं विनाशयेत् ॥
062a	गृध्रदृष्टिर्बकालीनः श्वचेष्टः सिंहविक्रमः ।
062c	अनुद्विग्रः काकशङ्की भुजङ्गचरितं चरेत् ॥
063a	शूरमञ्जलिपातेन भीरुं भेदेन भेदयेत् ।
063c	लुब्धमर्थप्रदानेन समं तुल्येन विग्रहः ॥
064a	श्रेणीमुख्योपजापेषु वल्लभानुनयेषु च ।
064c	अमात्यान्परिरक्षेत भेदसङ्घातयोरपि ॥
065a	मृदुरित्यवजानन्ति तीक्ष्ण इत्युद्विजन्ति च ।
065c	तीक्ष्णकाले भवेत्तीक्ष्णो मृदुकाले मृदुर्भवेत् ॥
066a	मृदुनैव मृदुं हन्ति मृदुना हन्ति दारुणम् ।
066c	नासाध्यं मृदुना किञ्चित्तस्मात्तीक्ष्णतरो मृदुः ॥
067a	काले मृदुर्यो भवति काले भवति दारुणः ।
067c	स साधयति कृत्यानि शत्रुं चाप्यधितिष्ठति ॥
068a	पण्डितेन विरुद्धस्तु दूरस्थोऽस्मीति नाश्वसेत् ।
068c	दीर्घौ बुद्धिमतो बाहू याभ्यां हिंसति हिंसितः ॥
069a	न तत्तरेद्यस्य न पारमुत्तरेन्न तद्धरेद्यत्पुनराहरेत्परः ।
069c	न तत्खनेद्यस्य न मूलमुद्धरेन्न तं हन्याद्यस्य शिरो न पातयेत् ॥
070a	इतीदमुक्तं वृजिनाभिसंहितं न चैतदेवं पुरुषः समाचरेत् ।
070c	परप्रयुक्तस्तु कथं विभावयेदतो मयोक्तं भवतो हितार्थिना ॥
071	भीष्म उवाच 
071a	यथावदुक्तं वचनं हितार्थिना निशम्य विप्रेण सुवीरराष्ट्रपः ।
071c	तथाऽकरोद्वाक्यमदीनचेतनः श्रियं च दीप्तां बुभुजे सबान्धवः ॥ 

इति श्रीमन्महाभारते शान्तिपर्वणि आपद्धर्मपर्वणि चत्वारिंशदधिकशततमोऽध्यायः ॥ 140 ॥

12-140-2 घृणां दयाम् । तथा वर्तेत भूमिपः इति ट. ड. थ. द. पाठः ॥ 12-140-3 शत्रुञ्जयस्य च इति झ. पाठः ॥ 12-140-20 नानार्थिकः बहुप्रयोजनवान् । कृतघ्ने पुरुषे अर्थसम्बन्धं न समाचरेत् ॥ 12-140-21 वराहस्य श्रेयोमूलोत्खननम् । तच्च राजा शत्रूणां कुर्यात् । मेरोरचञ्चलत्वमनुल्लङ्घनीयत्वं च शून्यस्य वेश्मनः सम्पदागम इष्टस्तमिच्छेत् । व्यालस्य सर्पवदन्ध्यकोपत्वमिष्टं तमङ्गीकुर्यात् । नटस्य भक्तिमित्रस्य इति झ. पाठः । तत्र नटस्य नानारूपत्वमिष्टम् । एवं राजा स्निग्धप्रसन्नादीन् गुणान् बिभृयात् । भक्तिमित्रस्य स्वाराध्योदय इष्ट एवं स्वप्रतिपाल्यानां प्रजानामुदयो राज्ञा नित्यमेष्टव्य इत्यर्थः ॥ 12-140-25 बकादीनामेकाग्रत्वं निर्भयत्वं शीघ्रकारित्वमपरावृत्तित्वं च गुणास्तान् परार्थादाने राजाश्रयेदित्यर्थः ॥ 12-140-30 अश्वतरी गर्दभजाऽश्व उदरभेदेनैव प्रसूत इति प्रसिद्धम् ॥ 12-140-34 न संशयमनारुह्य इति झ. पाठः ॥ 12-140-40 पाषण्डाद्यैरविज्ञातैर्विदित्वारिं वशं नयेत् । इति ट. ड. थ. पाठः ॥ 12-140-47 कर्तव्या भृतिमिच्छता इति ट. पाठः । त्यक्तव्या भूतिमिच्छता इति ध. पाठः ॥ 12-140-56 शुष्क्रं लाभशून्यम् ॥ 12-140-57 त्रिवर्गः धर्मार्थकामाः तत्र त्रिविधा पीडा । धर्मेणार्थस्य पीडा अर्थेन धर्मस्य कामेन तयोरिति । अनुबन्धाः फलानि । धर्मस्यार्थः अर्थस्य कामः कामस्येन्द्रियप्रीतिरिति क्षुद्राः । धर्मस्य चित्तशुद्धिरर्थस्य यज्ञः कामस्य जीवनमात्रमिति प्राज्ञाः । तत्र बलाबलं ज्ञात्वाऽनुबन्धाँल्लिप्सेत पीडां तु पारवर्जयेदेवेत्यर्थः । पीडां विद्वान्वशं नयेदिति ड. थ. पाठः ॥ 12-140-62 गृध्रदृष्टिर्गृध्रवत् दूरदर्शी । बकवदालीनो निश्चलः । श्वचेष्टः शुनकवज्जागरूकश्चोरसूचकश्च । काकवत् शङ्की परेङ्गितज्ञः । भुजङ्गचरितं अकस्मात्परकृते दुर्गादौ प्रवेशनम् ॥ 12-140-64 श्रेणीमुख्यः नानाजातियाः सन्त एककार्ये निविष्टाः श्रेणयस्तासां मुख्यस्य उपजापो भेदः वल्लभानां मित्राणामनुनयेषु अन्यैः कियमाणेषु अमात्यान्परिरक्षेत । भेदात्सङ्घातात्सम्भूयकार्यकारित्वाच्च । संहता ह्यामात्याः सद्यो राजानमराजानं कुर्युर्विपरीतं वा कुर्युरित्यर्थः ॥ 12-140-70 वृजिनाभिसंहितं आपत्कालाभिप्रायेणैवैतदुक्तं नत्वेतदेवं पुरुषः समाचरेत् । परेणाभियोगे कृते सति । इदं मदुक्तं कथं न भावयेत् अपितु भावयेदेव । आपदि एतदनुष्ठानादधर्मो नास्तीति भावः ॥
