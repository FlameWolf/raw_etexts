अध्यायः 258

भीष्मेण युधिष्ठिरम् प्रति आकाशादिभूतगुणादिप्रतिपादकव्यासवाक्यानुवादः ॥ 1 ॥
KK-12-03-258-001	व्यास उवाच 
KK-12-03-258-001a	द्वन्द्वानि मोक्षजिज्ञासुरर्थधर्मानुतिष्ठतः ।
KK-12-03-258-001c	वक्त्रा गुणवता शिष्यः श्राव्यः पूर्वमिदं महत् ॥
KK-12-03-258-002a	आकाशं मारुतो ज्योतिरापः पृथ्वी च पञ्चमी ।
KK-12-03-258-002c	भावाभावौ च कालश्च सर्वभूतेषु पञ्चसु ॥
KK-12-03-258-003a	अन्तरात्मकमाकाशं तन्मयं श्रोत्रमिन्द्रियम् ।
KK-12-03-258-003c	तस्य शब्दं गुणं विद्यान्मुनिः शास्त्रविधानवित् ॥
KK-12-03-258-004a	चरणं मारुतात्मेति प्राणापानौ च तन्मयौ ।
KK-12-03-258-004c	स्पर्शनं चेन्द्रियं विद्यात्तथा स्पर्शं च तन्मयम् ॥
KK-12-03-258-005a	तापः पाकः प्रकाशश्च ज्योतिश्चक्षुश्च तन्मयम् ।
KK-12-03-258-005c	तस्य रूपं गुणं विद्यात्तमोनाशकमात्मवान् ॥
KK-12-03-258-006a	प्रक्लेदो द्रवता स्नेह इत्यपामुपदिश्यते ।
KK-12-03-258-006c	[असृङ्मज्जा च यच्चान्यत्स्निग्धं विद्यात्तदात्मकम् ॥]
KK-12-03-258-006e	रसनं चेन्द्रियं जिह्वा रसश्चापां गुणो मतः ॥
KK-12-03-258-007a	सङ्घातः पार्थिवो धातुरस्थिदन्तनखानि च ।
KK-12-03-258-007c	श्मश्रु रोम च केशाश्च सिरा स्नायु च चर्म च ॥
KK-12-03-258-008a	इन्द्रियं घ्राणसञ्ज्ञातं नासिकेत्यभिसञ्ज्ञिता ।
KK-12-03-258-008c	गन्धश्चैवेन्द्रियार्थोऽयं विज्ञेयः पृथिवीमयः ॥
KK-12-03-258-009a	उत्तरेषु गुणाः सर्वे सन्ति पूर्वेषु नोत्तराः ।
KK-12-03-258-009c	पञ्चानां भूतसङ्घानां सन्ततिं मुनयो विदुः ॥
KK-12-03-258-010a	मनो नवममेषां तु बुद्धिस्तु दशमी स्मृता ।
KK-12-03-258-010c	एकादशस्त्वन्तरात्मा स सर्वः पर उच्यते ॥
KK-12-03-258-011a	व्यवसायात्मिका बुद्धिर्मनो व्याकरणात्मकम् ।
KK-12-03-258-011c	कर्मानुमानाद्विज्ञेयः स जीवः क्षेत्रसञ्ज्ञकः ॥
KK-12-03-258-012a	एभिः कालात्मकैर्भावैर्यः सर्वैः सर्वमन्वितम् ।
KK-12-03-258-012c	पश्यत्यकलुषं बुद्ध्या स मोहं नानुवर्तते ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टपञ्चाशदधिकद्विशततमोऽध्यायः ॥ 258 ॥

12-258-1 द्वन्द्वान्निर्मोक्षजिज्ञासुरिति ध. पाठः ॥ 12-258-9 उत्तरेषु भूतेषु पूर्वभूतगुणाः सन्ति ॥ 12-258-11 मनोव्याहरणात्मकमिति ट. थ. पाठः ॥
