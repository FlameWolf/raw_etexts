अध्यायः 182

भरद्वाजम् प्रति भृगुणा वृक्षादीनामपि भौतिकत्वचैतन्यादिसमर्थनम् ॥ 1 ॥
KK-12-03-182-001	भरद्वाज उवाच 
KK-12-03-182-001a	त एते धातवः पञ्च ब्रह्मा यानसृजत्पुरा ।
KK-12-03-182-001c	आवृता यैरिमे लोका महाभूताभिसञ्ज्ञिताः ॥
KK-12-03-182-002a	यदाऽसृजत्सहस्राणि भूतानां स महामतिः ।
KK-12-03-182-002c	पञ्चानामेव भूतत्वं कथं समुपपद्यते ॥
KK-12-03-182-003	भृगुरुवाच 
KK-12-03-182-003a	अमितानां महाशब्दो भूतानां याति सम्भवम् ।
KK-12-03-182-003c	ततस्तेषां महाभूतशब्दोऽयमुपपद्यते ॥
KK-12-03-182-004a	चेष्टा वायुः खमाकाशमूष्माऽग्निः सलिलं द्रवः ।
KK-12-03-182-004c	पृथिवी चात्र सङ्घातः शरीरं पाञ्चभौतिकम् ॥
KK-12-03-182-005a	इत्येतैः पञ्चभिर्भूतैर्युक्तं स्थावरजङ्गमम् ।
KK-12-03-182-005c	श्रोत्रं घ्राणं रसः स्पर्शो दृष्टिश्चेन्द्रियसञ्ज्ञिताः ॥
KK-12-03-182-006	भरद्वाज उवाच 
KK-12-03-182-006a	पञ्चभिर्यदि भूतैस्तु यक्ताः स्थावरजङ्गमाः ।
KK-12-03-182-006c	स्थावराणां न दृश्यन्ते शरीरे पञ्च धातवः ॥
KK-12-03-182-007a	अनूष्मणामचेष्टानां घनानां चैव तत्त्वतः ।
KK-12-03-182-007c	वृक्षाणां नोपलभ्यन्ते शरीरे पञ्च धातवः ॥
KK-12-03-182-008a	न शृणुन्ति न पश्यन्ति न गन्धरसवेदिनः ।
KK-12-03-182-008c	न च स्पर्शं विजानन्ति ते कथं पाञ्चभौतिकाः ॥
KK-12-03-182-009a	अद्रवत्वादनग्नित्वादभूतित्वादवायुतः ।
KK-12-03-182-009c	आकाशस्याप्रमेयत्वाद्वृक्षाणां नास्ति भौतिकम् ॥
KK-12-03-182-010	भृगुरुवाच 
KK-12-03-182-010a	घनानामपि वृक्षाणामाकाशोऽस्ति न संशयः ।
KK-12-03-182-010c	तेषां पुष्पफलव्यक्तिर्नित्यं समुपपद्यते ॥
KK-12-03-182-011a	ऊष्मतो म्लायते वर्णं त्वक्फलं पुष्पमेव च ।
KK-12-03-182-011c	म्लायते शीर्यते चापि स्पर्शस्तेनात्र विद्यते ॥
KK-12-03-182-012a	वाय्वग्न्यशनिनिष्पेषैः फलं पुष्पं विशीर्यते ।
KK-12-03-182-012c	श्रोत्रेण गृह्यते शब्दस्तस्माच्छृण्वन्ति पादपाः ॥
KK-12-03-182-013a	वल्ली वेष्टयते वृक्षं सर्वतश्चैव गच्छति ।
KK-12-03-182-013c	न ह्यदृष्टेश्च मार्गोऽस्ति तस्मात्पश्यन्ति पादपाः ॥
KK-12-03-182-014a	पुण्यापुण्यैस्तथा गन्धैर्धूपैश्च विविधैरपि ।
KK-12-03-182-014c	अरोगाः पुष्पिताः सन्ति तस्माज्जिघ्रन्ति पादपाः ॥
KK-12-03-182-015a	पादैः सलिलपानाच्च व्याधीनां चापि दर्शनात् ।
KK-12-03-182-015c	व्याधिप्रतिक्रियत्वाच्च विद्यते रसनं द्रुमे ॥
KK-12-03-182-016a	वक्त्रेणोत्पलनालेन यथोर्ध्वं जलमाददेत् ।
KK-12-03-182-016c	तथा पवनसंयुक्तः पादैः पिबति पादपः ॥
KK-12-03-182-017a	सुखदुःखयोश्च ग्रहणाच्छिन्नस्य च विरोहणात् ।
KK-12-03-182-017c	जीवं पश्यामि वृक्षाणामचैतन्यं न विद्यते ॥
KK-12-03-182-018a	तेन तज्जलमादत्तं जरयत्यग्निमारुतौ ।
KK-12-03-182-018c	आहारपरिणामाच्च स्नेहो वृद्धिश्च जायते ॥
KK-12-03-182-019a	जङ्गमानां च सर्वेषां शरीरे पञ्च धातवः ।
KK-12-03-182-019c	प्रत्येकशः प्रभिद्यन्ते यैः शरीरं विचेष्टते ॥
KK-12-03-182-020a	त्वक्च मांसं तथाऽस्थीनि मज्जा स्नायुश्च पञ्चमम् ।
KK-12-03-182-020c	इत्येतदिह सङ्घातं शरीरे पृथिवीमयम् ॥
KK-12-03-182-021a	तेजो ह्यग्निस्तथा क्रोधश्चक्षुरूष्मा तथैव च ।
KK-12-03-182-021c	अग्निर्जरयते यच्च पञ्चाग्नेयाः शरीरिणः ॥
KK-12-03-182-022a	श्रोत्रं घ्राणं तथाऽऽस्यं च हृदयं कोष्ठमेव च ।
KK-12-03-182-022c	आकाशात्प्राणिनामेते शरीरे पञ्च धातवः ॥
KK-12-03-182-023a	श्लेष्मा पित्तमथ स्वेदो वसा शोणितमेव च ।
KK-12-03-182-023c	इत्यापः पञ्चधा देहे भवन्ति प्राणिनां सदा ॥
KK-12-03-182-024a	प्राणात्प्राणयते प्राणी व्यानाद्व्यायच्छते तथा ।
KK-12-03-182-024c	गच्छत्यपाने वाक्चैव समानने समः स्थितः ॥
KK-12-03-182-025a	उदानादुच्छ्वसिति च प्रतिभेदाच्च भाषते ।
KK-12-03-182-025c	इत्येते वायवः पञ्च चेष्टयन्तीह देहिनम् ॥
KK-12-03-182-026a	भूमेर्गन्धगुणान्वेत्ति रसं चाद्भ्यः शरीरवान् ।
KK-12-03-182-026c	ज्योतेः पश्यति रूपाणि स्पर्शं वेत्ति च वायुतः ।
KK-12-03-182-026e	`शब्दं शृणोति च तदैवाकाशात्तु शरीरवान् ॥
KK-12-03-182-027a	गन्धः स्पर्शो रसो रूपं शब्दश्चात्र गुणाः स्मृताः ।
KK-12-03-182-027c	तस्य गन्धस्य वक्ष्यामि विस्तराभिहितान्गुणान् ॥
KK-12-03-182-028a	इष्टश्चानिष्टगन्धश्च मधुरः कटुरेव च ।
KK-12-03-182-028c	निर्हारी संहतः स्निग्धो रूक्षो विशद एव च ।
KK-12-03-182-028e	एवं नवविधो ज्ञेयः पार्थिवो गन्धविस्तरः ॥
KK-12-03-182-029a	ज्योतिः पश्यति चक्षुर्भ्यां स्पर्शं वेत्ति च वायुना ।
KK-12-03-182-029c	शब्दः स्पर्शश्च रूपं च रसश्चापि गुणाः स्मृताः ॥
KK-12-03-182-030a	रसज्ञानं तु वक्ष्यामि तन्मे निगदतः शृणु ।
KK-12-03-182-030c	रसो बहुविधः प्रोक्तः सूरिभिः प्रथितात्मभिः ॥
KK-12-03-182-031a	मधुरो लवणस्तिक्तः कषायोऽम्लः कटुस्तथा ।
KK-12-03-182-031c	एवं षड्विधविस्तारो रसो वारिमयः स्मृतः ॥
KK-12-03-182-032a	शब्दः स्पर्शश्च रूपं च त्रिगुणं ज्योतिरुच्यते ।
KK-12-03-182-032c	ज्योतिः पश्यति रूपाणि रूपं च बहुधा स्मृतम् ।
KK-12-03-182-032e	ह्रस्वो दीर्घस्तथा स्थूलश्चतुरस्रोऽणुवृत्तवान् ॥
KK-12-03-182-033a	शुक्लः कृष्णस्तथा रक्तः पीतो नीलारुणस्तथा ।
KK-12-03-182-033c	कठिनश्चिक्कणः श्लक्ष्णः पिच्छिलो मृदुदारुणः ।
KK-12-03-182-033e	एवं द्वादशविस्तारो ज्योतीरूपगुणः स्मृतः ॥
KK-12-03-182-034a	शब्दस्पर्शौ च विज्ञेयौ द्विगुणो वायुरित्युत ।
KK-12-03-182-034c	वायव्यस्तु गुणः स्पर्शः स्पर्शश्च बहुधा स्मृतः ॥
KK-12-03-182-035a	उष्णः शीतः सुखो दुःखः स्निग्धो विशद एव च ।
KK-12-03-182-035c	तथा खरो मृदू रूक्षो लघुर्गुरुतरोऽपि च ।
KK-12-03-182-035e	एवं द्वादशधा स्पर्शो वायव्यो गुण उच्यते ॥
KK-12-03-182-036a	तत्रैकगुणमाकाशं शब्द इत्येव तत्स्मृतम् ।
KK-12-03-182-036c	तस्य शब्दस्य वक्ष्यामि विस्तरं विविधात्मकम् ॥
KK-12-03-182-037a	षड्ज ऋषभगान्धारौ मध्यमो धैवतस्तथा ।
KK-12-03-182-037c	पञ्चमश्चापि विज्ञेयस्तथा चापि निषादवान् ॥
KK-12-03-182-038a	एष सप्तविधः प्रोक्तः शब्द आकाशसम्भवः ।
KK-12-03-182-038c	त्र्यैस्वर्येण तु सर्वत्र स्थितोऽपि पटहादिषु ॥
KK-12-03-182-039a	[मृदङ्गभेरीशङ्खानां स्तनयित्नो रथस्य च ।
KK-12-03-182-039c	यः कश्चिच्छ्रूयते शब्दः प्राणिनो प्राणिनोऽपि वा ।
KK-12-03-182-039e	एतेषामेव सर्वेषां विषये सम्प्रकीर्तितः ॥
KK-12-03-182-040a	एवं बहुविधाकारः शब्द आकाशसम्भवः ।
KK-12-03-182-040c	आकाशजं शब्दमाहुरेभिर्वायुगुणैः सह ॥]
KK-12-03-182-041a	अव्याहतैश्चेतयते न वेत्ति विषमस्थितैः ।
KK-12-03-182-041c	आप्याय्यन्ते च ते नित्यं धातवस्तैस्तु धातुभिः ॥
KK-12-03-182-042a	आपोऽग्निर्मारुतश्चैव नित्यं जाग्रति देहिषु ।
KK-12-03-182-042c	मूलमेते शरीरस्य व्याप्य प्राणानिह स्थिताः ॥ 

इति श्रीमन्महाभारते शान्तिपर्वणि मोक्षधर्मपर्वणि द्व्यशीत्यधिकशततमोऽध्यायः ॥ 182 ॥

12-182-1 पञ्चधातव आकाशादयः ये महाभूतसञ्ज्ञाः यैश्च लोका आवृता इति योजना ॥ 12-182-2 भूतानां प्राणिनाम् ॥ 12-182-4 खं सुषिरम् । अत्र शरीरे द्रवो लोहितादिसङ्घातः । कठिनं मांसास्थ्यादि ॥ 12-182-5 श्रोत्रं खं घ्राणं पृथिवी रसो रसनेन्द्रियं जलं स्पर्शः स्पर्शनेन्द्रियं त्वग्वायुः दृष्टिश्चक्षुरिन्द्रियं तेजः ॥ 12-182-9 अप्रमेयत्वादप्रतीयमानत्वात् । 12-182-16 नालेन नलिकया ॥ 12-182-18 तेन वृक्षेण । जरयति जरयतः ॥ 12-182-21 शरीरिणोऽन्तर्गतोऽग्निस्तेजः क्रोधचक्षुरूष्मजाठररूप इति पञ्चाग्नेयाः ॥ 12-182-22 श्रोत्रमिन्द्रियम् । घ्राणं नासारन्ध्रे । कोष्ठमन्नादिस्थानम् ॥ 12-182-24 व्यायच्छते बलसाध्यमुद्यमं करोति ॥ 12-182-25 प्रतिभेदादुरःकण्ठशिरःस्थानभेदात् ॥ 12-182-26 भूमेर्भूम्या घ्राणरूपया । अद्भ्य इति रसनेन ॥ 12-182-28 पार्थिवः पृथिव्याश्रितो मुख्यो गुणः ॥ 12-182-29 ज्योतिः पृथिव्यादिरूपम् । वायुना त्वगिन्द्रियेण । गुणा अप्रधानभूताः एवं जलादावप्येकैको मुख्य इतरेऽप्रधाना इति द्रष्टव्यम् ॥
