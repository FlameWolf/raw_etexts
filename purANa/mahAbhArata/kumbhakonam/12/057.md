अध्यायः 057

भीष्मेण युधिष्ठिराय प्रथमदिने राजधर्मकथनम् ॥ 1 ॥ ततः सायं कृष्णादीनां स्वस्वावासगमनम् ॥ 2 ॥
001	भीष्म उवाच 
001a	एतत्ते राजधर्माणां नवनीतं युधिष्ठिर ।
001c	बृहस्पतिर्हि भगवान्नान्यं धर्मं प्रशंसति ॥
002a	विशालाक्षश्च भगवान्काव्यश्चैव महातपाः ।
002c	सहस्राक्षो महेन्द्रश्च तथा प्राचेतसो मनुः ॥
003a	भरद्वाजश्च भगवांस्तथा गौरशिरा मुनिः ।
003c	राजशास्त्रप्रणेतारो ब्राह्मणा ब्रह्मवादिनः ॥
004a	रक्षामेव प्रशंसन्ति धर्मं धर्मभृतां वर ।
004c	राज्ञां राजीवताम्राक्ष साधनं चात्र मे शृणु ॥
005a	चारश्च प्रणिधिश्चैव काले दानममत्सरः ।
005c	युक्त्या दानं न चादानमयोगेन युधिष्ठिर ॥
006a	सतां सङ्ग्रहणं शौर्यं दाक्ष्यं सत्यं प्रजाहितम् ।
006c	अनार्जवैरार्जवैश्च शत्रुपक्षाविवर्धनम् ॥
007a	केतनानां च जीर्णानामवेक्षा चैव सीदताम् ।
007c	द्विविधस्य च दण्डस्य प्रयोगः कालचोदितः ॥
008a	साधूनामपरित्यागः कुलीनानां च धारणम् ।
008c	निचयश्च निचेयानां सेवा बुद्धिमतामपि ॥
009a	बलानां हर्षणं नित्यं प्रजानामन्ववेक्षणम् ।
009c	कार्येष्वखेदः कोशस्य तथैव च विवर्धनम् ॥
010a	पुरगुप्तिरविश्वासः पौरसङ्घातभेदनम् ।
010c	अरिमध्यस्थमित्राणां यथावच्चान्ववेक्षणम् ॥
011a	उपजापश्च भृत्यानामात्मनः पुरदर्शनम् ।
011c	अविश्वासः स्वयं चैव परस्याश्वासनं तथा ॥
012a	नीतिवर्त्मानुसारेण नित्यमुत्थानमेव च ।
012c	रिपूणामनवज्ञानं नित्यं चानार्यवर्जनम् ॥
013a	उत्थानं हि नरेन्द्राणां बृहस्पतिरभाषत ।
013c	राजधर्मस्य यन्मूलं श्लोकांश्चात्र निबोध मे ॥
014a	उत्थानेनामृतं लब्धमुत्थानेनासुरा हताः ।
014c	उत्थानेन महेन्द्रेण श्रैष्ठ्यं प्राप्तं दिवीह च ॥
015a	उत्थानधीरः पुरुषो वाग्धीरानधितिष्ठति ।
015c	उत्थानवीरान्वाग्वीरा रमयन्त उपासते ॥
016a	उत्थानहीनो राजा हि बुद्धिमानपि नित्यशः ।
016c	प्रधर्षणीयः शत्रूणां भुजङ्ग इव निर्विषः ॥
017a	न च शत्रुरवज्ञेयो दुर्बलोऽपि बलीयसा ।
017c	अल्पोऽपि हि दहत्यग्निर्विषमल्पं हिनस्ति च ॥
018a	एकाङ्गेनापि सम्भूतः शत्रुर्दुर्गमुपाश्रितः ।
018c	सर्वं तापयते देशमपि राज्ञः समृद्धिनः ॥
019a	राज्ञो रहस्यं यद्वाक्यं जयार्थे लोकसङ्ग्रहः ।
019c	हृदि यच्चास्य जिह्मं स्यात्कारणार्थं च यद्भवेत् ॥
020a	यच्चास्य कार्यं वृजिनं मार्दवेनैव धार्यते ।
020c	रञ्जनार्थं च लोकस्य धर्मिष्ठामाचरेत्क्रियाम् ॥
021a	राज्यं हि सुमहत्तत्र दुर्धार्यमकृतात्मभिः ।
021c	न शक्यं मृदुना वोढुमाघातस्थानमुल्बणम् ॥
022a	राज्यं सर्वामिषं नित्यमार्जवेनैव धार्यते ।
022c	तस्मान्मिश्रेण सततं वर्तितव्यं युधिष्ठिर ॥
023a	यद्यप्यस्य विपत्तिः स्याद्रक्षमाणस्य वै प्रजाः ।
023c	सोप्यस्य विपुलो धर्म एवंवृत्ता हि भूमिपाः ॥
024a	एष ते राजधर्माणां लेशः समनुवर्णितः ।
024c	भूयस्ते यत्र सन्देहस्तद्ब्रूहि कुरुसत्तम ॥
025	वैशम्पायन उवाच 
025a	ततो व्यासश्च भगवान्देवस्थानोऽश्म एव च ।
025c	वासुदेवः कृपश्चैव सात्यकिः सञ्जयस्तथा ॥
026a	साधुसाध्विति संहृष्टा घुष्यमाणैरिवाननैः ।
026c	अस्तुवंश्च नरव्याघ्रं भीष्मं धर्मभृतां वरम् ॥
027a	ततो दीनमना भीष्ममुवाच कुरुनन्दनः ।
027c	नेत्राभ्यामश्रुपूर्णाभ्यां पादौ तस्य शनैः स्पृशन् ॥
028a	श्व इदानीं स्वसन्देहं प्रवक्ष्यामि पितामह ।
028c	उपैति सविता ह्यस्तं रसमापीय पार्थिवम् ॥
029a	ततो द्विजातीनभिवाद्य केशवः कृपश्च ते चैव युधिष्ठिरादयः ।
029c	प्रदक्षिणीकृत्य महानदीसुतं ततो रथानारुरुहुर्मुदान्विताः ॥
030a	दृषद्वतीं चाप्यवगाह्य सुव्रताः कृतोदकार्थाः कृतजप्यमङ्गलाः ।
030c	उपास्य सन्ध्यां विधिवत्परन्तपास्ततः पुरं ते विविशुर्गजाह्वयम् ॥ 

इति श्रीमन्महाभारते शान्तिपर्वणि राजधर्मपर्वणि सप्तपञ्चाशोऽध्यायः ॥ 57 ॥

12-57-1 एतद्रक्षणं नवनीतं नवनीतवत्सर्वधर्मसारम् । न्याय्यं धर्मं प्रशंसतीति झ. पाठः ॥ 12-57-5 चारो गुप्तस्पशः । प्रणिधिः प्रकटस्पशः । दानं भक्तवेतनयोः युक्तेरादानम् । अयोगेनानुपायेन आदानं करग्रहणं नच ॥ 12-57-7 केतनानां गृहादीनाम् । द्विविधस्य शारीरदण्डोऽर्थदण्डश्चेति भेदात् ॥ 12-57-8 निचेयानां सङ्ग्राह्याणां धान्यादीनां निचयः सङ्ग्रहः ॥ 12-57-10 अविश्वासो यामिकादीनामपि ॥ 12-57-11 अविश्वासो भृत्यानामेव ॥ 12-57-12 उत्थानमुद्योगः । अनार्यं हीनकर्म कदर्यत्वादि तद्वर्जनम् ॥ 12-57-15 वाग्वीरान् पण्डितान् । उत्थानमेव महत्पाण्डित्यमित्यर्थः ॥ 12-57-18 एकाङ्गेन हस्त्यश्वरथपादातानामन्यतमेनापि सम्भूतः सम्पन्नः । समृद्धिनः समृद्धिमतः ॥ 12-57-21 अकृतात्मभिः क्रूरैः ॥ 12-57-22 मिश्रेण क्रौर्यमार्दवाभ्याम् ॥ 12-57-28 प्रक्ष्यामि त्वां पितामह इति झ. पाठः ॥
