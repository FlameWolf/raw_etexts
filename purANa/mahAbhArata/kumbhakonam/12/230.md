अध्यायः 230

इन्द्रबलिसंवादः ॥ 1 ॥ इन्द्रावमानितेन बलिना तम् प्रति गर्वभञ्जकवचनोपन्यासः ॥ 2 ॥
KK-12-03-230-001	युधिष्ठिर उवाच 
KK-12-03-230-001a	यया बुद्ध्या महीपालो भ्रष्टश्रीर्विचरेन्महीम् ।
KK-12-03-230-001c	कालदण्डविनिष्पिष्टस्तन्मे ब्रूहि पितामह ॥
KK-12-03-230-002	भीष्म उवाच 
KK-12-03-230-002a	अत्राप्युदाहरन्तीममितिहासं पुरातनम् ।
KK-12-03-230-002c	वासवस्य च संवादं बलेर्वैरोचनस्य च ॥
KK-12-03-230-003a	पितामहमुपागम्य प्रणिपत्य कृताञ्जलिः ।
KK-12-03-230-003c	सर्वानेवासुराञ्जित्वा बलिं पप्रच्छ वासवः ॥
KK-12-03-230-004a	यस्य स्म ददतो वित्तं न कदाचन हीयते ।
KK-12-03-230-004c	तं बलिं नाधिगच्छामि ब्रह्मन्नाचक्ष्व मे बलिम् ॥
KK-12-03-230-005a	स वायुर्वरुणश्चैव स रविः स च चन्द्रमाः ।
KK-12-03-230-005c	सोऽग्निस्तपति भूतानि जलं च स भवत्युत ॥
KK-12-03-230-006a	तं बलिं नाधिगच्छामि ब्रह्मन्नाचक्ष्व मे बलिम् ।
KK-12-03-230-006c	स एव ह्यस्तमयते स स्म विद्योतते दिशः ॥
KK-12-03-230-007a	स वर्षति स्म वर्षाणि यथाकालमतन्द्रितः ।
KK-12-03-230-007c	तं बलिं नाधिगच्छामि ब्रह्मन्नाचक्ष्व मे बलिम् ॥
KK-12-03-230-008	ब्रह्मोवाच 
KK-12-03-230-008a	नैतत्ते साधु मघवन्यदेनमनुपृच्छसि ।
KK-12-03-230-008c	पृष्टस्तु नानृतं ब्रूयात्तस्माद्वक्ष्यामि ते बलिम् ॥
KK-12-03-230-009a	उष्ट्रेषु यदि वा गोषु खरेष्वश्वेषु वा पुनः ।
KK-12-03-230-009c	वरिष्ठो भविता जन्तुः शून्यागारे शचीपते ॥
KK-12-03-230-010	शक्र उवाच 
KK-12-03-230-010a	यदि स्म बलिना ब्रह्मञ्शून्यागारे समेयिवान् ।
KK-12-03-230-010c	हन्यामेनं न वा हन्यां तद्ब्रह्मन्ननुशाधि माम् ॥
KK-12-03-230-011	ब्रह्मोवाच 
KK-12-03-230-011a	मा स्म शक्र बलिं हिंसीर्न बलिर्वधमर्हति ।
KK-12-03-230-011c	न्यायस्तु शक्र प्रष्टव्यस्त्वया वासव काम्यया ॥
KK-12-03-230-012	भीष्म उवाच 
KK-12-03-230-012a	एवमुक्तो भगवता महेन्द्रः पृथिवीं तदा ।
KK-12-03-230-012c	चचारैरावतस्कन्धमधिरुह्य श्रिया वृतः ॥
KK-12-03-230-013a	ततो ददर्श स बलिं खरवेषेण संवृतम् ।
KK-12-03-230-013c	यथाख्यातं भगवता शून्यागारकृतालयम् ॥
KK-12-03-230-014	शक्र उवाच 
KK-12-03-230-014a	खरयोनिमनुप्राप्तस्तुपभक्षोऽसि दानव ।
KK-12-03-230-014c	इदं ते योनिरसमा शोचस्याहो न शोचसि ॥
KK-12-03-230-015a	अदृष्टं बत पश्यामि द्विषतां वशमागतम् ।
KK-12-03-230-015c	श्रिया विहीनं मित्रैश्च भ्रष्टैश्वर्यपराक्रमम् ॥
KK-12-03-230-016a	यत्तद्यानसहस्रैस्त्वं ज्ञातिभिः परिवारितः ।
KK-12-03-230-016c	लोकान्प्रतापयन्सर्वान्यास्यस्मानवितर्कयन् ॥
KK-12-03-230-017a	त्वन्मुखाश्चैव दैतेय व्यतिष्ठंस्तव शासने ।
KK-12-03-230-017c	अकृष्टपच्या पृथिवी तवैश्वर्ये बभूव ह ॥
KK-12-03-230-018a	इदं च तेऽद्य व्यसनं शोचस्याहो न शोचसि ।
KK-12-03-230-018c	यदाऽतिष्ठः समुद्रस्य पूर्वकूले विलेलिखन् ॥
KK-12-03-230-019a	ज्ञातिभ्यो विभजन्वित्तं तदासीत्ते मनः कथम् ।
KK-12-03-230-019c	यत्ते सहस्रसमिता ननुतुर्देवयोषितः ॥
KK-12-03-230-020a	बहूनि वर्षपूगानि विहारे दीप्यतः श्रिया ।
KK-12-03-230-020c	सर्वाः पुष्करमालिन्यः सर्वाः काञ्चनसप्रभाः ॥
KK-12-03-230-021a	कथमद्य तदा चैव मनस्ते दानवेश्वर ।
KK-12-03-230-021c	छत्रं तवासीत्सुमहत्सौवर्णं रत्नभूषितम् ॥
KK-12-03-230-022a	ननृतुस्तत्र गन्धर्वाः षट्सहस्राणि सप्तचा ।
KK-12-03-230-022c	यूपस्तवासीत्सुमहान्यजतः सर्वकाञ्चनः ॥
KK-12-03-230-023a	यत्राददः सहस्राणि अयुतानां गवां दश ।
KK-12-03-230-023c	अनन्तरं सहस्रेण तदाऽऽसीद्दैत्य का मतिः ॥
KK-12-03-230-024a	यदा च पृथिवीं सर्वां यजमानोऽनुपर्यगाः ।
KK-12-03-230-024c	शम्याक्षेपेण विधिना तदाऽऽसीत्किन्तु ते हृदि ॥
KK-12-03-230-025a	न ते पश्यामि भृङ्गारं न च्छत्रं व्यजनं न च ।
KK-12-03-230-025c	ब्रह्मदत्तां च ते मालां न पश्याम्यसुराधिप ॥
KK-12-03-230-026	`भीष्म उवाच 
KK-12-03-230-026a	ततः प्रहस्य स बलिर्वासवेन समीरितम् ।
KK-12-03-230-026c	निशम्य मानगम्भीरं सुरराजमथाब्रवीत् ॥
KK-12-03-230-027a	अहो हि तव बालिश्यमिह देवगणाधिप ।
KK-12-03-230-027c	अयुक्तं देवराजस्य तव कष्टमिदं वचः ॥'
KK-12-03-230-028a	न त्वं पश्यसि भृङ्गारं न च्छन्नं व्यजनं न च ।
KK-12-03-230-028c	ब्रह्मदत्तां च मे मालां न त्वं द्रक्ष्यसि वासव ॥
KK-12-03-230-029a	गुहायां निहितानि त्वं मम रत्नानि पृच्छसि ।
KK-12-03-230-029c	यदा मे भविता कालस्तदा त्वं तानि द्रक्ष्यसि ॥
KK-12-03-230-030a	`न जानीषे भवान्सिद्धिं शुभाङ्गस्वरूपरूपिणीम् ।
KK-12-03-230-030c	कालेन भविता सर्वो नात्र गच्छति वासव ॥'
KK-12-03-230-031a	न त्वेतदनुरूपं ते यशसो वा कुलस्य च ।
KK-12-03-230-031c	समृद्धार्थोऽसमृद्धार्थं यन्मां कत्थितुमिच्छसि ॥
KK-12-03-230-032a	न हि दुःखेषु शोचन्ते न प्रहृष्यन्ति चर्द्धिषु ।
KK-12-03-230-032c	कृतप्रज्ञाः ज्ञानतृप्ताः क्षान्ताः सन्तो मनीषिणः ॥
KK-12-03-230-033a	त्वं तु प्राकृतया बुद्ध्या पुरन्दर विकत्थसे ।
KK-12-03-230-033c	यदाऽहमिव भावी स्यास्तदा नैवं वदिष्यसि ॥
KK-12-03-230-034a	`ऐश्वर्यमदमत्तो मां स त्वं किञ्चिन्न बुद्ध्यसे ।
KK-12-03-230-034c	राज्याद्विनिपतानेन सोहं न त्वपराजितः ॥' 

इति श्रीमन्महाभारते शान्तिपर्वणि मोक्षधर्मपर्वणि त्रिंशदधिकद्विशततमोऽध्यायः ॥ 230 ॥

12-230-1 भ्रष्टश्रीर्विन्दते महीम् इति ध. पाठः ॥ 12-230-4 स्ववीर्यख्यापनाय बलिं स्तौति यस्येत्यादिना ॥ 12-230-9 गोषु वृषभेषु । शून्यागारप्रतिश्रयः इति ट. थ. ध. पाठः ॥ 12-230-15 भ्रष्टवीर्यपराक्रमम् इति झ. पाठः ॥ 12-230-17 अकृष्टपच्या कृषणंविना धान्यप्रसूः ॥ 12-230-18 विलेलिहन् इति ध. पाठः । तत्र तालुग्रस्तं जगत्कुर्वन्नित्यर्थः ॥ 12-230-24 सूक्ष्माग्रः स्थूलमूलः षट्त्रिंशदङ्गुलो दण्डः शम्या सा बलवता क्षिप्ता यावद्दूरे पतेत्तावदेकं देवयजनम् । एवं सर्वापि पृथिवी शम्याप्रक्षेपविमिता । तव देवयजनानामपर्याप्ताभूदित्यर्थः । पर्यगाः परिहृत्य गतवान् ॥ 12-230-25 भृङ्गारः सौवर्णम् उदपात्रविशेषः ॥ 12-230-35 विनिपतानेन विनिपतनेन ॥
