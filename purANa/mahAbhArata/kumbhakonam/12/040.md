अध्यायः 040
युधिष्ठिरेण भीमार्जुनादीनां तत्तद्योग्ययौवराज्याद्यधिकारेषु नियोजनम् ॥ 1 ॥
KK-12-01-040-001	वैशम्पायन उवाच 
KK-12-01-040-001a	प्रकृतीनां च तद्वाक्यं देशकालोपबृंहितम् ।
KK-12-01-040-001c	श्रुत्वा युधिष्ठिरो राजाऽथोत्तरं प्रत्यभाषत ॥
KK-12-01-040-002a	धन्याः पाण्डुसुता नूनं येषां ब्राह्मणपुङ्गवाः ।
KK-12-01-040-002c	तथ्यान्वाप्यथवाऽतथ्यान्गुणानाहुः समागताः ॥
KK-12-01-040-003a	अनुग्राह्या वयं नूनं भवतामिति मे मतिः ।
KK-12-01-040-003c	यदेवं गुणसम्पन्नानस्मान्ब्रूथ विमत्सराः ॥
KK-12-01-040-004a	धृतराष्ट्रो महाराजः पिता नो दैवतं परम् ।
KK-12-01-040-004c	शासनेऽस्य प्रिये चैव स्थेयं मत्प्रियकाङ्क्षिभिः ॥
KK-12-01-040-005a	एतदर्थं हि जीवामि कृत्वा ज्ञातिवधं महत् ।
KK-12-01-040-005c	अस्य शुश्रूषणं कार्यं मया नित्यमतन्द्रिणा ॥
KK-12-01-040-006a	यदि चाहमनुग्राह्यो भवतां सुहृदां तथा ।
KK-12-01-040-006c	धृतराष्ट्रे यथापूर्वं वृत्तिं वर्तितुमर्हथ ॥
KK-12-01-040-007a	एष नाथो हि जगतो भवतां च मया सह ।
KK-12-01-040-007c	अस्य प्रसादे पृथिवी पाण्डवाः सर्व एव च ॥
KK-12-01-040-008a	एतन्मनसि कर्तव्यं भवद्भिर्वचनं मम ।
KK-12-01-040-008c	अनुज्ञाप्याथ तान्राजा यथेष्टं गम्यतामिति ॥
KK-12-01-040-009a	पौरजानपदान्सर्वान्विसृज्य कुरुनन्दनः ।
KK-12-01-040-009c	यौवराज्येन कौन्तेयं भीमसेनमयोजयत् ॥
KK-12-01-040-010a	मन्त्रे च निश्चये चैव षाड्गुण्यस्य च चिन्तने ।
KK-12-01-040-010c	विदुरं बुद्धिसम्पन्नं प्रीतिमान्स समादिशत् ॥
KK-12-01-040-011a	कृताकृतपरिज्ञाने तथाऽऽयव्ययचिन्तने ।
KK-12-01-040-011c	सञ्जयं योजयामास वृद्धं सर्वगुणैर्युतम् ॥
KK-12-01-040-012a	बलस्य परिमाणे च भक्तवेतनयोस्तथा ।
KK-12-01-040-012c	नकुलं व्यादिशद्राजा कर्मणां चान्ववेक्षणे ॥
KK-12-01-040-013a	परचक्रोपरोधे च दृप्तानां चावमर्दने ।
KK-12-01-040-013c	युधिष्ठिरो महाराज फल्गुनं व्यादिदेश ह ॥
KK-12-01-040-014a	द्विजानां देवकार्येषु कार्येष्वन्येषु चैव ह ।
KK-12-01-040-014c	धौम्यं पुरोधसां श्रेष्ठं नित्यमेव समादिशत् ॥
KK-12-01-040-015a	सहदेवं समीपस्थं नित्यमेव समादिशत् ।
KK-12-01-040-015c	तने गोप्यो हि नृपतिः सर्वावस्थो विशाम्पते ॥
KK-12-01-040-016a	यान्यानमन्यद्योग्यांश्च येषु येष्विह कर्मसु ।
KK-12-01-040-016c	तांस्तांस्तेष्वेव युयुजे प्रीयमाणो महीपतिः ॥
KK-12-01-040-017a	विदुरं सञ्जयं चैव युयुत्सुं च महामतिम् ।
KK-12-01-040-017c	अब्रवीत्परवीरघ्नो धर्मात्मा धर्मवत्सलः ॥
KK-12-01-040-018a	उत्थायोत्थाय तत्कार्यमस्य राज्ञः पितुर्मम ।
KK-12-01-040-018c	सर्वं भवद्भिः कर्तव्यमप्रमत्तैर्यथा मम ॥
KK-12-01-040-019a	पौरजानपदानां च यानि कार्याणि नित्यशः ।
KK-12-01-040-019c	राजानं समनुज्ञाप्य तानि कार्याणि धर्मतः ॥ 

इति श्रीमन्महाभारते शान्तिपर्वणि राजधर्मपर्वणि चत्वारिंशोऽध्यायः ॥ 40 ॥

12-40-18 यत् अस्य कार्यं तच्च भवद्भिः कर्तव्यमित्यर्थः । अप्रमत्तैस्तथामयेति ट. द. पाठः ॥ 12-40-19 तानि कार्याणि कर्तव्यानीत्यर्थः ॥
