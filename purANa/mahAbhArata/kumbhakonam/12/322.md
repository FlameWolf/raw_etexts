अध्यायः 322

याज्ञवल्क्येन जनकम् प्रति प्राणिनामुत्क्रमणस्थानविशेषप्रयोज्यफलविशेषकथनम् ॥ 1 ॥ तथा प्राणिनां मरणसूचकदुःशकुनकथनम् ॥ 2 ॥
KK-12-03-322-001	याज्ञवल्क्य उवाच 
KK-12-03-322-001a	तथैवोत्क्रमतां स्थानं शृणुष्वावहितो नृप ।
KK-12-03-322-001c	पद्भ्यामुत्क्रममाणस्य वैष्णवं स्थानमुच्यते ॥
KK-12-03-322-002a	जङ्घाभ्यां तु वसून्देवानाप्नुयादिति नः श्रुतम् ।
KK-12-03-322-002c	जानुभ्यां च महाभागान्साध्यान्देवानवाप्नुयात् ॥
KK-12-03-322-003a	पायुनोत्क्रममाणस्तु मैत्रं स्थानमवाप्नुयात् ।
KK-12-03-322-003c	पृथिवीं जघनेनाथ ऊरुभ्यां च प्रजापतिम् ॥
KK-12-03-322-004a	पार्श्वाभ्यां मरुतो देवान्नासाभ्यामिन्दुमेव च ।
KK-12-03-322-004c	बाहुभ्यामिन्द्रमित्याहुरुरसा रुद्रमेव च ॥
KK-12-03-322-005a	ग्रीवया तु मुनिश्रेष्ठं नरमाप्नोत्यनुत्तमम् ।
KK-12-03-322-005c	विश्वेदेवान्मुखेनाथ दिशः श्रोत्रेण चाप्नुयात् ॥
KK-12-03-322-006a	घ्राणेन गन्धवहनं नेत्राभ्यां सूर्यमेव च ।
KK-12-03-322-006c	भ्रूभ्यां चैवाश्विनौ देवौ ललाटेन पितॄनथ ॥
KK-12-03-322-007a	ब्रह्माणमाप्नोति विभुं मूर्ध्ना देवाग्रजं तथा ।
KK-12-03-322-007c	एतान्युत्क्रमणस्थानान्युक्तानि मिथिलेश्वर ॥
KK-12-03-322-008a	अरिष्टानि प्रवक्ष्यामि विहितानि मनीषिभिः ।
KK-12-03-322-008c	संवत्सराद्विमोक्षस्तु सम्भवेत शरीरिणः ॥
KK-12-03-322-009a	योऽरुन्धतीं न पश्येत दृष्टपूर्वा कदाचन ।
KK-12-03-322-009c	तथैव ध्रुवमित्याहुः पूर्णेन्दुं दीपमेव च ॥
KK-12-03-322-010a	खण्डाभासं दक्षिणतस्तेऽपि संवत्सरायुषः ।
KK-12-03-322-010c	परचक्षुषि चात्मानं ये न पश्यन्ति पार्थिव ॥
KK-12-03-322-011a	आत्मच्छायाकृतीभूतं तेऽपि संवत्सरायुषः ।
KK-12-03-322-011c	अतिद्युतिरतिप्रज्ञा अप्रज्ञा चाद्युतिस्तथा ॥
KK-12-03-322-012a	प्रकृतेर्विक्रियापत्तिः षण्मासान्मृत्युलक्षणम् ।
KK-12-03-322-012c	दैवतान्यवजानाति ब्राह्मणैश्च विरुध्यते ॥
KK-12-03-322-013a	कृष्णश्यावच्छविच्छायः षण्मासान्मृत्युलक्षणम् ।
KK-12-03-322-013c	शीर्णनाभिं यथा चक्रं छिद्रं सोमं प्रपश्यति ॥
KK-12-03-322-014a	तथैव च सहस्रांशुं सप्तरात्रेण मृत्युभाक् ।
KK-12-03-322-014c	शवगन्धमुपाघ्राति सुरभिं प्राप्य यो नरः ||
KK-12-03-322-015a	देवतायतनस्थस्तु सप्तरात्रेण मृत्युभाक् |
KK-12-03-322-015c	कर्णनासावनमनं दन्तदृष्टिविरागिता ॥
KK-12-03-322-016a	सञ्ज्ञालोपो निरूष्मत्वं सद्योमृत्युनिदर्शनम् ।
KK-12-03-322-016c	अकस्माच्च स्रवेद्यस्य वाममक्षि नराधिप ॥
KK-12-03-322-017a	मूर्धतश्चोत्पतेद्धूमः सद्योमृत्युनिदर्शनम् ।
KK-12-03-322-017c	एतावन्ति त्वरिष्टानि विदित्वा मानवोऽऽत्मवान् ॥
KK-12-03-322-018a	निशि चाहनि चात्मानं योजयेत्परमात्मनि ।
KK-12-03-322-018c	प्रतीक्षमाणस्तत्कालं यः कालः प्रकृतो भवेत् ॥
KK-12-03-322-019a	अथास्य नेष्टं मरणं स्थातुमिच्छेदिमां क्रियाम् ।
KK-12-03-322-019c	सर्वगन्धान्रसांश्चैव धारयीत समाहितः ॥
KK-12-03-322-020a	'तथा मृत्युमुपादाय तत्परेणान्तरात्मना ।'
KK-12-03-322-020c	स साङ्ख्यधारणं चैव विदित्वा मनुजर्षभ ।
KK-12-03-322-020e	जयेच्च मृत्युं योगेन तत्परेणान्तरात्मना ॥
KK-12-03-322-021a	गच्छेत्प्राप्याक्षयं कृत्स्नमजन्म शिवमव्ययम् ।
KK-12-03-322-021c	शाश्वतं स्थानमचलं दुष्प्रापमकृतात्मभिः ॥ 

इति श्रीमन्महाभारते शान्तिपर्वणि मोक्षधर्मपर्वणि द्वाविंशत्यधिकत्रिशततमोऽध्यायः ॥ 322 ॥

12-322-8 संवत्सरवियोगस्य सम्भवे नु इति ध. पाठः ॥ 12-322-10 खण्डभागं दक्षिणत इति थ. पाठः ॥ 12-322-13 छिद्रं छिद्रवन्तम् ॥ 12-322-14 सुरभिद्रव्ये शवगन्धग्रह इत्यर्थः ॥
