अध्यायः 186

भृगुणा भरद्वाजम् प्रति सर्वेषाम् ब्राह्मणत्वाविशेषेपि क्षत्रियादिवर्णविभागस्य तत्तत्स्वैराचारनिबन्धनत्वोक्तिः ॥ 1 ॥
KK-12-03-186-001	भृगुरुवाच 
KK-12-03-186-001a	असृजद्ब्राह्मणानेव पूर्वं ब्रह्मा प्रजापतीन् ।
KK-12-03-186-001c	आत्मतेजोभिनिर्वृत्तान्भास्कराग्निसमप्रभान् ॥
KK-12-03-186-002a	ततः सत्यं च धर्मं च तपो ब्रह्म च शाश्वतम् ।
KK-12-03-186-002c	आचारं चैव शौचं च सर्गादौ विदधे प्रभुः ॥
KK-12-03-186-003a	देवदानवगन्धर्वा दैत्यासुरमहोरगाः ।
KK-12-03-186-003c	यक्षराक्षसनागाश्च पिशाचा मनुजास्तथा ॥
KK-12-03-186-004a	ब्राह्मणाः क्षत्रिया वैश्याः शूद्राश्च द्विजसत्तम ।
KK-12-03-186-004c	ये चान्ये भूतसङ्घानां सङ्घातास्तांश्च निर्ममे ॥
KK-12-03-186-005a	ब्राह्मणानां सितो वर्णः क्षत्रियाणां तु लोहितः ।
KK-12-03-186-005c	वैश्यानां पीतको वर्णः शूद्राणामसितस्तथा ॥
KK-12-03-186-006	भरद्वाज उवाच 
KK-12-03-186-006a	चातुर्वर्ण्यस्य वर्णेन यदि वर्णो विभज्यते ।
KK-12-03-186-006c	सर्वेषां खलु वर्णानां दृश्यते वर्णसङ्करः ॥
KK-12-03-186-007a	कामः क्रोधो भयं लोभः शोकश्चिन्ता क्षुधा श्रमः ।
KK-12-03-186-007c	सर्वेषां नः प्रभवति कस्माद्वर्णो विभज्यते ॥
KK-12-03-186-008a	स्वेदमूत्रपुरीषाणि श्लेष्मा पित्तं सशोणितम् ।
KK-12-03-186-008c	तनुः क्षरति सर्वेषां कस्माद्वर्णो विभज्यते ॥
KK-12-03-186-009a	जङ्गमानामसङ्ख्येयाः स्थावराणां च जातयः ।
KK-12-03-186-009c	तेषां विविधवर्णानां कुतो वर्णविनिश्चयः ॥
KK-12-03-186-010	भृगुरुवाच 
KK-12-03-186-010a	न विशेषोऽस्ति वर्णानां सर्वं ब्राह्ममिदं जगत् ।
KK-12-03-186-010c	ब्राह्मणाः पूर्वसृष्टा हि कर्मभिर्वर्णतां गताः ॥
KK-12-03-186-011a	कामभोगप्रियास्तीक्ष्णाः क्रोधनाः प्रियसाहसाः ।
KK-12-03-186-011c	त्यक्तस्वधर्मा रक्ताङ्गास्ते द्विजाः क्षत्रतां गताः ॥
KK-12-03-186-012a	गोषु वृत्तिं समाधाय पीताः कृष्युपजीविनः ।
KK-12-03-186-012c	स्वधर्मान्नानुतिष्ठन्ति ते द्विजा वैश्यतां गताः ॥
KK-12-03-186-013a	हिंसानृतप्रिया लुब्धाः सर्वकर्मोपजीविनः ।
KK-12-03-186-013c	कृष्णाः शौचपरिभ्रष्टास्ते द्विजाः शूद्रतां गताः ॥
KK-12-03-186-014a	इत्येतैः कर्मभिर्व्यस्ता द्विजा वर्णान्तरं गताः ।
KK-12-03-186-014c	धर्मो यज्ञक्रिया चैषां नित्यं न प्रतिषिध्यते ॥
KK-12-03-186-015a	इत्येते चतुरो वर्णा येषां ब्राह्मी सरस्वती ।
KK-12-03-186-015c	विहिता ब्रह्मणा पूर्वं लोभात्त्वज्ञानतां गताः ॥
KK-12-03-186-016a	ब्राह्मणा ब्रह्मतन्त्रस्थास्तपस्तेषां न नश्यति ।
KK-12-03-186-016c	ब्रह्म धारयतां नित्यं व्रतानि नियमांस्तथा ॥
KK-12-03-186-017a	ब्रह्म वैव परं सृष्टं ये तु जानन्ति ते द्विजाः ।
KK-12-03-186-017c	तेषां बहुविधास्त्वन्ये तत्रतत्र द्विजातयः ॥
KK-12-03-186-018a	पिशाचा राक्षसाः प्रेता विविधा म्लेच्छजातयः ।
KK-12-03-186-018c	प्रनष्टज्ञानविज्ञानाः स्वच्छन्दाचारचेष्टिताः ॥
KK-12-03-186-019a	प्रजा ब्राह्मणसंस्काराः स्वकर्मकृतनिश्चयाः ।
KK-12-03-186-019c	ऋषिभिः स्वेन तपसा सृज्यन्ते चापरे परैः ॥
KK-12-03-186-020a	आदिदेवसमुद्भूता ब्रह्ममूलाक्षयाव्यया ।
KK-12-03-186-020c	सा सृष्टिर्मानसी नाम धर्मतन्त्रपरायणा ॥ 

इति श्रीमन्महाभारते शान्तिपर्वणि मोक्षधर्मपर्वणि षडशीत्यधिकशततमोऽध्यायः ॥ 186 ॥

12-186-2 स्वर्गाय विदधे इति घ. झ. पाठः ॥ 12-186-5 सितः स्वच्छः सत्वगुणः । लोहितो रजोगुणः । पीतकः रजस्तमोव्यामिश्रः । असितः कृष्णः ॥ 12-186-6 इदमाक्षिपति चातुर्वर्ण्यस्येति । वर्णेन जात्या वर्णः सात्विकत्वादिर्यदि विभज्यते तन्नेति शेषः । तत्र हेतुः सर्वेषामिति ॥ 12-186-7 नोऽस्माकं ब्राह्मणानामपि ॥ 12-186-9 जङ्गमानां पश्वादीनाम् ॥ 12-186-10 ब्राह्मं ब्राह्मणत्वजातिमत् । वर्णतां क्षत्रियादिभावम् ॥ 12-186-11 रक्ताङ्गा रजोगुणमयाः ॥ 12-186-14 व्यस्ताः पृथक्कृताः ॥ 12-186-15 चतुरश्चत्वारः । ब्राह्मी वेदमयी ॥ 12-186-16 ब्रह्मतन्त्रं वेदोक्तानुष्ठानम् ॥ 12-186-17 ये न जानन्ति तेऽद्विजाः इति घ. झ. ट. पाठः ॥ 12-186-19 ब्रह्मणि वेदे विहितो ब्राह्मणः संस्कारो यासां ता वेदोक्तसंस्कारवत्यः । अपरेऽर्वाचीना ऋषयः परैः प्राचीनैः सृज्यन्ते ॥ 12-186-20 अक्षया नाशहीना । अव्यया अपचयहीना ॥
