अध्यायः 156

भीष्मेण युधिष्ठिरम् प्रति लोभादीनामनर्थहेतुत्वकथपूर्वकं तद्वतां गर्हणम् ॥ 1 ॥ तथा सत्सङ्गस्य लोभादिजयोपायत्वसूचनाय सताम् प्रशंसनपूर्वकं तत्पूजाविधानम् ॥ 2 ॥
KK-12-02-156-001	युधिष्ठिर उवाच 
KK-12-02-156-001a	पापस्य यदधिष्ठानं यतः पापं प्रवर्तते ।
KK-12-02-156-001c	एतदिच्छाम्यहं श्रोतुं तत्त्वेन भरतर्षभ ॥
KK-12-02-156-002	भीष्म उवाच 
KK-12-02-156-002a	पापस्य यदधिष्ठानं तच्छृणुष्व नराधिप ।
KK-12-02-156-002c	एको लोभो महाग्राहो लोभात्पापं प्रवर्तते ॥
KK-12-02-156-003a	अतः पापमधर्मश्च तथा दुःखमनुत्तमम् ।
KK-12-02-156-003c	निकृत्या मूलमेतद्धि येन पापकृतो जनाः ॥
KK-12-02-156-004a	लोभात्क्रोधः प्रभवति लोभात्कामः प्रवर्तते ।
KK-12-02-156-004c	लोभान्मोहश्च माया च मानस्तम्भः परासुता ॥
KK-12-02-156-005a	अक्षमा ह्रीपरित्यागः श्रीनाशो धर्मसङ्क्षयः ।
KK-12-02-156-005c	अभिध्याऽप्रख्यता चैव सर्वं लोभात्प्रवर्तते ॥
KK-12-02-156-006a	अत्यागश्च कुतर्कश्च विकर्मसु च याः क्रियाः ।
KK-12-02-156-006c	कुलविद्यामदश्चैव रूपैश्वर्यमदस्तथा ॥
KK-12-02-156-007a	सर्वभूतेष्वभिद्रोहः सर्वभूतेष्वसत्कृतिः ।
KK-12-02-156-007c	सर्वभूतेष्वविश्वासः सर्वभूतेष्वनार्जवम् ॥
KK-12-02-156-008a	हरणं परवित्तानां परदाराभिमर्शनम् ।
KK-12-02-156-008c	वाग्वेगो मनसो वेगो निन्दावेगस्तथैव च ॥
KK-12-02-156-009a	उपस्थोदरयोर्वेगो मृत्युवेगश्च दारुणः ।
KK-12-02-156-009c	ईर्ष्यावेगश्च बलवान्मिथ्यावेगश्च दुर्जयः ॥
KK-12-02-156-010a	रसवेगश्च दुर्वार्यः श्रोत्रवेगश्च दुःसह ।
KK-12-02-156-010c	कुत्सा विकत्था मात्सर्यं पापं दुष्कर्मकारिता ।
KK-12-02-156-010e	साहसानां च सर्वेषामकार्याणां क्रियास्तथा ॥
KK-12-02-156-011a	जातौ बाल्ये च कौमारे यौवने चापि मानवाः ।
KK-12-02-156-011c	न त्यजन्त्यात्मकर्मैकं यन्न जीर्यति जीर्यतः ॥
KK-12-02-156-012a	यो न पूरयितुं शक्यो लोभः प्रीत्या कथञ्चन ।
KK-12-02-156-012c	नित्यं गम्भीरतोयाभिरापगाभिरिवोदधिः ॥
KK-12-02-156-013a	न प्रहृष्यति यो लोभैः कामैर्यश्च न तृप्यति ।
KK-12-02-156-013c	यो न देवैर्न गन्धर्वैर्नासुरैर्न महोरगैः ॥
KK-12-02-156-014a	ज्ञायते नृप तत्त्वेन सर्वैर्भूतगणैस्तथा ।
KK-12-02-156-014c	स लोभः सह मोहेन विजेतव्यो जितात्मना ॥
KK-12-02-156-015a	दम्भो द्रोहश्च निन्दा च पैशून्यं मत्सरस्तथा ।
KK-12-02-156-015c	भवन्त्येतानि कौरव्य लुब्धानामकृतात्मनाम् ॥
KK-12-02-156-016a	सुमहान्त्यपि शास्त्राणि धारयन्तो बहुश्रुताः ।
KK-12-02-156-016c	छेत्तारः संशयानां च क्लिश्यन्तीहाल्पबुद्धयः ॥
KK-12-02-156-017a	द्वेषक्रोधप्रसक्ताश्च शिष्टाचारबहिष्कृताः ।
KK-12-02-156-017c	अन्तःक्षुरा वाङ्मधुराः कृपाश्छन्नास्तृणैरिव ॥
KK-12-02-156-018a	धर्मवैतंसिकाः क्षुद्रा मुष्णन्ति ध्वजिनो जगत् ।
KK-12-02-156-018c	कुर्वते च बहून्मार्गांस्तान्हेतुबलमाश्रिताः ।
KK-12-02-156-018e	सर्वमार्गान्विलुम्पन्ति लोभज्ञानेष्ववस्थिताः ॥
KK-12-02-156-019a	धर्मस्य ह्रियमाणस्य लोभग्रस्तैर्दुरात्मभिः ।
KK-12-02-156-019c	याया विक्रियते संस्था ततः साऽपि प्रपद्यते ॥
KK-12-02-156-020a	दर्पः क्रोधो मदः स्वप्नो हर्षः शोकोऽभिमानिता ।
KK-12-02-156-020c	एत एव हि कौरव्य दृश्यन्ते लुब्धबुद्धिषु ॥
KK-12-02-156-021a	एतानरिष्टान्बुध्यस्व नित्यं लोभसमन्वितान् ।
KK-12-02-156-021c	शिष्टांस्तु परिपृच्छेथा यान्वक्ष्यामि शुचिव्रतान् ॥
KK-12-02-156-022a	येष्वावृत्तिभयं नास्ति परलोकभयं न च ।
KK-12-02-156-022c	नामिषेषु प्रसङ्गोऽस्ति न प्रियेष्वप्रियेषु च ॥
KK-12-02-156-023a	शिष्टाचारः प्रियो येषु दमो येषु प्रतिष्ठितः ।
KK-12-02-156-023c	सुखं दुःखं समं येषां सत्यं येषां परायणम् ॥
KK-12-02-156-024a	दातारो न ग्रहीतारो दयावन्तस्तथैव च ।
KK-12-02-156-024c	पितृदेवातिथेयाश्च नित्योद्युक्तास्तथैव च ॥
KK-12-02-156-025a	सर्वोपकारिणो वीराः सर्वधर्मानुपालकाः ।
KK-12-02-156-025c	सर्वभूतहिताश्चैव सर्वदेयाश्च भारत ॥
KK-12-02-156-026a	न ते चालयितुं शक्या धर्मव्याहारकारिणः ।
KK-12-02-156-026c	न तेषां भिद्यते वृत्तं यत्पुरा साधुभिः कृतम् ॥
KK-12-02-156-027a	न त्रासिनो न चपला न रौद्राः सत्पथे स्थिताः ।
KK-12-02-156-027c	ते सेव्याः साधुभिर्नित्यमसाधूंश्च विवर्जयेत् ॥
KK-12-02-156-028a	कामक्रोधव्यपेता ये निर्ममा निरहङ्कृताः ।
KK-12-02-156-028c	सुव्रताः स्थिरमर्यादास्तानुपास्व च पृच्छ च ॥
KK-12-02-156-029a	न वागर्थं यशोर्थं वा धर्मस्तेषां युधिष्ठिर |
KK-12-02-156-029c	अवश्यं कार्य इत्येव शरीरस्य क्रियास्तथा ॥
KK-12-02-156-030a	न भयं क्रोधचापल्ये न शोकस्तेषु विद्यते ।
KK-12-02-156-030c	न धर्मध्वजिनश्चैव न गुह्यं किञ्चिदास्थिताः ॥
KK-12-02-156-031a	येष्वलोभस्तथाऽमोहो ये च सत्यार्जवे स्थिताः ।
KK-12-02-156-031c	तेषु कौन्तेय रज्येथा येषां न भ्रश्यते पुनः ॥
KK-12-02-156-032a	ये न हृष्यन्ति लाभेषु नालाभेषु व्यथन्ति च ।
KK-12-02-156-032c	निर्ममा निरहङ्काराः सत्वस्थाः समदर्शिनः ॥
KK-12-02-156-033a	लाभालाभौ सुखदुःखे च तात प्रियाप्रिये मरणं जीवितं च ।
KK-12-02-156-033c	समानि येषां स्थिरविक्रमाणां बुभुत्सतां सत्यपथे स्थितानाम् ॥
KK-12-02-156-034a	धर्मप्रियांस्तान्सुमहानुभावान्दान्तोऽप्रमत्तश्च समर्चयेथाः ।
KK-12-02-156-034c	दैवात्सर्वे गुणवन्तो भवन्ति शुभाशुभे वाक्प्रलापास्तथाऽन्ये ॥ 

इति श्रीमन्महाभारते शान्तिपर्वणि आपद्धर्मपर्वणि षट्पञ्चाशदधिकशततमोऽध्यायः ॥ 156 ॥

12-156-2 ग्राह इव ग्राहो ग्रासकर्ता ॥ 12-156-3 येन लोभेन जनाः पापकृतो भवन्ति ॥ 12-156-4 परासुता पराधीनप्राणत्वम् ॥ 12-156-5 अभिध्या चिन्ता । अप्रख्यता अप्रकीर्तिः । अभिध्याऽप्राज्ञता चैवेति ड. थ. पाठः ॥ 12-156-6 अत्यागादयोऽकार्यक्रियान्ताः सर्वे दोषाः लोभात् प्रवर्तन्त इति पूर्वेणान्वयः ॥ 12-156-11 जातौ जन्मनि ॥ 12-156-12 यो न पूरयितुं शक्य इत्यादीनां स लोभो जेतव्य इति तृतीयेनान्वयः ॥ 12-156-16 अल्पेऽपि धनादौ बुद्धिर्येषां तेऽल्पबुद्धयो लुब्धा इत्यर्थः ॥ 12-156-18 धर्मवैतंसिकाः धर्मव्याजेनेतरान् हिंसन्तः । ध्वजिनो धर्मख्यापकाः । हेतुबलमिति अन्यं सन्तोषहेतुतया पारदार्यादेरपि धर्मत्वं वर्णयन्तीति भावः ॥ 12-156-19 संस्था स्थितिः । विक्रियतेऽन्यथा भवति ॥ 12-156-25 सर्वं प्राणपर्यन्तमपि देयं परार्थे दातुं योग्यं येषां ते ॥ 12-156-28 पृच्छ च धर्ममिति शेषः ॥ 12-156-29 क्रिया आहारादयः । न धनार्थमिति झ. पाठः ॥ 12-156-30 गुह्यं गोपनीयम् ॥ 12-156-31 अमोह इति च्छेदः । येषां वृत्तमिति शेषः ॥ 12-156-34 हे शुभ हे भद्र, सर्वे वाक्प्रलापा गुणवन्तो भवन्ति । अन्ये तु मूढानां वाक्प्रलापा अशुभेऽशुभार्थमेव भवन्तीति शेषः ॥
