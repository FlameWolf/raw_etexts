अध्यायः 006
कुन्त्या कर्णवधानुशोचिनो युधिष्टिरस्याश्वासनम् ॥ 1 ॥ युधिष्ठिरेण कुन्तीम् प्रति स्त्रीणां मन्त्रगोपनं माभूदिति शापदानम् ॥ 2 ॥
001	वैशम्पायन उवाच 
001a	एतावदुक्त्वा देवर्षिर्विरराम स नारदः ।
001c	युधिष्ठिरस्तु राजर्षिर्दध्यौ शोकपरिप्लुतः ॥
002a	तं दीनमनसं वीरमधोवदनमातुरम् ।
002c	निःश्वसन्तं यथा नागं पर्यश्रुनयनं तथा ॥
003a	कुन्ती शोकपरीताङ्गी दुःखोपहतचेतना ।
003c	अब्रवीन्मधुराभाषा काले वचनमर्थवत् ॥
004a	युधिष्ठिर महाबाहो नैनं शोचितुमर्हसि ।
004c	जहि शोकं महाप्राज्ञ शृणु चेदं वचो मम ॥
005a	याचितः स मया पूर्वं भ्राता ज्ञापयितुं तव ।
005c	भास्करेण च देवेन पित्रा धर्मभृतां वरः ॥
006a	यद्वाच्यं हितकामेन सुहृदां भूतिमिच्छता ।
006c	तथा दिवाकरेणोक्तः स्वप्नान्ते मम चाग्रतः ॥
007a	न चैनमशकद्भानुरहं वा स्नेहकारणैः ।
007c	पुरा प्रत्यनुनेतुं वा नेतुं वाऽप्येकतां त्वया ॥
008a	ततः कालपरीतः स वैरस्योद्धरणे रतः ।
008c	प्रतीपकारी युष्माकमिति चोपेक्षितो मया ॥
009a	इत्युक्तो धर्मराजस्तु मात्रा बाष्पाकुलेक्षणः ।
009c	उवाच वाक्यं धर्मात्मा शोकव्याकुललोचनः ॥
010ac	भवत्या गूढमन्त्रत्वाद्वञ्चिताःस्म तदा भृशम् ॥
011a	शशाप च महातेजाः सर्वलोकेषु योषितः ।
011c	न गुह्यं धारयिष्यन्तीत्येवं दुःखसमन्वितः ॥
012a	स राजा पुत्रपौत्राणां सम्बन्धिसुहृदां तदा ।
012c	स्मरन्नुद्विग्नहृदयो बभूवोद्विग्नचेतनः ॥
013a	ततः शोकपरीतात्मा सधूम इव पावकः ।
013c	निर्वेदमगमद्धीमान्राज्ये सन्तापपीडितः ॥ 

इति श्रीमन्महाभारते शान्तिपर्वणि राजधर्मपर्वणि षष्ठोऽध्यायः ॥ 6 ॥

12-6-1 दध्यौ भ्रातृवधजं दोषं चिन्तितवान् ॥ 12-6-5 यातितः स मया पूर्वं भ्रात्र्यमिति झ. पाठः । तत्र यातितः प्रवर्तितस्तव तुभ्यं भ्रात्र्यं भ्रातुः कर्म कनिष्ठानां परिपालनं ज्ञापयितुं त्वया सौभ्रात्रं युधिष्ठिरादिभ्यः प्रदर्शनीयमित्यभ्यर्थित इत्यर्थः ॥ 12-6-7 प्रत्यनुनेतुं शमयितुम् ॥ 12-6-8 कालपरीतो मृत्युग्रस्तः । उद्धरणे शत्रूणां निःशेषनाशेनोन्मूलने ॥ 12-6-12 कर्मणिषष्ठ्यौ ॥ 12-6-13 निर्वेदं राज्यादौ वैराग्यम् ॥
