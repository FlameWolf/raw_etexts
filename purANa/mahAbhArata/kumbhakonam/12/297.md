अध्यायः 297

भीष्मेण युधिष्ठिरम् प्रति श्रेयःसाधनप्रतिपादकपराशरगीतानुवादः ॥ 1 ॥
KK-12-03-297-001	पराशर उवाच 
KK-12-03-297-001a	मनोरथरथं प्राप्य इन्द्रियार्थहयं नरः ।
KK-12-03-297-001c	रश्मिभिर्ज्ञानसम्भूतैर्यो गच्छति स बुद्धिमान् ॥
KK-12-03-297-002a	सेवाश्रितेन मनसा वृत्तिहीनस्य शस्यते ।
KK-12-03-297-002c	द्विजातिहस्तान्निर्वृत्ता न तु तुल्यात्परस्परात् ॥
KK-12-03-297-003a	आयुर्नसुलभं लब्ध्वा नावकर्षेद्विशाम्पते ।
KK-12-03-297-003c	उत्कर्षार्थं प्रयतते नरः पुण्येन कर्मणा ॥
KK-12-03-297-004a	वर्णेभ्यो हि परिभ्रष्टो न वै सम्मानमर्हति ।
KK-12-03-297-004c	न तु यः सत्क्रियां प्राप्य राजसं कर्म सेवते ॥
KK-12-03-297-005a	वर्णोत्कर्षमवाप्नोति नरः पुण्येन कर्मणा ।
KK-12-03-297-005c	दुर्लभं तमलब्धा हि हन्यात्पापेन कर्मणा ॥
KK-12-03-297-006a	अज्ञानाद्धि कृतं पापं तपसैवाभिनिर्णुदेत् ।
KK-12-03-297-006c	पापं हि कर्म फलति पापमेव स्वयङ्कृतम् ।
KK-12-03-297-006e	तस्मात्पापं न सेवेत कर्म दुःखफलोदयम् ॥
KK-12-03-297-007a	पापानुबन्धं यत्कर्म यद्यपि स्यान्महाफलम् ।
KK-12-03-297-007c	तन्न सेवेत मेधावी शुचिः कुशलिनं यथा ॥
KK-12-03-297-008a	किङ्कष्टमनुपश्यामि फलं पापस्य कर्मणः ।
KK-12-03-297-008c	प्रत्यापन्नस्य हि ततो नात्मा तावद्विरोचते ॥
KK-12-03-297-009a	प्रत्यापत्तिश्च यस्येह बालिशस्य न जायते ।
KK-12-03-297-009c	तस्यापि सुमहांस्तापः प्रस्थितस्योपजायते ॥
KK-12-03-297-010a	विरक्तं शोध्यते वस्त्रं न तु कृष्णोपसंहितम् ।
KK-12-03-297-010c	प्रयत्नेन मनुष्येन्द्र पापमेवं निबोध मे ॥
KK-12-03-297-011a	स्वयं कृत्वा तु यः पापं शुभमेवानुतिष्ठति ।
KK-12-03-297-011c	प्रायश्चित्तं नरः कर्तुमुभयं सोऽश्नुते पृथक् ॥
KK-12-03-297-012a	अज्ञानात्तु कृतां हिंसामहिंसा व्यपकर्षति ।
KK-12-03-297-012c	ब्राह्मणाः शास्त्रनिर्देशादित्याहुर्ब्रह्मवादिनः ॥
KK-12-03-297-013a	तथा कामकृतं नास्य विहिंसैवानुकर्षति ।
KK-12-03-297-013c	इत्याहुर्ब्रह्मशास्त्रज्ञा ब्राह्मणा ब्रह्मवादिनः ॥
KK-12-03-297-014a	अहं तु तावत्पश्यामि कर्म यद्वर्तते कृतम् ।
KK-12-03-297-014c	गुणयुक्तं प्रकाशं वा पापेनानुपसंहितम् ॥
KK-12-03-297-015a	यथा सूक्ष्माणि कर्माणि फलन्तीह यथातथम् ।
KK-12-03-297-015c	बुद्धियुक्तानि तानीह कृतानि मनसा सह ॥
KK-12-03-297-016a	भवत्यल्पफलं कर्म सेवितं नित्यमुल्बणम् ।
KK-12-03-297-016c	अबुद्धिपूर्वं धर्मज्ञ कृतमुग्रेण कर्मणा ॥
KK-12-03-297-017a	कृतानि यानि कर्माणि दैवतैर्मुनिभिस्तथा ।
KK-12-03-297-017c	न चरेत्तानि धर्मात्मा श्रुत्वा चापि न कुत्सयेत् ॥
KK-12-03-297-018a	सञ्चिन्त्य मनसा राजन्विदित्वा शक्तिमात्मनः ।
KK-12-03-297-018c	करोति यः शुभं कर्म स वै भद्राणि पश्यति ॥
KK-12-03-297-019a	नवे कपाले सलिलं संन्यस्तं हीयते यथा ।
KK-12-03-297-019c	नवेतरे तथा भावं प्राप्नोति सुखभावितम् ॥
KK-12-03-297-020a	सतोयेऽन्यत्तु यत्तोयं तस्मिन्नेव प्रसिच्यते ।
KK-12-03-297-020c	तद्धि वृद्धिमवाप्नोति सलिले सलिलं यथा ॥
KK-12-03-297-021a	एवं कर्माणि यानीह बुद्धियुक्तानि पार्थिव ।
KK-12-03-297-021c	समानि चैव यानीह तानि पुण्यतमान्यपि ॥
KK-12-03-297-022a	राज्ञा जेतव्याः शत्रवश्चोन्नताश्च सम्यक्कर्तव्यं पालनं च प्रजानाम् ।
KK-12-03-297-022c	अग्निश्चेयो बहुभिश्चापि यज्ञैरन्त्ये मध्ये वा वनमाश्रित्य स्थेयम् ॥
KK-12-03-297-023a	दमान्वितः पुरुषो धर्मशीलो भूतानि चात्मानमिवानुपश्येत् ।
KK-12-03-297-023c	गरीयसः पूजयेदात्मशक्त्या सत्येन शीलेन सुखं नरेन्द्र ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तनवत्यधिकद्विशततमोऽध्यायः ॥ 297 ॥

12-297-2 द्विजातिहीना निर्वृत्ता इति थ. पाठः ॥ 12-297-5 दुर्लभं जन्म लब्ध्वा हीति थ. पाठः । दुष्कृतं कर्म लब्ध्वा हीति ध. पाठः ॥ 12-297-7 कुशलिनं कारुकं चण्डालविशेषमित्यर्थः ॥ 12-297-8 कुत्सितं च तत्कष्टं च किङ्कष्टम् ॥ 12-297-9 प्रत्यापत्तिर्वैराग्यम् ॥ 12-297-11 सोऽश्नुते फलमिति ध. पाठः ॥ 12-297-23 दयान्वितः पुरुष इति थ. पाठः ॥
