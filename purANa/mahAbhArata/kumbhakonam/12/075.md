अध्यायः 075

राज्यस्वीकारे अधर्माशङ्किनं युधिष्ठिरं प्रति भीष्मेण तस्य धार्मिकत्वसमर्थनेन तद्विधानम् ॥ 1 ॥
KK-12-01-075-001	युधिष्ठिर उवाच 
KK-12-01-075-001a	यया वृत्त्या महीपालो विवर्धयति मानवान् ।
KK-12-01-075-001c	पुण्यांश्च लोकाञ्जयति तन्मे ब्रूहि पितामह ॥
KK-12-01-075-002	भीष्म उवाच 
KK-12-01-075-002a	दानशीलो भवेद्राजा यज्ञशीलश्च भारत ।
KK-12-01-075-002c	उपवासतपः शीलः प्रजानां पालने रतः ॥
KK-12-01-075-003a	सर्वाश्चैव प्रजा नित्यं राजा धर्मेण पालयन् ।
KK-12-01-075-003c	उत्थानेन प्रदानेन पूजयेच्चापि धार्मिकान् ॥
KK-12-01-075-004a	राज्ञा हि पूजितो धर्मस्ततः सर्वत्र पूज्यते ।
KK-12-01-075-004c	यद्यदाचरते राजा तत्प्रजानां स्म रोचते ॥
KK-12-01-075-005a	नित्यमुद्यतदण्डश्च भवेन्मृत्युरिवारिषु ।
KK-12-01-075-005c	निहन्यात्सर्वतो दस्यून्न राज्ञो दस्युषु क्षमा ॥
KK-12-01-075-006a	यं हि धर्मं चरन्तीह प्रजा राज्ञा सुरक्षिताः ।
KK-12-01-075-006c	चतुर्थं तस्य धर्मस्य राजा भागं च विन्दति ॥
KK-12-01-075-007a	यदधीते यद्ददाति यञ्जुहोति यदर्चति ।
KK-12-01-075-007c	राजा चतुर्थभाक्तस्य प्रजा धर्मेण पालयन् ॥
KK-12-01-075-008a	यद्राष्ट्रोऽकुशलं किंचिद्राज्ञो रक्षयतः प्रजाः ।
KK-12-01-075-008c	चतुर्थं तस्य पापस्य राजा भारत विन्दति ॥
KK-12-01-075-009a	अप्याहुः सर्वमेवेति भूयोऽर्धमिति निश्चयः ।
KK-12-01-075-009c	कर्मणा पृथिवीपाल नृशंसोऽनृतवागपि ॥
KK-12-01-075-010a	तादृशात्किल्बिपाद्राजा शृणु येन प्रमुच्यते ।
KK-12-01-075-010c	प्रत्याहर्तुमशक्यं स्याद्धनं चोरैर्हृतं यदि ।
KK-12-01-075-010e	तत्स्वकोशात्प्रदेयं स्यादशक्तेनोपजीवतः ॥
KK-12-01-075-011a	सर्ववर्णैः सदा रक्ष्यं ब्रह्मस्वं ब्राह्मणा यथा ।
KK-12-01-075-011c	न स्थेयं विषये तेन योऽपकुर्याद्द्विजातिषु ॥
KK-12-01-075-012a	ब्रह्मस्वे रक्ष्यमाणे तु सर्वं भवति रक्षितम् ।
KK-12-01-075-012c	तेषां प्रसादे निर्वृत्ते कृतकृत्यो भवेन्नृपः ॥
KK-12-01-075-013a	पर्जन्यमिव भूतानि महाद्रुममिव द्विजाः ।
KK-12-01-075-013c	नरास्तमुपजीवन्ति नृपं सर्वार्थसाधकम् ॥
KK-12-01-075-014a	न हि कामात्मना राज्ञा सततं शठबुद्धिना ।
KK-12-01-075-014c	नृशंनेनातिलुब्धेन शक्यं पालयितुं प्रजाः ॥
KK-12-01-075-015	युधिष्ठिर उवाच 
KK-12-01-075-015a	नाहं राज्यसुखान्वेषी राज्यमिच्छाम्यपि क्षणम् ।
KK-12-01-075-015c	धर्मार्थं रोचये राज्यं धर्मश्चात्र न विद्यते ॥
KK-12-01-075-016a	तदल मम राज्येन यत्र धर्मो न विद्यते ।
KK-12-01-075-016c	वनमेव गमिष्यामि तस्माद्धर्मचिकीर्षया ॥
KK-12-01-075-017a	तत्र मेध्येष्वरण्येषु न्यस्तदण्डो जितेन्द्रियः ।
KK-12-01-075-017c	धर्ममाराधयिष्यामि मुनिर्मूलफलाशनः ॥
KK-12-01-075-018	भीष्म उवाच 
KK-12-01-075-018a	वेदाहं तव या बुद्धिरानृशंस्येऽगुणैव सा ।
KK-12-01-075-018c	न च नित्यानृशंसेन शक्यं राज्यमुपासितुम् ॥
KK-12-01-075-019a	सदैव त्वां मृदुप्रज्ञमत्यार्यमतिधार्मिकम् ।
KK-12-01-075-019c	क्लीबं धर्मघृणायुक्तं न लोको बहुमन्यते ॥
KK-12-01-075-020a	राजधर्ममवेक्षस्व पितृपैतामहोचितम् ।
KK-12-01-075-020c	नैतद्राज्ञामथो वृत्तं यथा त्वं स्थातुमिच्छसि ॥
KK-12-01-075-021a	न हि वैक्लव्यसंसृष्टमानृशंस्यमिहास्थितः ।
KK-12-01-075-021c	प्रजापालनसंभूतं प्राप्तो धर्मफलं ह्यसि ॥
KK-12-01-075-022a	न ह्येतामाशिषं पाण्डुर्न च कुन्त्यभ्यभाषत ।
KK-12-01-075-022c	`विचित्रवीर्यो धर्मात्मा चित्रवीर्यो नराधिपः ॥
KK-12-01-075-023a	शन्तनुश्च महीपालः सर्वक्षत्रस्य पूजितः ।
KK-12-01-075-023c	'तवैतां प्राज्ञतां तात यथा चरसि मेधया ॥
KK-12-01-075-024a	शौर्यं बलं च सत्यं च पिता तव सदाऽब्रवीत् ।
KK-12-01-075-024c	महत्त्वं बलमौदार्यं भवतः कुन्त्ययाचत ॥
KK-12-01-075-025a	नित्यं स्वाहा स्वधा नित्यं चोभे मानुषदैवते ।
KK-12-01-075-025c	पुत्रेष्वाशासते नित्यं पितरो दैवतानि च ॥
KK-12-01-075-026a	दानमध्ययनं यज्ञं प्रजानां परिपालनम् ।
KK-12-01-075-026c	धर्म्यमेतदधर्म्यं वा जन्मनैवाभ्यजायथाः ॥
KK-12-01-075-027a	कुले धुरि च युक्तानां वहतां भारमीदृशम् ।
KK-12-01-075-027c	सीदतामपि कौन्तेय कीर्तिर्न परिहीयते ॥
KK-12-01-075-028a	समन्ततो विनीतो यो वहत्यस्खलितो हि सः ।
KK-12-01-075-028c	निर्दोषकर्मवचनात्सिद्धिः कर्मण एव सा ॥
KK-12-01-075-029a	नैकान्ते विनिपातेऽपि विहरेदिह कश्चन ।
KK-12-01-075-029c	धर्मी गृही वा राजा वा ब्रह्मचार्यथवा द्विजः ॥
KK-12-01-075-030a	अल्पं हि सारभूयिष्ठं यत्कर्मोदारमेव तत् ।
KK-12-01-075-030c	कृतमेवाकृताच्छ्रेयो न पापीयोऽस्य कर्मणः ॥
KK-12-01-075-031a	यदा कुलीनो धर्मज्ञः प्राप्नोत्यैश्वर्यमुत्तमम् ।
KK-12-01-075-031c	योगक्षेमस्तदा राज्ञः कुशलायैव कल्पते ॥
KK-12-01-075-032a	दानेनान्यं बलेनान्यमन्यं सूनृतया गिरा ।
KK-12-01-075-032c	सर्वतः प्रतिगृह्णीयाद्राज्यं प्राप्येह धार्मिकः ॥
KK-12-01-075-033a	यं हि वैद्याः कुले जाता ह्यवृत्तिभयपीडिताः ।
KK-12-01-075-033c	प्राप्य तृप्ताः प्रतिष्ठन्ति धर्मः कोऽभ्यधिकस्ततः ॥
KK-12-01-075-034	युधिष्ठिर उवाच 
KK-12-01-075-034a	किं न्वतः परमं स्वर्ग्यं का ततः प्रीतिरुत्तमा ।
KK-12-01-075-034c	किं ततः परमैश्वर्यं ब्रूहि मे यदि पश्यसि ॥
KK-12-01-075-035	भीष्म उवाच 
KK-12-01-075-035a	यस्मिन्भयार्दिताः सन्तः क्षेमं विन्दन्त्यपि क्षणम् ।
KK-12-01-075-035c	स स्वर्गजित्तमोऽस्माकं सत्यमेतद्ब्रवीमि ते ॥
KK-12-01-075-036a	त्वमेव प्रीतिमांस्तस्मात्कुरूणां कुरुसत्तम ।
KK-12-01-075-036c	भव राजा जय स्वर्गं सतो रक्षाऽसतो जहि ॥
KK-12-01-075-037a	अनु त्वां तात जीवन्तु सुहृदः साधुभिः सह ।
KK-12-01-075-037c	पर्जन्यमिव भूतानि स्वादुद्रुममिव द्विजाः ॥
KK-12-01-075-038a	धृष्टं शूरं प्रहर्तारमनृशंसं जितेन्द्रियम् ।
KK-12-01-075-038c	वत्सलं संविभक्तारमुपजीवन्तु बान्धवाः ॥ 

इति श्रीमन्महाभारते शान्तिपर्वणि राजधर्मपर्वणि पञ्चसप्ततितमोऽध्यायः ॥ 75 ॥

12-75-5 न कामात्कस्यचित्क्षमेदिति झ.पाठः ॥ 12-75-7 यदधीते ब्राह्मणादिः ॥ 12-75-10 अशक्तेन राज्ञा उपजीवतः धनोपजीविनो वणिजादेः ॥ 12-75-32 प्रतिगृह्णीयाद्वशीकुर्यात् ॥
