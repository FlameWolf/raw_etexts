अध्यायः 093

भीष्मेण युधिष्ठिरम् प्रति वामदेवसुमनस्संवादानुवादः ॥ 1 ॥
KK-12-01-093-001	वामदेव उवाच 
KK-12-01-093-001a	यत्राधर्मं प्रणयते दुर्बले बलवत्तरः ।
KK-12-01-093-001c	तां वृत्तिमुपजीवन्ति ये भवन्ति तदन्वयाः ॥
KK-12-01-093-002a	राजानमनुवर्तन्ते तं पापाभिप्रवर्तकम् ।
KK-12-01-093-002c	अविनीतमनुष्यं तत्क्षिप्रं राष्ट्रं विनश्यति ॥
KK-12-01-093-003a	यद्वृत्तमुपजीवन्ति प्रकृतिस्थस्य मानवाः ।
KK-12-01-093-003c	तदेव विषमस्थस्य स्वजनोऽपि न मृष्यते ॥
KK-12-01-093-004a	साहसप्रवृत्तेर्यत्र किञ्चिदुल्बणमाचरेत् ।
KK-12-01-093-004c	अशास्त्रलक्षणो राजा क्षिप्रमेव विनश्यति ॥
KK-12-01-093-005a	सद्वृत्ताचरितां वृत्तिं क्षत्रियो नानुवर्तते ।
KK-12-01-093-005c	जितानामजितानां च क्षत्रधर्मादपैति सः ॥
KK-12-01-093-006a	द्विषन्तं कृतकल्याणं गृहीत्वा नृपतिं रणे ।
KK-12-01-093-006c	यो न मानयते द्वेषात्क्षत्रधर्मादपैति सः ॥
KK-12-01-093-007a	शक्तः स्यात्सुसुखो राजा कुर्यात्तारणमापदि ।
KK-12-01-093-007c	प्रियो भवति भूतानां न च विभ्रश्यते श्रियः ॥
KK-12-01-093-008a	अप्रियं यस्य कुर्वीत भूयस्तस्य प्रियं चरेत् ।
KK-12-01-093-008c	अचिरेण प्रियः स स्याद्योऽप्रिये प्रियमाचरेत् ॥
KK-12-01-093-009a	मृषावादं परिहरेत्कुर्यात्प्रियमयाचितः ।
KK-12-01-093-009c	न कामान्न च संरम्भान्न द्वेषाद्धर्ममुत्सृजेत् ॥
KK-12-01-093-010a	`अमाययैव वर्तेत न च सत्यं त्यजेद्बुधः ।
KK-12-01-093-010c	दमं धर्मं च शीलं च क्षत्रधर्मं प्रजाहितम् ॥'
KK-12-01-093-011a	नापत्रपेत प्रश्नेषु नाभिभाविगिरं सृजेत् ।
KK-12-01-093-011c	न त्वरेत न चासूयेत्तथा सङ्गृह्यते परः ॥
KK-12-01-093-012a	प्रिये नातिभृशं हृष्येदप्रिये न च सञ्ज्वरेत् ।
KK-12-01-093-012c	न तप्येदर्थकृच्छ्रेषु प्रजाहितमनुस्मरन् ॥
KK-12-01-093-013a	यः प्रियं कुरुते नित्यं गुणतो वसुधाधिपः ।
KK-12-01-093-013c	तस्य कर्माणि सिद्ध्यन्ति न च सन्त्यज्यते श्रिया ॥
KK-12-01-093-014a	निवृत्तं प्रतिकूलेभ्यो वर्तमानमनुप्रिये ।
KK-12-01-093-014c	भक्तं भजेत नृपतिस्तद्वै वृत्तं सतामिह ॥
KK-12-01-093-015a	अप्रकीर्णेन्द्रियग्राममत्यन्तानुगतं शुचिम् ।
KK-12-01-093-015c	शक्तं चैवानुरक्तं च युञ्ज्यान्महति कर्मणि ॥
KK-12-01-093-016a	`श्रेयसो लक्षणं चैतद्विक्रमो यत्र दृश्यते ।
KK-12-01-093-016c	कीर्तिप्रधानो यश्च स्यात्समये यश्च तिष्ठति ।
KK-12-01-093-016e	समर्थान्पूजयेद्यश्च न च स्पर्धेत यश्च तैः ॥
KK-12-01-093-017a	एवमेतैर्गुणैर्युक्तो योऽनुरज्यति भूमिपम् ।
KK-12-01-093-017c	भर्तुरर्थेष्वप्रमत्तं नियुञ्ज्यादर्थकर्मणि ॥
KK-12-01-093-018a	मूढमैन्द्रियकं लुब्धमनार्यचरितं शठम् ।
KK-12-01-093-018c	अनतीतोपधं हिंस्रं दुर्बुद्धिमबहुश्रुतम् ॥
KK-12-01-093-019a	त्यक्तोपात्तं मद्यरतं द्यूतस्त्रीमृगयापरम् ।
KK-12-01-093-019c	कार्ये महति युञ्जानो हीयते नृपतिः श्रिया ॥
KK-12-01-093-020a	रक्षितात्मा च यो राजा रक्ष्यान्यश्चानुरक्षति ।
KK-12-01-093-020c	प्रजाश्च तस्य वर्धन्ते सुखं च महदश्नुते ॥
KK-12-01-093-021a	ये केचिद्भूमिपतयः सर्वांस्तानन्ववेक्षयेत् ।
KK-12-01-093-021c	सुहृद्भिरनभिख्यातैस्तेन राजा न रिष्यते ॥
KK-12-01-093-022a	अपकृत्य बलस्थस्य दूरस्थोऽस्मीति नाश्वसेत् ।
KK-12-01-093-022c	श्येनाभिपतनैरेते निपतन्ति प्रमाद्यतः ॥
KK-12-01-093-023a	दृढमूलस्त्वदुष्टात्मा विदित्वा बलमात्मनः ।
KK-12-01-093-023c	अबलानभियुञ्जीत न तु ये बलवत्तराः ॥
KK-12-01-093-024a	विक्रमेण महीं लब्ध्वा प्रजा धर्मेण पालयेत् ।
KK-12-01-093-024c	आहवे निधनं कुर्याद्राजा धर्मपरायणः ॥
KK-12-01-093-025a	मरणान्तमिदं सर्वं नेह किञ्चिदनामयम् ।
KK-12-01-093-025c	तस्माद्धर्मे स्थितो राजा प्रजा धर्मेम पालयेत् ॥
KK-12-01-093-026a	रक्षाधिकरणं युद्धं तथा धर्मानुशासनम् ।
KK-12-01-093-026c	मन्त्रचिन्ता सुखं काले पञ्चभिर्वर्धते मही ॥
KK-12-01-093-027a	एतानि यस्य गुप्तानि स राजा राजसत्तम ।
KK-12-01-093-027c	सततं वर्तमानोऽत्र राजा भुङ्क्ते महीमिमाम् ॥
KK-12-01-093-028a	नैतान्येकेन शक्यानि सातत्येनानुवीक्षितुम् ।
KK-12-01-093-028c	एतेष्वाप्तान्प्रतिष्ठाप्य राजा भुङ्क्ते चिरं महीम् ॥
KK-12-01-093-029a	दातारं संविभक्तारं मार्दवोपगतं शुचिम् ।
KK-12-01-093-029c	असन्त्यक्तमनुष्यं च तं जनाः कुर्वते नृपम् ॥
KK-12-01-093-030a	यस्तु नैःश्रेयसं श्रुत्वा ज्ञानं तत्प्रतिपद्यते ।
KK-12-01-093-030c	आत्मनो मतमुत्सृज्य तं लोकोऽनुविधीयते ॥
KK-12-01-093-031a	योऽर्थकामस्य वचनं प्रातिकूल्यान्न मृष्यते ।
KK-12-01-093-031c	शृणोति प्रतिकूलानि सर्वदा विमना इव ॥
KK-12-01-093-031a	अग्राम्यचरितां वृत्तिं यो न सेवेत नित्यदा ।
KK-12-01-093-031c	जितानामजितानां च क्षत्रधर्मादपैति सः ॥
KK-12-01-093-032a	[निगृहीतादमात्याच्च स्त्रीभ्यश्चैव विशेषतः ।
KK-12-01-093-032c	पर्वताद्विषमाद्दुर्गाद्धस्तिनोऽश्वात्सरीसृपात् ।
KK-12-01-093-032e	एतेभ्यो नित्ययुक्तः सन्रक्षेदात्मानमेव तु ॥]
KK-12-01-093-033a	मुख्यानमात्यान्यो हित्वा निहीनान्कुरुते प्रियान् ।
KK-12-01-093-033c	स वै व्यसनमासाद्य साधुमार्गं न विन्दति ॥
KK-12-01-093-034a	यः कल्याणगुणाञ्ज्ञातीन्प्रद्वेषान्नो बुभूषति ।
KK-12-01-093-034c	अदृढात्मा दृढक्रोधः नास्यार्थो वसतेऽन्तिके ॥
KK-12-01-093-035a	अथ यो गुणसम्पन्नान्हृदयस्य प्रियानपि ।
KK-12-01-093-035c	प्रियेण कुरुते वश्यांश्चिरं यशसि तिष्ठति ॥
KK-12-01-093-036a	नाकाले प्रणयेदर्थान्नाप्रिये जातु सन्ज्वरेत् ।
KK-12-01-093-036c	प्रिये नातिभृशं तुष्येद्युञ्जीतारोग्यकर्मणि ॥
KK-12-01-093-037a	के वाऽनुरक्ता राजानः के भयात्समुपाश्रिताः ।
KK-12-01-093-037c	मध्यस्थदोषाः के चैषामिति नित्यं विचिन्तयेत् ॥
KK-12-01-093-038a	न जातु बलवान्भूत्वा दुर्बले विश्वसेत्क्वचित् ।
KK-12-01-093-038c	भारुण्डसदृशा ह्येते निपतन्ति प्रमाद्यतः ॥
KK-12-01-093-039a	अपि सर्वगुणैर्युक्तं भर्तारं प्रियवादिनम् ।
KK-12-01-093-039c	अभिद्रुह्यति पापात्मा न तस्माद्विश्वसेज्जनान् ॥
KK-12-01-093-040a	एतद्राजोपनिषदं ययातिः स्माह नाहुषः ।
KK-12-01-093-040c	मनुष्यविषये युक्तो हन्ति शत्रून्सवासवान् ॥ 

इति श्रीमन्महाभारते शान्तिपर्वणि राजधर्मपर्वणि त्रिनवतितमोऽध्यायः ॥ 93 ॥

12-93-1 यत्र राष्ट्रे । प्रणयते आरोपयति ॥ 12-93-2 अनुवर्तन्तेऽन्ये ॥ 12-93-3 प्रकृतिः स्वधर्मः । विषमः कुमार्गः ॥ 12-93-5 जित्तानामापन्नानाम् । अजितानां स्वस्थानाम् ॥ 12-93-6 कृतकल्याणं प्रागुपकारं कृतवन्तम् ॥ 12-93-12 प्रियं भृत्यादीनाम् ॥ 12-93-17 अनुरज्यत्यनुरञ्जयति । एवमेव गुणैर्युक्तो यो न रक्षति भूमिपम् । भर्तुरर्थेष्वसूयन्तं न तं युञ्जीत कर्मणि इति ड. थ. पाठः ॥ 12-93-21 सुहृद्भिश्चारैः । अनभिख्यातैः स्वेषां परेषां चाविदितैः ॥ 12-93-26 रक्षाधिकरणं दुर्गादि । सुखं सुखप्रदानम् ॥ 12-93-27 गुप्तानि सुरक्षितानि ॥ 12-93-32 अग्राम्यैर्बुद्धिमद्भिः । वृत्तिं लाभोपायम् ॥ 12-93-41 राजोपनिषदं राज्ञां रहस्यविद्याम् ॥
