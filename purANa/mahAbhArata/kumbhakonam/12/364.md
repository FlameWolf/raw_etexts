अध्यायः 364

श्रेयःसाधनम् पृष्टेनातिथिना ब्राह्मणम् प्रति नानामार्गप्रदर्शनपूर्वकं स्वस्यापि संशयोत्कीर्तनम् ॥ 1 ॥
KK-12-03-364-001	ब्राह्मण उवाच 
KK-12-03-364-001a	समुत्पन्ने विधानेऽस्मिन्वाङ्माधुर्येण तेऽनघ ।
KK-12-03-364-001c	मित्रत्वमभिसम्पन्नः किञ्चिद्वक्ष्यामि तच्छृणु ॥
KK-12-03-364-002a	गृहस्थधर्मं विप्रेन्द्र श्रुत्वा धर्मगतं त्वहम् ।
KK-12-03-364-002c	धर्मं परमकं कुर्यां को हि मार्गो भवेद्द्विज ॥
KK-12-03-364-003a	अहमात्मानमास्थाय एक एवात्मनि स्थितम् ।
KK-12-03-364-003c	द्रष्टुमिच्छन्न पश्यामि बद्धः साधारणैर्गुणैः ॥
KK-12-03-364-004a	यावदेतदतीतं मे वयः पुत्रफलाश्रितम् ।
KK-12-03-364-004c	तावदिच्छामि पाथेयमादातुं पारलौकिकम् ॥
KK-12-03-364-005a	अस्मिन्हि लोकसम्भारे परं पारमभीप्सतः ।
KK-12-03-364-005c	उत्पन्ना मे मतिरियं कुतो धर्ममयः प्लवः ॥
KK-12-03-364-006a	संयुज्यमानानि निशाम्य लोके निर्यात्यमानानि च सात्विकानि ।
KK-12-03-364-006c	दृष्ट्वा तु धर्मध्वजकेतुमालां प्रकीर्यमाणामुपरि प्रजानाम् ॥
KK-12-03-364-007a	न मे मनो रज्यति भोगरागैर्दृष्ट्वा गतिं प्रार्थयतः परत्र ।
KK-12-03-364-007c	तेनातिथे बुद्धिबलाश्रयेण धर्मेण धर्मे विनियुङ्क्ष्व मां त्वम् ॥
KK-12-03-364-008a	सोऽतिथिर्वचनं तस्य श्रुत्वा धर्माभिभाषिणः ।
KK-12-03-364-008c	प्रोवाच वचनं श्लक्ष्णं प्राज्ञो मधुरया गिरा ॥
KK-12-03-364-009a	अहमप्यत्र मुह्यामि ममाप्येष मनोरथः ।
KK-12-03-364-009c	न च संनिश्चयं चामि बहुद्वारे त्रिविष्टपे ॥
KK-12-03-364-010a	केचिन्मोक्षं प्रशंसन्ति केचिद्यज्ञफलं द्विजाः ।
KK-12-03-364-010c	वानप्रस्थाश्रयाः केचिद्गार्हस्थ्यं केचिदाश्रिताः ॥
KK-12-03-364-011a	राजधर्माश्रयाः केचित्केचिदात्मफलाश्रयाः ।
KK-12-03-364-011c	गुरुधर्माश्रयाः केचित्केचिद्वाक्संयमाश्रयाः ॥
KK-12-03-364-012a	मातरं पितरं केचिच्छुश्रूषन्तो दिवं गताः ।
KK-12-03-364-012c	अहिंसया परे स्वर्गं सत्येन च तथाऽपरे ॥
KK-12-03-364-013a	आहवेऽभिमुखाः केचिन्निहतास्त्रिदिवं गताः ।
KK-12-03-364-013c	केचिदुञ्छव्रतैः सिद्धाः स्वर्गमार्गं समाश्रिताः ॥
KK-12-03-364-014a	केचिदध्ययने युक्ता वेदव्रतपराः शुभाः ।
KK-12-03-364-014c	बुद्धिमन्तो गताः स्वर्गं तुष्टात्मानो जितेन्द्रियाः ॥
KK-12-03-364-015a	आर्जवेनापरे युक्ता निहतानार्जवैर्जनैः ।
KK-12-03-364-015c	ऋजवो नाकपृष्ठे वै शुद्धात्मानः प्रतिष्ठिताः ॥
KK-12-03-364-016a	एवं बहुविधैर्लोकैर्धर्मद्वारैरनावृतैः ।
KK-12-03-364-016c	ममापि मतिराविद्धा मेघलेखेव वायुना ॥ 

इति श्रीमन्महाभारते शान्तिपर्वणि मोक्षधर्मपर्वणि चतुःषष्ट्यधिकत्रिशततमोऽध्यायः ॥ 364 ॥

12-364-1 समुत्पन्नाभिधानोस्मीति झ. पाठः । तत्र आभिधानी बन्धनरज्जुः । अश्वाभिधानीमादत्त इति ब्राह्मणात् । तेनाभिधानशब्दोपि बन्धनवाची । जातबन्धन इत्यर्थः ॥ 12-364-2 कृत्वा पुत्रगतं त्वहमिति झ. पाठः ॥ 12-364-5 कुतः कुत्राश्रमे । प्लवः संसाराब्धितरणसाधनम् ॥ 12-364-6 निशाम्य आलोच्य । निर्यात्यमानानि निपीड्यमानानि । सात्विकानि देवादीनि । धर्मस्य यमस्य ध्वजाः पताका दण्डोपमा रोगादयस्तेषां माला सन्ततिस्तां दृष्ट्वा मे मनो न रज्यतीत्युत्तरेण सम्बन्धः । समूह्यमानानि यथा हि लोके निहन्यमानानि तथाहि तानि इति ।प्रकीर्यमाणानीति च. ट. पाठः ॥
