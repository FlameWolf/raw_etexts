अध्यायः 112

भीष्मेण युधिष्ठिरम् प्रति अलसताया अनर्थहेतुताख्यापकोट्रचरिताभिधानम् ॥ 1 ॥
KK-12-01-112-001	युधिष्ठिर उवाच 
KK-12-01-112-001a	किं पार्थिवेन कर्तव्यं किञ्च कृत्वा सुखी भवेत् ।
KK-12-01-112-001c	तन्ममाचक्ष्व तत्त्वेन सर्वधर्मभृतां वर ॥
KK-12-01-112-002	भीष्म उवाच 
KK-12-01-112-002a	हन्त तेऽहं प्रवक्ष्यामि शृणु कार्यैकनिश्चयम् ।
KK-12-01-112-002c	यथा राज्ञेह कर्तव्यं यच्च कृत्वा सुखी भवेत् ॥
KK-12-01-112-003a	नचैवं वर्तितव्यं स्म यथेदमनुशुश्रुम ।
KK-12-01-112-003c	उष्ट्रस्य तु महद्वृत्तं तन्निबोध युधिष्ठिर ॥
KK-12-01-112-004a	जातिस्मरो महानुष्ट्रः प्रजापतिकुलोद्भवः ।
KK-12-01-112-004c	तपः सुमहदातिष्ठदरण्ये संशितव्रतः ॥
KK-12-01-112-005a	तपसस्तस्य चान्तेऽथ प्रीतिमानभवद्विभुः ।
KK-12-01-112-005c	वरेण च्छन्दयामास ततश्चैनं पितामहः ॥
KK-12-01-112-006	उष्ट्र उवाच 
KK-12-01-112-006a	भगवंस्त्वत्प्रसादान्मे दीर्घा ग्रीवा भवेदियम् ।
KK-12-01-112-006c	योजनानां शतं साग्रमिच्छेयं चरितुं विभो ॥
KK-12-01-112-007a	एवमस्विति चोक्तः स वरदेन महात्मना ।
KK-12-01-112-007c	प्रतिलभ्य वरं श्रेष्ठं ययावुष्ट्रः स्वकं वनम् ॥
KK-12-01-112-008a	स चकार तदाऽऽलस्यं वरदानात्सुदुर्मतिः ।
KK-12-01-112-008c	न चैच्छच्चरितुं गन्तुं दुरात्मा कालमोहितः ॥
KK-12-01-112-009a	स कदाचित्प्रसार्यैव तां ग्रीवां शतयोजनाम् ।
KK-12-01-112-009c	चचार श्रान्तहृदयो वातश्चागात्ततो महान् ॥
KK-12-01-112-010a	स गुहायां शिरोग्रीवां निधाय पशुरात्मनः ।
KK-12-01-112-010c	आस्ते वर्षमथाभ्यागात्सुमहत्प्लावयज्जगत् ॥
KK-12-01-112-011a	अथ शीतपरीताङ्गो जम्बुकः क्षुच्छ्रमान्वितः ।
KK-12-01-112-011c	सदारस्तां गुहामाशु प्रविवेश जलार्दितः ॥
KK-12-01-112-012a	स दृष्ट्वा मांसजीवी तु सुभृशं क्षुच्छ्रमान्वितः ॥
KK-12-01-112-012c	अभक्षयत्ततो ग्रीवामुष्ट्रस्य भरतर्षभ ॥
KK-12-01-112-013a	यदा त्वबुध्यतात्मानं भक्ष्यमाणं स वै पशु ।
KK-12-01-112-013c	तदा सङ्कोचने यत्नमकरोद्भृशदुःखितः ॥
KK-12-01-112-014a	यावदूर्ध्वमधश्चैव ग्रीवां सङ्क्षिपते पशुः ।
KK-12-01-112-014c	तावत्तेन सदारेण जम्बुकेन स भक्षितः ॥
KK-12-01-112-015a	स हत्वा भक्षयित्वा च तमुष्ट्रं जम्बुकस्तदा ।
KK-12-01-112-015c	विगते वातवर्षे तु निश्चक्राम गुहोदरात् ॥
KK-12-01-112-016a	एवं दुर्बुद्धिना प्राप्तमुष्ट्रेण निधनं तदा ।
KK-12-01-112-016c	आलस्यस्य क्रमात्पश्य महान्तं दोषमागतम् ॥
KK-12-01-112-017a	त्वमप्येवंविधं हित्वा योगेन नियतेन्द्रियः ।
KK-12-01-112-017c	वर्तस्व बुद्धिमूलं तु विजयं मनुरब्रवीत् ॥
KK-12-01-112-018a	बुद्धिश्रेष्ठानि कर्माणि बाहुमध्यानि भारत ।
KK-12-01-112-018c	तानि जङ्घाजघन्यानि भारप्रत्यवराणि च ॥
KK-12-01-112-019a	राज्यं तिष्ठति दक्षस्य सङ्गृहीतेन्द्रियस्य च ।
KK-12-01-112-019c	[आर्तस्य बुद्धिमूलं हि विजयं मनुरब्रवीत् ।]
KK-12-01-112-019e	गुप्तं मन्त्रं श्रुतवतः सुसहायस्य चानघ ॥
KK-12-01-112-020a	`असहायवतो ह्यर्था न तिष्ठन्ति कदाचन ।'
KK-12-01-112-020c	'परीक्षितसहायस्य तिष्ठन्तीह युधिष्ठिर ।
KK-12-01-112-020e	सहाययुक्तेन मही कृत्स्ना शक्या प्रशासितुम् ॥
KK-12-01-112-021a	इदं हि सद्भिः कथितं विधिज्ञैः पुरा महेन्द्रप्रतिमप्रभावः ।
KK-12-01-112-021c	मयाऽपि चोक्तं तव शास्त्रदृष्ट्या त्वमप्रमत्तः प्रचरस्व राजन् ॥ 

इति श्रीमन्महाभारते शान्तिपर्वणि राजधर्मपर्वणि द्वादशाधिकशततमोऽध्यायः ॥ 112 ॥

12-112-8 चरितुं भक्षितुम् ॥ 12-112-17 योगेनोपायेन । एवंविधमालस्यम् ॥ 12-112-18 बाहूपलक्षितं शौर्यम् । जङ्घोपलक्षितं पादविहरणम् । भारो भारवहनम् ॥
