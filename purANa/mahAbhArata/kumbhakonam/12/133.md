अध्यायः 133

भीष्मेण युधिष्ठिरम् प्रति राज्ञा यथाकथञ्चित्कोशवृद्धेः कर्तव्यत्वोक्तिः ॥ 1 ॥ तथा दस्युभिरापद्यपि सावशेषं परस्वापहारणस्य धर्म्यत्वोक्तिः ॥ 2 ॥
KK-12-02-133-001	भीष्म उवाच 
KK-12-02-133-001a	स्वराष्ट्रात्परराष्ट्राच्च कोशं सञ्जनयेन्नृपः ।
KK-12-02-133-001c	कोशाद्धि धर्मः कौन्तेय राज्यमूलं प्रवर्तते ॥
KK-12-02-133-002a	तस्मात्सञ्जनयेत्कोशं सत्कृत्य परिपालयेत् ।
KK-12-02-133-002c	परिपाल्यानुगृह्णीयादेष धर्मः सनातनः ॥
KK-12-02-133-003a	स कोशः शुद्धभावेन न नृशंसेन जायते ।
KK-12-02-133-003c	मध्यमं पदमास्थाय कोशसङ्ग्रहणं चरेत् ॥
KK-12-02-133-004a	अबलस्य कुतः कोशो ह्यकोशस्य कुतो बलम् ।
KK-12-02-133-004c	अबलस्य कुतो राज्यमराज्ये श्रीर्भवेत्कुतः ॥
KK-12-02-133-005a	उच्चैर्वृत्तेः श्रियो हानिर्यथैव मरणं तथा ।
KK-12-02-133-005c	तस्मात्कोशं बलं मित्रमथ राजा विवर्धयेत् ॥
KK-12-02-133-006a	हीनकोशं हि राजानमवमन्यन्ति शत्रवः ।
KK-12-02-133-006c	न चास्याल्पेन तुष्यन्ति कर्मणाऽप्युत्सहन्ति च ॥
KK-12-02-133-007a	श्रियो हि कारणाद्राजा सत्क्रियां लभते पराम् ।
KK-12-02-133-007c	साऽस्य गूहति पापानि वासो गुह्यमिव स्त्रियाः ॥
KK-12-02-133-008a	ऋद्धिमस्यानुतप्यन्ते पुरा विप्रकृता नराः ।
KK-12-02-133-008c	सालावृका इवाजस्रं जिघांसूनेव विन्दति |
KK-12-02-133-008e	ईदृशस्य कुतो राज्यं सुखं भरतसत्तम ॥
KK-12-02-133-009a	उद्यच्छेदेव न ग्लायेदुद्यमो ह्येव पौरुषम् ।
KK-12-02-133-009c	अप्यपर्वणि भज्येत न नमेतेह कस्यचित् ॥
KK-12-02-133-010a	अप्यरण्यं समाश्रित्य चरेन्मृगगणैः सह ।
KK-12-02-133-010c	न त्वेवोद्रिक्तमर्यादैर्दस्युभिः सहितश्चरेत् ॥
KK-12-02-133-011a	दस्यूनां सुलभा सेना रौद्रकर्मसु भारत ।
KK-12-02-133-011c	एकान्ततो ह्यमर्यादात्सर्वोऽप्युद्विजते जनः ॥
KK-12-02-133-012ac	दस्यवोऽप्यभिशङ्कन्ते निरनुक्रोशकारिणः ॥
KK-12-02-133-013a	स्थापयेदेव मर्यादां जनचित्तप्रसादिनीम् ।
KK-12-02-133-013c	अल्पाप्यर्थेषु मर्यादा लोके भवति पूजिता ॥
KK-12-02-133-014a	नायं लोकोऽस्ति न पर इति व्यवसितो जनः ।
KK-12-02-133-014c	नालं गन्तुमिहाश्वासं नास्तिक्यभयशङ्कितैः ॥
KK-12-02-133-015a	यथा सद्भिः परादानमहिंसा दस्युभिस्तथा ।
KK-12-02-133-015c	अनुरज्यन्ति भूतानि समर्यादेषु दस्युषु ॥
KK-12-02-133-016a	अयुध्यमानस्यादानं दारामर्शः कृतघ्नता ।
KK-12-02-133-016c	ब्रह्मवित्तस्य चादानं निःशेषकरणं तथा ॥
KK-12-02-133-017a	स्त्रिया मोषः पथिस्थानं साधुष्वेव विगर्हितम् ।
KK-12-02-133-017c	सदोष एव भवति दस्युरेतानि वर्जयेत् ॥
KK-12-02-133-018a	अभिसन्दधते ये च विनाशायास्य भारत ।
KK-12-02-133-018c	सशेषमेवोपलभ्य कुर्वन्तीति विनिश्चयः ॥
KK-12-02-133-019a	तस्मात्सशेषं कर्तव्यं स्वाधीनमपि दस्युभिः ।
KK-12-02-133-019c	न बलस्थोऽहमस्मीति नृशंसानि समाचरेत् ॥
KK-12-02-133-020a	सशेषकारिणस्तत्र शेषं पश्यन्ति सर्वशः ।
KK-12-02-133-020c	निःशेषकारिणो नित्यं निःशेषकरणाद्भयम् ॥ 

इति श्रीमन्महाभारते शान्तिपर्वणि आपद्धर्मपर्वणि त्रयस्त्रिंशदधिकशततमोऽध्यायः ॥ 133 ॥

12-133-5 उच्चैर्वृत्तेः महतः ॥ 12-133-7 वासः पापमिव स्त्रिय इति ट. ड. थ. पाठः ॥ 12-133-8 विप्रकृताः सालावृकवत् जिघांसूनेव विन्दन्ति आश्रयन्ति कपटेन हन्तुम् । आर्षो वचनव्यत्ययः ॥ 12-133-10 दस्युभिः दस्युप्रायैरमात्यैः ॥ 12-133-11 अत्यन्तापन्नस्य वनस्था दस्यवोऽपि कार्यकरा इत्याह दस्यूनामिति । दस्यूनां सुलभां सेनां रौद्रकर्मसु कारयेदिति ध. पाठः । तेष्वपि सत्येन मार्दवेन च स्थेयमित्याह एकान्तत इति ॥ 12-133-14 जनः प्राकृतः । अलं पर्याप्तं युक्तमित्यर्थः ॥ 12-133-15 सद्भिर्दस्युभिः परादानं परस्वहरणमपि कृतम् अहिंसा भवति तथा वक्ष्ये इति शेषः ॥ 12-133-16 निःशेषकरणं सर्वहरणम् ॥ 12-133-17 स्त्रिया कन्यायाः मोषश्चौर्यम् ॥ 12-133-19 यस्मादेवं तस्मात् सशेषमेव परलुम्पनं कर्तव्यम् ॥ 12-133-20 यो यथा करोति तथैव प्रजाः कुर्वन्तीत्याह सशेषेति ॥
