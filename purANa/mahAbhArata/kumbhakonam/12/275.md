अध्यायः 275

भीष्मेण युधिष्ठिरम् प्रति गोकपिलसंवादानुवादः ॥ 1 ॥
KK-12-03-275-001	कपिल उवाच 
KK-12-03-275-001a	एतावदनुपश्यन्तो यतयो यान्ति मार्गगाः ।
KK-12-03-275-001c	नैषां सर्वेषु लोकेषु कश्चिदस्ति व्यतिक्रमः ॥
KK-12-03-275-002a	निर्द्वन्द्वा निर्नमस्कारा निराशीर्बन्धना बुधाः ।
KK-12-03-275-002c	विमुक्ताः सर्वपापेभ्यश्चरन्ति शुचयोऽमलाः ॥
KK-12-03-275-003a	अपवर्गेऽथ सन्त्यागे बुद्धौ च कृतनिश्चयाः ।
KK-12-03-275-003c	ब्रह्मिष्ठा ब्रह्मभूताश्च ब्रह्मण्येव कृतालयाः ॥
KK-12-03-275-004a	येऽशोका नष्टरजसस्तेषां लोकाः सनातनाः ।
KK-12-03-275-004c	तेषां गतिं परां प्राप्य गार्हस्थ्ये किं प्रयोजनम् ॥
KK-12-03-275-005	स्यूमरश्मिरुवाच 
KK-12-03-275-005a	यद्येषां परमा निष्ठा यद्येषां परमा गतिः ।
KK-12-03-275-005c	गृहस्थानव्यपाश्रित्य नाश्रमोऽन्यः प्रवर्तते ॥
KK-12-03-275-006a	यथा मातरमाश्रित्य सर्वे जीवन्ति जन्तवः ।
KK-12-03-275-006c	एवं गार्हस्थ्यमाश्रित्य वर्तन्त इतराश्रमाः ॥
KK-12-03-275-007a	गृहस्थ एव यजते गृहस्थस्तप्यते तपः ।
KK-12-03-275-007c	गार्हस्थ्यमस्य धर्मस्य मूलं यत्किञ्चिदेव हि ॥
KK-12-03-275-008a	प्रजनाद्यभिनिर्वृत्ताः सर्वे प्राणभृतो मुनेः ।
KK-12-03-275-008c	प्रजनं चाप्युतान्यत्र न कथञ्चन विद्यते ॥
KK-12-03-275-009a	यास्तु स्युर्बहिरोषध्यो बहिरन्यास्तथाऽद्रिजाः ।
KK-12-03-275-009c	ओषधिभ्यो बहिर्यस्मात्प्राणी कश्चिन्न विद्यते ॥
KK-12-03-275-010a	कस्यैषा वाग्भवेत्सत्या मोक्षो नास्ति गृहादिति ।
KK-12-03-275-010c	अश्रद्दधानैरप्राज्ञैः सूक्ष्मदर्शनवर्जितैः ॥
KK-12-03-275-011a	निराशैरलसैः श्रान्तैस्तप्यमानैः स्वकर्मभिः ।
KK-12-03-275-011c	शमस्योपरमो दृष्टः प्रव्रज्यायामपण्डितैः ॥
KK-12-03-275-012a	त्रैलोक्यस्येव हेतुर्हि मर्यादा शाश्वती ध्रुवा ।
KK-12-03-275-012c	ब्राह्मणो नाम भगवाञ्जन्मप्रभृति पूज्यते ॥
KK-12-03-275-013a	प्राग्गर्भाघानमन्त्रा हि प्रवर्तन्ते द्विजातिषु ।
KK-12-03-275-013c	अविश्वस्तेषु वर्तन्ते विश्वस्तेष्वपि संश्रिताः ॥
KK-12-03-275-014a	दाहे पुनः संश्रयणे संश्रिते पात्रभोजने ।
KK-12-03-275-014c	दानं गवां पशूनां वा पिण्डानामप्सु मज्जनम् ॥
KK-12-03-275-015a	अर्चिष्मन्तो बर्हिषदः क्रव्यादाः पितरस्तथा ।
KK-12-03-275-015c	मृतस्याप्यनुमन्यन्ते मन्त्रा मन्त्राश्च कारणम् ॥
KK-12-03-275-016a	एवं क्रोशत्सु वेदेषु कुतो मोक्षोऽस्ति कस्यचित् ।
KK-12-03-275-016c	ऋणवन्तो यदा मर्त्याः पितृदेवद्विजातिषु ॥
KK-12-03-275-017a	श्रिया विहीनैरलसैः पण्डितैश्च पलायितम् ।
KK-12-03-275-017c	वेदवादापरिज्ञानं सत्याभासमिवानृतम् ॥
KK-12-03-275-018a	न वै पापैर्ह्रियते कृष्यते वा यो ब्राह्मणो यजते वेदशास्त्रैः ।
KK-12-03-275-018c	ऊर्ध्वं यजन्पशुभिः सार्धमेति ततः पुनस्तर्कयते न कामान् ॥
KK-12-03-275-019a	न वेदानां परिभवान्न शाठ्येन न मायया ।
KK-12-03-275-019c	महत्प्राप्नोति पुरुषो ब्राह्मणो ब्रह्म विन्दति ॥
KK-12-03-275-020	कपिल उवाच 
KK-12-03-275-020a	दर्शश्च पूर्णमासश्च अग्निहोत्रं च धीमताम् ।
KK-12-03-275-020c	चातुर्मास्यानि चैवासंस्तेषु यज्ञः सनातनः ॥
KK-12-03-275-021a	अनारम्भाः सुधृतयः शुचयो ब्रह्मसञ्ज्ञिताः ।
KK-12-03-275-021c	ब्राह्मणा एव ते देवांस्तर्पन्त्यमृतैरिव ॥
KK-12-03-275-022a	सर्वभूतात्मभूतस्य सर्वभूतानि पश्यतः ।
KK-12-03-275-022c	देवाऽपि मार्गे मुह्यन्ति ह्यपदस्य पदैषिणः ॥
KK-12-03-275-023a	चतुर्द्वारं पुरुषं चर्तुर्मुखं चतुर्मुखो नैनमुपैति निन्दा ।
KK-12-03-275-023c	बाहुभ्यां पद्भ्यामुदरादुपस्थात्तेषां द्वारं द्वारपालो बुभूषेत् ॥
KK-12-03-275-024a	नाक्षैर्दीव्येन्नाददीतान्यवित्तं न वाऽयोनीयस्य शृतं प्रगृह्णात् ।
KK-12-03-275-024c	क्रुद्धो न चैव प्रहरेत धीमांस्तथास्य तत्पाणिपादं सुगुप्तम् ॥
KK-12-03-275-025a	नाक्रोशमृच्छेन्न वृथा वदेच्च न पैशुनं जनवादं च कुर्यात् ।
KK-12-03-275-025c	सत्यव्रतो मितभाषोऽप्रमत्तस्तथाऽस्य वाग्द्वारमथो सुगुप्तम् ॥
KK-12-03-275-026a	नानाशनः स्यान्न महाशनः स्यान्न लोलुपः साधुभिरागतः स्यात् ।
KK-12-03-275-026c	यात्रार्थमाहारमिहाददीत तथाऽस्य स्याज्जाठरद्वारगुप्तिः ॥
KK-12-03-275-027a	न वीरपत्नीं विहरेत नारीं न चापि नारीमनृतावाह्वयीत ।
KK-12-03-275-027c	भार्याव्रतं ह्यात्मनि धारयीत तथास्योपस्थद्वारगुप्तिर्भवेत ॥
KK-12-03-275-028a	द्वाराणि यस्य सर्वाणि सुगुप्तानि मनीषिणः ।
KK-12-03-275-028c	उपस्थमुदरं पाणी वाक्चतुर्थी स वै द्विजः ॥
KK-12-03-275-029a	मोघान्यगुप्तद्वारस्य सर्वाण्येव भवन्त्युत ।
KK-12-03-275-029c	किं तस्य तपसा कार्यं किं यज्ञेन किमात्मना ॥
KK-12-03-275-030a	अनुत्तरीयवसनमनुपस्तीर्णशायिनम् ।
KK-12-03-275-030c	बाहूपधानं शाम्यन्तं तं देवा ब्राह्मणं विदुः ॥
KK-12-03-275-031a	द्वन्द्वारामेषु सर्वेषु य एको रमते मुनिः ।
KK-12-03-275-031c	परेषामननुध्यायंस्तं देवा ब्राह्मणं विदुः ॥
KK-12-03-275-032a	येन सर्वमिदं बुद्धं प्रकृतिर्विकृतिश्च या ।
KK-12-03-275-032c	गतिज्ञः सर्वभूतानां तं देवा ब्राह्मणं विदुः ॥
KK-12-03-275-033a	अभयं सर्वभूतेभ्यः सर्वेषामभयं यतः ।
KK-12-03-275-033c	सर्वभूतात्मभूतो यस्तं देवा ब्राह्मणं विदुः ॥
KK-12-03-275-034a	नान्तरेणानुजानाति वेदानां यत्क्रियाफलम् ।
KK-12-03-275-034c	अविज्ञाय च तत्सर्वमन्यद्रोचयते फलम् ॥
KK-12-03-275-035a	स्वकर्मभिः संश्रितानां तपो घोरत्वमागमत् ।
KK-12-03-275-035c	तं सदाचारमाश्चर्यं पुराणं शाश्वतं ध्रुवम् ॥
KK-12-03-275-036a	अशक्नुवन्तश्चरितुं किञ्चिद्धर्मेषु सूत्रितम् ।
KK-12-03-275-036c	निरापद्धर्म आचारो ह्यप्रमादो पराभवः ॥
KK-12-03-275-037a	फलवन्ति च कर्माणि व्युष्टिमन्ति ध्रुवाणि च ।
KK-12-03-275-037c	विगुणानि च पश्यन्ति तथा नैकानि केन च ॥
KK-12-03-275-038a	गुणाश्चात्र सुदुर्ज्ञेया ज्ञाताश्चात्र सुदुष्कराः ।
KK-12-03-275-038c	अनुष्ठिताश्चान्तवन्त इति त्वमनुपश्यसि ॥
KK-12-03-275-039	स्यूमरश्मिरुवाच 
KK-12-03-275-039a	यथा च वेदप्रामाण्यं त्यागश्च सफलो यथा ।
KK-12-03-275-039c	तौ पन्थानावुभौ व्यक्तौ भगवंस्तद्ब्रवीहि मे ॥
KK-12-03-275-040	कपिल उवाच 
KK-12-03-275-040a	प्रत्यक्षमिह पश्यन्ति भवन्तः सत्पथे स्थिताः ।
KK-12-03-275-040c	प्रत्यक्षं तु किमत्रास्ति यद्भवन्त उपासते ॥
KK-12-03-275-041	स्यूमरश्मिरुवाच 
KK-12-03-275-041a	स्यूमरश्मिरहं ब्रह्मञ्जिज्ञासार्थमिहागतः ।
KK-12-03-275-041c	श्रेयस्कामः प्रत्यवोचमार्जवान्न विवक्षया ॥
KK-12-03-275-042a	इमं च संशयं घोरं भगवान्प्रब्रवीतु मे ।
KK-12-03-275-042c	प्रत्यक्षमिह पश्यन्तो भवन्तः सत्पथे स्थिताः ।
KK-12-03-275-042e	किमत्र प्रत्यक्षतमं भवन्तो यदुपासते ॥
KK-12-03-275-043a	अन्यत्र तर्कशास्त्रेभ्य आगमार्थं यथागमम् ।
KK-12-03-275-043c	आगमो वेदवादास्तु तर्कशास्त्राणि चागमः ॥
KK-12-03-275-044a	यथाश्रममुपासीत आगमस्तत्र सिध्यति ।
KK-12-03-275-044c	सिद्धिः प्रत्यक्षरूपा च दृश्यत्यागमनिश्चयात् ॥
KK-12-03-275-045a	नौर्नावीव निबद्धा हि स्रोतसा सनिबन्धना ।
KK-12-03-275-045c	ह्रियमाणा कथं विप्र कुबुद्धींस्तारयिष्यति ॥
KK-12-03-275-046a	एतद्ब्रवीतु भगवानुपपन्नोऽस्म्यधीहि भो ।
KK-12-03-275-046c	नैव त्यागी न सन्तुष्टो नाशोको न निरामयः ।
KK-12-03-275-046e	नानिर्विवित्सो नावृत्तो नापवृत्तोऽस्ति कश्चन ॥
KK-12-03-275-047a	भवन्तोऽपि च हृष्यन्ति शोचन्ति च यथा वयम् ।
KK-12-03-275-047c	इन्द्रियार्थाश्च भवतां समानाः सर्वजन्तुषु ॥
KK-12-03-275-048a	एवं चतुर्णां वर्णानामाश्रमाणां प्रवृत्तिषु ।
KK-12-03-275-048c	एकमालम्बमानानां निर्णये किं निरामयम् ।
KK-12-03-275-048e	'एतद्ब्रवीतु भगवानुपपन्नोस्म्यधीहि भो ॥'
KK-12-03-275-049	कपिल उवाच 
KK-12-03-275-049a	यद्यदाचरते शास्त्रमर्थ्यं सर्वप्रवृत्तिषु ।
KK-12-03-275-049c	यस्य यत्र ह्यनुष्ठानं तस्य तत्तु निरामयम् ॥
KK-12-03-275-050a	सर्वं प्रापयति ज्ञानं यो ज्ञानं ह्यनुवर्तते ।
KK-12-03-275-050c	ज्ञानादपेत्य या वृत्तिः सा विनाशयति प्रजाः ॥
KK-12-03-275-051a	भवन्तो ज्ञानिनो नित्यं सर्वतश्च निरामयाः ।
KK-12-03-275-051c	ऐकात्म्यं नाम कश्चिद्धि कदाचिदभिपद्यते ॥
KK-12-03-275-052a	शास्त्रं ह्यबुद्ध्वा तत्त्वेन केचिद्वादबलाज्जनाः ।
KK-12-03-275-052c	कामद्वेषाभिभूतत्वादहङ्कारवशं गताः ॥
KK-12-03-275-053a	याथातथ्यमविज्ञाय शास्त्राणां शास्त्रदस्यवः ।
KK-12-03-275-053c	ब्रह्मस्तेना निरारम्भा अपक्वमनसोऽशिवाः ॥
KK-12-03-275-054a	नैर्गुण्यमेव पश्यन्ति न गुणाननुयुञ्जते ।
KK-12-03-275-054c	तेषां तमःशरीराणां तम एव परायणम् ॥
KK-12-03-275-055a	यो यथाप्रकृतिर्जन्तुः प्रकृतेः स्याद्वशानुगः ।
KK-12-03-275-055c	तस्य द्वेषश्च कामश्च क्रोधो दम्भोऽनृतं मदः ।
KK-12-03-275-055a	नित्यमेवानुवर्तन्ते गुणाः प्रकृतिसम्भवाः ॥
KK-12-03-275-056c	ये तद्बुद्ध्वाऽनुपश्यन्तः सन्त्यजेयुः शुभाशुभम् ।
KK-12-03-275-056a	परां गतिमभीप्सन्तो यतयः संयमे रताः ॥
KK-12-03-275-057	स्यूमरश्मिरुवाच 
KK-12-03-275-057a	सर्वमेतत्त्वया ब्रह्मञ्शास्त्रतः परिकीर्तितम् ।
KK-12-03-275-057c	न ह्यविज्ञाय शास्त्रार्थं प्रवर्तन्ते प्रवृत्तयः ॥
KK-12-03-275-058a	यः कश्चिन्न्याय्य आचारः सर्वं शास्त्रमिति श्रुतिः ।
KK-12-03-275-058c	यदन्याय्यमशास्त्रं तदित्येषा श्रूयते श्रुतिः ॥
KK-12-03-275-059a	न प्रवृत्तिर्ऋते शास्त्रात्काचिदस्तीति निश्चयः ।
KK-12-03-275-059c	यदन्यद्वेदवादेभ्यस्तदशास्त्रमिति श्रुतिः ॥
KK-12-03-275-060a	शास्त्रादपेतं पश्यन्ति बहवोऽत्यर्थमानिनः ।
KK-12-03-275-060c	शास्त्रदोषान्न पश्यन्ति इह चामुत्र चापरे ।
KK-12-03-275-060e	[इन्द्रियार्थाश्च भवतां समानाः सर्वजन्तुषु ॥
KK-12-03-275-061a	एवं चतुर्णां वर्णानामाश्रमाणां प्रवृत्तिषु ।
KK-12-03-275-061c	एकमालम्बमानानां निर्णये सर्वतो दिशम् ॥
KK-12-03-275-062a	आनन्त्यं वदमानेन शक्तेनावर्जितात्मना] ।
KK-12-03-275-062c	अविज्ञानहतप्रज्ञा हीनप्रज्ञास्तमोवृताः ॥
KK-12-03-275-063a	शक्यं त्वेकेन युक्तेन कृतकृत्येन सर्वशः ।
KK-12-03-275-063c	पिण्डमात्रं व्यपाश्रित्य चरितुं सर्वतो दिशम् ॥
KK-12-03-275-064a	'नात्यन्तं वन्दमानेन शक्तेन विजितात्मना ।'
KK-12-03-275-064c	वेदवादं व्यपाश्रित्य मोक्षोऽस्तीति प्रभाषितुम् ।
KK-12-03-275-064e	अपेतन्यायशास्त्रेण सर्वलोकविगर्हिणा ॥
KK-12-03-275-065a	इदं तु दुष्करं कर्म कुटुम्बमभिसंश्रितम् ।
KK-12-03-275-065c	दानमध्ययनं यज्ञः प्रजासन्तानमार्जवम् ॥
KK-12-03-275-066a	यद्येतदेवं कृत्वाऽपि न विमोक्षोऽस्ति कस्यचित् ।
KK-12-03-275-066c	धिक्कर्तारं च कार्यं च श्रमश्चायं निरर्थकः ॥
KK-12-03-275-067a	नास्तिक्यमन्यथा च स्याद्वेदानां पृष्ठतः क्रिया ।
KK-12-03-275-067c	एतस्यानन्त्यमिच्छामि भगवञ्श्रोतुमञ्जसा ॥
KK-12-03-275-068a	तत्त्वं वदस्व मे ब्रह्मन्नुपसन्नोस्म्यधीहि भोः ।
KK-12-03-275-068c	यथा ते विदितो मोक्षस्तथेच्छाम्युपशिक्षितुम् ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चसप्तत्यधिकद्विशततमोऽध्यायः ॥ 275 ॥

12-275-11 श्रमस्योपरमो दृष्ट इति ट. थ. पाठः ॥ 12-275-14 दानं पुनः सङ्ग्रहणं संश्रिता पात्रभोजनम् । इति ट. थ. पाठः । दाहः पुनः सञ्चयनं संस्थितः पात्रभोजनमिति ध. पाठः ॥ 12-275-19 ब्रह्म ब्रह्मणि विन्दतीति ट. थ. पाठः ॥ 12-275-20 तेषु धर्मः सनातन इति झ. पाठः ॥ 12-275-22 सर्वज्ञानेन पश्यतः इति ट. पाठः ॥ 12-275-24 नायोनिजस्येह स्रुवं प्रगृह्णादिति ट. थ. पाठः । नायोनिजस्यैव सुतां प्रगृह्णादिति ध. पाठः ॥ 12-275-26 साधुरनागसः स्यादिति ट. थ. पाठः ॥ 12-275-27 धैर्यव्रतं ह्यात्मनीति ध. पाठः ॥ 12-275-39 यथा च देवब्राह्मण्यमत्यागश्च कलौ यथेति थ. पाठः ॥ 12-275-44 यथागममुपासीतेति थ. पाठः यथाकाममुपासीतेति ध. पाठः ॥
