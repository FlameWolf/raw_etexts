अध्यायः 079

भीष्मेण युधिष्ठिरम् प्रति ऋत्विग्लक्षणादिकथनम् ॥ 1 ॥
KK-12-01-079-001	युधिष्ठिर उवाच 
KK-12-01-079-001a	क्व समर्थाः कथंशीला ऋत्विजः स्युः पितामह ।
KK-12-01-079-001c	कथंविधाश्च राजेन्द्र तद्ब्रूहि वदतां वर ॥
KK-12-01-079-002	भीष्म उवाच 
KK-12-01-079-002a	प्रतिकर्मपरा राजन्वृत्तिरस्य विधीयते ।
KK-12-01-079-002c	छन्दः सामादि विज्ञाय द्विजानां श्रुतमेव च ॥
KK-12-01-079-003a	ये त्वेकरतयो नित्यं धीराश्च प्रियवादिनः ।
KK-12-01-079-003c	परस्परस्य सुहृदः समन्तात्समदर्शिनः ॥
KK-12-01-079-004a	आनृशंस्यं सत्यवाक्यमहिंसा दम आर्जवम् ।
KK-12-01-079-004c	अद्रोहोऽनभिमानश्च ह्रीस्तितिक्षा दमः शमः ॥
KK-12-01-079-005a	`यस्मिन्नेतानि दृश्यन्ते स पुरोहित उच्यते ।'
KK-12-01-079-005c	धीमान्सत्यधृतिर्दान्तो भूतानामविहिंसकः ।
KK-12-01-079-005e	अकामद्वेषसंयुक्तस्त्रिभिः शुक्लैः समन्वितः ॥
KK-12-01-079-006a	अहिंसको ज्ञानतृप्तः स ब्रह्मासनमर्हति ।
KK-12-01-079-006c	एते महर्त्विजस्तात सर्वे मान्या यथार्हतः ॥
KK-12-01-079-007	युधिष्ठिर उवाच 
KK-12-01-079-007a	यदिदं वेदवचनं दक्षिणासु विधीयते ।
KK-12-01-079-007c	इदं देयमिदं देयं न क्वचिद्व्यवतिष्ठते ॥
KK-12-01-079-008a	देयं प्रतिधनं शास्त्रमापद्धर्मा न शास्त्रतः ।
KK-12-01-079-008c	आज्ञा शास्त्रस्य घोरे यं न शक्तिं समवेक्षते ॥
KK-12-01-079-009a	श्रद्धामालम्ब्य यष्टव्यमित्येषा वैदिकी श्रुतिः ।
KK-12-01-079-009c	मिथ्योपेतस्य यज्ञस्य किमु श्रद्धा करिष्यति ॥
KK-12-01-079-010	भीष्म उवाच 
KK-12-01-079-010a	न वेदानां परिभवान्न शाठ्येन न मायया ।
KK-12-01-079-010c	कश्चिन्महदवाप्नोति मा ते भूद्बुद्धिरीदृशी ॥
KK-12-01-079-011a	यज्ञाङ्गं दक्षिणा तात मन्त्राणां परिबृंहणम् ।
KK-12-01-079-011c	न मन्त्रा दक्षिणाहीनास्तारयन्ति कथञ्चन ॥
KK-12-01-079-012a	शक्तिस्तु पूर्णपात्रेण सम्मिता नावमा भवेत् ।
KK-12-01-079-012c	अवश्यं तात यष्टव्यं त्रिभिर्वर्णैर्यथाबलम् ॥
KK-12-01-079-013a	सोमो राजा ब्राह्मणानामित्येषा वैदिकी श्रुतिः ।
KK-12-01-079-013c	तं च विक्रेतुमिच्छन्ति न तथा वृत्तिरिष्यते ॥
KK-12-01-079-014a	तेन क्रीतेन धर्मेण ततो यज्ञः प्रतायते ।
KK-12-01-079-014c	इत्येवं धर्ममाख्यातमृषिभिर्धर्मकोविदैः ॥
KK-12-01-079-015a	पुमान्यज्ञश्च सोमश्च न्यायवृत्तो यदा भवेत् ।
KK-12-01-079-015c	अन्यायवृत्तः पुरुषो न परस्य न चात्मनः ॥
KK-12-01-079-016a	शरीरं यज्ञपात्राणि इत्येषा श्रूयते श्रुतिः ।
KK-12-01-079-016c	तानि सम्यक्प्रणीतानि ब्राह्मणानां महात्मनाम् ॥
KK-12-01-079-017a	तपो यज्ञादपि श्रेष्ठमित्येषा परमा श्रुतिः ।
KK-12-01-079-017c	तत्ते तपः प्रवक्ष्यामि विद्वंस्तदपि मे शृणु ॥
KK-12-01-079-018a	अहिंसा सत्यवचनमानृशंस्यं दमो घृणा ।
KK-12-01-079-018c	एतत्तपो विदुर्धीरा न शरीरस्य शोषणम् ॥
KK-12-01-079-019a	अप्रामाण्यं च वेदानां शास्त्राणां चातिलङ्घनम् ।
KK-12-01-079-019c	अव्यवस्था च सर्वत्र तद्वै नाशनमात्मनः ॥
KK-12-01-079-020a	निबोध दशहोतॄणां विधानं पार्थ यादृशम् ।
KK-12-01-079-020c	चित्तिः स्रुक् चित्तमाज्यं च पवित्रं ज्ञानमुत्तमम् ।
KK-12-01-079-020e	`न शाठ्यं न च जिह्मत्वं कालो देशश्च ते दश ॥'
KK-12-01-079-021a	सर्वं जिह्मं मृत्युपदमार्जवं ब्रह्मणः पदम् ।
KK-12-01-079-021c	एतावाञ्ज्ञानविषयः किं प्रलापः करिष्यति ॥ 

इति श्रीमन्महाभारते शान्तिपर्वणि राजधर्मपर्वणि एकोनाशीतितमोऽध्यायः ॥ 79 ॥

12-79-2 राज्ञां शान्तिकपौष्टिकादिकर्मप्रयोगशुद्ध्याख्यं प्रतिकर्म ऋत्विग्भिः कर्तव्यमित्यर्थः ॥ 12-79-5 त्रिभिः श्रुतवृत्तवंशैः । शुक्लैर्निर्दोषैः ॥ 12-79-7 इदं देयमिदं देयमिति यदिदं वेदवचनमिति इति शब्दाध्याहारेण योज्यम् । व्यवतिष्ठते व्यवस्थां प्राप्नोति । अल्पेऽप्यपच्छेदनिमित्ते सर्वस्वदक्षिणाविधानादुत्तरक्रतुकलापलोपप्राप्तेः ॥ 12-79-9 गोःस्थाने चरुमात्रदानरूपोऽनुकल्पो मिथ्याचारस्तदुपेतो यज्ञः श्रद्धयापि न सम्पूर्यत इत्यर्थः ॥ 12-79-21 जिह्मं शाठ्यम् । आर्जवम् अवक्रत्वम् ॥
