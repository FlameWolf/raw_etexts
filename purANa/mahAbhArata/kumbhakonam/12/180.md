अध्यायः 180

युधिष्ठिरेण जगत्सृष्टिप्रकारम् पृष्टेन भीष्मेण भरद्वाजाय भृगूदितसृष्टिप्रकारकथनारम्भः ॥ 1 ॥ भृगुणा भरद्वाजम् प्रति महत्तत्त्वादिपद्मपर्यन्तसृष्टिप्रकारकथनम् ॥ 2 ॥ तथा पद्मकर्णिकाभूतमेरुस्थेन ब्रह्मणा लोकसृष्टिकथनम् ॥ 3 ॥
001	युधिष्ठिर उवाच 
001a	कुतः सृष्टमिदं सर्वं जगत्स्थावरजङ्गमम् ।
001c	प्रलये च किमभ्येति तन्मे ब्रूहि पितामह ॥
002a	ससागरः सगगनः सशैलः सबलाहकः ।
002c	सभूमिः साग्निपवनो लोकोऽयं केन निर्मितः ॥
003a	कथं सृष्टानि भूतानि कथं वर्णविभक्तयः ।
003c	शोचाशौचं कथं तेषां धर्माधर्मावथो कथम् ॥
004a	कीदृशो जीवतां जीवः क्व वा गच्छन्ति ये मृताः ।
004c	अस्माल्लोकादमुं लोकं सर्वं शंसतु नो भवान् ॥
005	भीष्म उवाच 
005a	अत्राप्युदाहरन्तीममितिहासं पुरातनम् ।
005c	भृगुणाऽभिहितं श्रेष्ठं भरद्वाजाय पृच्छते ॥
006a	कैलासशिखरे दृष्ट्वा दीप्यमानमिवौजसा ।
006c	भृगुं महर्षिमासीनं भरद्वाजोऽन्वपृच्छत ॥
007a	ससागरः सगगनः सशैलः सबलाहकः ।
007c	सभूमिः साग्निपवनो लोकोऽयं केन निर्मितः ॥
008a	कथं सृष्टानि भूतानि कथं वर्णविभक्तयः ।
008c	शौचाशौचं कथं तेषां धर्माधर्मावथो कथम् ।|
009a	कीदृशो जीवतां जीवः क्व वा गच्छन्ति ये मृताः ।
009c	परलोकमिमं चापि सर्वं शंसितुमर्हसि ॥
010a	एवं स भगवान्पृष्टो भरद्वाजेन संशयम् ।
010c	ब्रह्मर्षिर्ब्रह्मसङ्काशः सर्वं तस्मै ततोऽब्रवीत् ॥
011	भृगुरुवाच 
011a	`नारायणो जगन्मूर्तिरन्तरात्मा सनातनः ।
011c	कूटस्थोऽक्षर अव्यक्तो निर्लेपो व्यापकः प्रभुः ॥
012a	प्रकृतेः परतो नित्यमिन्द्रियैरप्यगोचरः ।
012c	स सिसृक्षुः सहस्रांशादसृजत्पुरुषं प्रभुः ॥'
013a	मानसो नाम यः पूर्वो विश्रुतो वै महर्षिभिः ।
013c	अनादिनिधनो देवस्तथाऽभेद्योऽजरामरः ॥
014a	अव्यक्त इति विख्यातः शाश्वतोऽथाक्षयोऽव्ययः ।
014c	यतः सृष्टानि भूतानि तिष्ठन्ति च म्रियन्ति च ॥
015a	सोऽसृजत्प्रथमं देवो महान्तं नाम नामतः ।
015c	महान्ससर्जाहङ्कारं स चापि भगवानथ ।
015e	आकाशमिति विख्यातं सर्वभूतधरः प्रभुः ॥
016a	आकाशादभवद्वारि सलिलादग्निमारुतौ ।
016c	अग्निमारुतसंयोगात्ततः समभवन्मही ॥
017a	ततस्तेजोमयं दिव्यं पद्मं सृष्टं स्वयम्भुवा ।
017c	तस्मात्पद्मात्समभवद्ब्रह्मा वेदमयो निधिः ॥
018a	अहङ्कार इति ख्यातः सर्वभूतात्मभूतकृत् ।
018c	ब्रह्मा वै स महातेजा य एते पञ्चधातवः ॥
019a	शैलास्तस्यास्थिसञ्ज्ञास्तु मेदो मांसं च मेदिनी ।
019c	समुद्रास्तस्य रुधिरमाकाशमुदरं तथा ॥
020a	पवनश्चैव निःश्वासस्तेजोऽग्निर्निम्नगाः सिराः ।
020c	दिवाकरश्च सोमश्च नयने तस्य विश्रुते ॥
021a	नभश्चोर्ध्वं शिरस्तस्य क्षितिः पादौ भुजौ दिशः ।
021c	दुर्विज्ञेयो ह्यनन्तात्मा सिद्धैरपि न संशयः ॥
022a	स एष भगवान्विष्णुरनन्त इति विश्रुतः ।
022c	सर्वभूतात्मभूतस्थो दुर्विज्ञेयोऽकृतात्मभिः ॥
023a	अहङ्कारस्य यः स्रष्टा सर्वभूतोद्भवाय वै ।
023c	यतः समभवद्विश्वं पृष्टोऽहं यदिह त्वया ॥
024	भरद्वाज उवाच 
024a	गगनस्य दिशां चैव भूतलस्यानिलस्य च ।
024c	कान्यत्र परिमाणानि संशयं छिन्धि मेऽर्थितः ॥
025	भृगुरुवाच 
025a	अनन्तमेतदाकाशं सिद्धचारणसेवितम् ।
025c	रम्यं नानाश्रयाकीर्णं यस्यान्तो नाधिगम्यते ॥
026a	ऊर्ध्वं गतेरधस्तात्तु चन्द्रादित्यौ न दृश्यतः ।
026c	तत्र देवाः स्वयं दीप्ताः सूर्यभासोऽग्निवर्चसः ॥
027a	ते चाप्यन्तं न पश्यन्ति नभसः प्रथितौजसः ।
027c	दुर्गमत्वादनन्तत्वादिति वै विद्धि मानद ॥
028a	उपर्युपरि तैर्देवैः प्रज्वलद्भिः स्वयम्प्रभैः ।
028c	निरुद्धमेतदाकाशमप्रमेयं सुरैरपि ॥
029a	पृथिव्यन्ते समुद्रास्तु समुद्रान्ते तमः स्मृतम् ।
029c	तपसोऽन्ते जलं प्राहुर्जलस्यान्तेऽग्निरेव च ॥
030a	रसातलान्ते सलिलं जलान्ते पन्नगाधिपाः ।
030c	तदन्ते पुनराकाशमाकाशान्ते पुनर्जलम् ॥
031a	एवमन्तं हि नभसः प्रमाणं सलिलस्य च ।
031c	अग्निमारुतयोश्चैव दुर्ज्ञेयं दैवतैरपि ॥
032a	अग्निमारुततोयानां वर्णाः क्षितितलस्य च ।
032c	आकाशसदृशा ह्येते भिद्यन्तेऽतत्वदर्शनात् ॥
033a	पठन्ति चैव मुनयः शास्त्रेषु विविधेषु च ।
033c	त्रैलोक्यसागरे चैव प्रमाणं विहितं यथा ॥
034a	अदृश्यत्वादगम्यत्वात्कः प्रमाणमुदाहरेत् ।
034c	सिद्धानां देवतानां च यदा परिमिता गतिः ।
034e	तदा गौणमनन्तस्य नामानन्तेति विश्रुतम् ॥
035a	नामधेयानुरूपस्य मानसस्य महात्मनः ।
035c	यदा तु र्दिव्यं यद्रूपं ह्रसते वर्धते पुनः ।
035e	कोऽन्यस्तद्वेदितुं शक्तो योपि स्यात्तद्विधोऽपरः ॥
036a	ततः पुष्करतः सृष्टः सर्वज्ञो मूर्तिमान्प्रभुः ।
036c	ब्रह्मा धर्ममयः पूर्वः प्रजापतिरनुत्तमः ॥
037	भरद्वाज उवाच 
037a	पुष्कराद्यदि सम्भूतो ज्येष्ठं भवति पुष्करम् ।
037c	ब्रह्माणं पूर्वजं चाह भवान्सन्देह एव मे ॥
038	भृगुरुवाच 
038a	मानसस्येह या मूर्तिर्ब्रह्मत्वं समुपागता ।
038c	तस्यासनविधानार्थं पृथिवी पद्ममुच्यते ॥
039a	कर्णिकां तस्य पद्मस्य मेरुर्गगनमुच्छ्रितः ।
039c	तस्य मध्ये स्थितो लोकान्सृजते जगतः प्रभुः ।
039e	मानसांश्च तथा देवान्भूतानि विविधानि च ॥ 

इति श्रीमन्महाभारते शान्तिपर्वणि मोक्षधर्मपर्वणि अशीत्यधिकशततमोऽध्यायः ॥ 180 ॥

12-180-3 कथमिति सृष्टिप्रकारप्रश्नः । विभक्तयो विभागाः ॥ 12-180-4 जीवतां प्राणिनाम् ॥ 12-180-20 अग्नीषोमौ तु चन्द्रार्कौ नयने इति झ. पाठः । तत्र अग्नीषोमावेव चन्द्रार्कावित्यन्वयः ॥ 12-180-23 भूतोद्भवाय भूतोत्पत्तये । स्रष्टाहङ्कारस्येति सम्बन्धः । यतो विश्वं समभवद्यच्च त्वयाहं पृष्टस्तत्तुभ्यमुक्तमिति शेषः ॥ 12-180-24 छिन्धि तत्वत इति झ. पाठः ॥ 12-180-25 आश्रयाश्चतुर्दशभुवनानि ॥ 12-180-26 गतेः सूर्यरश्मिगतेरपि ऊर्ध्वमधस्ताच्च चन्द्रादित्यौ न दृश्येते ॥ 12-180-27 तेऽपि सूर्यादिगतेरूर्ध्वाधस्था अपि ॥ 12-180-32 वर्णाः स्वरूपाणि आकाशसदृशाः आकाशवदनन्ताः । अतत्वदर्शनात् पृथिव्यादीनां तत्वानवगमात् । भिद्यन्ते परिच्छिन्नवदाभान्ति ॥ 12-180-33 कथंतर्हि पञ्चाशत्कोटियोजनविस्तारायामादिरूपं परिमाणं पठन्तीत्यत आह पठन्तीति ॥ 12-180-34 अदृश्याय त्वगम्याय इति झ. पाठः ॥ 12-180-36 ब्रह्मा चतुर्मुखः ॥
