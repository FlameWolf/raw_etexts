अध्यायः 171

गौतमेन रात्रौ सुप्तं बकं हत्वाऽग्नौ पक्वतन्मांसमुपगृह्य स्वग्रामम् प्रति प्रस्थानम् ॥ 1 ॥ परेद्युर्बकस्यानागमनेन तस्य विपदाशङ्किना विरूपाक्षेण तद्वृत्तान्तजिज्ञासया स्वपुत्रस्य नियोजनम् ॥ 2 ॥ पितृनियोगात्सपरिवारेण विरूपाक्षसुतेन गौतमहननम् ॥ 3 ॥
KK-12-02-171-001	भीष्म उवाच 
KK-12-02-171-001a	अथ तत्र महार्चिष्माननलो वातसारथिः ।
KK-12-02-171-001c	तस्याविदूरे रक्षार्थं खगेन्द्रेण कृतोऽभवत् ॥
KK-12-02-171-002a	स चापि पार्श्वे सुष्वाप विश्वस्तो बकराट् तदा ।
KK-12-02-171-002c	कृतघ्नस्तु स दुष्टात्मा तं जिघांसुरजागरीत् ॥
KK-12-02-171-003a	ततोऽलातेन दीप्तेन स सुप्तं निजघान तम् ।
KK-12-02-171-003c	निहत्य च मुदा युक्तः सोऽनुबन्धं न दृष्टवान् ॥
KK-12-02-171-004a	स तं विपक्षरोमाणं कृत्वाऽग्नावपचत्तदा ।
KK-12-02-171-004c	तं गृहीत्वा सुवर्णं च ययौ द्रुततरं द्विजः ॥
KK-12-02-171-005a	`ततो दाक्षायणीपुत्रं नागतं तं तु भारत ।
KK-12-02-171-005c	विरूपाक्षश्चिन्तयन्वै हृदयेन विदूयता ॥'
KK-12-02-171-006a	ततोऽन्यस्मिन्गते चाह्नि विरूपाक्षोऽब्रवीत्सुतम् ।
KK-12-02-171-006c	न प्रेक्षे राजधर्माणमद्य पुत्र खगोत्तमम् ||
KK-12-02-171-007a	स पूर्वसन्ध्यां ब्रह्माणं वन्दितुं याति सर्वदा ।
KK-12-02-171-007c	मां चादृष्ट्वा कदाचित्स न गच्छति गृहं खगः ॥
KK-12-02-171-008a	द्विरात्रमुभयोः सन्ध्योर्नाभ्यगच्छन्ममालयम् ।
KK-12-02-171-008c	तस्मान्न शुद्ध्यते भावो मम स ज्ञायतां सुहृत् ॥
KK-12-02-171-009a	स्वाध्यायेन वियुक्तो हि ब्रह्मवर्चसवर्जितः ।
KK-12-02-171-009c	स गतस्तत्र मे शङ्का हन्यात्तं स द्विजाधमः ॥
KK-12-02-171-010a	दुराचारः स दुर्बुद्धिरिङ्गितैर्लक्षितो मया ।
KK-12-02-171-010c	निष्कृपो दारुणाकारो दुष्टो दस्युरिवाधमः ।
KK-12-02-171-010e	गौतमः स गतस्तत्र तेनोद्विग्नं मनो मम ॥
KK-12-02-171-011a	पुत्र शीघ्रमितो गत्वा राजधर्मनिवेशनम् ।
KK-12-02-171-011c	ज्ञायतां स विशुद्धात्मा यदि जीवति वा चिरम् ॥
KK-12-02-171-012a	स एवमुक्तस्त्वरितो रक्षोभिः सहितो ययौ ।
KK-12-02-171-012c	* न्यग्रोधे राजधर्माणमपश्यन्निहतं ततः ॥
KK-12-02-171-013a	रुदित्वा बहुशस्तस्मै विलप्य च स राक्षसः ।
KK-12-02-171-013c	गतो रोषसमाविष्टो गौतमग्रहणाय वै ॥
KK-12-02-171-014a	गृहीतो गौतमः पापो रक्षोभिः क्रोधमूर्च्छितैः ।
KK-12-02-171-014c	राजधर्मशरीरस्य कङ्कालश्चाप्यथो धृतः ॥
KK-12-02-171-015a	मनुव्रजं तु नगरं यातुधानास्ततो गताः ।
KK-12-02-171-015c	क्रोधरक्तेक्षणा घोरा गौतमस्य वधे धृताः ॥
KK-12-02-171-016a	पार्थिवस्वाग्रतो न्यस्तः कङ्कालो राजधर्मणः ।
KK-12-02-171-016c	तं दृष्ट्वा विमना राजा सामात्यः सगणोऽभवत् ॥
KK-12-02-171-017a	आर्तरावो महानासीद्गृहे तस्य महात्मनः ।
KK-12-02-171-017c	समुत्थितः स्त्रीसङ्घस्य निहते काश्यपात्मजे ॥
KK-12-02-171-018ac	राजा चैवाब्रवीत्पुत्रं पापोऽयं वध्यतामिति ॥
KK-12-02-171-019	राक्षसा ऊचुः 
KK-12-02-171-019a	अस्य मांसं वयं सर्वे खादिष्यामः समागताः ।
KK-12-02-171-019c	पापकृत्पापकर्मा च पापात्मा पापमास्थितः ।
KK-12-02-171-019e	हन्तव्य एव पापात्मा कृतघ्नो नात्र संशयः ॥
KK-12-02-171-020	विरूपाक्ष उवाच 
KK-12-02-171-020a	कृतघ्नं पापकर्माणं न भक्षयितुमुत्सहे ।
KK-12-02-171-020c	दासेभ्यो दीयतामेष मित्रध्रुक्पुरुषाधमः ॥
KK-12-02-171-021	भीष्म उवाच 
KK-12-02-171-021a	दासाः सर्वे समाहूता यातुधानास्तथा परे ।
KK-12-02-171-021c	नेच्छन्ति स्म कृतघ्नं तं खादितुं पुरुषोत्तम ॥
KK-12-02-171-022a	शिरोभिश्चागता भूमिं महाराज ततो बलात् ।
KK-12-02-171-022c	मानार्थं जातु निर्बन्धं किल्बिषं दातुमर्हसि ॥
KK-12-02-171-023a	यातुधाना नृपेणोक्ताः पापकर्मा विशस्यताम् ।
KK-12-02-171-023c	दह्यतां त्यज्यतां वाऽयं दर्शनादपनीयताम् ॥
KK-12-02-171-024a	ततस्ते रुषिता दासाः शूलपट्टसपाणयः ।
KK-12-02-171-024c	खण्डशो विकृतं हत्वा क्रव्याद्भ्यो ह्यददुस्तदा ॥
KK-12-02-171-025a	क्रव्यादास्त्वपि राजेन्द्र नेच्छन्ति पिशिताशनाः ।
KK-12-02-171-025c	मृतानपि हि क्रव्यादाः कृतघ्नान्नोपभुञ्जते ॥
KK-12-02-171-026a	ब्रह्मस्वहरणे चोरे ब्रह्मघ्ने गुरुतल्पगे ।
KK-12-02-171-026c	निष्कृतिर्विहिता सद्भिः कृतघ्ने नास्ति निष्कृतिः ॥
KK-12-02-171-027a	मित्रद्रुहं कृतघ्नं च नृशंसं च नराधमम् ।
KK-12-02-171-027c	क्रव्यादाः क्रिमयश्चैव नोपभुञ्जन्ति वै सदा ॥ 

इति श्रीमन्महाभारते शान्तिपर्वणि आपद्धर्मपर्वणि एकसप्तत्यधिकशततमोऽध्यायः ॥ 171 ॥

12-171-3 अनुबन्ध पापदोषम् ॥ 12-171-8 तद्व्रत इति पाठे हिंस्रधर्मा ॥

* इत आरभ्य आद्विसप्तत्यधिकशततमाध्यायसमाप्ति विद्यमानानां श्लोकानां स्थाने अधोलिखितश्लोका झ. पाठे वर्तन्ते । तेच

KK-12-02-171-01a न्यग्रोधं तत्र चापश्यत्कङ्कालं राजधर्मणः ।
KK-12-02-171-01c स रुदन्नगमत्पुत्रो राक्षसेन्द्रस्य धीमतः । 
KK-12-02-171-01e त्वरमाणः परं शक्त्या गौतमग्रहणाय वै ॥ 
KK-12-02-171-02ac ततो विदूरे जगृहुर्गौतमं राक्षसास्तदा ॥ 
KK-12-02-171-03a राजधमर्शरीरं च पक्षास्थिचरणोज्झितम् । 
KK-12-02-171-03c तमादायाथ रक्षांसि द्रुतं मेरुव्रजं ययुः ॥ 
KK-12-02-171-04a राज्ञश्च दर्शयामासुः शरीरं राजधर्मणः । 
KK-12-02-171-04c कृतघ्नं पुरुषं तं च गौतमं पापकारिणम् ॥ 
KK-12-02-171-05a रुरोद राजा तं दृष्ट्वा सामात्यः सपुरोहितः । 
KK-12-02-171-05c आर्तनादश्च सुमहानभूत्तस्य निवेशने । 
KK-12-02-171-05e सस्त्रीकुमारं च पुरं बभूवास्वस्थमानसम् ॥ 
KK-12-02-171-06a अथाब्रवीन्नृपः पुत्रं पापोऽयं वध्यतामिति । 
KK-12-02-171-06c अस्य मांसैरिमे सर्वे विहरन्तु यथेष्टतः ॥ 
KK-12-02-171-07a पापाचारः पापकर्मा पापात्मा पापसाधनः । 
KK-12-02-171-07c हन्तव्योऽयं मम मतिर्भवद्भिरिति राक्षसाः ॥ 
KK-12-02-171-08a इत्युक्ता राक्षसेन्द्रेण राक्षसा घोरविक्रमाः । 
KK-12-02-171-08c नैच्छन्त तं भक्षयितुं पापकर्माणमित्युत ॥ 
KK-12-02-171-09a दस्यूनां दीयतामेष साध्वद्य पुरुषाधमः । 
KK-12-02-171-09c इत्यूचुस्ते गहाराज राक्षसेन्द्रं निशाचराः ॥ 
KK-12-02-171-10a शिरोभिः प्रणताः सर्वे व्याहरन्राक्षसाधिपम् । 
KK-12-02-171-10c न दातुमर्हसि त्वं नो भक्षणायास्य किल्बिषम् ॥ 
KK-12-02-171-11a एवमस्त्विति तानाह राक्षसेन्द्रो निशाचरान् । 
KK-12-02-171-11c दस्यूनां दीयतामेष कृतघ्नोऽद्यैव राक्षसाः ॥ 
KK-12-02-171-12a इत्युक्ता राक्षसास्तेन शूलपट्टसपाणयः । 
KK-12-02-171-12c कृत्वा तं खण्डशः पापं दस्युभ्यः प्रददुस्तदा ॥ 
KK-12-02-171-13a दस्यवश्चापि नैच्छन्त तमत्तुं पापकारिणम् । 
KK-12-02-171-13c क्रव्यादा अपि राजेन्द्र कृतघ्नं नोपभुञ्जते ॥ 
KK-12-02-171-14a ब्रह्मघ्ने च सुरापे च चौरे भग्नव्रते तथा । 
KK-12-02-171-14c निष्कृतिर्विहिता राजन्कृतघ्ने नास्ति निष्कृतिः ॥ 
KK-12-02-171-15a मित्रदोही कृतघ्नश्च नृशंसश्च नराधमः । 
KK-12-02-171-15c क्रव्यादैः कृमिभिश्चैव न भुज्यन्ते हि तादृशाः ॥ 
KK-12-02-171-16 भीष्म उवाच 
KK-12-02-171-16a ततश्चितां बकपतेः कारयामास राक्षसः । 
KK-12-02-171-16c रत्नैर्गन्धैश्च बहुभिर्वस्त्रैश्च समलङ्कृताम् ॥ 
KK-12-02-171-17a ततः प्रज्वाल्य नृपतिर्बकराजं प्रतापवान् । 
KK-12-02-171-17c प्रेतकार्याणि विधिवद्राक्षसेन्द्रश्चकार ह ॥ 
KK-12-02-171-18a तस्मिन्काले च सुरभिर्देवी दाक्षायणी शुभा । 
KK-12-02-171-18c उपरिष्टात्ततस्तस्य सा बभूव पयस्विनी ॥ 
KK-12-02-171-19a तस्य वक्त्राच्च्युतः फेनः क्षीरमिश्रस्तदाऽनघ । 
KK-12-02-171-19c सोऽपतद्वै ततस्तस्यां चितायां राजधर्मणः ॥ 
KK-12-02-171-20a ततः सञ्जीवितस्तेन बकराजस्तदाऽनघ । 
KK-12-02-171-20c उत्पत्य च समीयाय विरूपाक्षं बकाधिपः ॥ 
KK-12-02-171-21a ततोऽभ्ययाद्देवराजो विरूपाक्षपुरं तदा । 
KK-12-02-171-21c प्राह चेदं विरूपाक्षं दिष्ट्या सञ्जीवितस्त्वया ॥ 
KK-12-02-171-22a श्रावयामास चेन्द्रस्तं विरूपाक्षं पुरातनम् । 
KK-12-02-171-22c यथा शापः पुरा दत्तो ब्रह्मणा राजधर्मणः ॥ 
KK-12-02-171-23a यदा बकवती राजन्ब्रह्माणं नोपसर्पति । 
KK-12-02-171-23c ततो रोषादिदं प्राह खगेन्द्राय पितामहः ॥ 
KK-12-02-171-24a यस्मान्मूढो मम सभां नागतोऽसौ बकाधमः । 
KK-12-02-171-24c तस्माद्वधं स दुष्टात्मा न चिरात्समवाप्स्यति ॥ 
KK-12-02-171-25a तदयं तस्य वचनान्निहतो गौतमेन वै । 
KK-12-02-171-25c तेनैवामृतसिक्तश्च पुनः सञ्जीवितो बकः ॥ 
KK-12-02-171-26a राजधर्मा बकः प्राह प्रणिपत्य पुरन्दरम् । 
KK-12-02-171-26c यदि तेऽनुग्रहकृता मयि बुद्धिः सुरेश्वर । 
KK-12-02-171-26e सखाऽयं मे सुदयितं गौतमं जीवयेत्युत ॥ 
KK-12-02-171-27a तस्य वाक्यं समादाय वासवः पुरुषर्षभ । 
KK-12-02-171-27c सिक्त्वाऽमृतेन तं विप्रं गौतमं जीवयत्तदा ॥ 
KK-12-02-171-28a सभाण्डोपस्कारं राजंस्तमासाद्य बकाधिपः । 
KK-12-02-171-28c सम्परिष्वज्य सुहृदं प्रीत्या परमया युतः ॥ 
KK-12-02-171-29a अथ तं पापकर्माणं राजधर्मा बकाधिपः । 
KK-12-02-171-29c विसर्जयित्वा सधनं प्रविवेश स्वमालयम् ॥ 
KK-12-02-171-30a यथोचितं च स बको ययौ ब्रह्मसदस्तथा । 
KK-12-02-171-30c ब्रह्मा चैनं महात्मानमातिथ्येनाभ्यपूजयत् ॥ 
KK-12-02-171-31a गौतमश्चापि सम्प्राप्य पुनस्तं शबरालयम् । 
KK-12-02-171-31c शूद्रायां जनयामास पुत्रान्दुष्कृतकारिणः ॥ 
KK-12-02-171-32a शापश्च सुमहांस्तस्य दत्तः सुरगणैस्तदा । 
KK-12-02-171-32c कुक्षौ पुनर्भ्वाः पापोऽयं जनयित्वा चिरात्सुतान् । 
KK-12-02-171-32e निरयं प्राप्स्यति महत्कृतघ्नोऽयमिति प्रभो ॥ 
KK-12-02-171-33a एतत्प्राह पुरा सर्वं नारदो मम भारत । 
KK-12-02-171-33c संस्मृत्य चापि सुमहदाख्यानं भरतर्षभ । 
KK-12-02-171-33e मयाऽपि भवते सर्वं यथावदनुवर्णितम् ॥
KK-12-02-171-34a कुतः कृतघ्नस्य यशः कुतः स्थानं कुतः सुखम् । 
KK-12-02-171-34c अश्रद्धेयः कृतघ्नो हि कृतघ्ने नास्ति निष्कृतिः ॥ 
KK-12-02-171-35a मित्रद्रोहो न कर्तव्यः पुरुषेण विशेषतः । 
KK-12-02-171-35c मित्रध्रुङ्नरकं घोरमनन्तं प्रतिपद्यते ॥
KK-12-02-171-36a कृतज्ञेन सदा भाव्यं मित्रकामेन चैव ह । 
KK-12-02-171-36c मित्राच्च लभते सर्वं मित्रात्पूजां लभेत च ॥
KK-12-02-171-37a मित्राद्भोगांश्च भुञ्जीत मित्रेणापत्सु मुच्यते । 
KK-12-02-171-37c सत्कारैरुत्तमैर्मित्रं पूजयेत विचक्षणः ॥ 
KK-12-02-171-38a परित्याज्यो बुधैः पापः कृतघ्नो निरपत्रपः । 
KK-12-02-171-38c मित्रद्रोही कुलाङ्गारः पापकर्मा नराधमः ॥ 
KK-12-02-171-39a एष धर्मभूतां श्रेष्ठ प्रोक्तः पापो मया तव । 
KK-12-02-171-39c मित्रद्रोही कृतघ्नो वै किं भूयः श्रोतुमिच्छसि ॥ 
KK-12-02-171-40 वैशम्पायन उवाच  
KK-12-02-171-40a एतच्छ्रुत्वा तदा वाक्यं भीष्मेणोक्तं महात्मना । 
KK-12-02-171-40c युधिष्ठिरः प्रीतमना बभूव जनमेजय ॥

12-02-171-01 कङ्कालमस्थि ॥
