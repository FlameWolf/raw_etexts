अध्यायः 201

भीष्मेण युधिष्ठिरम् प्रति मनुबृहस्पतिसंवादानुवादः ॥ 1 ॥
KK-12-03-201-001	मनुरुवाच 
KK-12-03-201-001a	यदिन्द्रियैस्तूपगतैः पुरस्तात्प्राप्तान्गुणान्संस्मरते चिराय ।
KK-12-03-201-001c	तेष्विन्द्रियेषूपहतेषु पश्चात्स बुद्धिरूपः परमः स्वभावः ॥
KK-12-03-201-002a	य इन्द्रियार्थान्युगपत्समन्तान्नावेक्षते कृत्स्नशस्तुल्यकालम् ।
KK-12-03-201-002c	यथाक्रमं सञ्चरते स विद्वांस्तस्मात्स एकः परमः शरीरी ॥
KK-12-03-201-003a	रजस्तमः सत्वमथो तृतीयं गच्छत्यसौ ज्ञानगुणान्विरूपान् ।
KK-12-03-201-003c	`न तैर्निबद्धः स तु बध्नाति विश्वं न चानुयातीह गुणान्परात्मा ।
KK-12-03-201-003e	'तथेन्द्रियाण्याविशते शरीरी हुताशनं वायुरिवेन्धनस्थम् ॥
KK-12-03-201-004a	न चक्षुषा पश्यति रूपमात्मनो न पश्यति स्पर्शनमिन्द्रियेन्द्रियम् ।
KK-12-03-201-004c	न श्रोत्रलिङ्गं श्रवणेन दर्शनं तथा कृतं पश्यति तद्विनश्यति ॥
KK-12-03-201-005a	श्रोत्रादीनि न पश्यन्ति स्वंस्वमात्मानमात्मना ।
KK-12-03-201-005c	सर्वज्ञः सर्वदर्शी च क्षेत्रज्ञस्तानि पश्यति ॥
KK-12-03-201-006a	यथा हिमवतः पार्श्वे पृष्ठं चन्द्रमसो यथा ।
KK-12-03-201-006c	न दृष्टपूर्वं मनुजैर्न च तन्नास्ति तावता ॥
KK-12-03-201-007a	तद्वद्भूतेषु भूतात्मा सूक्ष्मो ज्ञानात्मवानसौ ।
KK-12-03-201-007c	अदृष्टपूर्वश्चक्षुर्भ्यां न चासौ नास्ति तावता ॥
KK-12-03-201-008a	पश्यन्नपि यथा लक्ष्म जनः सोमेन विन्दति ।
KK-12-03-201-008c	एवमस्ति न चोत्पन्नं न च तन्न परायणम् ॥
KK-12-03-201-009a	रूपवन्तमरूपत्वादुदयास्तमने बुधाः ।
KK-12-03-201-009c	धिया समनुपश्यन्ति तद्गताः सवितुर्गतिम् ॥
KK-12-03-201-010a	तथा बुद्धिप्रदीपेन दूरस्थं सुविपश्चितः ।
KK-12-03-201-010c	प्रत्यासन्नं निषीदन्ति ज्ञेयं ज्ञानाभिसंहितम् ॥
KK-12-03-201-011a	न हि खल्वनुपायेन कश्चिदर्थोऽभिसिद्ध्यति ।
KK-12-03-201-011c	सूत्रजालैर्यथा मत्स्यान्बध्नन्ति जलजीविनः ॥
KK-12-03-201-012a	मृगैर्मृगाणां ग्रहणं पक्षिणां पक्षिभिर्यथा ।
KK-12-03-201-012c	गजानां च गजैरेव ज्ञेयं ज्ञानेन गृह्यते ॥
KK-12-03-201-013a	अहिरेव ह्यहेः पादान्पश्यतीति निदर्शनम् ।
KK-12-03-201-013c	तद्वन्मूर्तिषु मूर्तिस्थं ज्ञेयं ज्ञानेन पश्यति ॥
KK-12-03-201-014a	नोत्सहन्ते यथा वेत्तुमिन्द्रियैरिन्द्रियाण्यपि ।
KK-12-03-201-014c	तथैवेह परा बुद्धिः परं बुद्ध्या न पश्यति ॥
KK-12-03-201-015a	यथा चन्द्रो ह्यमावास्यामलिङ्गत्वान्न दृश्यते ।
KK-12-03-201-015c	न च नाशोऽस्य भवति तथा विद्धि शरीरिणम् ॥
KK-12-03-201-016a	क्षीणकोशो ह्यमावास्यां चन्द्रमा न प्रकाशते ।
KK-12-03-201-016c	तद्वन्मूर्तिविमुक्तोऽसौ शरीरी नोपलभ्यते ॥
KK-12-03-201-017a	यथा कोशान्तरं प्राप्य चन्द्रमा भ्राजते पुनः ।
KK-12-03-201-017c	तद्वल्लिङ्गान्तरं प्राप्य शरीरी भ्राजते पुनः ॥
KK-12-03-201-018a	जन्म बुद्धिः क्षयश्चास्य प्रत्यक्षेणोपलभ्यते ।
KK-12-03-201-018c	सा तु चन्द्रमसो व्यक्तिर्न तु तस्य शरीरिणः ॥
KK-12-03-201-019a	उत्पत्तिवृद्धिव्ययतो यथा स इति गृह्यते ।
KK-12-03-201-019c	चन्द्र एव त्वमावास्यां तथा भवति मूर्तिमान् ॥
KK-12-03-201-020a	नाभिसर्पद्विमुञ्चद्वा शशिनं दृश्यते तमः ।
KK-12-03-201-020c	विसृजंश्चोपसर्पंश्च तद्वत्पश्य शरीरिणम् ॥
KK-12-03-201-021a	यथा चन्द्रार्कसंयुक्तं तमस्तदुपलभ्यते ।
KK-12-03-201-021c	तद्वच्छरीरसंयुक्तं ज्ञानं तदुपलभ्यते ॥
KK-12-03-201-022a	यथा चन्द्रार्कनिर्मुक्तः स राहुर्नोपलभ्यते ।
KK-12-03-201-022c	तद्वच्छरीरनिर्मुक्तः शरीरी नोपलभ्यते ॥
KK-12-03-201-023a	यथा चन्द्रो ह्यमावास्यां नक्षत्रैर्युज्यते गतः ।
KK-12-03-201-023c	तद्वच्छरीरनिर्मुक्तः फलैर्युज्यति कर्मणः ॥ 

इति श्रीमन्महाभारते शान्तिपर्वणि मोक्षधर्मपर्वणि एकाधिकद्विशततमोऽध्यायः ॥ 201 ॥

12-201-4 स्पर्शनमिन्द्रियाणामिति ध. पाठः ॥ 12-201-8 एवमस्ति नवेत्यन्यो न वेत्ति न परायणम् इति ध. पाठः ॥ 12-201-13 ज्ञानेन गृह्यते इति ट. ड. थ. पाठः ॥
