अध्यायः 321

याज्ञवल्क्येन जनकम् प्रति योगनिरूपणम् ॥ 1 ॥
001	याज्ञवल्क्य उवाच 
001a	साङ्ख्यज्ञानं मया प्रोक्तं योगज्ञानं निबोध मे ।
001c	यथाश्रुतं यथादृष्टं तत्त्वेन नृपसत्तम ॥
002a	नास्ति साङ्ख्यसमं ज्ञानं नास्ति योगसमं बलम् ।
002c	तावुभावेकचर्यौ तावुभावनिधनौ स्मृतौ ॥
003a	पृथक्पृथक्प्रपश्यन्ति येऽप्यबुद्धिरता नराः ।
003c	वयं तु राजन्पश्याम एकमेव तु निश्चयात् ॥
004a	यदेव योगाः पश्यन्ति तत्साङ्ख्यैरपि दृश्यते ।
004c	एकं साङ्ख्यं च योगं च यः पश्यति स तत्त्ववित् ॥
005a	रुद्रप्रधानानपरान्विद्धि योगानरिन्दम ।
005c	तेनैव चाथ देहेन विचरन्ति दिशो दश ॥
006a	यावद्धि प्रलयस्तात सूक्ष्मेणाष्टगुणेन ह ।
006c	योगेन लोकान्विचरन्सुखं संन्यस्य चानघ ॥
007a	तावदेवाष्टगुणिनं योगप्राहुर्मनीषिणः ।
007c	सूक्ष्ममष्टगुणं प्राहुर्नेतरं नृपसत्तम ॥
008a	द्विगुणं योगकृत्यं तु योगानां प्राहुरुत्तमम् ।
008c	सगुणं निर्गुणं चैव यथाशास्त्रनिदर्शनम् ॥
009a	धारणं चैव मनसः प्राणायामश्च पार्थिव ।
009c	एकाग्रता च मनसः प्राणायामस्तथैव च ॥
010a	प्राणायामो हि सगुणो निर्गुणं धारयेन्मनः ।
010c	यद्यदृश्यति मुञ्चन्वै प्राणान्मैथिलसत्तम ।
010e	वाताधिक्यं भवत्येव तस्मात्तं न समाचरेत् ॥
011a	निशायाः प्रथमे यामे चोदना द्वादश स्मृताः ।
011c	मध्ये स्वप्नात्परे यामे द्वादशैव तु चोदनाः ॥
012a	तदेवमुपशान्तेन दान्तेनैकान्तशीलिना ।
012c	आत्मारामेण बुद्धेन योक्तव्योऽऽत्मा न संशयः ॥
013a	पञ्चानामिन्द्रियाणां तु दोषानाक्षिप्य पञ्चधा ।
013c	शब्दं रूपं तथा स्पर्शं रसं गन्धं तथैव च ॥
014a	प्रतिभामपवर्गं च प्रतिसंहृत्य मैथिल ।
014c	इन्द्रियग्राममखिलं मनस्यभिनिवेश्य ह ॥
015a	मनस्तथैवाहङ्कारे प्रतिष्ठाप्य नराधिप ।
015c	अहङ्कारं तथा बुद्धौ बुद्धिं च प्रकृतावपि ॥
016a	एवं हि परिसङ्ख्याय ततो ध्यायन्ति केवलम् ।
016c	विरजस्कमलं नित्यमनन्तं शुद्धमव्रणम् ॥
017a	तस्थुषं पुरुषं नित्यमभेद्यमजरामरम् ।
017c	शाश्वतं चाव्ययं चैव ईशानं ब्रह्म चाव्ययम् ॥
018a	युक्तस्य तु महाराज लक्षणान्युपधारय ।
018c	लक्षणं तु प्रसादस्य यथा तृप्तः सुखं स्वपेत् ॥
019a	निर्वाते तु यथा दीपो ज्वलेत्स्नेहसमन्वितः ।
019c	निश्चलोर्ध्वशिखस्तद्वद्युक्तमाहुर्मनीषिणः ॥
020a	पाषाण इव मेघोत्थैर्यथा बिन्दुभिराहतः ।
020c	नालं चालयितुं शक्यस्तथा युक्तस्य लक्षणम् ॥
021a	शक्तदुन्दुभिनिर्घोषैर्विधिधैर्गीतवादितैः ।
021c	क्रियमाणैर्न कम्पेत युक्तस्यैतन्निदर्शनम् ॥
022a	तैलपात्रं यथा पूर्णं कराभ्यां गृह्य पूरुषः ।
022c	सोपानमारुहेद्भीतस्तर्ज्यमानोऽसिपाणिभिः ॥
023a	संयतात्मा भयात्तेषां न पात्राद्बिन्दुमुत्सृजेत् ।
023c	तथैवोत्तरमागम्य एकाग्रमनसस्तथा ॥
024a	स्थिरत्वादिन्द्रियाणां तु निश्चलत्वात्तथैव च ।
024c	एवं युक्तस्य तु मुनेर्लक्षणान्युपलक्षयेत् ॥
025a	स्वयुक्तः पश्यते ब्रह्म यत्तत्परममव्ययम् ।
025c	महतस्तमसो मध्ये स्थितं ज्वलनसन्निभम् ॥
026a	एतेन केवलं याति त्यक्त्वा देहमसाक्षिकम् ।
026c	कालेन महता राजञ्श्रुतिरेषा सनातनी ॥
027a	एतद्धि योगं योगानां किमन्यद्योगलक्षणम् ।
027c	विज्ञाय तद्धि मन्यन्ते कृतकृत्या मनीषिणः ॥ 

इति श्रीमन्महाभारते शान्तिपर्वणि मोक्षधर्मपर्वणि एकविंशत्यधिकत्रिशततमोऽध्यायः ॥ 321 ॥

12-321-2 तावुभावेकपक्षौ तु इति ट. पाठः ॥ 12-321-3 येऽल्पबुद्धिपरायणा इति ट. ड. पाठः ॥ 12-321-6 सुखं वसति चानघेति ट. ड. पाठः ॥ 12-321-8 निर्गुणं योगकृत्यं त्विति ट. पाठः ॥ 12-321-10 दृश्यते यत्र मुञ्जन्वै इति ट. ड. थ. पाठः ॥ 12-321-14 मनस्यगिर एव चेति ड. पाठः । पूतिकामुपसर्गं चेति ड. थ. पाठः ॥ 12-321-24 ह्रियमाणैर्न कम्पेयुरिति ड. पाठः ॥ 12-321-26 कालेन केवलं जानञ्श्रुतिरेषा सनातनीति ड. पाठः ॥
