अध्यायः 196

भीष्मेण युधिष्ठिरम् प्रति जापकोपाख्यानम् ॥ 1 ॥
001	युधिष्ठिर उवाच 
001a	कीदृशं निरयं याति जापको वर्णयस्व मे ।
001c	कौतूहलं हि राजन्मे तद्भवान्वक्तुमर्हति ॥
002	भीष्म उवाच 
002a	धर्मस्यांशप्रसूतोऽसि धर्मज्ञोऽसि स्वभावतः ।
002c	धर्ममूलाश्रयं वाक्यं शृणुष्वावहितोऽनघ ॥
003a	अमूनि यानि स्थानानि देवानाममरात्मनाम् ।
003c	नानासंस्थानवर्णानि नानारूपफलानि च ॥
004a	दिव्यानि कामचारीणि विमानानि सभास्तथा ।
004c	आक्रीडा विविधा राजन्पद्मिन्यश्चामलोदकाः ॥
005a	चतुर्णां लोकपालानां शुक्रस्याथ बृहस्पतेः ।
005c	मरुतां विश्वदेवानां साध्यानामश्विनोरपि ॥
006a	रुद्रादित्यवसूनां च तथाऽन्येषां दिवौकसाम् ।
006c	एते वै निरयास्तात स्थानस्य परमात्मनः ॥
007a	अभयं चानिमित्तं च न च क्लेशभयावृतम् ।
007c	द्वाभ्यां मुक्तं त्रिभिर्मुक्तमष्टाभिस्त्रिभिरेव च ॥
008a	चतुर्लक्षणवर्जं तु चतुष्कारणवर्जितम् ।
008c	अप्रहर्षमनानन्दमशोकं विगतक्लमम् ॥
009a	कालः सम्पच्यते तत्र कालस्तत्र न वै प्रभुः ।
009c	स कालस्य प्रभू राजन्सर्वस्यापि तथेश्वरः ॥
010a	`एतद्वै ब्रह्मणः स्थाने जापकस्य महात्मनः ।
010c	तत्रस्थं परमात्मानं ध्यायन्वै सुसमाहितः ।
010e	हिरण्यगर्भः सायुज्यं प्राप्नुयाद्वा नृपोत्तम ॥'
011a	आत्मकेवलतां प्राप्तस्तत्र गत्वा न शोचति ।
011c	ईदृशं परमं स्थानं निरयास्ते च तादृशाः ॥
012a	एते ते निरयाः प्रोक्ताः सर्व एव यथातथम् ।
012c	तस्य स्थानवरस्येह सर्वे निरयसञ्ज्ञिताः ॥ 

इति श्रीमन्महाभारते शान्तिपर्वणि मोक्षधर्मपर्वणि षण्णवत्यधिकशततमोऽध्यायः ॥ 196 ॥

12-196-2 धर्ममूलं वेदः परमात्मा च तावाश्रयौ यस्य ॥ 12-196-3 अमूनि वक्ष्यमाणानि देवानां दिव्यदेहानाम् । संस्थानान्याकृतयः । वर्णाः श्वेतपीताद्याः । नानारूपाण्यनेकविधानि ॥ 12-196-4 आक्रीडाः उद्यानानि ॥ 12-196-7 अभयं नाशभयशून्यम् । अनिमित्तं स्वभावसिद्धम् । त्रिभिर्गुणैः द्वाभ्यां युक्तं त्रिभिर्युक्तमिति ट. पाठः ॥ 12-196-8 अप्रतर्क्यमनाद्यनन्तमशोकमिति ट. ड. थ. पाठः ॥ 12-196-9 कालं संवहते तत्रेति ध. पाठः ॥
