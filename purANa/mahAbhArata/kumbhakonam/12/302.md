अध्यायः 302

भीष्मेण युधिष्ठिरम् प्रति नानाधर्मप्रतिपादकपराशरगीतानुवादः ॥ 1 ॥
KK-12-03-302-001	जनक उवाच 
KK-12-03-302-001a	वर्णो विशेषवर्णानां महर्षे केन जायते ।
KK-12-03-302-001c	एतदिच्छाम्यहं ज्ञातुं तद्ब्रूहि वदतां वर ॥
KK-12-03-302-002a	यदेतज्जायतेऽपत्यं स एवायमिति श्रुतिः ।
KK-12-03-302-002c	कथं ब्राह्मणतो जातो विशेषग्रहणं गतः ॥
KK-12-03-302-003	पराशर उवाच 
KK-12-03-302-003a	एवमेतन्महाराज येन जातः स एव सः ।
KK-12-03-302-003c	तपसस्त्वपकर्षेण जातिग्रहणतां गतः ॥
KK-12-03-302-004a	सुक्षेत्राच्च सुबीजाच्च पुण्यो भवति सम्भवः ।
KK-12-03-302-004c	अतोऽन्यतरतो हीनादवरो नाम जायते ॥
KK-12-03-302-005a	वक्त्राद्भुजाभ्यामूरुभ्यां पद्भ्यां चैवाथ जज्ञिरे ।
KK-12-03-302-005c	सृजतः प्रजापतेर्लोकानिति धर्मविदो विदुः ॥
KK-12-03-302-006a	मुखजा ब्राह्मणास्तात बाहुजाः क्षत्रियाः स्मृताः ।
KK-12-03-302-006c	ऊरुजा धनिनो राजन्पादजाः परिचारकाः ॥
KK-12-03-302-007a	चतुर्णामेव वर्णानामागमः पुरुषर्षभ ।
KK-12-03-302-007c	अतोन्ये त्वतिरिक्ता ये ते वै सङ्करजाः स्मृताः ॥
KK-12-03-302-008a	क्षत्रियातिरथाम्बष्ठा उग्रा वैदेहकास्तथा ।
KK-12-03-302-008c	श्वपाकाः पुल्कसाः स्तेना निषादाः सूतमागधाः ॥
KK-12-03-302-009a	अयोगाः कारणा व्रात्याश्चाण्डालाश्च नराधिप ।
KK-12-03-302-009c	एते चतुर्भ्यो वर्णेभ्यो जायन्ते वै परस्परात् ॥
KK-12-03-302-010	जनक उवाच 
KK-12-03-302-010a	ब्रह्मणैकेन जातानां नानात्वं गोत्रतः कथम् ।
KK-12-03-302-010c	बहूनीह हि लोके वै गोत्राणि मुनिसत्तम ॥
KK-12-03-302-011a	यत्र तत्र कथं जाताः स्वयोनिं मुनयो गताः ।
KK-12-03-302-011c	शूद्रयोनौ समुत्पन्ना वियोनौ च तथा परे ॥
KK-12-03-302-012	पराशर उवाच 
KK-12-03-302-012a	राजन्नैतद्भवेद्ब्राह्ममपकृष्टेन जन्मना ।
KK-12-03-302-012c	महात्मनां समुत्पत्तिस्तपसा भावितात्मनाम् ॥
KK-12-03-302-013a	उत्पाद्य पुत्रान्मुनयो नृपते यत्र तत्र ह ।
KK-12-03-302-013c	स्वेनैव तपसा तेषामृषित्वं विदधुः पुनः ॥
KK-12-03-302-014a	पितामहश्च मे पूर्वमृश्यशृङ्गश्च काश्यपः ।
KK-12-03-302-014c	वेदस्ताण्ड्यः कृपश्चैव काक्षीवत्कमठादयः ॥
KK-12-03-302-015a	यवक्रीतश्च नृपते द्रोणश्च वदतांवरः ।
KK-12-03-302-015c	आयुर्मतङ्गो दत्तश्च द्रुमदो मात्स्य एव च ॥
KK-12-03-302-016a	एते स्वां प्रकृतिं प्राप्ता वैदेह तपसो बलात् ।
KK-12-03-302-016c	प्रतिष्ठिता वेदविदो दमेन तपसैव हि ॥
KK-12-03-302-017a	मूलगोत्राणि चत्वारि समुत्पन्नानि पार्थिव ।
KK-12-03-302-017c	अङ्गिराः कश्यपश्चैव वसिष्ठो भृगुरेव च ॥
KK-12-03-302-018a	कर्मतोऽन्यानि गोत्राणि समुत्पन्नानि पार्थिव ।
KK-12-03-302-018c	नामधेयानि तपसा तानि च ग्रहणं सताम् ॥
KK-12-03-302-019	जनक उवाच 
KK-12-03-302-019a	विशेषधर्मान्वर्णानां प्रब्रूहि भगवन्मम ।
KK-12-03-302-019c	ततः सामान्यधर्मांश्च सर्वत्र कुशलो ह्यसि ॥
KK-12-03-302-020	पराशर उवाच 
KK-12-03-302-020a	प्रतिग्रहो याजनं च तथैवाध्यापनं नृप ।
KK-12-03-302-020c	विशेषधर्मा विप्राणां रक्षा क्षत्रस्य शोभना ॥
KK-12-03-302-021a	कृषिश्च पाशुपाल्यं च वाणिज्यं च विशामपि ।
KK-12-03-302-021c	द्विजानां परिचर्या च शूद्रकर्म नराधिप ॥
KK-12-03-302-022a	विशेषधर्मा नृपते वर्णानां परिकीर्तिताः ।
KK-12-03-302-022c	धर्मान्साधारणांस्तात विस्तरेण शृणुष्व मे ॥
KK-12-03-302-023a	आनृशंस्यमहिंसा चाप्रमादः संविभागिता ।
KK-12-03-302-023c	श्राद्धकर्मातिथेयं च सत्यमक्रोध एव च ॥
KK-12-03-302-024a	स्वेषु दारेषु सन्तोषः शौचं नित्याऽनसूयता ।
KK-12-03-302-024c	आत्मज्ञानं तितिक्षा च धर्माः साधारणा नृप ॥
KK-12-03-302-025a	ब्राह्मणाः क्षत्रिया वैश्यास्त्रयो वर्णा द्विजातयः ।
KK-12-03-302-025c	अत्र तेषामधीकारो धर्मेषु द्विपदां वर ॥
KK-12-03-302-026a	विकर्मावस्थिता वर्णाः पतन्ति नृपते त्रयः ।
KK-12-03-302-026c	उन्नमन्ति यथा सन्त आश्रित्येह स्वकर्मसु ॥
KK-12-03-302-027a	न चापि शूद्रः पततीति निश्चयो न चापि संस्कारमिहार्हतीति वा ।
KK-12-03-302-027c	श्रुतिप्रयुक्तं न च धर्ममाप्नुते न चास्य धर्मे प्रतिषेधनं कृतम् ॥
KK-12-03-302-028a	वैदेहकं शूद्रमुदाहरन्ति द्विजा महाराज श्रुतोपपन्नाः ।
KK-12-03-302-028c	अहं हि पश्यामि नरेन्द्र देवं विश्वस्य विष्णुं जगतः प्रधानम् ॥
KK-12-03-302-029a	सतां वृत्तमधिष्ठाय निहीना उद्दिधीर्षवः ।
KK-12-03-302-029c	मन्त्रवर्जं न दुष्यन्ति कुर्वाणाः पौष्टिकीः क्रियाः ॥
KK-12-03-302-030a	यथायथा हि सद्वॄत्तमालम्बन्तीतरे जनाः ।
KK-12-03-302-030c	यथातथा सुखं प्राप्य प्रेत्य चेह च मोदते ॥
KK-12-03-302-031	जनक उवाच 
KK-12-03-302-031a	किं कर्म दूषयत्येनमथो जातिर्महामुने ।
KK-12-03-302-031c	सन्देहो मे समुत्पन्नस्तन्मे व्याख्यातुमर्हसि ॥
KK-12-03-302-032	पराशर उवाच 
KK-12-03-302-032a	असंशयं महाराज उभयं दोषकारकम् ।
KK-12-03-302-032c	कर्म चैव हि जातिश्च विशेषं तु निशामय ॥
KK-12-03-302-033a	जात्या च कर्मणा चैव दुष्टं कर्म न सेवते ।
KK-12-03-302-033c	जात्या दुष्टश्च यः पापं न करोति स पूरुषः ॥
KK-12-03-302-034a	जात्या प्रधानं पुरुषं कुर्वाणं कर्म धिक्कृतम् 
KK-12-03-302-034c	कर्म तद्दूषयत्येनं तस्मात्कर्म न शोभनम् ॥
KK-12-03-302-035	जनक उवाच 
KK-12-03-302-035a	कानि कर्माणि धर्म्याणि लोकेऽस्मिन्द्विजसत्तम ।
KK-12-03-302-035c	न हिंसन्तीह भूतानि क्रियमाणानि सर्वदा ॥
KK-12-03-302-036	पराशर उवाच 
KK-12-03-302-036a	शृणु मेऽत्र महाराज यन्मां त्वं परिपृच्छसि ।
KK-12-03-302-036c	यानि कर्माण्यहिंस्राणि नरं त्रायन्ति सर्वदा ॥
KK-12-03-302-037a	संन्यस्याग्नीनुदासीनाः पश्यन्ति विगतज्वराः ।
KK-12-03-302-037c	नैःश्रेयसं कर्मपथं समारुह्य यथाक्रमम् ॥
KK-12-03-302-038a	प्रश्रिता विनयोपेता दमनित्याः सुसंशिताः ।
KK-12-03-302-038c	प्रयान्ति स्थानमजरं सर्वकर्मविवर्जिताः ॥
KK-12-03-302-039a	सर्वे वर्णा धर्मकार्याणि सम्यक्कृत्वा राजन्सत्यवाक्यानि चोक्त्वा ।
KK-12-03-302-039c	त्यक्त्वा धर्मं दारुणं जीवलोके यान्ति स्वर्गं नात्र कार्यो विचारः ॥ 

इति श्रीमन्महाभारते शान्तिपर्वणि मोक्षधर्मपर्वणि द्व्यधिकत्रिशततमोऽध्यायः ॥ 302 ॥

12-302-6 ऊरुजा वणिजो राजन्निति ध. पाठः ॥ 12-302-10 नानात्वं ब्रह्मक्षत्रियादिभावेन भिन्नत्वम् । गोत्रतः अन्वयतः । गोत्राणि ब्रह्मक्षत्रियादीनि उग्राम्बष्ठादीनि च । तस्माज्जातितारतम्यमयुक्तमित्यर्थः ॥ 12-302-11 यथा काक्षीवता शूद्रायामुत्पादिताः पुत्रा ब्राह्मणत्वं नीता नतु ते निषादत्वं प्राप्ता इत्यर्थः । तस्मात्कारणद्वारा कार्यद्वारा वा जातिभेदो न युक्त इति भावः ॥ 12-302-14 वसुस्ताण्ड्य इति थ. पाठः । वटस्ताण्ड्य इति ध. पाठः ॥ 12-302-16 तपसो श्रयादिति थ. पाठः ॥ 12-302-26 निरये त्रय इति थ. पाठः ॥
