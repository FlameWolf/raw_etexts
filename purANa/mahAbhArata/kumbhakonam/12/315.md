अध्यायः 315

भीष्मेण युधिष्ठिरम् प्रति भूतसृष्टिप्रकारादिप्रतिपादकजनकयाज्ञवल्क्यसंवादानुवादः ॥ 1 ॥
KK-12-03-315-001	युधिष्ठिर उवाच 
KK-12-03-315-001a	धर्माधर्मविमुक्तं यद्विमुक्तं सर्वसंशयात् ।
KK-12-03-315-001c	जन्ममृत्युविमुक्तं च विमुक्तं पुण्यपापयोः ॥
KK-12-03-315-002a	यच्छिवं नित्यमभयं नित्यमक्षरमव्ययम् ।
KK-12-03-315-002c	शुचि नित्यमनायासं तद्भवान्वक्तुमर्हति ॥
KK-12-03-315-003	भीष्म उवाच 
KK-12-03-315-003a	अत्र ते वर्तयिष्यामि इतिहासं पुरातनम् ।
KK-12-03-315-003c	याज्ञवल्क्यस्य संवादं जनकस्य च भारत ॥
KK-12-03-315-004a	याज्ञवल्क्यमृषिश्रेष्ठं दैवरातिर्महायशाः ।
KK-12-03-315-004c	पप्रच्छ जनको राजा प्रश्नं प्रश्नविदांवरः ॥
KK-12-03-315-005	जनक उवाच 
KK-12-03-315-005a	कतीन्द्रियाणि विप्रर्षे कति प्रकृतयः स्मृताः ।
KK-12-03-315-005c	किमव्यक्तं परं ब्रह्म तस्माच्च परतस्तु किम् ॥
KK-12-03-315-006a	प्रभवं चाप्ययं चैव कालसङ्ख्यां तथैव च ।
KK-12-03-315-006c	वक्तुमर्हसि विप्रेन्द्र त्वदनुग्रहकाङ्क्षिणः ॥
KK-12-03-315-007a	अज्ञानात्परिपृच्छामि त्वं हि ज्ञानमयो निधिः ।
KK-12-03-315-007c	तदहं श्रोतुमिच्छामि सर्वमेतदसंशयम् ॥
KK-12-03-315-008	याज्ञवल्क्य उवाच 
KK-12-03-315-008a	श्रूयतामवनीपाल यदेतदनुपृच्छसि ।
KK-12-03-315-008c	योगानां परमं ज्ञानं साङ्ख्यानां च विशेषतः ॥
KK-12-03-315-009a	न तवाविदितं किञ्चिन्मां तु जिज्ञासते भवान् ।
KK-12-03-315-009c	पृष्टेन चापि वक्तव्यमेष धर्मः सनातनः ॥
KK-12-03-315-010a	अष्टौ प्रकृतयः प्रोक्ता विकाराश्चापि षोडश ।
KK-12-03-315-010c	आसां तु सप्त व्यक्तानि प्राहुरध्यात्मचिन्तकाः ॥
KK-12-03-315-011a	अव्यक्तं च महांश्चैव तथाऽहङ्कार एव च ।
KK-12-03-315-011c	पृथिवी वायुराकाशमापो ज्योतिश्च पञ्चमम् ॥
KK-12-03-315-012a	एताः प्रकृतयस्त्वष्टौ विकारानपि मे शृणु ।
KK-12-03-315-012c	श्रोत्रं त्वक्चैव चक्षुश्च जिह्वा घ्राणं च पञ्चमम् ॥
KK-12-03-315-013a	शब्दः स्पर्शश्च रूपं च रसो गन्धस्तथैव च ।
KK-12-03-315-013c	वाक्च हस्तौ च पादौ च पायुर्मेढ्रं तथैव च ॥
KK-12-03-315-014a	एते विशेषा राजेन्द्रा महाभूतेषु पञ्चसु ।
KK-12-03-315-014c	बुद्धीन्द्रियाण्यथैतानि सविशेषाणि मैथिल ॥
KK-12-03-315-015a	मनः षोडशकं प्राहुरध्यात्मगतिचिन्तकाः ।
KK-12-03-315-015c	त्वं चैवान्ये च विद्वांसस्तत्त्वबुद्धिविशारदाः ॥
KK-12-03-315-016a	अव्यक्ताच्च महानात्मा समुत्पद्यति पार्थिव ।
KK-12-03-315-016c	प्रथमं सर्गमित्येतदाहुः प्राधानिकं बुधाः ॥
KK-12-03-315-017a	महतश्चाप्यहङ्कार उत्पद्यति नराधिप ।
KK-12-03-315-017c	द्वितीयं सर्गमित्याहुरेतद्बुद्ध्यात्मकं स्मृतम् ॥
KK-12-03-315-018a	अहङ्काराच्च सम्भूतं मनो भूतगुणात्मकम् ।
KK-12-03-315-018c	तृतीयः सर्ग इत्येष आहङ्कारिक उच्यते ॥
KK-12-03-315-019a	मनसस्तु समुद्भूता महाभूता नराधिप ।
KK-12-03-315-019c	चतुर्थं सर्गमित्येतन्मानसं चिन्तनात्मकम् ॥
KK-12-03-315-020a	शब्दः स्पर्शश्च रूपं च रसो गन्धस्तथैव च ।
KK-12-03-315-020c	पञ्चमं सर्गमित्याहुर्भौतिकं भूतचिन्तकाः ॥
KK-12-03-315-021a	श्रोत्रं त्वक्चैव चक्षुश्च जिह्वा घ्राणं च पञ्चमम् ।
KK-12-03-315-021c	सर्गं तु षष्ठमित्याहुर्बहुचिन्तात्मकं स्मृतम् ॥
KK-12-03-315-022a	अधः श्रोत्रेन्द्रियग्राम उत्पद्यति नराधिप ।
KK-12-03-315-022c	सप्तमं सर्गमित्याहुरेतदैन्द्रियकं स्मृतम् ॥
KK-12-03-315-023a	ऊर्ध्वं स्रोतस्तथा तिर्यगुत्पद्यति नराधिप ।
KK-12-03-315-023c	अष्टमं सर्गमित्याहुरेतदार्जवकं स्मृतम् ॥
KK-12-03-315-024a	तिर्यक्स्रोतस्त्वधःस्रोत उत्पद्यति नराधिप ।
KK-12-03-315-024c	नवमं सर्गमित्याहुरेतदार्जवकं बुधाः ॥
KK-12-03-315-025a	एते वै नव सर्गा हि तत्त्वानि च नराधिप ।
KK-12-03-315-025c	चतुर्विंशतिरुक्तानि यथाश्रुतिनिदर्शनम् ॥
KK-12-03-315-026a	अत ऊर्ध्वं महाराज गुणस्यैतस्य तत्त्वतः ।
KK-12-03-315-026c	महात्मभिरनुप्रोक्तां कालसङ्ख्यां निबोध मे ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चदशाधिकत्रिशततमोऽध्यायः ॥ 315 ॥
