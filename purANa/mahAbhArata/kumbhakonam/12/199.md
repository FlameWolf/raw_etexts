अध्यायः 199

ज्ञानयोगादेः फलम् भगवद्वेदनप्रकारञ्च पृष्टेन भीष्मेण युधिष्ठिरम् प्रति तत्कथनाय मनुबृहस्पतिसंवादानुवादः ॥ 1 ॥
001	युधिष्ठिर उवाच 
001a	किं फलं ज्ञानयोगस्य वेदानां नियमस्य च ।
001c	भूतात्मा च कथं ज्ञेयस्तन्मे ब्रूहि पितामह ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	मनोः प्रजापतेर्वादं महर्षेश्च बृहस्पतेः ॥
003a	प्रजापतिं श्रेष्ठतमं प्रजानां देवर्षिसङ्घप्रवरो महर्षिः ।
003c	बृहस्पतिः प्रश्नमिमं पुराणं प्रपच्छ शिष्योऽथ गुरुं प्रणम्य ॥
004a	यत्कारणं मन्त्रविधिः प्रवृत्तो ज्ञाने फलं यत्प्रवदन्ति विप्राः ।
004c	यन्मन्त्रशब्दैरकृतप्रकाशं तदुच्यतां मे भगवन्यथावत् ॥
005a	यत्स्तोत्रशास्त्रागममन्त्रविद्भिर्यज्ञैरनेकैरथ गोप्रदानैः ।
005c	फलं महद्भिर्यदुपास्यते च किं तत्कथं वा भविता क्व वा तत् ॥
006a	मही महीजाः पवनोऽन्तरिक्षं जलौकसश्चैव जलं तथा द्यौः ।
006c	दिवौकसश्चापि यतः प्रसूतास्तदुच्यतां मे भगवन्पुराणम् ॥
007a	ज्ञानं यतः प्रार्थयते नरो वै ततस्तदर्था भवति प्रवृत्तिः ।
007c	न चाप्यहं वेद परं पुराणं मिथ्याप्रवृत्तिं च कथं नु कुर्याम् ॥
008a	ऋक्सामसङ्घांश्च यजूंषि चाहं छन्दांसि नक्षत्रगतिं निरुक्तम् ।
008c	अधीत्य च व्याकरणं सकल्पं शिक्षां च भूतप्रकृतिं न वेद्मि ॥
009a	स मे भवाञ्शंसतु सर्वमेतत्सामान्यशब्दैश्च विशेषणैश्च ।
009c	स मे भवाञ्शंसतु तावदेतज्ज्ञाने फलं कर्मणि वा यदस्ति ॥
010a	यथा च देहाच्च्यवते शरीरी पुनः शरीरं च यथाऽभ्युपैति ।
010	मनुरुवाच 
010c	यद्यत्प्रियं यस्य सुखं तदाहुस्तदेव दुःखं प्रवदन्त्यनिष्टम् ॥
011a	इष्टं च मे स्यादितरच्च न स्यादेतत्कृते कर्मविधिः प्रवृत्तः ।
011c	इष्टं त्वनिष्टं च न मां भजेतेत्येतत्कृते ज्ञानविधिः प्रवृत्तः ॥
012a	[कामात्मकाश्छन्दसि कर्मयोगा एभिर्विमुक्तः परमश्नुवीत ।
012c	नानाविधे कर्मपथे सुखार्थी नरः प्रवृत्तो निरयं प्रयाति ।]
012	बृहस्पतिरुवाच 
012e	इष्टं त्वनिष्टं च सुखासुखे च साशीस्तपश्छन्दति कर्मभिश्च ॥
013	मनुरुवाच 
013a	एभिर्विमुक्तः परमाविवेश एतत्कृते कर्मविधिः प्रवृत्तः ।
013c	[कामात्मकांश्छन्दति कर्मयोग एभिर्विमुक्तः परमाददीत ॥]
014a	आत्मादिभिः कर्मभिरिध्यमानो धर्मे प्रवृत्तो द्युतिमान्सुखार्थी ।
014c	परं हि तत्कर्मफलादपेतं निराशिषो यत्पदमाप्नुवन्ति ॥
015a	प्रजाः सृष्टा मनसा कर्मणा च द्वावेवैतौ सत्पथौ लोकजुष्टौ ।
015c	दृष्टं कर्माशाश्वतं चान्तवच्च मनस्त्यागे कारणं नान्यदस्ति ॥
016a	`कामात्मकौ छन्दसि कामभोगावेभिर्वियुक्तः परमश्नुवीत ।
016c	नानाविधे कर्मफले सुखार्थी नरः प्रमत्तो न परं प्रयाति ।
016e	फलं हि तत्कर्मफलादपेतं निराशिषो ब्रह्म परं ह्युपेतम् ॥'
017a	स्वेनात्मना चक्षुरिव प्रणेता निशात्यये तमसा संवृतात्मा ।
017c	ज्ञानं तु विज्ञानगुणेन युक्तं कर्माशुभं पश्यति वर्जनीयम् ॥
018a	सर्पान्कृशाग्राणि तथोदपानं ज्ञात्वा मनुष्याः परिवर्जयन्ति ।
018c	अज्ञानतस्तत्र पतन्ति मूढा ज्ञाने फलं पश्य यथा विशिष्टम् ॥
019a	कृत्स्नस्तु मन्त्रो विधिवत्प्रयुक्तो यज्ञा यथोक्तास्त्विह दक्षिणाश्च ।
019c	अन्नप्रदानं मनसः समाधिः पञ्चात्मकं कर्मफलं वदन्ति ॥
020a	गुणात्मकं कर्म वदन्ति वेदास्तस्मान्मन्त्रो मन्त्रपूर्वं हि कर्म ।
020c	विधिर्विधेयं मनसोपपत्तिः फलस्य भोक्ता तु तथा शरीरी ॥
021a	शब्दाश्च रूपाणि रसाश्च पुण्याः स्पर्शाश्च गन्धाश्च शुभास्तथैव ।
021c	नरोऽत्र हि स्थानगतः प्रभुः स्यादेतत्फलं सिद्ध्यति कर्मणोऽस्य ॥
022a	यद्यच्छरीरेण करोति कर्म शरीरयुक्तः समुपाश्नुते तत् ।
022c	शरीरमेवायतनं सुखस्य दुःखस्य चाप्यायतनं शरीरम् ॥
023a	वाचा तु यत्कर्म करोति किञ्चिद्वाचैव सर्वं समुपाश्नुते तत् ।
023c	मनस्तु यत्कर्म करोति किञ्चिन्मनःस्थ एवायमुपाश्नुते तत् ॥
024a	यथायथा कर्मगुणां फलार्थी करोत्ययं कर्मफले निविष्टः ।
024c	तथातथाऽयं गुणसम्प्रयुक्तः शुभाशुभं कर्मफलं भुनस्ति ॥
025a	मत्स्यो यथा स्रोत इवाभिपाती तथा कृतं पूर्वमुपैति कर्म ।
025c	शुभे त्वसौ तुष्यति दुष्कृते तु न तुष्यते वै परमः शरीरी ॥
026a	यतो जगत्सर्वमिदं प्रसूतं ज्ञात्वाऽऽत्मवन्तो ह्युपयान्ति शान्तिम् ।
026c	यन्मन्त्रशब्देरकृतप्रकाशं तदुच्यमानं शणु मे परं यत् ॥
027a	रसैर्विमुक्तं विविधैश्च गन्धैरशब्दमस्पर्शमरूपवच्च ।
027c	अग्राह्यमव्यक्तमवर्णमेकं पञ्चप्रकारान्ससृजे प्रजानाम् ॥
028a	न स्त्री पुमान्नापि नपुंसकं च न सन्न चासत्सदसच्च तन्न ।
028c	पश्यन्ति तद्ब्रह्मविदो मनुष्यास्तदक्षरं न क्षरतीति विद्धि ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनद्विशततमोऽध्यायः ॥ 199 ॥
