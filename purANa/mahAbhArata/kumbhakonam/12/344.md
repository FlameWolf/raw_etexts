अध्यायः 344

बृहस्पतिना उपरिचरवसोर्याजनम् ॥ 1 ॥ तत्र श्रीहरिणा परोक्षतया भागग्रहणात्क्रुद्धं बृहस्पतिम् प्रति एकतादिभिः श्वेतद्वीपवर्णनपूर्वकं भगवन्महिमोक्त्या परिसान्त्वनम् ॥ 2 ॥
001	भीष्म उवाच 
001a	ततोऽतीते महाकल्पे उत्पन्नेऽङ्गिरसः सुते ।
001c	बभूवुर्निर्वृता देवा जाते देवपुरोहिते ॥
002a	बृहद्ब्रह्म महच्चेति शब्दाः पर्यायवाचकाः ।
002c	एभिः समन्वितो राजन्गुणैर्विद्वान्बृहस्पतिः ॥
003a	तस्य शिष्यो बभूवाग्र्यो राजोपरिचरो वसुः ।
003c	अधीतवांस्तदा शास्त्रं सम्यक्चित्रशिखण्डिजम् ॥
004a	स राजा भावितः पूर्वं दैवेन विधिना वसुः ।
004c	पालयामास पृथिवीं दिवमाखण्डलो यथा ॥
005a	तस्य यज्ञो महानासीदश्वमेधो महात्मनः ।
005c	बृहस्पतिरुपाध्यायस्तत्र होता बभूव ह ॥
006a	प्रजापतिसुताश्चात्र सदस्याश्चाभवंस्त्रयः ।
006c	एकतश्च द्वितश्चैव त्रितश्चैव मर्हषयः ॥
007a	धनुषाख्योऽथ रैभ्यश्च अर्वावसुपरावसू ।
007c	ऋषिर्मेधातिथिश्चैव ताण्ड्यश्चैव महानृषिः ॥
008a	ऋषिः शान्तिर्महाभागस्तथा वेदशिराश्च यः ।
008c	ऋषिश्रेष्ठश्च कपिलः शालिहोत्रपिता स्मृतः ॥
009a	आद्यः कठस्तैत्तिरिश्च वैशम्पायनपूर्वजः ।
009c	कण्वोऽथ देवहोत्रश्च एते षोडश कीर्तिताः ॥
010a	सम्भूताः सर्वसम्भारास्तस्मिन्राजन्महाक्रतौ ।
010c	न तत्र पशुघातोऽभूत्स राजैवं स्थितोऽभवत् ॥
011a	अहिंस्रः शुचिरक्षुद्रो निराशीः कर्मसंस्तुतः ।
011c	आरण्यकपदोद्भूता भागास्तत्रोपकल्पिताः ॥
012a	प्रीतस्ततोऽस्य भगवान्देवदेवः पुरातनः ।
012c	साक्षात्तं दर्शयामास सोदृश्योऽन्येन केनचित् ॥
013a	स्वयं भागमुपाघ्राय पुरोडाशं गृहीतवान् ।
013c	अदृश्येन हृतो भागो देवेन हरिमेधसा ॥
014a	बृहस्पतिस्ततः क्रुद्धः स्रुचमुद्यम्य वेगितः ।
014c	आकाशं घ्नन्स्रुचः पातै रोषादश्रूण्यवर्तयत् ॥
015a	उवाच चोपरिचरं मया भागोऽयमुद्यतः ।
015c	ग्राह्यः स्वयं हि देवेन मत्प्रत्यक्षं न संशयः ॥
016a	उद्यता यज्ञभागा हि साक्षात्प्राप्ताः सुरैरिह ।
016c	किमर्थमिह न प्राप्तो दर्शनं मे हरिर्नृप ॥
017	भीष्म उवाच 
017a	ततः स तं समुद्धूतं भूमिपालो महान्वसुः ।
017c	प्रसादयामास मुनिं सदस्यास्ते च सर्वशः ॥
018a	'हुतस्त्वया वदानीह पुरोडाशस्य यावती ।
018c	गृहीता देवदेवेन मत्प्रत्यक्षं न संशयः ॥
019a	इत्येवमुक्ते वसुना सरोषश्चाब्रवीद्गुरुः ।
019c	न यजेयमहं चात्र परिभूतस्त्वया नृप ॥
020a	त्वया पशुर्वारितश्च कृतः पिष्टमयः पशुः ।
020c	त्वं देवं पश्यसे नित्यं न पश्येयमहं कथम् ॥
021	वसुरुवाच 
021a	पशुहिंसा वारिता च यजुर्वेदादिमन्त्रतः ।
021c	अहं न वारये हिंसां द्रक्ष्याम्येकान्तिको हरिम् ।
021e	तस्मात्कोपो न कर्तव्यो भवता गुरुणा मयि ॥
022a	वसुमेवं ब्रुवाणं तु क्रुद्ध एव बृहस्पतिः ।
022c	उवाच ऋत्विजश्चैव किं नः कर्मेति वारयन् ॥
023a	अथैकतो द्वितश्चैव त्रितश्चैव महर्षयः ।'
023c	ऊचुश्चैनमसम्भ्रान्ता न रोषं कर्तुमर्हसि ॥
024a	'शृणु त्वं वचनं पुत्र अस्माभिः समुदाहृतम् ।'
024c	नैष धर्मः कृतयुगे यत्त्वं रोषमिहाहिथाः ॥
025a	अरोषणो ह्यसौ देवो यस्य भागोऽयमुद्यतः ।
025c	न शक्यः स त्वया द्रष्टुमस्माभिर्वा बृहस्पते ।
025e	यस्य प्रसादं कुरुते स वै तं द्रष्टुमर्हति ॥
026a	वयं हि ब्रह्मणः पुत्रा मानसाः परिकीर्तिताः ।
026c	गता निःश्रेयसार्थं हि कदाचिद्दिशमुत्तराम् ॥
027a	तप्त्वा वर्षसहस्राणि चत्वारि तप उत्तमम् ।
027c	एकपादा स्थिताः सम्यक्काष्ठभूताः समाहिताः ॥
028a	मेरोरुत्तरभागे तु क्षीरोदस्यानुकूलतः ।
028c	स देशो यत्र नस्तप्तं तपः परमदारुणम् ॥
029a	वरेण्यं वरदं तं वै देवदेवं सनातनम् ।
029c	कथं पश्येमहि वयं देवं नारायणं त्विति ॥
030a	अथ व्रतस्यावभृथे वागुवाचाशरीरिणी ।
030c	स्निग्धगम्भीरया वाचा प्रहर्षणकरी विभो ॥
031a	सुतप्तं वस्तपो विप्राः प्रसन्नेनान्तरात्मना ।
031c	यूयं जिज्ञासवो भक्ताः कथं द्रक्ष्यथ तं विभुम् ॥
032a	क्षीरोदधेरुत्तरतः श्वेतद्वीपो महाप्रभः ।
032c	तत्र नारायणपरा मानवाश्चन्द्रवर्चसः ॥
033a	एकान्तभावोपगतास्ते भक्ताः पुरुषोत्तमम् ।
033c	ते सहस्रार्चिषं देवं प्रविशन्ति सनातनम् ॥
034a	अनिन्द्रिया निराहारा अनिष्पन्दाः सुगन्धिनः ।
034c	एकान्तिनस्ते पुरुषाः श्वेतद्वीपनिवासिनः ।
034e	गच्छध्वं तत्र मुनयस्तत्रात्मा मे प्रकाशितः ॥
035a	अथ श्रुत्वा वयं सर्वे वाचं तामशरीरिणीम् ।
035c	यथाख्यातेन मार्गेण तं देशं प्रविशेमहि ॥
036a	प्राप्य श्वेतं महाद्वीपं तच्चित्तास्तद्दिदृक्षवः ।
036c	'सहसा हि गताः सर्वे तेजसा तस्य मोहिताः ॥'
037a	ततोऽस्मद्दृष्टिविषयस्तदा प्रतिहतोऽभवत् ।
037c	न च पश्याम पुरुषं तत्तेजोहतदर्शनाः ॥
038a	ततो नः प्रादुरभवद्विज्ञानं देवयोगजम् ।
038c	न किलातप्ततपसा शक्यते द्रष्टुमञ्जसा ॥
039a	ततः पुनर्वर्षशतं तप्त्वा तात्कालिकं महत् ।
039c	व्रतावसाने च शुभान्नरान्ददृशिमो वमय् ॥
040a	श्वेतांश्चन्द्रप्रतीकाशान्सर्वलक्षणलक्षितान् ।
040c	नित्याञ्जलिकृतान्ब्रह्म जपतः प्रागुदङ्मुखान् ॥
041a	मानसो नाम स जपो जप्यते तैर्महात्मभिः ।
041c	तेनैकाग्रमनस्त्वेन प्रीतो भवति वै हरिः ॥
042a	याऽभवन्मुनिशार्दूल भाः सूर्यस्य युगक्षये ।
042c	एकैकस्य प्रभा तादृक्साऽभवन्मानवस्य ह ॥
043a	तेजोनिवासः स द्वीप इति वै मेनिरे वयम् ।
043c	न तत्राभ्यधिकः कश्चित्सर्वे ते समतेजसः ॥
044a	अथ सूर्यसहस्रस्य प्रभां युगपदुत्थिताम् ।
044c	सहसा दृष्टवन्तः स्म पुनरेव बृहस्पते ॥
045a	सहिताश्चाभ्यधावन्त ततस्ते मानवा द्रुतम् ।
045c	कृताञ्जलिपुटा हृष्टा नम इत्येव वादिनः ॥
046a	ततो हि वदतां तेषामश्रौष्म विपुलं ध्वनिम् ।
046c	बलिः किलोपह्रियते तस्य देवस्य तैर्नरैः ॥
047a	वयं तु तेजसा तस्य सहसा हृतचेतसः ।
047c	न किञ्चिदपि पश्यामो हतचक्षुर्बलेन्द्रियाः ॥
048a	एकस्तु शब्दो विततः श्रुतोऽस्माभिरुदीरितः ।
048c	'आकाशं पूरयन्सर्वं शिक्षाक्षरसमन्वितः ॥
049a	जितं ते पुण्डरीकाक्ष नमस्ते विश्वभावन ।
049c	नमस्तेऽस्तु हृषीकेश महापुरुष पूर्वज ।
049e	इति शब्दः श्रुतोऽस्माभिः शिक्षाक्षरसमन्वितः ॥
050a	एतस्मिन्नन्तरे वायुः सर्वगन्धवहः शुचिः ।
050c	दिव्यान्युवाह पुष्पाणि कर्मण्याश्चौषधीस्तथा ॥
051a	तैरिष्टः पञ्चकालज्ञैर्हरिरेकान्तिभिर्नरैः ।
051c	भक्त्या परमया युक्तैर्मनोवाक्कर्मभिस्तदा ॥
052a	नूनं तत्रागतो देवो यथा तैर्वागुदीरिता ।
052c	वयं त्वेनं न पश्यामो मोहितास्तस्य मायया ॥
053a	मारुते सन्निवृत्ते च बलौ च प्रतिपादिते ।
053c	चिन्ताव्याकुलितात्मानो जाताः स्मोङ्गिसांवर ॥
054a	मानवानां सहस्रेषु तेषु वै शुद्धयोनिषु ।
054c	अस्मान्न कश्चिन्मनसा चक्षुषा वाऽप्यपूजयत् ॥
055a	तेऽपि स्वस्था मुनिगणा एक भावमनुव्रताः ।
055c	नास्मासु दधिरे भावं ब्रह्मभावमनुष्ठिताः ॥
056a	ततोऽस्मान्सुपरिश्रान्तांस्तपसा चातिकर्शितान् ।
056c	उवाच स्वस्थं किमपि भूतं तत्राशरीरकम् ॥
057	देव उवाच 
057a	दृष्टा वः पुरुषाः श्वेताः सर्वेन्द्रियविवर्जिताः ।
057c	दृष्टो भवति देवेश एभिर्दृष्टैर्द्विजोत्तमैः ॥
058a	गच्छध्वं मुनयः सर्वे यथागतमितोऽचिरात् ।
058c	न स शक्यस्त्वभक्तेन द्रष्टुं देवः कथञ्चन ॥
059a	कामं कालेन महता एकान्तित्वमुपागतैः ।
059c	शक्यो द्रष्टुं स भगवान्प्रभामण्डलदुर्दृशः ॥
060a	महत्कार्यं च कर्तव्यं युष्माभिर्द्विजसत्तमाः ।
060c	इतः कृतयुगेऽतीते विपर्यासं गतेऽपि च ॥
061a	वैवस्वतेऽन्तरे विप्राः प्राप्ते त्रेतायुगे पुनः ।
061c	सुराणां कार्यसिद्ध्यर्थं सहाया वै भविष्यथ ॥
062a	ततस्तदद्भुतं वाक्यं निशम्यैवामृतोपमम् ।
062c	तस्य प्रसादात्प्राप्ताः स्मो देशमीप्सितमञ्जसा ॥
063a	एवं सुतपसा चैव हव्यकव्यैस्तथैव च ।
063c	देवोऽस्माभिर्न दृष्टः स कथं त्वं द्रष्टुमर्हसि ॥
064a	नारायणो महद्भूतं विश्वसृग्घव्यकव्यभुक् ।
064c	अनादिनिधनोऽव्यक्तो देवदानवपूजितः ॥
065a	एवमेकतवाक्येन द्वितत्रितमतेन च ।
065c	अनुनीतः सदस्यैश्च बृहस्पतिरुदारधीः ।
065e	समापयत्ततो यज्ञं दैवतं समपूजयत् ॥
066a	समाप्तयज्ञो राजाऽपि प्रजां पालितवान्वसुः ।
066c	ब्रह्मशापाद्दिवो भ्रष्टः प्रविवेश महीं ततः ॥
067a	स राजा राजशार्दूल सत्यधर्मपरायणः ।
067c	अन्तर्भूमिगतश्चैव सततं धर्मवत्सलः ॥
068a	नारायणपरो भूत्वा नारायणजपं जपन् ।
068c	तस्यैव च प्रसादेन पुनरेवोत्थितस्तु सः ॥
069a	महीतलाद्गतः स्थानं ब्रह्मणः समनन्तरम् ।
069c	परां गतिमनुप्राप्त इति नैष्ठिकमञ्जसा ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये चतुश्चत्वारिंशदधिकत्रिशततमोऽध्यायः ॥ 344 ॥

12-344-31 क्रुद्धं द्रक्ष्यथ तं प्रभुमिति ध. पाठः ॥ 12-344-34 अतीन्द्रिया निराहारा इति ध. पाठः ॥ 12-344-43 पुरुषव्यत्यय आर्षः ॥
