अध्यायः 300

भीष्मेण युधिष्ठिरम् प्रति वर्णधर्मादिप्रतिपादकपराशरगीतानुवादः ॥ 1 ॥
001	पराशर उवाच 
001a	प्रतिग्रहार्जिता विप्रे क्षत्रिये युधि निर्जिताः ।
001c	वैश्ये न्यायार्जिताश्चैव शूद्रे शुश्रूषयार्जिताः ॥
002a	स्वल्पाऽप्यर्थाः प्रशस्यन्ते धर्मस्यार्थे महाफलाः ।
002c	नित्यं त्रयाणां वर्णानां शुश्रूषुः शूद्र उच्यते ॥
003a	क्षत्रधर्मा वैश्यधर्मा नावृत्तिः पतते द्विजः ।
003c	शूद्रधर्मा यदा तु स्यात्तदा पतति वै द्विजः ॥
004a	वाणिज्यं पाशुपाल्यं च तथा शिल्पोपजिवनम् ।
004c	शूद्रस्यापि विधीयन्ते यदा वृत्तिर्न जायते ॥
005a	रङ्गावतरणं चैव तथा रूपोपजीवनम् ।
005c	मद्यमांसोपजीव्यं च विक्रयं लोहचर्मणोः ॥
006a	अपूर्विणा न कर्तव्यं कर्म लोके विगर्हितम् ।
006c	कृतपूर्विणस्तु त्यजतो महान्धर्म इति श्रुतिः ॥
007a	संसिद्धः पुरुषो लोके यदाचरति पापकम् ।
007c	मदेनाभिप्लुतमनास्तच्च न ग्राह्यमुच्यते ॥
008a	श्रूयन्ते हि पुराणेषु प्रजा धिग्दण्डशासनाः ।
008c	दान्ता धर्मप्रधानाश्च न्यायधर्मानुवृत्तिकाः ॥
009a	धर्म एव सदा नॄणामिह राजन्प्रशस्यते ।
009c	धर्मवृद्धा गुणानेव सेवन्ते हि नरा भुवि ॥
010a	तं धर्ममसुरास्तात नामृष्यन्त नराधिप ।
010c	विवर्धमानाः क्रमशस्तत्र तेऽन्वाविशन्प्रजाः ॥
011a	तासां दर्पः समभवत्प्रजानां धर्मनाशनः ।
011c	दर्पात्मनां ततः पश्चात्क्रोधस्तासामजायत ॥
012a	ततः क्रोधाभिभूतानां वृत्तं लज्जासमन्वितम् ।
012c	ह्रीश्चैवाप्यनशद्राजंस्ततो मोहो व्यजायत ॥
013a	ततो मोहपरीतास्ता नापश्यन्त यथा पुरा ।
013c	परस्परावमर्देन वर्धयन्त्यो यथासुखम् ॥
014a	ताः प्राप्य तु स धिग्दण्डो न कारणमतो भवत् ।
014c	ततोऽभ्यगच्छन्देवांश्च ब्राह्मणांश्चावमन्य ह ॥
015a	एतस्मिन्नेव काले तु देवा देववरं शिवम् ।
015c	अगच्छञ्शरणं धीरं बहुरूपं गुणाधिकम् ॥
016a	तेन स्म ते गगनगाः सपुराः पातिताः क्षितौ ।
016c	त्रिधाऽप्येकेन बाणेन देवाप्यायिततेजसा ॥
017a	तेषामधिपतिस्त्वासीद्भीमो भीमपराक्रमः ।
017c	देवतानां भयकरः स हतः शूलपाणिना ॥
018a	तस्मिन्हतेऽथ स्वं भावं प्रत्यपद्यन्त मानवाः ।
018c	प्रावर्तन्त च वै वेदाः शास्त्राणि च यथा पुरा ॥
019a	ततोऽभिषिच्य राज्येन देवानां दिवि वासवम् ।
019c	सप्तर्षयश्चान्वयुञ्जन्नराणां दण्डधारणे ॥
020a	सप्तर्षीणामथोर्ध्वं च विपृथुर्नाम पार्थिवः ।
020c	राजानः क्षत्रियाश्चैव मण्डलेषु पृथक्पृथक् ॥
021a	महाकुलेषु ये जाता वृद्धाः पूर्वतराश्च ये ।
021c	तेषामप्यासुरो भावो हृदयान्नापसर्पति ॥
022a	तस्मात्तेनैव भावेन सानुषङ्गेण पार्थिवाः ।
022c	आसुराण्येव कर्माणि न्यसेवन्भीमविक्रमाः ॥
023a	प्रत्यतिष्ठंश्च तेष्वेव तान्येव स्थापयन्त्यपि ।
023c	भजन्ते तानि चाद्यापि ये बालिशतरा नराः ॥
024a	तस्मादहं ब्रवीमि त्वां राजन्सञ्चिन्त्य शास्त्रतः ।
024c	संसिद्धावागमं कुर्यात्कर्म हिंसात्मकं त्यजेत् ॥
025a	न सङ्करेण द्रविणं प्रचिन्वीयाद्विचक्षणः ।
025c	धर्मार्थं न्यायमुत्सृज्य न तत्कल्याणमुच्यते ॥
026a	स त्वमेवंविधो दान्तः क्षत्रियः प्रियबान्धवः ।
026c	प्रजा भृत्यांश्च पुत्रांश्च स्वधर्मेणानुपालय ॥
027a	इष्टानिष्टसमायोगे वैरं सौहार्दमेव च ।
027c	अथ जातिसहस्राणि बहूनि परिवर्तते ॥
028a	तस्माद्गुणेषु रज्येथा मा दोषेषु कथञ्चन ।
028c	निर्गुणोऽपि हि दुर्बुद्धिरात्मनः सोतिरिच्यते ॥
029a	मानुषेषु महाराज धर्माधर्मौ प्रवर्ततः ।
029c	न तथाऽन्येषु भूतेषु मनुष्यरहितेष्विह ॥
030a	धर्मशीलो नरो विद्वानीहकोऽनीहकोपि वा ।
030c	आत्मभूतः सदा लोके चरेद्भूतान्यहिंसया ॥
031a	यदा व्यपेतहृल्लेखं मनो भवति तस्य वै ।
031c	नानृतं चैव भवति तदा कल्याणमृच्छति ॥ 

इति श्रीमन्महाभारते शान्तिपर्वणि मोक्षधर्मपर्वणि त्रिशततमोऽध्यायः ॥ 300 ॥

12-300-1 प्रतिग्रहागता विप्रे इति झ. थ. पाठः ॥ 12-300-3 न पतत इति सम्बन्धः । क्षत्रधर्माद्वैश्यधर्मान्नापन्नः पतते द्विज इति ध. पाठः ॥ 12-300-4 शिल्पं चित्रलेखनादि । वृत्तिः सेवारूपा ॥ 12-300-5 रङ्गे स्त्र्यादिवेषेण अवतरणम् ॥ 12-300-6 अपूर्विणा येन पूर्वं मद्याद्युपजीवनं न कृतं सोऽपूर्वी तेन तन्न कर्तव्यम् ॥ 12-300-7 संसिद्धो लब्धान्नवस्त्रादिः ॥ 12-300-9 धर्मवृद्ध्या गुणानेवेति थ. पाठः ॥ 12-300-12 अनशत् अनश्यत ॥ 12-300-16 त्रिदैवत्येन बाणेनेति ध. पाठः । बाणेन देवस्यामिततेजस इति थ. पाठः ॥
