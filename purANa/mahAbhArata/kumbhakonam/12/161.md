अध्यायः 161

भीष्मेण युधिष्ठिरम् प्रति लोभादिनिरूपणम् ॥ 1 ॥
001	युधिष्ठिर उवाच 
001a	यतः प्रभवति क्रोधः कामो वा भरतर्षभ ।
001c	शोकमोहौ विधित्सा च परासुत्वं तथा मदः ॥
002a	लोभो मात्सर्यमीर्ष्या च कुत्साऽसूया कृपा भयम् ।
002c	एतत्सर्वं महाप्राज्ञ याथातथ्येन मे वद ॥
003	भीष्म उवाच 
003a	त्रयोदशैतेऽतिबलाः शत्रवः प्राणिनां स्मृताः ।
003c	उपासते महाराज समन्तात्पुरुषानिह ॥
004a	एते प्रमत्तं पुरुषमप्रमत्तास्तुदन्ति च ।
004c	वृका इव विलुम्पन्ति दृष्ट्वेव पुरुषेतरान् ॥
005a	एभ्यः प्रवर्तते दुःखमेभ्यः पापं प्रवर्तते ।
005c	इति मर्त्यो विजानीयात्सततं पुरुषर्षभ ॥
006a	एतेषामुदयं स्थानं क्षयं च पृथिवीपते ।
006c	हन्त ते कथयिष्यामि क्रोधस्योत्पत्तिमादितः ।
006e	यथातत्त्वं क्षितिपते तन्मे निगदतः शृणु ॥
007a	लोभात्क्रोधः प्रभवति परदोषैरुदीर्यते ।
007c	क्षमया तिष्ठते राजन्क्षमया विनिवर्तते ॥
008a	सङ्कल्पाज्जायते कामः सेव्यमानो विवर्धते ।
008c	यदा प्राज्ञो विरमते तदा सद्यः प्रणश्यति ॥
009a	[परासूया क्रोधलोभावन्तरा प्रतिमुच्यते ।
009c	दयया सर्वभूतानां निर्वेदाद्विनिवर्तते ।]
009e	अवद्यदर्शनादेति तत्त्वज्ञानाच्च नश्यति ॥
010a	अज्ञानप्रभवो मोहः पापाभ्यासात्प्रवर्तते ।
010c	यदा प्राज्ञेषु रमते तदा सद्यः प्रणश्यति ॥
011a	विरुद्धानीह शास्त्राणि ये पश्यन्ति कुरूद्वह ।
011c	विधित्सा जायते तेषां तत्त्वज्ञानान्निवर्तते ॥
012a	प्रीतेः शोकः प्रभवति वियोगात्तस्य देहिनः ।
012c	यदा निरर्थकं वेत्ति तदा सद्यः प्रणश्यति ॥
013a	परासुता क्रोधलोभादभ्यासाच्च प्रवर्तते ।
013c	दयया सर्वभूतानां निर्वेदात्सा निवर्तते ॥
014a	सत्यत्यागात्तु मात्सर्यमहितानां च सेवया ।
014c	एतत्तु क्षीयते तात साधूनामुपसेवनात् ॥
015a	कुलाञ्ज्ञानात्तथैश्वर्यान्मदो भवति देहिनाम् ।
015c	एभिरेव तु विज्ञातैर्मदः सद्यः प्रणश्यति ॥
016a	ईर्ष्या कामात्प्रभवति संहर्षाच्चैव जायते ।
016c	इतरेषां तु सत्वानां प्रज्ञया सा प्रणश्यति ॥
017a	विभ्रमाल्लोकबाह्यानां द्वेष्यैर्वाक्यैरसम्मतैः ।
017c	कुत्सा सञ्जायते राजँल्लोकान्प्रेक्ष्याभिशाम्यति ॥
018a	प्रतिकर्तुं न शक्ता ये बलस्थायापकारिणे ।
018c	असूया जायते तीव्रा कारुण्याद्विनिवर्तते ॥
019a	कृपणान्सततं दृष्ट्वा ततः सञ्जायते कृपा ।
019c	धर्मनिष्ठां यदा वेत्ति तदा शाम्यति सा कृपा ॥
020a	अज्ञानप्रभवो लोभो भूतानां दृश्यते सदा ।
020c	अस्थिरत्वं च भोगानां दृष्ट्वा ज्ञात्वा निवर्तते ॥
021a	एतान्येव जितान्याहुः प्रशान्तेन त्रयोदश ।
021c	एते हि धार्तराष्ट्राणां सर्वे दोषास्त्रयोदश ।
021e	त्वया सत्यार्थिना नित्यं विजिता जेष्यता च ते ॥ 

इति श्रीमन्महाभारते शान्तिपर्वणि आपद्धर्मपर्वणि एकषष्ट्यधिकशततमोऽध्यायः ॥ 161 ॥

12-161-4 दृष्ट्वेव पुरुषं बलादिति झ. पाठः ॥ 12-161-7 लोभात् केनचिन्निमित्तेनोपहतात् क्रोधो भवति । स च परदोषैर्दृष्टैरुदीर्यते उद्दीप्तो भवति । स क्षमया तिष्ठते निरुध्यते विनिवर्तते चेति । एवं सर्वत्र द्रष्टव्यम् ॥
