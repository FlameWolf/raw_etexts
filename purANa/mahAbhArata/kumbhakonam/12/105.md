अध्यायः 105

भीष्मेण युधिष्ठिरम् प्रति राज्ञां शत्रुजयोपायप्रतिपादककौसल्यकालकवृक्षीयसंवादानुवादः ॥ 1 ॥
KK-12-01-105-001	मुनिरुवाच 
KK-12-01-105-001a	अथ चेत्पौरुषं किञ्चित्क्षत्रियात्मनि पश्यसि ।
KK-12-01-105-001c	ब्रवीम्यहं तु ते नीतिं राज्यस्य प्रतिपत्तये ॥
KK-12-01-105-002a	तां चेच्छक्ष्यस्यनुष्ठातुं कर्म चैव करिष्यसि ।
KK-12-01-105-002c	शृणु सर्वमशेषेण यत्ते वक्ष्यामि तत्त्वतः ॥
KK-12-01-105-003a	आचरिष्यसि चेत्कर्म महतोऽर्थानवाप्स्यसि ।
KK-12-01-105-003c	राज्यं वा राज्यमन्त्रं वा महतीं वा पुनः श्रियम् ।
KK-12-01-105-003e	यद्येतद्रोचते राजन्पुनर्ब्रूहि ब्रवीमि ते ॥
KK-12-01-105-004	राजोवाच 
KK-12-01-105-004a	ब्रवीतु भगवान्नीतिमभिपन्नोऽस्म्यधीहि भो ।
KK-12-01-105-004c	अमोघ एव मेऽद्यास्तु त्वया सह समागमः ॥
KK-12-01-105-005	मुनिरुवाच 
KK-12-01-105-005a	हित्वा मानं च दम्भं च क्रोधं हर्षं भयं तथा ।
KK-12-01-105-005c	प्रत्यमित्राणि सेवस्व प्रणिपत्य कृताञ्जलिः ।
KK-12-01-105-005a	तमुत्तमेन शौचेन कर्मणा चावधारय ॥
KK-12-01-105-006c	दातुमर्हति ते वित्तं वैदेहः सत्यविक्रमः ।
KK-12-01-105-006e	प्रमाणं सर्वभूतेषु प्रग्रहं च गमिष्यसि ॥
KK-12-01-105-007a	ततः सहायान्सोत्साहाँल्लप्स्यसेऽव्यसनाञ्शुचीन् ।
KK-12-01-105-007c	वर्तमानः स्वशास्त्रे वै संयतात्मा जितेन्द्रियः ।
KK-12-01-105-007e	अभ्युद्धरति चात्मानं प्रसादयति च प्रजाः ॥
KK-12-01-105-008a	तेनैव त्वं धृतिमता श्रीमता चापि सत्कृतः ।
KK-12-01-105-008c	प्रमाणं सर्वभूतेषु गत्वा च ग्रहणं महत् ॥
KK-12-01-105-009a	ततः सुहृद्बलं लब्ध्वा मन्त्रयित्वा सुमन्त्रितम् ।
KK-12-01-105-009c	सान्त्वेन भेदयित्वाऽरीन्बिल्वं बिल्वेन शातय ।
KK-12-01-105-009e	परैर्वा संविदं कृत्वा बलमप्यस्य घातय ॥
KK-12-01-105-010a	अलभ्या ये शुभा भावाः स्त्रियश्चाच्छादनानि च ।
KK-12-01-105-010c	शय्यासनानि यानानि महार्हाणि गृहाणि च ॥
KK-12-01-105-011a	पक्षिणो मृगजातानि रसगन्धाः फलानि च ।
KK-12-01-105-011c	तेष्वेव सज्जयेथास्त्वं यथा नश्येत्स्वयं परः ॥
KK-12-01-105-012a	यद्येवं प्रतिषेद्धव्यो यद्युपेक्षणमर्हति ।
KK-12-01-105-012c	`सदैव राजशार्दूल विदुषा हितमिच्छता ।'
KK-12-01-105-012e	न जातु विवृतः कार्यः शत्रुः सुनयमिच्छता ॥
KK-12-01-105-013a	वसस्व पुरमामित्रं विषये मित्रसम्मतः ।
KK-12-01-105-013c	भजस्व श्वेतकाकीयैर्मित्रधर्ममनर्थकैः ॥
KK-12-01-105-014a	आरम्भांश्चास्य महतो दुष्करान्सम्प्रयोजय ।
KK-12-01-105-014c	नदीबन्धविभेदांश्च बलवद्भिर्विरुध्यताम् ॥
KK-12-01-105-015a	उद्यानानि महार्हाणि शयनान्यासनानि च ।
KK-12-01-105-015c	प्रीतिभोगमुखेनैव कोशमस्य विरोचय ॥
KK-12-01-105-016a	यज्ञदाने प्रशंसास्मै ब्राह्मणाननुवर्तय ।
KK-12-01-105-016c	ते त्वा प्रियं करिष्यन्ति तच्छेत्स्यन्ति वृका इव ॥
KK-12-01-105-017a	असंशयं पुण्यशीलाः प्राप्नोति परमां गतिम् ।
KK-12-01-105-017c	त्रिविष्टपे पुण्यतमं स्थानं प्राप्नोति शाश्वतम् ॥
KK-12-01-105-018a	कोशक्षये त्वमित्राणां वशं कौसल्य गच्छति ।
KK-12-01-105-018c	उभयत्र प्रयुक्तस्य धर्मे चाधर्म एव च ॥
KK-12-01-105-019a	फलार्थमूलमुच्छिद्यात्तेन नन्दन्ति शत्रवः ।
KK-12-01-105-019c	न चास्मै मानुषं कर्म दैवमस्योपवर्णय ॥
KK-12-01-105-020a	असंशयं दैवपरः क्षिप्रमेव विनश्यति ।
KK-12-01-105-020c	याजयैनं विश्वजिता सर्वस्वेन वियुज्यताम् ॥
KK-12-01-105-021a	ततो गच्छत्यसिद्धार्थः पीडयानो महाजनम् ।
KK-12-01-105-021c	त्यागधर्मविदं पुण्यं कञ्चिदस्योपवर्णय ॥
KK-12-01-105-022a	अपि त्यागं बुभूषेत कच्चिद्गच्छेदनामयम् ।
KK-12-01-105-022c	सिद्धेनौषधियोगेन सर्वशत्रुविनाशिना ।
KK-12-01-105-022e	गजानश्वान्मनुष्यांश्च कृतकैरुपघातय ॥
KK-12-01-105-023a	एते चान्ये च बहवो दम्भयोगाः सुचिन्तिताः ।
KK-12-01-105-023c	शक्या विषहता कर्तुं न क्लीबेन नृपात्मज ॥ 

इति श्रीमन्महाभारते शान्तिपर्वणि राजधर्मपर्वणि पञ्चाधिकशततमोऽध्यायः ॥ 105 ॥

12-105-4 अभिपन्नोऽस्मि पौरुषेणेति शेषः ॥ 12-105-6 प्रमाणं विश्वासम् ॥ 12-105-7 स्वशास्त्रे नीतिशास्त्रे ॥ 12-105-8 ग्रहणम् आदरम् ॥ 12-105-13 श्वेतकाकीयैः श्वा च एतश्च काकश्च तेषामिमे धर्माः । क्रमेण नित्यं जागरूकत्वभयचकितत्वपरेङ्गितज्ञत्वानि तैः उपायैः मित्रधर्मं भजस्व । श्वेत इत्यत्रोमाङोश्चेति पररूपम् । एतो मृगः ॥ 12-105-14 नदीवच्च विरोधांश्चेति झ. पाठः । तत्र आरम्भान्विरोधांश्च महानदीवद्दुस्तरानित्यर्थः ॥ 12-105-18 धर्माधर्माभ्यां कोशक्षये सति ॥ 12-105-19 फलस्य स्वर्गादेः अर्थस्य जयादेः मूलकारणं कोशः ॥
