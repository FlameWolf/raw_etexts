अध्यायः 353

श्वेतद्वीपाद्बदर्याश्रममुपागतस्य नारदस्य श्रीनारायणेन संवादः ॥ 1 ॥
001	शौनक उवाच 
001a	सौते सुमहदाख्यानं भवता परिकीर्तितम् ।
001c	यच्छ्रुत्वा मुनयः सर्वे विस्मयं परमं गताः ॥
002a	सर्वाश्रमाभिगमनं सर्वतीर्थावगाहनम् ।
002c	न तथा फलदं सौते नारायणकथा यथा ॥
003a	पाविताङ्गाः स्म संवृत्ताः श्रुत्वेमामादितः कथाम् ।
003c	नारायणाश्रयां पुण्यां सर्वपापप्रमोचनीम् ॥
004a	दुर्दर्शो भगवान्देवः सर्वलोकनमस्कृतः ।
004c	सब्रह्मकैः सुरैः कृत्स्नैरन्यैश्चैव महर्षिभिः ॥
005a	दृष्टवान्नारदो यत्तु देवं नारायणं हरिम् ।
005c	नूनमेनद्ध्यनुमतं तस्य देवस्य सूतज ॥
006a	यदृष्टवाञ्जगन्नाथमनिरुद्धतनौ स्थितम् ।
006c	यत्प्राद्रवत्पुनर्भूयो नारदो देवसत्तमौ ।
006e	नरनारायणौ द्रष्टुं कारणं तद्ब्रवीहि मे ॥
007	सौतिरुवाच 
007a	तस्मिन्यज्ञे वर्तमाने राज्ञः पारिक्षितस्य वै ।
007c	कर्मान्तरेषु विधिवद्वर्तमानेषु शौनक ॥
008a	कृष्णद्वैपायनं व्यासमृषिं वेदनिधिं प्रभुम् ।
008c	परिपप्रच्छ राजेन्द्रः पितामहपितामहम् ॥
009	जनमेजय उवाच 
009a	श्वेतद्वीपान्निवृत्तेन नारदेन सुरर्षिणा ।
009c	ध्यायता भगवद्वाक्यं चेष्टितं किमतः परम् ॥
010a	बदर्याश्रममागम्य समागम्य च तावृषी ।
010c	कियन्तं कालमवसत्कां कथां पृष्टवांश्च सः ॥
011a	इदं शतसहस्राद्धि भारताख्यानविस्तरात् ।
011c	आमन्थ्य मतिमन्थेन ज्ञानोदधिमनुत्तमम् ॥
012a	नवनीतं यथा दध्नो मलयाच्चन्दनं यथा ।
012c	अरण्यकं च वेदेभ्य ओषधीभ्योऽमृतं यथा ।
012e	समुद्धृतमिदं ब्रह्मन्कथामृतमिदं तथा ॥
013a	तपोनिधे त्वयोक्तं हि नारायणकथाश्रयम् ।
013c	स ईशो भगवान्देवः सर्वभूतात्मभावनः ॥
014a	अहो नारायणं तेजो दुर्दर्शं द्विजसत्तम ।
014c	यत्राविशन्ति कल्पान्ते सर्वे ब्रह्मादयः सुराः ॥
015a	ऋषयश्च सगन्धर्वा यच्च किञ्चिच्चराचरम् ।
015c	न ततोऽस्ति परं मन्ये पावनं दिवि चेह च ॥
016a	सर्वाश्रमाभिगमनं सर्वतीर्थावगाहनम् ।
016c	न तथा फलदं चापि नारायणकथा यथा ॥
017a	सर्वथा पाविताः स्मेह श्रुत्वेमामादितः कथाम् ।
017c	हरेर्विश्वेश्वरस्येह सर्वपापप्रणाशनीम् ॥
018a	न चित्रं कृतवांस्तत्र यदार्यो मे धनञ्जयः ।
018c	वासुदेवसहायो यः प्राप्तवाञ्जयमुत्तमम् ॥
019a	न चास्य किञ्चिदप्राप्यं मन्ये लोकेष्वपि त्रिषु ।
019c	त्रैलोक्यनाथो विष्णुः स यथाऽसीत्साह्यकृत्सखा ॥
020a	धन्याश्च सर्व एवासन्ब्रह्मंस्ते मम पूर्वजाः ।
020c	हिताय श्रेयसे चैव येषामासीज्जनार्दनः ॥
021a	तपसाऽप्यथ दुर्दर्शो भगवाँल्लोकपूजितः ।
021c	यं दृष्टवन्तस्ते साक्षाच्छ्रीवत्साङ्कविभूषणम् ॥
022a	तेभ्यो धन्यतरश्चैव नारदः परमेष्ठिजः ।
022c	'दृष्टवान्यो हरिं देवं नारायणमजं विभुम् ॥'
023a	न चाल्पतेजसमृषिं वेद्मि नारदमव्ययम् ।
023c	श्वेतद्वीपं समासाद्य येन दृष्टः स्वयं हरिः ॥
024a	देवप्रसादानुगतं व्यक्तं तत्तस्य दर्शनम् ।
024c	यद्दृष्टवांस्तदा देवमनिरूद्धतनौ स्थितम् ॥
025a	बदरीमाश्रमं यत्तु नारदः प्राद्रवत्पुनः ।
025c	नरनारायणौ द्रष्टुं किं नु तत्कारणं मुने ॥
026a	श्वेतद्वीपान्निवृत्तश्च नारदः परमेष्ठिजः ।
026c	बदरीमाश्रमं प्राप्य समागम्य च तावृषी ।
026e	कियन्तं कालमवसत्प्रश्नान्कान्पृष्टवांश्च ह ॥
027a	श्वेतद्वीपादुपावृत्ते तस्मिन्वा सुमहात्मनि ।
027c	किमब्रूतां महात्मानौ नरनारायणावृषी ।
027e	तदेतन्मे यथातत्त्वं सर्वमाख्यातुमर्हसि ॥
028	'सौतिरुवाच 
028a	तस्य तद्वचनं श्रुत्वा कृष्णद्वैपायनस्तदा ।
028c	शशास शिष्यमासीनं वैशम्पायनमन्तिके ।
028e	तदस्मै सर्वमाचक्ष्व यन्मत्तः श्रुतवानसि ॥
029a	गुरोर्वचनमाज्ञाय स तु विप्रर्षभस्तदा ।
029c	आचचक्षे ततः सर्वमितिहासं पुरातनम् ॥'
030	वैशम्पायन उवाच 
030a	नमो भगवते तस्मै व्यासायामिततेजसे ।
030c	यस्य प्रसादाद्वक्ष्यामि नारायणकथामिमाम् ॥
031a	प्राप्य श्वेतं महाद्वीपं दृष्ट्वा च हरिमव्ययम् ।
031c	निवृत्तो नारदो राजंस्तरसा मेरुमागमत् ।
031e	हृदयेनोद्वहन्भारं यदुक्तं परमात्मना ॥
032a	पश्चादस्याभवद्राजन्नात्मनः साध्वसं महत् ।
032c	यद्गत्वा दूरमध्वानं क्षेमी पुनरिहागतः ॥
033a	मेरोः प्रचक्राम ततः पर्वतं गन्धमादनम् ।
033c	निपपात च खात्तूर्णं विशालां बदरीमनु ॥
034a	ततः स ददृशे देवौ पुराणावृषिसत्तमौ ।
034c	तपश्चरन्तौ सुमहदात्मनिष्ठौ महाव्रतौ ॥
035a	तेजसाऽभ्यधिकौ सूर्यात्सर्वलोकविरोचनात् ।
035c	श्रीवत्सलक्षणौ पूज्यौ जटामण्डलधारिणौ ॥
036a	जालपादभुजौ तौ तु पादयोश्चक्रलक्षणौ ।
036c	व्यूढोरस्कौ दीर्घभुजौ तथा मुष्कचतुष्किणौ ॥
037a	षष्टिदन्तावष्टदंष्ट्रौ मेघौघसदृशस्वनौ ।
037c	स्वास्यौ पृथुललाटौ च सुभ्रूसुहनुनासिकौ ।
037e	आतपत्रेण सदृशे शिरसी देवयोस्तयोः ॥
038a	एवं लक्षणसम्पन्नौ महापुरुषसञ्ज्ञितौ ।
038c	तौ दृष्ट्वा नारदो हृष्टस्ताभ्यां च प्रतिपूजितः ॥
039a	स्वागतेनाभिभाष्याथ पृष्टश्चानामयं तथा ।
039c	बभूवान्तर्गतमतिर्निरीक्ष्य पुरुषोत्तमौ ॥
040a	सदोगतास्तत्र ये वै सर्वभूतनमस्कृताः ।
040c	श्वेतद्वीपे मया दृष्टास्तादृशावृषिसत्तमौ ॥
041a	इति सञ्चिन्त्य मनसा कृत्वा चाभिप्रदक्षिणम् ।
041c	स चोपविविशे तत्र पीठे कुशमये शुभे ॥
042a	ततस्तौ तपसां वासौ यशसां तेजसामपि ।
042c	ऋषी शमदमोपेतौ कृत्वा पौर्वाह्णिकं विधिम् ॥
043a	पश्चान्नारदमव्यग्रौ पाद्यार्घ्याभ्यामथार्चतः ।
043c	पीठयोश्चोपविष्टौ तौ कृतातिथ्याह्निकौ नृपौ ॥
044a	तेषु तत्रोपविष्टेषु स देशोऽभिव्यराजत ।
044c	आज्याहुतिमहाज्वालैर्यज्ञवाटो यथाऽग्निभिः ॥
045a	अथ नारायणस्तत्र नारदं वाक्यमब्रवीत् ।
045c	सुखोपविष्टं विश्रान्तं कृतातिथ्यं सुखस्थितम् ॥
046a	अपीदानीं स भगवान्परमात्मा सनातनः ।
046c	श्वेतद्वीपे त्वया दृष्ट आवयोः प्रकृतिः परा ॥
047	नारद उवाच 
047a	दृष्टो मे पुरुषः श्रीमान्विश्वरूपधरोऽव्ययः ।
047c	सर्वे लोका हि तत्रस्थास्तथा देवाः सहर्षिभिः ॥
048ac	अद्यापि चैनं पश्यामि युवां पश्यन्सनातनौ ॥
049a	यैर्लक्षणैरुपेतः स हरिरव्यक्तरूपधृत् ।
049c	तैर्लक्षणैरुपेतौ हि व्यक्तरूपधरौ युवाम् ॥
050a	दृष्टौ युवां मया तत्र तस्य देवस्य पार्श्वतः ।
050c	इहैव चागतोऽस्म्यद्य विसृष्टः परमात्मना ॥
051a	को हि नाम भवेत्तस्य तेजसा यशसा श्रिया ।
051c	सदृशस्त्रिषु लोकेषु ऋते धर्मात्मजौ युवाम् ॥
052a	तेन मे कथितः कृत्स्नो धर्मः क्षेत्रज्ञसञ्ज्ञितः ।
052c	प्रादुर्भावाश्च कथिता भविष्या इह ये यथा ॥
053a	तत्र ये पुरुषाः श्वेताः पञ्चेन्द्रियविवर्जिताः ।
053c	प्रतिबुद्धाश्च ते सर्वे भक्ताश्च पुरुषोत्तमम् ॥
054a	तेऽर्चयन्ति सदा देवं तैः सार्धं रमते च सः ।
054c	प्रियभक्तो हि भगवान्परमात्मा द्विजप्रियः ॥
055a	रमते सोऽर्च्यमानो हि सदा भागवतप्रियः ।
055c	विश्वभुक्सर्वगो देवो माधवो भक्तवत्सलः ॥
056a	स कर्ता कारणं चैव कार्यं चातिबलद्युतिः ।
056c	हेतुश्चाज्ञाविधानं च तत्त्वं चैव महायशाः ॥
057a	तपसा योज्य सोत्मानं श्वेतद्वीपात्परं हि यत् ।
057c	तेज इत्यभिविख्यातं स्वयं भासावभासितम् ॥
058a	शान्तिः सा त्रिषु लोकेषु विहिता भावितात्मना ।
058c	एतया शुभया बुद्ध्या नैष्ठिकं व्रतमास्थितः ॥
059a	न तत्र सूर्यस्तपति न सोमोऽभिविराजते ।
059c	न वायुर्वाति देवेशे तपश्चरति दुश्चरम् ॥
060a	वेदीमष्टनलोत्सेधां भूमावास्थाय विश्वकृत् ।
060c	एकपादस्थितो देव ऊर्ध्वबाहुरुदङ्मुखः ॥
061a	साङ्गानावर्तयन्वेदांस्तपस्तेपे सुदुश्चरम् ।
061c	यद्ब्रह्मा ऋषयश्चैव स्वयं पशुपतिश्च यत् ॥
062a	शेषाश्च विबुधश्रेष्ठा दैत्यदानवराक्षसाः ।
062c	नागाः सुपर्णा गन्धर्वाः सिद्धा राजर्षयश्च ते ॥
063a	हव्यं कव्यं च सततं विधियुक्तं प्रयुञ्जते ।
063c	कृत्स्नं तु तस्य देवस्य चरणावुपतिष्ठतः ॥
064a	याः क्रियाः सम्प्रयुक्ताश्च एकान्तगतबुद्धिभिः ।
064c	ताः सर्वाः शिरसा देवः प्रतिगृह्णाति वै स्वयम् ॥
065a	न तस्यान्यः प्रियतरः प्रतिबुद्धैर्महात्मभिः ।
065c	विद्यते त्रिषु लोकेषु ततोऽस्यैकान्तिकं गतः ॥
066a	इह चैवागतोऽस्म्यद्य विसृष्टः परमात्मना ।
066c	एवं मे भगवान्देवः स्वयमाख्यातवान्हरिः ॥
067ac	आसिष्ये तत्परो भूत्वा युवाभ्यां सह नित्यशः ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये त्रिपञ्चाशदधिकत्रिशततमोऽध्यायः ॥ 353 ॥

12-353-18 केशवेनाभिसङ्गुप्तः प्राप्तवानाहवे जयमिति ट. ध. पाठः ॥ 12-353-26 काः कथाः पृष्टवांश्च स इति ध. पाठः ॥ 12-353-31 हृदयेनोद्वहन्भावमिति ध. पाठः ॥ 12-353-36 जालपादा हंसास्तदङ्कितभुजौ हंसपादाङ्कितभुजौ । चक्रलक्षणौ चक्राङ्कितपादौ । जानुपातभुजान्ताविति ठ. पाठः । रक्तपादभुजान्ताविति ध. पाठः ॥ 12-353-40 समागतौ हि तत्रैतौ सर्वभूतनमस्कृतौ । श्वेतद्वीपे मया दृष्टौ तादृशाविह सत्तमाविति थ. ध. पाठः ॥ 12-353-57 श्वेत इत्यभिविख्यातमिति ध. पाठः ॥ 12-353-58 लोकेषु सिद्धानां भावितात्मनामिति च. ध. पाठः ॥ 12-353-60 नलवत्पर्वयुक्तत्वान्नलशब्देनाङ्गुलं ग्राह्मम् ॥ 12-353-64 एकान्तगतबुद्धिरव्यभिचरितबुद्धिभिः ॥ 12-353-65 ततोस्म्येकान्तितां गत इति थ. ध. पाठः ॥
