अध्यायः 055

भीष्मेण युधिष्ठिराय राजधर्मकथनम् ॥ 1 ॥
KK-12-01-055-001	वैशम्पायन उवाच 
KK-12-01-055-001a	प्रणिपत्य हृषीकेशमभिवाद्य पितामहम् ।
KK-12-01-055-001c	अनुमान्य गुरून्सर्वान्पर्यपृच्छद्युधिष्ठिरः ॥
KK-12-01-055-002a	राज्ञां वै परमो धर्म इति धर्मविदो विदुः ।
KK-12-01-055-002c	महान्तमेतं भारं च मन्ये तद्ब्रूहि पार्थिव ॥
KK-12-01-055-003a	राजधर्मान्विशेषेण कथयस्व पितामह ।
KK-12-01-055-003c	सर्वस्य जीवलोकस्य राजधर्मः परायणम् ॥
KK-12-01-055-004a	त्रिवर्गो हि समासक्तो राजधर्मेषु कौरव ।
KK-12-01-055-004c	मोक्षधर्मश्च विस्पष्टः सकलोऽत्र समाहितः ॥
KK-12-01-055-005a	यथा हि रश्मयोऽश्वस्य द्विरदस्याङ्कुशो यथा ।
KK-12-01-055-005c	नरेन्द्रधर्मो लोकस्य तथा प्रग्रहणं स्मृतम् ॥
KK-12-01-055-006a	अत्र वै सम्प्रमूढे तु धर्मे राजर्षिसेविते ।
KK-12-01-055-006c	लोकस्य संस्था न भवेत्सर्वं च व्याकुलीभवेत् ॥
KK-12-01-055-007a	उदयन्हि यथा सूर्यो नाशयत्यशुभं तमः ।
KK-12-01-055-007c	राजधर्मस्तथा लोक्यामाक्षिपत्यशुभां गतिम् ॥
KK-12-01-055-008a	तदग्रे राजधर्मान्हि मदर्थे त्वं पितामह ।
KK-12-01-055-008c	प्रब्रूहि भरतश्रेष्ठ त्वं हि धर्मभृतां वरः ॥
KK-12-01-055-009a	आगमश्च परस्त्वत्तः सर्वेषां नः परन्तप ।
KK-12-01-055-009c	भवन्तं हि परं बुद्धौ वासुदेवोऽभिमन्यते ॥
KK-12-01-055-010	भीष्म उवाच 
KK-12-01-055-010a	नमो धर्माय महते नमः कृष्णाय वेधसे ।
KK-12-01-055-010c	ब्राह्मणेभ्यो नमस्कृत्य धर्मान्वक्ष्यामि शाश्वतान् ॥
KK-12-01-055-011a	शृणु कार्त्स्न्येन मत्तस्त्वं राजधर्मान्युधिष्ठिर ।
KK-12-01-055-011c	निरुच्यमानान्नियतो यच्चान्यदपि वाञ्छसि ॥
KK-12-01-055-012a	आदावेव कुरुश्रेष्ठ राज्ञा रञ्जनमिच्छता ।
KK-12-01-055-012c	देवतानां द्विजानां च वर्तितव्यं यथाविधि ॥
KK-12-01-055-013a	दैवतान्यर्चयित्वा हि ब्राह्मणांश्च कुरूद्वह ।
KK-12-01-055-013c	आनृण्यं याति धर्मस्य लोकेन च समर्च्यते ॥
KK-12-01-055-014a	उत्थानेन सदा पुत्र प्रयतेथा युधिष्ठिर ।
KK-12-01-055-014c	न ह्युत्थानमृते दैवं राज्ञामर्थं प्रसाधयेत् ॥
KK-12-01-055-015a	साधारणं द्वयं ह्येतद्दैवमुत्थानमेव च ।
KK-12-01-055-015c	पौरुषं हि परं मन्ये दैवं निश्चित्य मुह्यते ॥
KK-12-01-055-016a	विपन्ने च समारम्भे सन्तापं मा स्म वै कृथाः ।
KK-12-01-055-016c	घटेतैवं सदाऽऽत्मानं राज्ञामेष परो नयः ॥
KK-12-01-055-017a	न हि सत्यादृते किञ्चिद्राज्ञां वै सिद्धिकारकम् ।
KK-12-01-055-017c	सत्ये हि राजा निरतः प्रेत्य चेह च नन्दति ॥
KK-12-01-055-018a	ऋषीणामपि राजेन्द्र सत्यमेव परं धनम् ।
KK-12-01-055-018c	तथा राज्ञां परं सत्यान्नान्यद्विश्वासकारणम् ॥
KK-12-01-055-019a	गुणवाञ्शीलवान्दान्तो मृदुदण्डो जितेन्द्रियः ।
KK-12-01-055-019c	सुदर्शः स्थूललक्ष्यश्च न भ्रश्येत सदा श्रियः ॥
KK-12-01-055-020a	आर्जवं सर्वकार्येषु श्रयेथाः कुरुनन्दन ।
KK-12-01-055-020c	पुनर्नयविचारेण त्रयीसंवरणेन च ।
KK-12-01-055-020e	`आर्जवेन समायुक्ता मोदन्ते ऋषयो दिवि ॥'
KK-12-01-055-021a	मृदुर्हि राजा सततं लङ्घ्यो भवति सर्वशः ।
KK-12-01-055-021c	तीक्ष्णाच्चोद्विजते लोकस्तस्मादुभयमाचरेत् ॥
KK-12-01-055-022a	अदण्ड्याश्चैव ते पुत्र विप्राः स्युर्ददतां वर ।
KK-12-01-055-022c	भूतमेतत्परं लोके ब्राह्मणा नाम पाण्डव ॥
KK-12-01-055-023a	मनुना चात्र राजेन्द्र गीतौ श्लोकौ महात्मना ।
KK-12-01-055-023c	धर्मेषु स्वेषु कौरव्य हृदि तौ कर्तुमर्हसि ॥
KK-12-01-055-024a	अद्भ्योऽग्निर्ब्रह्मतः क्षत्रमश्मनो लोहमुत्थितम् ।
KK-12-01-055-024c	तेषां सर्वत्रगं तेजः स्वासु योनिषु शाम्यति ॥
KK-12-01-055-025a	अयो हन्ति यदाऽश्मानमग्निरापो निहन्ति च ।
KK-12-01-055-025c	ब्रह्म च क्षत्रियो द्वेष्टि तदा सीदन्ति ते त्रयः ॥
KK-12-01-055-026a	एवं कृत्वा महाराज नमस्या एव ते द्विजाः ।
KK-12-01-055-026c	भौमं ब्रह्म द्विजश्रेष्ठा धारयन्ति शमान्विताः ॥
KK-12-01-055-027a	एवं चैव नरव्याघ्र लोकयात्राविघातकाः ।
KK-12-01-055-027c	निग्राह्या एव बाहुभ्यां ब्राह्मणास्ते नरेश्वर ॥
KK-12-01-055-028a	श्लोकौ चोशनसा गीतौ पुरा तात महर्षिणा ।
KK-12-01-055-028c	तौ निबोध महाराज त्वमेकाग्रमना नृप ॥
KK-12-01-055-029a	उद्यम्य शस्त्रमायान्तमपि वेदान्तगं रणे ।
KK-12-01-055-029c	निगृह्णीयात्स्वधर्मेण धर्मापेक्षी नराधिपः ॥
KK-12-01-055-030a	विनश्यमानं धर्मं हि योऽभिरक्षेत्स धर्मवित् ।
KK-12-01-055-030c	न तेन धर्महा स स्यान्मन्युस्तन्मन्युमृच्छति ॥
KK-12-01-055-031a	एवं चैव नरश्रेष्ठ रक्ष्या एव द्विजातयः ।
KK-12-01-055-031c	सापराधानपि हि तान्विषयान्ते समुत्सृजेत् ॥
KK-12-01-055-032a	अभिशस्तमपि ह्येषां पीडयेन्न विशाम्पते ।
KK-12-01-055-032c	ब्रह्मघ्ने गुरुतल्पे च भ्रूणहत्ये तथैव च ॥
KK-12-01-055-033a	राजद्विष्टे च विप्रस्य विषयान्ते विवासनम् ।
KK-12-01-055-033c	विधीयते न शारीरं भयमेषां कदाचन ॥
KK-12-01-055-034a	दयिताश्च नरास्ते स्युर्भक्तिमन्तो द्विजेषु ये ।
KK-12-01-055-034c	न शोकः परमा तुष्टी राज्ञां भवति सञ्चयात् ॥
KK-12-01-055-035a	दुर्गेषु च महाराज षट्सु ये शास्त्रनिश्चिताः ।
KK-12-01-055-035c	सर्वदुर्गेषु मन्यन्ते नरदुर्गं सुदुर्गमम् ॥
KK-12-01-055-036a	तस्मान्नित्यं दया कार्या चातुर्वर्ण्ये विपश्चिता ।
KK-12-01-055-036c	धर्मात्मा सत्यवाक्चैव राजा रञ्जयति प्रजाः ॥
KK-12-01-055-037a	न च क्षान्तेन ते नित्यं भाव्यं पुरुषसत्तम ।
KK-12-01-055-037c	अधर्मो हि मृदू राजा क्षमावानिव कुञ्जरः ॥
KK-12-01-055-038a	बार्हस्पत्ये च शास्त्रे च श्लोकोऽयं नियतः प्रभो ।
KK-12-01-055-038c	अस्मिन्नर्थे निगदितस्तन्मे निगदतः शृणु ॥
KK-12-01-055-039a	क्षममाणं नृपं नित्यं नीचः परिभवेज्जनः ।
KK-12-01-055-039c	हस्तियन्ता गजस्येव शिर एवारुरुक्षति ॥
KK-12-01-055-040a	तस्मान्नैव मृदुर्नित्यं तीक्ष्णो वाऽपि भवेन्नृपः ।
KK-12-01-055-040c	वसन्तेऽर्क इव श्रीमान्न शीतो न च घर्मदः ॥
KK-12-01-055-041a	प्रत्यक्षेणानुमानेन तथौपम्यागमैरपि ।
KK-12-01-055-041c	परीक्ष्यास्ते महाराज स्वे परे चैव नित्यशः ॥
KK-12-01-055-042a	व्यसनानि च सर्वाणि त्यजेथा भूरिदक्षिण ।
KK-12-01-055-042c	नचैतानि प्रयुञ्जीथाः सङ्गं तु परिवर्जय ॥
KK-12-01-055-043a	व्यसनी यस्तु लोकेऽस्मिन्परिभूतो भवत्युत ।
KK-12-01-055-043c	उद्वेजयति लोकं च योऽतिद्वेषी महीपतिः ॥
KK-12-01-055-044a	भवितव्यं सदा राज्ञा गर्भिणीसहधर्मिणा ।
KK-12-01-055-044c	कारणं च महाराज शृणु येनेदमुच्यते ॥
KK-12-01-055-045a	यथा हि गर्भिणी हित्वा स्वं प्रियं मनसोऽनुगम् ।
KK-12-01-055-045c	गर्भस्य हितमाधत्ते तथा राज्ञाऽप्यसंशयम् ॥
KK-12-01-055-046a	वर्तितव्यं कुरुश्रेष्ठ सदा धर्मानुवर्तिना ।
KK-12-01-055-046c	स्वं प्रियं तु परित्यज्य यद्यल्लोकहितं भवेत् ॥
KK-12-01-055-047a	न सन्त्याज्यं च ते धैर्यं कदाचिदपि पाण्डव ।
KK-12-01-055-047c	धीरस्य स्पष्टदण्डस्य न ह्याज्ञा प्रतिहन्यते ॥
KK-12-01-055-048a	परिहासश्च भृत्यैस्ते नात्यर्थं वदतां वर ।
KK-12-01-055-048c	कर्तव्यो राजशार्दूल दोषमत्र हि मे शृणु ॥
KK-12-01-055-049a	अवमन्यन्ति भर्तारं सहर्षमुपजीविनः ।
KK-12-01-055-049c	स्वे स्थाने न च तिष्ठन्ति लङ्घ्यन्ति च तद्वचः ॥
KK-12-01-055-050a	प्रेष्यमाणा विकल्पन्ते गुह्यं चाप्यनुयुञ्जते ।
KK-12-01-055-050c	अयाच्यं चैव याचन्ते भोज्यान्याहारयन्ति च ॥
KK-12-01-055-051a	क्रुध्यन्ति परिदीप्यन्ति भूमिपायाधितिष्ठते ।
KK-12-01-055-051c	उत्कोचैर्वञ्चनाभिश्च कार्याणि घ्नन्ति चास्य ते ॥
KK-12-01-055-052a	जर्झरं चास्य विषयं कुर्वन्ति प्रतिरूपकैः ।
KK-12-01-055-052c	स्त्रीरक्षिभिश्च सज्जन्ते तुल्यवेषा भवन्ति च ॥
KK-12-01-055-053a	वान्तं निष्ठीवनं चैव कुर्वते चास्य सन्निधौ ।
KK-12-01-055-053c	निर्लज्जा राजशार्दूल व्याहरन्ति च तद्वचः ॥
KK-12-01-055-054a	हयं वा दन्तिनं वाऽपि रथं वा नृपसम्मतम् ।
KK-12-01-055-054c	अधिरोहन्त्यवज्ञाय सहर्षाः पार्थिवे मृदौ ॥
KK-12-01-055-055a	इदं ते दुष्करं राजन्निदं ते दुर्विचेष्टितम् ।
KK-12-01-055-055c	इत्येवं सुहृदो नाम ब्रुवते परिषद्गताः ॥
KK-12-01-055-056a	क्रुद्धे चास्मिन्हसन्त्येव न च हृष्यन्ति पूजिताः ।
KK-12-01-055-056c	सङ्घर्षशीलाश्च तदा भवन्त्यन्योन्यकारणात् ॥
KK-12-01-055-057a	विस्रंसयन्ति मन्त्रं च विवृण्वन्ति च दुष्कृतम् ।
KK-12-01-055-057c	लीलया चैव कुर्वन्ति सावज्ञास्तस्य शासनम् ॥
KK-12-01-055-058a	अलङ्काराणि भोज्यं च तथा स्नानानुलेपने ।
KK-12-01-055-058c	हेलयाना नरव्याघ्र स्वस्थास्तस्योपभुञ्जते ॥
KK-12-01-055-059a	निन्दन्ते स्वानधीकारान्सन्त्यजन्ते च भारत ।
KK-12-01-055-059c	न वृत्त्या परितुष्यन्ति राजदेयं हरन्ति च ॥
KK-12-01-055-060a	क्रीडितुं तेन चेच्छन्ति ससूत्रेणेव पक्षिणा ।
KK-12-01-055-060c	अस्मत्प्रणेयो राजेति लोकांश्चैव वदन्त्युत ॥
KK-12-01-055-061a	एते चैवापरे चैव दोषाः प्रादुर्भवन्त्युत ।
KK-12-01-055-061c	नृपतौ मार्दवोपेते हर्षुले च युधिष्ठिर ॥ 

इति श्रीमन्महाभारते शान्तिपर्वणि राजधर्मपर्वणि पञ्चपञ्चाशोऽध्यायः ॥ 55 ॥

12-55-2 धर्मः प्रजापालनात्मकः परमः सर्वधर्मश्रेष्ठः । एतं धर्मं भारं दुर्वहं मन्ये ॥ 12-55-5 प्रग्रहणं नियन्त्रणम् ॥ 12-55-6 संस्था मर्यादाव्यवस्था ॥ 12-55-8 अग्रे इतरेभ्यो धर्मेभ्यः पूर्वम् ॥ 12-55-9 परः आगमः परं रहस्यम् । नः अस्माकं त्वत्तएव विहितमस्तु ॥ 12-55-18 सत्यान्नान्यदाश्वासकारकमिति ड. थ. पाठः ॥ 12-55-19 स्थूललक्ष्यः बहुप्रदः ॥ 12-55-26 भौमं ब्रह्म वेदान् यज्ञांश्च ॥ 12-55-29 स्वधर्मेण शस्त्रोद्यमनेन निगृह्णीयादेव नतु हन्यात् ॥ 12-55-30 विनश्यमानमाततायिदोषात् । तेन अाततायिनिग्रहेण ॥ 12-55-32 अभिशस्तं सताऽसता वा दोषेण युक्तं तथाख्यापितम् ॥ 12-55-33 शारीरं कशाघातादिजम् ॥ 12-55-35 षट्सु मरुजलपृथ्वीवनपर्वतनरमयेषु ॥ 12-55-37 अधर्मो धर्मविरोधी ॥ 12-55-39 गजस्य क्षममाणस्य ॥ 12-55-42 व्यसनानि मृगयादीनि ॥ 12-55-46 प्रियमिष्टम् ॥ 12-55-47 न भयं विद्यते क्वचित् । इति झ. पाठः । ते त्वया ॥ 12-55-52 प्रतिरूपकैः कृत्रिमैः शासनपत्रैः । विषयं देशम् । जर्झरं निःसारम् । स्त्रीरक्षिभिः सज्जन्ते प्रीतिं कुर्वन्ति अन्तःपुरे प्रवेशमिच्छन्तः ॥ 12-55-54 नादृत्य हर्षुले इति झ. पाठः । तत्र हर्षुले परिहासशीले इत्यर्थः ॥ 12-55-57 विस्रंसयन्ति भेदयन्ति ॥ 12-55-58 स्वस्थाः निर्भयाः ॥ 12-55-59 राजदेयं राजभागम् ॥
