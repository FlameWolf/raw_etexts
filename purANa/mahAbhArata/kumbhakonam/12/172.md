अध्यायः 172

विरूपाक्षभटैर्बकशरीरस्य चितारोपणम् ॥ 1 ॥ वाय्वानीतधेनुमुखस्रुतफेनपातेन चितास्थबकोज्जीवनम् ॥ 2 ॥ ततो बकप्रार्थनया इन्द्रेण पुनरुज्जीवितस्य गौतमस्य स्वग्रामगमनम् ॥ 3 ॥
KK-12-02-172-001	भीष्म उवाच 
KK-12-02-172-001a	विद्वान्संस्कारयामास पार्थिवो राजधर्मणः ।
KK-12-02-172-001c	गन्धैर्बहुभिरव्यग्रो दाहयामास पूजितम् ॥
KK-12-02-172-002a	तस्य देवस्य वचनादिन्द्रस्य बकराडिह ।
KK-12-02-172-002c	तेनैवामृतसिक्ताश्च पुनः सञ्जीवितो बकः ॥
KK-12-02-172-003a	राजधर्माऽपि तं प्राह सहस्राक्षमरिन्दमम् ।
KK-12-02-172-003c	गौतमो ब्राह्मणः क्वाऽसौ मुच्यतां मत्प्रियः सखा ॥
KK-12-02-172-004	भीष्म उवाच 
KK-12-02-172-004a	तस्य वाक्यं समाज्ञाय कौशिकः सुरसत्तमः ।
KK-12-02-172-004c	गौतमं ह्यभ्यनुज्ञाप्य प्रीतोऽथ गमनोत्सुकः ॥
KK-12-02-172-005a	प्रतीतः स गतः सौम्यो राजधर्मा स्वमालयम् ।
KK-12-02-172-005c	नृशंसो गौतमो मुक्तो मित्रध्रुक्पुरुषाधमः ॥
KK-12-02-172-006a	सभाण्डोपस्करो यातः स तदा शबरालयम् ।
KK-12-02-172-006c	तत्रासौ शबरी देहे प्रसूतो निरयोपमे ॥
KK-12-02-172-007ac	एष शापो महांस्तत्र मुक्तः सुरगणैस्तदा ॥
KK-12-02-172-008a	दग्धे राक्षसराजेन खगराजे प्रतापिना ।
KK-12-02-172-008c	चितायाः पार्श्वतो दोग्ध्री सुरभिर्जीवयच्च तम् ॥
KK-12-02-172-009a	तस्या वक्त्राच्च्युतः फेनो दुग्धमात्रस्तदाऽनघ ।
KK-12-02-172-009c	समीरणाहृतो यातश्चितां तां राजधर्मणः ॥
KK-12-02-172-010a	देवराजस्ततः प्राप्तो विरूपाक्षपुरं तदा ।
KK-12-02-172-010c	विरूपाक्षोऽपि तं शक्रमयाचत पुनःपुनः ।
KK-12-02-172-010e	काश्यपस्य सुतो देव भ्राता मे जीवतामिति ॥
KK-12-02-172-011a	विरूपाक्षमुवाचेदमीश्वरः पाकशासनः ।
KK-12-02-172-011c	ब्रह्मणा व्याहृतो रोषाद्राजधर्मा कदाचन ॥
KK-12-02-172-012a	यस्मात्त्वं नागतो द्रष्टुं मम नित्यमिमां सभाम् ।
KK-12-02-172-012c	तस्माद्बको भवान्भावी धर्मशीलः परात्मवित् ॥
KK-12-02-172-013a	आगमिष्यति ते वासं कदाचित्पापकर्मकृत् ।
KK-12-02-172-013c	शबरावासगो विप्रः कृतघ्नो वृषलीपतिः ॥
KK-12-02-172-014a	यदा निहन्ता मोक्षस्ते तदा भावीत्युवाच तम् ।
KK-12-02-172-014c	तस्मादेष गतो लोकं ब्रह्मणः परमेष्ठिनः ॥
KK-12-02-172-015	भीष्म उवाच 
KK-12-02-172-015ac	स चापि निरयं प्राप्तो दुष्कृतिः कुलपांसनः ॥
KK-12-02-172-016a	एतच्छ्रुत्वा सभामध्ये तद्वाक्यं नारदेरितम् ।
KK-12-02-172-016c	मयाऽपि तव राजेन्द्र यथावदनुवर्णितम् ॥
KK-12-02-172-017a	ब्रह्मघ्ने च सुरापे च चोरे भ्रष्टव्रते तथा ।
KK-12-02-172-017c	निष्कृतिर्विहिता राजन्कृतघ्ने नास्ति निष्कृतिः ॥
KK-12-02-172-018a	कुतः कृतघ्नस्य यशः कुतः स्थानं कुतः सुखम् ।
KK-12-02-172-018c	अश्रद्धेयः कृतघ्नो हि कृतघ्ने नास्ति निष्कृतिः ॥
KK-12-02-172-019a	मित्रद्रोहो न कर्तव्यः पुरुषेण विशेषतः ।
KK-12-02-172-019c	मित्रध्रुङ्निरयं घोरं नरकं प्रतिपद्यते ॥
KK-12-02-172-020a	कृतज्ञमनसा भाव्यं मित्रभावेन चानघ ।
KK-12-02-172-020c	मित्रात्प्रभवते सर्वं मित्रं धन्यतरं स्मृतम् ॥
KK-12-02-172-021a	अर्थाद्वा मित्रलाभाद्वा मित्रलाभो विशिष्यते ।
KK-12-02-172-021c	सुलभा मित्रतोऽर्थास्तु मित्रेण यतितुं क्षमम् ॥
KK-12-02-172-022a	मित्रं चाभिमतं स्निग्धं फलं चापि सतां फलम् ।
KK-12-02-172-022c	सत्कारैः स्वजनोपेतः पूजयेत विचक्षणः ॥
KK-12-02-172-023a	परित्याज्यो बुधैः पापः कदर्यः कुलपांसनः ।
KK-12-02-172-023c	मित्रद्रोही कुलाङ्गारः पापकर्मा कुलाधमः ॥
KK-12-02-172-024a	एषा सज्जनसान्निध्ये प्रज्ञा प्रोक्ता मयाऽनघ ।
KK-12-02-172-024c	मित्रदुहि कृतघ्ने च किं भूयः श्रोतुमिच्छसि ॥
KK-12-02-172-025	वैशम्पायन उवाच 
KK-12-02-172-025a	एतच्छ्रुत्वा ततो वाक्यं भीष्मेणोक्तं महात्मना ।
KK-12-02-172-025c	युधिष्ठिरः प्रीतमना बभूव जनमेजय ॥ 

इति श्रीमन्महाभारते शान्तिपर्वणि आपद्धर्मपर्वणि द्विसप्तत्यधिकशततमोऽध्यायः ॥ 172 ॥
