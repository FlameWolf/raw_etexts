अध्यायः 054

कृष्णेन भीष्मम् प्रति युधिष्ठिरस्य तदनुपसर्पणकारणाभिधानम् ॥ 1 ॥ भीष्मेण स्वाज्ञयोपसृत्याभिवादयन्तं युधिष्ठिरम् प्रति धर्मप्रश्नानुज्ञानम् ॥ 2 ॥
KK-12-01-054-001	वैशम्पायन उवाच 
KK-12-01-054-001a	अथाब्रवीन्महातेजा वाक्यं कौरवनन्दनः ।
KK-12-01-054-001c	हन्त धर्मान्प्रवक्ष्यामि दृढे वाङ्भनसी मम ॥
KK-12-01-054-002a	तव प्रसादाद्गोविन्द भूतात्मा ह्यसि शाश्वतः ।
KK-12-01-054-002c	युधिष्ठिरस्तु धर्मात्मा मां धर्माननुपृच्छतु ।
KK-12-01-054-002e	एवं प्रीतो भविष्यामि धर्मान्वक्ष्यामि चाखिलान् ॥
KK-12-01-054-003a	यस्मिन्राजर्षभे जाते धर्मात्मनि महात्मनि ।
KK-12-01-054-003c	अहृष्यन्नृषयः सर्वे स मां पृच्छतु पाण्डवः ॥
KK-12-01-054-004a	सर्वेषां दीप्तयशसां कुरूणां धर्मचारिणाम् ।
KK-12-01-054-004c	यस्य नास्ति समः कश्चित्स मां पृच्छतु पाण्डवः ॥
KK-12-01-054-005a	धृतिर्दमो ब्रह्मचर्यं क्षमा धर्मश्च नित्यदा ।
KK-12-01-054-005c	यस्मिन्नोजश्च तेजश्च स मां पृच्छतु पाण्डवः ॥
KK-12-01-054-006a	सम्बन्धिनोऽतिथीन्भृत्यान्संश्रितांश्चैव यो भृशम् ।
KK-12-01-054-006c	सम्मानयति सत्कृत्य स मां पृच्छतु पाण्डवः ॥
KK-12-01-054-007a	सत्यं दानं तपः शौर्यं शान्तिर्दाक्ष्यमसम्भ्रमः ।
KK-12-01-054-007c	यस्मिन्नेतानि सर्वाणि स मां पृच्छतु पाण्डवः ॥
KK-12-01-054-008a	यो न कामान्न संरम्भान्न भयान्नार्थकारणात् ।
KK-12-01-054-008c	कुर्यादधर्मं धर्मात्मा स मां पृच्छतु पाण्डवः ॥
KK-12-01-054-009a	सत्यनित्यः क्षमानित्यो ज्ञाननित्योऽतिथिप्रियः ।
KK-12-01-054-009c	यो ददाति सतां नित्यं स मां पृच्छतु पाण्डवः ॥
KK-12-01-054-010a	इज्याध्ययननित्यश्च धर्मे च निरतः सदा ।
KK-12-01-054-010c	क्षान्तः श्रुतरहस्यश्च स मां पृच्छतु पाण्डवः ॥
KK-12-01-054-011	वासुदेव उवाच 
KK-12-01-054-011a	लज्जया परयोपेतो धर्मराजो युधिष्ठिरः ।
KK-12-01-054-011c	अभिशापभयाद्भीतो भवन्तं नोपसर्पति ॥
KK-12-01-054-012a	लोकस्य कदनं कृत्वा लोकनाथो विशाम्पते ।
KK-12-01-054-012c	अभिशापभयाद्भीतो भवन्तं नोपसर्पति ॥
KK-12-01-054-013a	पूज्यान्मान्यांश्च भक्तांश्च गुरून्सम्बन्धिबान्धवान् ।
KK-12-01-054-013c	अर्घार्हानिषुभिर्भित्त्वा भवन्तं नोपसर्पति ॥
KK-12-01-054-014	भीष्म उवाच 
KK-12-01-054-014a	ब्राह्मणानां यथा धर्मो दानमध्ययनं तपः ।
KK-12-01-054-014c	क्षत्रियाणां तथा कृष्ण समरे देहपातनम् ॥
KK-12-01-054-015a	पितॄन्पितामहान्भ्रातॄन्गुरून्सम्बन्धिबान्धवान् ।
KK-12-01-054-015c	मिथ्याप्रवृत्तान्यः सख्ये निहन्याद्धर्म एव सः ॥
KK-12-01-054-016a	समयत्यागिनो लुब्धान्गुरूनपि च केशव ।
KK-12-01-054-016c	निहन्ति समरे पापान्क्षत्रियो यः स धर्मवित् ॥
KK-12-01-054-017a	यो लोभान्न समीक्षेत धर्मसेतुं सनातनम् ।
KK-12-01-054-017c	निहन्ति यस्तं समरे क्षत्रियो वै स धर्मवित् ॥
KK-12-01-054-018a	लोहितोदां केशतृणां गजशैलां ध्वजद्रुमाम् ।
KK-12-01-054-018c	महीं करोति युद्धेषु क्षत्रियो यः स धर्मवित् ॥
KK-12-01-054-019a	आहूतेन रणे नित्यं योद्धव्यं क्षत्रबन्धुना ।
KK-12-01-054-019c	धर्म्यं स्वर्ग्यं च लोक्यं च युद्धं हि मनुरब्रवीत् ॥
KK-12-01-054-020	वैशम्पायन उवाच 
KK-12-01-054-020a	एवमुक्तस्तु भीष्मेण धर्मपुत्रो युधिष्ठिरः ।
KK-12-01-054-020c	विनीतवदुपागम्य तस्थौ सन्दर्शनेऽग्रतः ॥
KK-12-01-054-021a	अथास्य पादौ जग्राह भीष्मश्चापि ननन्द तम् ।
KK-12-01-054-021c	मूर्ध्नि चैनमुपाघ्राय निषीदेत्यब्रवीत्तदा ॥
KK-12-01-054-022a	तमुवाचाथ गाङ्गेयो वृषभः सर्वधन्विनाम् ।
KK-12-01-054-022c	मां पृच्छ तात विस्रब्धं मा भैस्त्वं कुरुसत्तम ॥ 

इति श्रीमन्महाभारते शान्तिपर्वणि राजधर्मपर्वणि चतुःपञ्चाशोऽध्यायः ॥ 54 ॥

12-54-2 भूतात्मा प्राणिनामन्तरात्मासि । तेन ममाभिप्रायं वेत्सीति भावः ॥ 12-54-11 अभिशापो लोकगर्ह्यता ॥
