अध्यायः 056

भीष्मेण युधिष्ठिराय राजधर्मकथनम् ॥ 1 ॥
KK-12-01-056-001	भीष्म उवाच 
KK-12-01-056-001a	नित्योद्युक्तेन वै राज्ञा भवितव्यं युधिष्ठिर ।
KK-12-01-056-001c	प्रशस्यते न राजा हि नारीवोद्यमवर्जितः ॥
KK-12-01-056-002a	भगवानुशना चाह श्लोकमत्र विशाम्पते ।
KK-12-01-056-002c	तदिहैकमना राजन्गदतस्तं निबोध मे ॥
KK-12-01-056-003a	द्वाविमौ ग्रसते भूमिः सर्पो बिलशयानिव ।
KK-12-01-056-003c	राजानं चाविरोद्धारं ब्राह्मणं चाप्रवासिनम् ॥
KK-12-01-056-004a	तदेतन्नरशार्दूल हृदि त्वं कर्तुमर्हसि ।
KK-12-01-056-004c	सन्धेयानभिसन्धत्स्व विरोध्यांश्च विरोधय ॥
KK-12-01-056-005a	सप्ताङ्गस्य च राज्यस्य विपरीतं य आचरेत् ।
KK-12-01-056-005c	गुरुर्वा यदि वा मित्रं प्रतिहन्तव्य एव सः ॥
KK-12-01-056-006a	मरुत्तेन हि राज्ञा वै गीतः श्लोकः पुरातनः ।
KK-12-01-056-006c	राज्याधिकारे राजेन्द्र बृहस्पतिमतः पुरा ॥
KK-12-01-056-007a	गुरोरप्यवलिप्तस्य कार्याकार्यमजानतः ।
KK-12-01-056-007c	उत्पथं प्रतिपन्नस्य परित्यागो विधीयते ॥
KK-12-01-056-008a	बाहोः पुत्रेण राज्ञा च सगरेण च धीमता ।
KK-12-01-056-008c	असमञ्जः सुतो ज्येष्ठस्त्यक्तः पौरहितैषिणा ॥
KK-12-01-056-009a	असमञ्जः सरय्वां स पौराणां बालकान्नृप ।
KK-12-01-056-009c	न्यमज्जयदतः पित्रा निर्भर्त्स्य स विवासितः ॥
KK-12-01-056-010a	ऋषिणोद्दालकेनापि श्वेतकेतुर्महातपाः ।
KK-12-01-056-010c	मिथ्या विप्रानुपचरन्सन्त्यक्तो दयितः सुतः ॥
KK-12-01-056-011a	लोकरञ्जनमेवात्र राज्ञां धर्मः सनातनः ।
KK-12-01-056-011c	सत्यस्य रक्षणं चैव व्यवहारस्य चार्जवम् ॥
KK-12-01-056-012a	न हिंस्यात्परवित्तानि देयं काले च दापयेत् ।
KK-12-01-056-012c	विक्रान्तः सत्यवाक्क्षान्तो नृपो न चलते पथः ॥
KK-12-01-056-013a	गुप्तमन्त्रो जितक्रोधः शास्त्रार्थकृतनिश्चयः ।
KK-12-01-056-013c	धर्मे चार्थे च कामे च मोक्षे च सततं रतः ॥
KK-12-01-056-014a	त्रय्या संवृतमन्त्रश्च राजा भवितुर्महति ।
KK-12-01-056-014c	वृजिनं च नरेन्द्राणां नान्यच्चारक्षणात्परम् ॥
KK-12-01-056-015a	चातुर्वर्ण्यस्य धर्माश्च रक्षितव्या महीक्षिता ।
KK-12-01-056-015c	धर्मसङ्कररक्षा च राज्ञां धर्मः सनातनः ॥
KK-12-01-056-016a	न विश्वसेच्च नृपतिर्न चात्यर्थं च विश्वसेत् ।
KK-12-01-056-016c	षाड्गुण्यगुणदोषांश्च नित्यं बुद्ध्याऽवलोकयेत् ॥
KK-12-01-056-017a	अच्छिद्रदर्शी नृपतिर्नित्यमेव प्रशस्यते ।
KK-12-01-056-017c	त्रिवर्गे विदितार्थश्च युक्ताचारपथश्च यः ॥
KK-12-01-056-018a	कोशस्योपार्जनरतिर्यमवैश्रवणोपमः ।
KK-12-01-056-018c	वेत्ता च दशवर्गस्य स्थानवृद्धिक्षयात्मनः ॥
KK-12-01-056-019a	अभृतानां भवेद्भर्ता भृतानामन्ववेक्षकः ।
KK-12-01-056-019c	नृपतिः सुमुखश्च स्यात्स्मितपूर्वाभिभाषिता ॥
KK-12-01-056-020a	उपासिता च वृद्धानां जिततन्द्रिरलोलुपः ।
KK-12-01-056-020c	सतां वृत्ते स्थितमतिः सतां ह्याचारदर्शनः ॥
KK-12-01-056-021a	न चाददीत वित्तानि सतां हस्तात्कदाचन ।
KK-12-01-056-021c	असद्भ्यश्च समादाय सद्भ्यस्तु प्रतिपादयेत् ॥
KK-12-01-056-022a	स्वयं प्रहर्ता दाता च वश्यात्मा वश्यसाधनः ।
KK-12-01-056-022c	काले दाता च भोक्ता च शुद्धाचारस्तथैव च ॥
KK-12-01-056-023a	शूरान्भक्तानसंहार्यान्कुले जातानरोगिणः ।
KK-12-01-056-023c	शिष्टाञ्शिष्टाभिसम्बन्धान्मानिनोऽनवमानिनः ॥
KK-12-01-056-024a	विद्याविदो लोकविदः परलोकान्ववेक्षकान् ।
KK-12-01-056-024c	धर्मे च निरतान्साधूनचलानचलानिव ।
KK-12-01-056-025a	सहायान्सततं कुर्याद्राजा भूतिपरिष्कृतान् ।
KK-12-01-056-025c	तैश्च तुल्यो भवेद्भोगैश्छत्रमात्राज्ञयाऽधिकः ॥
KK-12-01-056-026a	प्रत्यक्षा च परोक्षा च वृत्तिश्चास्य भवेत्समा ।
KK-12-01-056-026c	एवं कुर्वन्नरेन्द्रो हि न खेदमिह विन्दति ॥
KK-12-01-056-027a	सर्वाभिशङ्की नृपतिर्यश्च सर्वहरो भवेत् ।
KK-12-01-056-027c	स क्षिप्रमनृर्जुर्लुब्धः स्वजनेनैव बाध्यते ॥
KK-12-01-056-028a	शुचिस्तु पृथिवीपालो लोकस्यानुग्रहे रतः ।
KK-12-01-056-028c	न पतत्यरिभिर्ग्रस्तः पतितश्चाधितिष्ठति ॥
KK-12-01-056-029a	अक्रोधनो ह्यव्यसनी मृदुदण्डो जितेन्द्रियः ।
KK-12-01-056-029c	राजा भवति भूतानां विश्वास्यो हिमवानिव ॥
KK-12-01-056-030a	प्राज्ञो न्यायगुणोपेतः पररन्ध्रेषु लालसः ।
KK-12-01-056-030c	सुदर्शः सर्ववर्णानां नयापनयवित्तथा ॥
KK-12-01-056-031a	क्षिप्रकारी जितक्रोधः सुप्रसादो महामनाः ।
KK-12-01-056-031c	अरोगप्रकृतिर्युक्तः क्रियावानविकत्थनः ॥
KK-12-01-056-032a	आरब्धान्येव कार्याणि न पर्यवसितान्यपि ।
KK-12-01-056-032c	यस्य राज्ञः प्रदृश्यन्ते स राजा राजसत्तमः ॥
KK-12-01-056-033a	पुत्रा इव पितुर्गेहे विषये यस्य मानवाः ।
KK-12-01-056-033c	निर्भया विचरिष्यन्ति स राजा राजसत्तमः ॥
KK-12-01-056-034a	अगूढविभवा यस्य पौरा राष्ट्रनिवासिनः ।
KK-12-01-056-034c	नयापनयवेत्तारः स राजा राजसत्तमः ॥
KK-12-01-056-035a	स्वधर्मनिरता यस्य जना विषयवासिनः ।
KK-12-01-056-035c	असङ्घातरता दान्ताः पाल्यमाना यथाविधि ॥
KK-12-01-056-036a	वश्या यत्ता विनीताश्च न च सङ्घर्षशीलिनः ।
KK-12-01-056-036c	विषये दानरुचयो नरा यस्य स पार्थिवः ॥
KK-12-01-056-037a	न यस्य कूटं कपटं न माया न च मत्सरः ।
KK-12-01-056-037c	विषये भूमिपालस्य तस्य धर्मः सनातनः ॥
KK-12-01-056-038a	यः सत्करोति ज्ञानानि श्रेयान्परहिते रतः ।
KK-12-01-056-038c	सतां वर्त्मानुगस्त्यागी स राजा स्वर्गमर्हति ॥
KK-12-01-056-039a	यस्य चाराश्च मन्त्राश्च नित्यं चैव कृताकृताः ।
KK-12-01-056-039c	न ज्ञायन्ते हि रिपुभिः स राजा राज्यमर्हति ॥
KK-12-01-056-040a	श्लोकद्वयं पुरा गीतं भार्गवेण महात्मना ।
KK-12-01-056-040c	आख्याते राजचरिते नृपतिं प्रति भारत ॥
KK-12-01-056-041a	राजानं प्रथमं विन्देत्ततो भार्यां ततो धनम् ।
KK-12-01-056-041c	राजन्यसति लोकेऽस्मिन्कुतो भार्या कुतो धनम् ॥
KK-12-01-056-042a	तद्राज्ये राज्यकामानां नान्यो धर्मः सनातनः ।
KK-12-01-056-042c	ऋते रक्षां तु विस्पष्टां रक्षा लोकस्य धारिणी ॥
KK-12-01-056-043a	प्राचेतसेन मनुना श्लोकौ चेमावुदाहृतौ ।
KK-12-01-056-043c	राजधर्मेषु राजेन्द्र ताविहैकमनाः शृणु ॥
KK-12-01-056-044a	षडेतान्पुरुषो जह्याद्भिन्नां नावमिवार्णवे ।
KK-12-01-056-044c	अप्रवक्तारमाचार्यमनधीयानमृत्विजम् ॥
KK-12-01-056-045a	अरक्षितारं राजानं भार्यां चाप्रियवादिनीम् ।
KK-12-01-056-045c	ग्रामकामं च गोपालं वनकामं च नापितम् ॥ 

इति श्रीमन्महाभारते शान्तिपर्वणि राजधर्मपर्वणि षट्पञ्चाशोऽध्यायः ॥ 56 ॥

12-56-3 अप्रवासिनं वेदाध्ययनार्थम् ॥ 12-56-5 सप्त स्वाम्यमात्यसुहृत्कोशराष्ट्रदुर्गबलानि अङ्गानि यस्य तस्य सप्ताङ्गस्य ॥ 12-56-12 न हिंस्यात् करार्थं क्षेत्रेषु धान्यानि रुद्धा वृष्ट्यादिना न नाशयेत् । देयं भृत्यानां वेतनम् ॥ 12-56-14 वृजिनं सङ्कटम् अरक्षणात् मन्त्रस्यागोपनादन्यन्नास्ति ॥ 12-56-15 धर्माणां सङ्करोव्यत्ययस्तस्मात्प्रजानां रक्षा धर्मसङ्कररक्षा ॥ 12-56-16 न विश्वसेत् । चात् विश्वसेदप्याप्तेषु । तेष्वपि अत्यर्थं न विश्वसेत् ॥ 12-56-23 शूरान्सहायान् कुर्यादिति तृतीयेनान्वयः । असंहार्यान्परैरप्रतार्यान् । शिष्टाभिसम्बन्धान् शिष्टपरिवारान् । अनवमानिनः अवमानं परस्याकुर्वतः ॥ 12-56-24 अचलान् स्थिरान् अचलानिव पर्वतानिव ॥ 12-56-25 छत्रमात्रेण सहिता या आज्ञा इदमित्थं कुरु इदं नेति तयाधिकः । अन्यत्सर्वं शूरैः समानं भुञ्जीत ॥ 12-56-32 सुपर्यवसितानि च इति झ. पाठः ॥ 12-56-35 असङ्घातरताः सङ्घाते शरीरे प्रीतिमन्तो न भवन्ति किन्तु तत्साध्ये धर्मे एवेत्यर्थः ॥ 12-56-36 सङ्घर्षः पराभिभवस्तच्छीलिनो न ॥ 12-56-37 कूटं दम्भः । कपटमनृतम् । मत्सरः परोत्कर्षासहिष्णुत्वम् ॥ 12-56-38 ज्ञेये परहिते इति झ. पाठः । ज्ञेयः पौरहिते इति थ. द. पाठः । राज्यमर्हतीति झ. पाठः । ज्ञानानि ज्ञानयुक्तान्पण्डितान् ॥ 12-56-39 कृता अप्यकृता इवेति कृताकृताः ॥ 12-56-41 प्रथमं श्रेष्ठम् असत्यशुभे ॥
