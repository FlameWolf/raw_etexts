अध्यायः 264

नारदेन मृत्युब्रह्मसंवादानुवादपूर्वकमकम्पनस्य पुत्रशोकापनोदनम् ॥ 1 ॥
001	नारद उवाच 
001a	विनीय दुःखमबला साऽऽत्मनैवायतेक्षणा ।
001c	उवाच प्राञ्जलिर्भूत्वा तमेवावर्जिता तदा ॥
002a	त्वया सृष्टा कथं नारी मादृशी वदतां वर ।
002c	रौद्रकर्माभिजायेत सर्वप्राणिभयङ्करी ॥
003a	बिभेम्यहमधर्मस्य धर्म्यमादिश कर्म मे ।
003c	त्वं मां भीतामवेक्षस्व शिवेनेश्वरचक्षुषा ॥
004a	बालान्वृद्धान्वयस्थांश्च न हरेयमनागसः ।
004c	प्राणिनः प्राणिनामीश नमस्तेऽस्तु प्रसीद मे ॥
005a	प्रियान्पुत्रान्वयस्यांश्च भ्रातॄन्मातॄः पितॄनपि ।
005c	अपध्यास्यन्ति यद्येवं मृतास्तेभ्यो बिभेम्यहम् ॥
006a	कृपणाश्रुपरिक्लेदो दहेन्मां शाश्वतीः समाः ।
006c	तेभ्योऽहं बलवद्भीता शरणं त्वामुपागता ॥
007a	यमस्य भवने देव पात्यन्ते पापकर्मिणः ।
007c	प्रसादये त्वां वरद प्रसादं कुरु मे प्रभो ॥
008a	एतदिच्छाम्यहं कामं त्वत्तो लोकपितामह ।
008c	इच्छेयं त्वत्प्रसादाच्च तपस्तप्तुं महेश्वर ॥
009	पितामह उवाच 
009a	त्वं हिं संहारबुद्ध्या मे चिन्तिता रुषितेन च ।
009c	तस्मात्संहर सर्वास्त्वं प्रजा मा च विचारय ॥
010a	एतदेवमवश्यं हि भविता नैतदन्यथा ।
010c	क्रियतामनवद्याङ्गि यथोक्तं मद्वचोऽनघे ॥
011a	एवमुक्ता महाबाहो मृत्युः परपुरञ्जय ।
011c	न व्याजहार तस्थौ च प्रह्वा भगवदुन्मुखी ॥
012a	पुनःपुनरथोक्ता सा गतसत्त्वेव भामिनी ।
012c	तूष्णीमासीत्ततो देवो लोकानामीश्वरेश्वरः ॥
013a	प्रससाद किल ब्रह्मा स्वयमेवात्मनाऽऽत्मनि ।
013c	स्मयमानश्च लोकेशो लोकान्सर्वानवैक्षत ॥
014a	निवृत्तरोषे तस्मिंस्तु भगवत्यपराजिते ।
014c	सा कन्याऽथ जगामास्य समीपादिति नःश्रुतम् ॥
015a	अपसृत्याप्रतिश्रुत्य प्रजासंहरणं तदा ।
015c	त्वरमाणेव राजेन्द्र मृत्युर्धेनुकमभ्यगात् ॥
016a	सा तत्र परमं देवी तपोऽचरत दुश्चरम् ।
016c	समा ह्येकपदे तस्थौ दशपद्मानि पञ्च च ॥
017a	तां तथा कुर्वतीं तत्र तपः परमदुश्चरम् ।
017c	पुनरेव महातेजा ब्रह्मा वचनमब्रवीत् ॥
018a	कुरुष्व मे वचो मृत्यो तदनादृत्य सत्वरा ।
018c	तथैवैकपदे तात पुनरन्यानि सप्त सा ॥
019a	तस्थौ पद्मानि षट् चैव पञ्च द्वे चैव मानद ।
019c	भूयः पद्मायुतं तात मृगैः सह चचार सा ॥
020a	द्वे चायुते नरश्रेष्ठ वाय्वाहारा महामते ।
020c	पुनरेव ततो राजन्मौनमातिष्ठदुत्तमम् ॥
021a	अप्सु वर्षसहस्राणि सप्त चैकं च पार्थिव ।
021c	ततो जगाम सा कन्या कौशिकीं नृपसत्तम ॥
022a	तत्र वायुजलाहारा चचार नियमं पुनः ।
022c	ततो ययौ महाभागा गङ्गां मेरुं च केवलम् ॥
023a	तस्थौ दार्विव निश्चेष्टा प्रजानां हितकाम्यया ।
023c	ततो हिमवतो मूर्ध्नि यत्र देवाः समीजिरे ॥
024a	तत्राङ्गुष्ठेन राजेन्द्र निखर्वमचरत्तपः ।
024c	तस्थौ पितामहं चैव तोषयामास यत्नतः ॥
025a	ततस्तामब्रवीत्तत्र लोकानां प्रपितामहः ।
025c	किमिदं वर्तसे पुत्रि क्रियतां मम तद्वचः ॥
026a	ततोऽब्रवीत्पुनर्मृत्युर्भगवन्तं पितामहम् ।
026c	न हरेयं प्रजा देव पुनस्त्वाऽहं प्रसादये ॥
027a	तामधर्मभयाद्भीतां पुनरेव प्रयाचतीम् ।
027c	तदाऽब्रवीद्देवदेवो निगृह्येदं वचस्ततः ॥
028a	अधर्मो नास्ति ते मृत्यो संयच्छेमाः प्रजाः शुभे ।
028c	मयाऽप्युक्तं मृषा भद्रे भविता नेह किञ्चन ॥
029a	धर्मः सनातनश्च त्वामिहैवानुप्रवेक्ष्यति ।
029c	अहं च विबुधाश्चैव त्वद्धिते निरताः सदा ॥
030a	इमन्यं च ते कामं ददानि मनसेप्सितम् ।
030c	न त्वां दोषेण यास्यन्ति व्याधिसम्पीडिताः प्रजाः ॥
031a	पुरुषेषु च रूपेण पुरुषस्त्वं भविष्यसि ।
031c	स्त्रीषु स्त्रीरूपिणी चैव तृतीयेषु नपुंसकम् ॥
032a	सैवमुक्ता महाराज कृताञ्जलिरुवाच ह ।
032c	पुनरेव महात्मानं नेति देवेशमव्ययम् ॥
033a	तामब्रवीत्तदा देवो मृत्यो संहर मानवान् ।
033c	अधर्मस्ते न भविता यथा ध्यास्याम्यहं शुभे ॥
034a	'त्वं हि शक्ता च युक्ता च पूर्वोत्पन्ना च भामिनि ।
034c	अनुशिष्टा च निर्दोषा तस्मात्त्वं कुरु मे मतम् ॥'
035a	यानश्रुबिन्दून्पतितानपश्यं ये पाणिभ्यां धारितास्ते पुरस्तात् ।
035c	ते व्याधयो मानवान्घोररूपाः प्राप्ते काले पीडयिष्यन्ति मृत्यो ॥
036a	सर्वेषां त्वं प्राणिनामन्तकाले कामक्रोधौ सहितौ योजयेथाः ।
036c	एवं धर्मस्त्वामुपैष्यत्यमोघो न चाधर्मं लप्स्यसे तुल्यवृत्तिः ॥
037a	एवं धर्मं पालयिष्यस्यथो त्वं न चात्मानं मञ्जयिष्यस्यधर्मे ।
037c	तस्मात्कामं रोचयाभ्यागतं त्वं सा त्वं साधो संहरस्वेह जन्तून् ॥
038a	सा वै तदा मृत्युसञ्ज्ञा कृतास्त्री शापाद्भीता बाढमित्यब्रवीत्तम् ।
038c	अथो प्राणान्प्राणिनामन्तकाले कामक्रोधौ प्राप्य नित्यं निहन्ति ॥
039a	मृत्योर्ये ते व्याधयश्चाश्चुपाता मनुष्याणां युज्यते यैः शरीरम् ।
039c	सर्वेषां वै प्राणिनां प्राणनान्ते तस्माच्छोकं मा कृथा बुद्ध्य बुद्ध्या ॥
040a	सर्वे देवाः प्राणिनां प्राणनान्ते गत्वा वृत्ताः सन्निवृत्तास्तथैव ।
040c	एवं सर्वे मानवाः प्राणनान्ते गत्वा वृत्ता देववद्राजसिंह ॥
041a	वायुर्भीमो भीमनादो महौजाः सर्वेषां च प्राणिनां प्राणभूतः ।
041c	अनावृत्तिर्देहिनां देहपाते तस्माद्वायुर्देवदेवो विशिष्टः ॥
042a	सर्वे देवा मर्त्यसञ्ज्ञाविशिष्टाः सर्वे मर्त्या देवसञ्ज्ञाविशिष्टाः ।
042c	तस्मात्पुत्रं मा शुचो राजसिंह पुत्रः स्वर्गं प्राप्यते मोदते हे ॥
043a	एवं मृत्युर्देवसृष्टा प्रजानां प्राप्ते काले संहरन्ती यथावत् ।
043c	तस्याश्चैव व्याधयस्तेऽश्रुपाताः प्राप्ते काले संहरन्तीह जन्तून् ॥ 

इति श्रीमन्महाभारते शान्तिपर्वणि मोक्षधर्मपर्वणि चतुष्षष्ट्यधिकद्विशततमोऽध्यायः ॥ 264 ॥

12-264-1 विनीय प्रमार्ज्य । आवर्जिता ऋजुभूता । सात्वतीवायते क्षणेति ट. ड. पाठः ॥ 12-264-5 प्रियान् पुत्रानित्यस्य न हरेयमिति पूर्वेणान्वयः । तत्र हेतुः । येषां सम्बन्धिनो मृतास्ते यद्यपध्यास्यन्ति शप्स्यन्ते तर्हि तेषां तेभ्यो बिभेम्यहम् । अपध्यास्यन्ति ये देवमिति थ. पाठः ॥ 12-264-6 बलवदत्यन्तम् ॥ 12-264-7 निवेदये त्वां वरदेति ट. ड. पाठः ॥ 12-264-9 मृत्यो सङ्कल्पिता मे त्वं प्रजासंहारहेतुना । गच्छ संहरेति झ. पाठः ॥ 12-264-15 अप्रतिश्रुत्याऽनङ्गीकृत्य । धेनुकं गोतीर्थं मायान्तर्वर्ति ॥ 12-264-21 कौशिकीं गण्डकीं नदीम् ॥ 12-264-23 दार्विव स्थाणुरिव ॥ 12-264-27 निगृह्य हठं कृत्वा ॥ 12-264-35 कालयिष्यन्ति मृत्यो इति झ. पाठः ॥ 12-264-38 प्राप्य प्रापय्य ॥ 12-264-39 प्राणनान्ते जीवनान्ते । बुद्ध्य जानीहि । प्राणिनां प्रायणान्ते इति ध. पाठः ॥ 12-264-41 नानावृत्तिर्देहिनां देहभेदे इति झ. पाठः ॥ 12-264-42 देवाः क्षीणपुण्या मर्त्यत्वं मर्त्याश्च कृतपुण्या देवत्वं प्राप्नुवन्तीत्यर्थः ॥
