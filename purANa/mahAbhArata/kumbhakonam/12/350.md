अध्यायः 350

वैशम्पायनेन जनमेजयम् प्रति अर्जुनाय स्वमाहात्म्यख्यापनपूर्वकं श्रीकृष्णकृतनारायणादिस्वनामनिर्वचनानुवादः ॥ 1 ॥
001	जनमेजय उवाच 
001a	अस्तौषीद्वैदिकैर्व्यासः सशिष्यो मधुसूदनम् ।
001c	नामभिर्विविधैरेषां निरुक्तं भगवन्मम ॥
002a	वक्तुमर्हसि शुश्रूषोः प्रजापतिपतेर्हरः ।
002c	श्रुत्वा भवेयं यत्पूतः शरच्चन्द्र इवामलः ॥
003	वैशम्पायन उवाच 
003a	शृणु राजन्यथाचष्ट फल्गुनस्य हरिः प्रभुः ।
003c	प्रसन्नात्मात्मनो नाम्नां निरुक्तं गुणकर्मजम् ॥
004a	नामभिः कीर्तितैस्तस्य केशवस्य महात्मनः ।
004c	पृष्टवान्केशवं राजन्फल्गुनः परवीरहा ॥
005	अर्जुन उवाच 
005a	भगवन्भूतभव्येश सर्वभूतसृगव्यय ।
005c	लोकधाम जगन्नाथ लोकानामभयप्रद ॥
006a	यानि नामानि ते देव कीर्तितानि महर्षिभिः ।
006c	वेदेषु सपुराणेषु यानि गुह्यानि कर्मभिः ॥
007a	तेषां निरुक्तं त्वत्तोऽहं श्रोतुमिच्छामि केशव ।
007c	न ह्यन्यो वर्णयेन्नाम्नां निरुक्तं त्वामृते प्रभो ॥
008	श्रीभगवानुवाच 
008a	ऋग्वेदे सयजुर्वेदे तथैवाथर्वसामसु ।
008c	पुराणे सोपनिषदे तथैव ज्योतिषेऽर्जुन ॥
009a	साङ्ख्ये च योगशास्त्रे च आयुर्वेदे तथैव च ।
009c	बहूनि मम नामानि कीर्तितानि महर्षिभिः ॥
010a	गौणानि तत्र नामानि कर्मजानि च कानिचित् ।
010c	निरुक्तं कर्मजानां त्वं शृणुष्व प्रयतोऽनघ ॥
011a	कथ्यमानं मया तात त्वं हि मेऽर्धं स्मृतः पुरा ।
011c	नमोऽतियशसे तस्मै देवानां परमात्मने ॥
012a	नारायणाय विश्वाय निर्गुणाय गुणात्मने ।
012c	यस्य प्रसादजो ब्रह्मा रुद्रस्य क्रोधसम्भवः ॥
013a	योसौ योनिर्हि सर्वस्य स्थावरस्य चरस्य च ।
013c	अष्टादशगुणं यत्तत्सत्वं सत्ववतांवर ॥
014a	प्रकृतिः सा परा मह्यं रोदसी लोकधारिणी ।
014c	ऋता सत्याऽमरा जय्या लोकानामात्मसञ्ज्ञिता ॥
015a	तस्मात्सर्वाः प्रवर्तन्ते सर्गप्रलयविक्रियाः ।
015c	तपो यज्ञश्च यष्टा च पुराणः पुरुषो विराट् ॥
016a	अनिरुद्ध इति प्रोक्तो लोकानां प्रभवाप्ययः ।
016c	ब्राह्मे रात्रिक्षये प्राप्ते तस्य ह्यमिततेजसः ॥
017a	प्रसादात्प्रादुरभवत्पद्ममर्कनिभं क्षणात् ।
017c	तत्र ब्रह्मा समभवत्स तस्यैव प्रसादजः ॥
018a	अह्नः क्षये ललाटाच्च सुतो देवस्य वै तथा ।
018c	क्रोधाविष्टस्य सञ्जज्ञे रुद्रः संहारकारकः ॥
019a	एतौ द्वौ विबुधश्रेष्ठौ प्रसादक्रोधजावुभौ ।
019c	तदादर्शितपन्थानौ सृष्टिसंहारकारकौ ॥
020a	निमित्तमात्रं तावत्र सर्वप्राणिवरप्रदौ ।
020c	कपर्दी जटिलो मुण्डः श्मशानगृहसेवकः ॥
021a	उग्रव्रतचरो रुद्रो योगी त्रिपुरदारणः ।
021c	दक्षक्रतुहरश्चैव भगनेत्रहरस्तथा ॥
022a	नारायणात्मको ज्ञेयः पाण्डवेय युगेयुगे ।
022c	तस्मिन्हि पूज्यमाने वै देवदेवे महेश्वरे ॥
023a	सम्पूजितो भवेत्पार्थ देवो नारायणः प्रभुः ।
023c	अहमात्मा हि लोकानां विश्वेषां पाण्डुनन्दन ॥
024a	तस्मादात्मानमेवाग्रे रुद्रं सम्पूजयाम्यहम् ।
024c	यद्यहं नार्चयेयं वै ईशानं वरदं शिवम् ॥
025a	आत्मानं नार्चयेत्कश्चिदिति मे भावितात्मनः ।
025c	मया प्रमाणं हि कृतं लोकः समनुवर्तते ॥
026a	प्रमाणानि हि पूज्यानि ततस्तं पूजयाम्यहम् ।
026c	यस्तं वेत्ति स मां वेत्ति योऽनु तं स हि मामनु ॥
027a	रुद्रो नारायणश्चैव सत्वमेकं द्विधा कृतम् ।
027c	लोके चरति कौन्तेय व्यक्तिस्थं सर्वकर्मसु ॥
028a	न हि मे केनचिद्देयो वरः पाण्डवनन्दन ।
028c	इति सञ्चिन्त्य मनसा पुराणं रुद्रमीश्वरम् ॥
029a	पुत्रार्थमाराधितवानहमात्मानमात्मना ।
029c	न हि विष्णुः प्रणमति कस्मैचिद्विबुधाय च ॥
030a	ऋते आत्मानमेवेति ततो रुद्रं नमाम्यहम् ।
030c	सब्रह्मकाः सरुद्राश्च सेन्द्रा देवाः सहर्षिभिः ॥
031a	अर्चयन्ति सुरश्रेष्ठं देवं नारायणं हरिम् ।
031c	भविष्यतां वर्ततां च भूतानां चैव भारत ॥
032a	सर्वेषामग्रणीर्विष्णुः सेव्यः पूज्यश्च नित्यशः ।
032c	नमस्व हव्यदं विष्णुं तथा शरणदं नमः ||
033a	वरदं नमस्व कौन्तेय हव्यकव्यभुजं नमः ।
033c	चतुर्विधा मम जना भक्ता एव हि मे श्रुतम् ॥
034a	तेषामेकान्तिनः श्रेष्ठा ये चैवानन्यदेवताः ।
034c	अहमेव गतिस्तेषां निराशीः कर्मकारिणाम् ॥
035a	ये च शिष्टास्त्रयो भक्ताः फलकामा हि ते मताः ।
035c	सर्वे च्यवनधर्माणः प्रतिबुद्धस्तु श्रेष्ठभाक् ॥
036a	ब्रह्माणं शितिकण्ठं च याश्चान्या देवताः स्मृताः ।
036c	प्रबुद्धचर्याः सेवन्तो मामेवैष्यन्ति यत्फलम् ॥
037a	भक्तं प्रति विशेषस्ते एष पार्थानुकीर्तितः ।
037c	त्वं चैवाहं च कौन्तेय नरनारायणौ स्मृतौ ॥
038a	भारावतरणार्थं तु प्रविष्टौ मानुषीं तनुम् ।
038c	नानीभ्यध्यात्मयोगांश्च योऽहं यस्माच्च भारत ॥
039a	निवृत्तिलक्षणो धर्मस्तथाऽऽभ्युदयिकोऽपि च ।
039c	नराणामयनं ख्यातमहमेकः सनातनः ॥
040a	आपो नारा इति प्रोक्ता आपो वै नरसूनवः ।
040c	अयनं मम ताः पूर्वमतो नारायणोस्म्यहम् ॥
041a	छादयामि जगद्विश्वं भूत्वा सूर्य इवांशुभिः ।
041c	सर्वभूताधिवासश्च वासुदेवस्ततो ह्यहम् ॥
042a	गतिश्च सर्वभूतानां प्रजनश्चापि भारत ।
042c	व्याप्ते मे रोदसी पार्थ कान्तिश्चाभ्यधिका मम ||
043a	अधिभूतनिविष्टश्च तद्विश्वं चास्मि भारत ।
043c	क्रमणाच्चाप्यहं पार्थ विष्णुरित्यभिसञ्ज्ञितः ॥
044a	दमात्सिद्धिं परीप्सन्तो मां जनाः कामयन्ति ह ।
044c	दिवं चोर्वीं च मध्यं च तस्माद्दामोदरो ह्यहम् ॥
045a	पृश्निरित्युच्यते चान्नं वेदा आपोऽमृतं तथा ।
045c	ममैतानि सदा गर्भः पृश्निगर्भस्ततो ह्यहम् ॥
046a	ऋषयः प्राहुरेवं मां त्रितं कूपनिपातितम् ।
046c	पृश्निगर्भ त्रितं पाहीत्येकतद्वितपातितम् ॥
047a	ततः स ब्रह्मणः पुत्र आद्यो ह्यृषिवरस्त्रितः ।
047c	उत्ततारोदपानाद्वै पृश्निगर्भानुकीर्तनात् ॥
048a	सूर्यस्य तपतो लोकानग्नेः सोमस्य चाप्युत ।
048c	अंशवो यत्प्रकाशन्ते ममैते केशसञ्ज्ञिताः ॥
049a	सर्वज्ञाः केशवं तस्मान्मामाहुर्द्विजसत्तमाः ।
049c	स्वपत्न्यामाहितो गर्भ उचथ्येन महात्मना ॥
050a	उचथ्येऽन्तर्हिते चैव कदाचिद्देवताज्ञया ।
050c	बृहस्पतिरथाविन्दत्तां पत्नीं तस्य धीमतः ॥
051a	ततो वै तमृषिश्रेष्ठं मैथुनोपगतं तथा ।
051c	उवाच गर्भः कौन्तेय पञ्चभूतगुणात्मकः ॥
052a	पूर्वागतोऽहं वरद नार्हस्यम्बां प्रबाधितुम् ।
052c	एतद्बृहस्पतिः श्रुत्वा चुक्रोध च शशाप च ॥
053a	मैथुनायागतो यस्मात्त्वयाऽहं विनिवारितः ।
053c	तस्मादन्धो यास्यसि त्वं मच्छापान्नात्र संशयः ॥
054a	स शापादृषिमुख्यस्य दीर्घं तम उपेयिवान् ।
054c	स हि दीर्घतमा नाम नाम्ना ह्यासीदृषिः पुरा ॥
055a	वेदानवाप्य चतुरः साङ्गोपाङ्गान्सनातनान् ।
055c	प्रयोजयामास तदा नाम गुह्यमिदं मम ॥
056a	आनुपूर्व्येण विधिना केशवेति पुनः पुनः ।
056c	स चक्षुष्मान्समभवद्गौतमश्चाभवत्पुनः ॥
057a	एवं हि वरदं नाम केशवेति ममार्जुन ।
057c	देवानामथ सर्वेषामृषीणां च महात्मनाम् ॥
058a	अग्निः सोमेन संयुक्त एकयोनिर्मुखं कृतम् ।
058c	अग्नीषोममयं तस्माज्जगत्कृत्स्नं चराचरम् ॥
059A	अपि हि पुराणे भवति एकयोन्यावग्नीषोमौ देवाश्चाग्निमुखा इति ।
059B	एकयोनित्वाच्च परस्परं हर्षयन्तो लोकान्धारयन्त इति ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये पञ्चाशदधिकत्रिशततमोऽध्यायः ॥ 350 ॥

12-350-1 निरुक्तं निर्वचनम् ॥ 12-350-3 गुणकर्मजं गुणः सर्वज्ञत्वादिस्तज्जम् । कर्म जगत्सृष्ट्यादि तज्जम् ॥ 12-350-14 ऋता सत्या महाराज या लोकानामसञ्ज्ञिता इति थ. पाठः ॥ 12-350-17 पद्मं पद्मनिभेक्षणेति झ. पाठः ॥ 12-350-32 स्तव्यः पूज्यश्च नित्यश इति ध. पाठः ॥ 12-350-33 चतुर्विधाः आर्तो जिज्ञासुरर्थार्थी ज्ञानी चेति गीतोक्ताः ॥ 12-350-40 तेन नारायणोऽस्म्यहमिति ट. ध. पाठः ॥ 12-350-41 वासयामि जगद्विश्वमिति थ. पाठः ॥ 12-350-42 सर्वभूतानां ब्रह्मादीनां च भारतेति थ. पाठः ॥ 12-350-45 पृच्छन्त्येनं जिज्ञासवो धर्मजातमिति वा पृच्छन्त्येनं क्षुधितादय इति वा पृश्निर्वेदोऽन्नादि वा गर्भो गर्भस्थानि ॥
