अध्यायः 350

वैशम्पायनेन जनमेजयम् प्रति अर्जुनाय स्वमाहात्म्यख्यापनपूर्वकं श्रीकृष्णकृतनारायणादिस्वनामनिर्वचनानुवादः ॥ 1 ॥
KK-12-03-350-001	जनमेजय उवाच 
KK-12-03-350-001a	अस्तौषीद्वैदिकैर्व्यासः सशिष्यो मधुसूदनम् ।
KK-12-03-350-001c	नामभिर्विविधैरेषां निरुक्तं भगवन्मम ॥
KK-12-03-350-002a	वक्तुमर्हसि शुश्रूषोः प्रजापतिपतेर्हरः ।
KK-12-03-350-002c	श्रुत्वा भवेयं यत्पूतः शरच्चन्द्र इवामलः ॥
KK-12-03-350-003	वैशम्पायन उवाच 
KK-12-03-350-003a	शृणु राजन्यथाचष्ट फल्गुनस्य हरिः प्रभुः ।
KK-12-03-350-003c	प्रसन्नात्मात्मनो नाम्नां निरुक्तं गुणकर्मजम् ॥
KK-12-03-350-004a	नामभिः कीर्तितैस्तस्य केशवस्य महात्मनः ।
KK-12-03-350-004c	पृष्टवान्केशवं राजन्फल्गुनः परवीरहा ॥
KK-12-03-350-005	अर्जुन उवाच 
KK-12-03-350-005a	भगवन्भूतभव्येश सर्वभूतसृगव्यय ।
KK-12-03-350-005c	लोकधाम जगन्नाथ लोकानामभयप्रद ॥
KK-12-03-350-006a	यानि नामानि ते देव कीर्तितानि महर्षिभिः ।
KK-12-03-350-006c	वेदेषु सपुराणेषु यानि गुह्यानि कर्मभिः ॥
KK-12-03-350-007a	तेषां निरुक्तं त्वत्तोऽहं श्रोतुमिच्छामि केशव ।
KK-12-03-350-007c	न ह्यन्यो वर्णयेन्नाम्नां निरुक्तं त्वामृते प्रभो ॥
KK-12-03-350-008	श्रीभगवानुवाच 
KK-12-03-350-008a	ऋग्वेदे सयजुर्वेदे तथैवाथर्वसामसु ।
KK-12-03-350-008c	पुराणे सोपनिषदे तथैव ज्योतिषेऽर्जुन ॥
KK-12-03-350-009a	साङ्ख्ये च योगशास्त्रे च आयुर्वेदे तथैव च ।
KK-12-03-350-009c	बहूनि मम नामानि कीर्तितानि महर्षिभिः ॥
KK-12-03-350-010a	गौणानि तत्र नामानि कर्मजानि च कानिचित् ।
KK-12-03-350-010c	निरुक्तं कर्मजानां त्वं शृणुष्व प्रयतोऽनघ ॥
KK-12-03-350-011a	कथ्यमानं मया तात त्वं हि मेऽर्धं स्मृतः पुरा ।
KK-12-03-350-011c	नमोऽतियशसे तस्मै देवानां परमात्मने ॥
KK-12-03-350-012a	नारायणाय विश्वाय निर्गुणाय गुणात्मने ।
KK-12-03-350-012c	यस्य प्रसादजो ब्रह्मा रुद्रस्य क्रोधसम्भवः ॥
KK-12-03-350-013a	योसौ योनिर्हि सर्वस्य स्थावरस्य चरस्य च ।
KK-12-03-350-013c	अष्टादशगुणं यत्तत्सत्वं सत्ववतांवर ॥
KK-12-03-350-014a	प्रकृतिः सा परा मह्यं रोदसी लोकधारिणी ।
KK-12-03-350-014c	ऋता सत्याऽमरा जय्या लोकानामात्मसञ्ज्ञिता ॥
KK-12-03-350-015a	तस्मात्सर्वाः प्रवर्तन्ते सर्गप्रलयविक्रियाः ।
KK-12-03-350-015c	तपो यज्ञश्च यष्टा च पुराणः पुरुषो विराट् ॥
KK-12-03-350-016a	अनिरुद्ध इति प्रोक्तो लोकानां प्रभवाप्ययः ।
KK-12-03-350-016c	ब्राह्मे रात्रिक्षये प्राप्ते तस्य ह्यमिततेजसः ॥
KK-12-03-350-017a	प्रसादात्प्रादुरभवत्पद्ममर्कनिभं क्षणात् ।
KK-12-03-350-017c	तत्र ब्रह्मा समभवत्स तस्यैव प्रसादजः ॥
KK-12-03-350-018a	अह्नः क्षये ललाटाच्च सुतो देवस्य वै तथा ।
KK-12-03-350-018c	क्रोधाविष्टस्य सञ्जज्ञे रुद्रः संहारकारकः ॥
KK-12-03-350-019a	एतौ द्वौ विबुधश्रेष्ठौ प्रसादक्रोधजावुभौ ।
KK-12-03-350-019c	तदादर्शितपन्थानौ सृष्टिसंहारकारकौ ॥
KK-12-03-350-020a	निमित्तमात्रं तावत्र सर्वप्राणिवरप्रदौ ।
KK-12-03-350-020c	कपर्दी जटिलो मुण्डः श्मशानगृहसेवकः ॥
KK-12-03-350-021a	उग्रव्रतचरो रुद्रो योगी त्रिपुरदारणः ।
KK-12-03-350-021c	दक्षक्रतुहरश्चैव भगनेत्रहरस्तथा ॥
KK-12-03-350-022a	नारायणात्मको ज्ञेयः पाण्डवेय युगेयुगे ।
KK-12-03-350-022c	तस्मिन्हि पूज्यमाने वै देवदेवे महेश्वरे ॥
KK-12-03-350-023a	सम्पूजितो भवेत्पार्थ देवो नारायणः प्रभुः ।
KK-12-03-350-023c	अहमात्मा हि लोकानां विश्वेषां पाण्डुनन्दन ॥
KK-12-03-350-024a	तस्मादात्मानमेवाग्रे रुद्रं सम्पूजयाम्यहम् ।
KK-12-03-350-024c	यद्यहं नार्चयेयं वै ईशानं वरदं शिवम् ॥
KK-12-03-350-025a	आत्मानं नार्चयेत्कश्चिदिति मे भावितात्मनः ।
KK-12-03-350-025c	मया प्रमाणं हि कृतं लोकः समनुवर्तते ॥
KK-12-03-350-026a	प्रमाणानि हि पूज्यानि ततस्तं पूजयाम्यहम् ।
KK-12-03-350-026c	यस्तं वेत्ति स मां वेत्ति योऽनु तं स हि मामनु ॥
KK-12-03-350-027a	रुद्रो नारायणश्चैव सत्वमेकं द्विधा कृतम् ।
KK-12-03-350-027c	लोके चरति कौन्तेय व्यक्तिस्थं सर्वकर्मसु ॥
KK-12-03-350-028a	न हि मे केनचिद्देयो वरः पाण्डवनन्दन ।
KK-12-03-350-028c	इति सञ्चिन्त्य मनसा पुराणं रुद्रमीश्वरम् ॥
KK-12-03-350-029a	पुत्रार्थमाराधितवानहमात्मानमात्मना ।
KK-12-03-350-029c	न हि विष्णुः प्रणमति कस्मैचिद्विबुधाय च ॥
KK-12-03-350-030a	ऋते आत्मानमेवेति ततो रुद्रं नमाम्यहम् ।
KK-12-03-350-030c	सब्रह्मकाः सरुद्राश्च सेन्द्रा देवाः सहर्षिभिः ॥
KK-12-03-350-031a	अर्चयन्ति सुरश्रेष्ठं देवं नारायणं हरिम् ।
KK-12-03-350-031c	भविष्यतां वर्ततां च भूतानां चैव भारत ॥
KK-12-03-350-032a	सर्वेषामग्रणीर्विष्णुः सेव्यः पूज्यश्च नित्यशः ।
KK-12-03-350-032c	नमस्व हव्यदं विष्णुं तथा शरणदं नमः ||
KK-12-03-350-033a	वरदं नमस्व कौन्तेय हव्यकव्यभुजं नमः ।
KK-12-03-350-033c	चतुर्विधा मम जना भक्ता एव हि मे श्रुतम् ॥
KK-12-03-350-034a	तेषामेकान्तिनः श्रेष्ठा ये चैवानन्यदेवताः ।
KK-12-03-350-034c	अहमेव गतिस्तेषां निराशीः कर्मकारिणाम् ॥
KK-12-03-350-035a	ये च शिष्टास्त्रयो भक्ताः फलकामा हि ते मताः ।
KK-12-03-350-035c	सर्वे च्यवनधर्माणः प्रतिबुद्धस्तु श्रेष्ठभाक् ॥
KK-12-03-350-036a	ब्रह्माणं शितिकण्ठं च याश्चान्या देवताः स्मृताः ।
KK-12-03-350-036c	प्रबुद्धचर्याः सेवन्तो मामेवैष्यन्ति यत्फलम् ॥
KK-12-03-350-037a	भक्तं प्रति विशेषस्ते एष पार्थानुकीर्तितः ।
KK-12-03-350-037c	त्वं चैवाहं च कौन्तेय नरनारायणौ स्मृतौ ॥
KK-12-03-350-038a	भारावतरणार्थं तु प्रविष्टौ मानुषीं तनुम् ।
KK-12-03-350-038c	नानीभ्यध्यात्मयोगांश्च योऽहं यस्माच्च भारत ॥
KK-12-03-350-039a	निवृत्तिलक्षणो धर्मस्तथाऽऽभ्युदयिकोऽपि च ।
KK-12-03-350-039c	नराणामयनं ख्यातमहमेकः सनातनः ॥
KK-12-03-350-040a	आपो नारा इति प्रोक्ता आपो वै नरसूनवः ।
KK-12-03-350-040c	अयनं मम ताः पूर्वमतो नारायणोस्म्यहम् ॥
KK-12-03-350-041a	छादयामि जगद्विश्वं भूत्वा सूर्य इवांशुभिः ।
KK-12-03-350-041c	सर्वभूताधिवासश्च वासुदेवस्ततो ह्यहम् ॥
KK-12-03-350-042a	गतिश्च सर्वभूतानां प्रजनश्चापि भारत ।
KK-12-03-350-042c	व्याप्ते मे रोदसी पार्थ कान्तिश्चाभ्यधिका मम ||
KK-12-03-350-043a	अधिभूतनिविष्टश्च तद्विश्वं चास्मि भारत ।
KK-12-03-350-043c	क्रमणाच्चाप्यहं पार्थ विष्णुरित्यभिसञ्ज्ञितः ॥
KK-12-03-350-044a	दमात्सिद्धिं परीप्सन्तो मां जनाः कामयन्ति ह ।
KK-12-03-350-044c	दिवं चोर्वीं च मध्यं च तस्माद्दामोदरो ह्यहम् ॥
KK-12-03-350-045a	पृश्निरित्युच्यते चान्नं वेदा आपोऽमृतं तथा ।
KK-12-03-350-045c	ममैतानि सदा गर्भः पृश्निगर्भस्ततो ह्यहम् ॥
KK-12-03-350-046a	ऋषयः प्राहुरेवं मां त्रितं कूपनिपातितम् ।
KK-12-03-350-046c	पृश्निगर्भ त्रितं पाहीत्येकतद्वितपातितम् ॥
KK-12-03-350-047a	ततः स ब्रह्मणः पुत्र आद्यो ह्यृषिवरस्त्रितः ।
KK-12-03-350-047c	उत्ततारोदपानाद्वै पृश्निगर्भानुकीर्तनात् ॥
KK-12-03-350-048a	सूर्यस्य तपतो लोकानग्नेः सोमस्य चाप्युत ।
KK-12-03-350-048c	अंशवो यत्प्रकाशन्ते ममैते केशसञ्ज्ञिताः ॥
KK-12-03-350-049a	सर्वज्ञाः केशवं तस्मान्मामाहुर्द्विजसत्तमाः ।
KK-12-03-350-049c	स्वपत्न्यामाहितो गर्भ उचथ्येन महात्मना ॥
KK-12-03-350-050a	उचथ्येऽन्तर्हिते चैव कदाचिद्देवताज्ञया ।
KK-12-03-350-050c	बृहस्पतिरथाविन्दत्तां पत्नीं तस्य धीमतः ॥
KK-12-03-350-051a	ततो वै तमृषिश्रेष्ठं मैथुनोपगतं तथा ।
KK-12-03-350-051c	उवाच गर्भः कौन्तेय पञ्चभूतगुणात्मकः ॥
KK-12-03-350-052a	पूर्वागतोऽहं वरद नार्हस्यम्बां प्रबाधितुम् ।
KK-12-03-350-052c	एतद्बृहस्पतिः श्रुत्वा चुक्रोध च शशाप च ॥
KK-12-03-350-053a	मैथुनायागतो यस्मात्त्वयाऽहं विनिवारितः ।
KK-12-03-350-053c	तस्मादन्धो यास्यसि त्वं मच्छापान्नात्र संशयः ॥
KK-12-03-350-054a	स शापादृषिमुख्यस्य दीर्घं तम उपेयिवान् ।
KK-12-03-350-054c	स हि दीर्घतमा नाम नाम्ना ह्यासीदृषिः पुरा ॥
KK-12-03-350-055a	वेदानवाप्य चतुरः साङ्गोपाङ्गान्सनातनान् ।
KK-12-03-350-055c	प्रयोजयामास तदा नाम गुह्यमिदं मम ॥
KK-12-03-350-056a	आनुपूर्व्येण विधिना केशवेति पुनः पुनः ।
KK-12-03-350-056c	स चक्षुष्मान्समभवद्गौतमश्चाभवत्पुनः ॥
KK-12-03-350-057a	एवं हि वरदं नाम केशवेति ममार्जुन ।
KK-12-03-350-057c	देवानामथ सर्वेषामृषीणां च महात्मनाम् ॥
KK-12-03-350-058a	अग्निः सोमेन संयुक्त एकयोनिर्मुखं कृतम् ।
KK-12-03-350-058c	अग्नीषोममयं तस्माज्जगत्कृत्स्नं चराचरम् ॥
KK-12-03-350-059A	अपि हि पुराणे भवति एकयोन्यावग्नीषोमौ देवाश्चाग्निमुखा इति ।
KK-12-03-350-059B	एकयोनित्वाच्च परस्परं हर्षयन्तो लोकान्धारयन्त इति ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये पञ्चाशदधिकत्रिशततमोऽध्यायः ॥ 350 ॥

12-350-1 निरुक्तं निर्वचनम् ॥ 12-350-3 गुणकर्मजं गुणः सर्वज्ञत्वादिस्तज्जम् । कर्म जगत्सृष्ट्यादि तज्जम् ॥ 12-350-14 ऋता सत्या महाराज या लोकानामसञ्ज्ञिता इति थ. पाठः ॥ 12-350-17 पद्मं पद्मनिभेक्षणेति झ. पाठः ॥ 12-350-32 स्तव्यः पूज्यश्च नित्यश इति ध. पाठः ॥ 12-350-33 चतुर्विधाः आर्तो जिज्ञासुरर्थार्थी ज्ञानी चेति गीतोक्ताः ॥ 12-350-40 तेन नारायणोऽस्म्यहमिति ट. ध. पाठः ॥ 12-350-41 वासयामि जगद्विश्वमिति थ. पाठः ॥ 12-350-42 सर्वभूतानां ब्रह्मादीनां च भारतेति थ. पाठः ॥ 12-350-45 पृच्छन्त्येनं जिज्ञासवो धर्मजातमिति वा पृच्छन्त्येनं क्षुधितादय इति वा पृश्निर्वेदोऽन्नादि वा गर्भो गर्भस्थानि ॥
