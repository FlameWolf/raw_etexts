अध्यायः 341

अन्तरिक्षाद्गिरिशिखरे निपतितेन शुकेन तद्विभेदनपूर्वकं ततो निष्क्रमणम् ॥ 1 ॥ ततः पुत्रवियोगविषण्णस्य व्यासस्य रुद्रेण समाश्वासनम् ॥ 2 ॥
KK-12-03-341-001	भीष्म उवाच 
KK-12-03-341-001a	इत्येवमुक्त्वा वचनं ब्रह्मर्षिः सुमहातपाः ।
KK-12-03-341-001c	प्रातिष्ठत शुकः सिद्धिं हित्वा दोषांश्चतुर्विधान् ॥
KK-12-03-341-002a	तमो ह्यष्टगुणं हित्वा जहौ पञ्चविधं रजः ।
KK-12-03-341-002c	ततः सत्वं जहौ धीमांस्तदद्भुतमिवाभवत् ॥
KK-12-03-341-003a	ततस्तस्मिन्पदे नित्ये निर्गुणे लिङ्गवर्जिते ।
KK-12-03-341-003c	ब्रह्मणि प्रत्यतिष्ठत्स विधूमोऽग्निरिव ज्वलन् ॥
KK-12-03-341-004a	उल्कापाता दिशां दाहो भूमिकम्पस्तथैव च ।
KK-12-03-341-004c	प्रादुर्भूताः क्षणे तस्मिंस्तदद्भुतमिवाभवत् ॥
KK-12-03-341-005a	द्रुमाः शाखाश्च मुमुचुः शिखराणि च पर्वताः ।
KK-12-03-341-005c	निर्घातशब्दैर्गुरुभिर्भूमिर्व्यादीर्यतेव ह ॥
KK-12-03-341-006a	न बभासे सहस्रांशुर्न जज्वाल च पावकः ।
KK-12-03-341-006c	ह्रदाश्च सरितश्चैव चुक्षुभुः सागरास्तथा ॥
KK-12-03-341-007a	ववर्ष वासवस्तोयं रसवच्च सुगन्धि च ।
KK-12-03-341-007c	ववौ समीरणश्चापि दिव्यगन्धवहः शुचिः ॥
KK-12-03-341-008a	स शृङ्गेऽप्रतिमे दिव्ये हिमवन्मेरुसन्निभे ।
KK-12-03-341-008c	संश्लिष्टे श्वेतपीते द्वे रुक्मरूप्यमये शुभे ॥
KK-12-03-341-009a	शतयोजनविस्तारे तिर्यगूर्ध्वं च भारत ।
KK-12-03-341-009c	उदीचीं दिशमास्थाय रुचिरे सन्ददर्श ह ॥
KK-12-03-341-010ac	सोऽविशङ्केन मनसा तथैवाभ्यपतच्छुकः ॥
KK-12-03-341-011a	ततः पर्वतशृङ्गे द्वे सहसैव द्विधाकृते ।
KK-12-03-341-011c	अदृश्येतां महाराज तदद्भुतमिवाभवत् ॥
KK-12-03-341-012a	ततः पर्वतशृङ्गाभ्यां सहसैव विनिःसृतः ।
KK-12-03-341-012c	न च प्रतिजघानास्य स गतिं पर्वतोत्तमः ॥
KK-12-03-341-013a	ततो महानभूच्छब्दो दिवि सर्वदिवौकसाम् ।
KK-12-03-341-013c	गन्धर्वाणामृषीणां च ये च शैलनिवासिनः ॥
KK-12-03-341-014a	दृष्ट्वा शुकमतिक्रान्तं पर्वतं च द्विधा कृतम् ।
KK-12-03-341-014c	साधुसाध्विति तत्रासीन्नादः सर्वत्र भारत ॥
KK-12-03-341-015a	स पूज्यमानो देवैश्च गन्धर्वैर्ऋषिभिस्तथा ।
KK-12-03-341-015c	यक्षराक्षससङ्घैश्च विद्याधरगणैस्तथा ॥
KK-12-03-341-016a	दिव्यैः पुष्पैः समाकीर्णमन्तरिक्षं समन्ततः ।
KK-12-03-341-016c	आसीत्किल महाराज शुकाभिपतने तदा ॥
KK-12-03-341-017a	ततो मन्दाकिनीं रम्यामुपरिष्टादभिव्रजन् ।
KK-12-03-341-017c	शुको ददर्श धर्मात्मा पुष्पितद्रुमकाननाम् ॥
KK-12-03-341-018a	तस्यां क्रीडन्त्यभिरताः स्नान्ति चैवाप्सरोगणाः ।
KK-12-03-341-018c	शून्याकारं निराकाराः शुकं दृष्ट्वा विवाससः ॥
KK-12-03-341-019a	तं प्रक्रामन्तमाज्ञाय पिता स्नेहसमन्वितः ।
KK-12-03-341-019c	उत्तमां गतिमास्थाय पृष्ठतोऽनुससार ह ॥
KK-12-03-341-020a	शुकस्तु मारुतादूर्ध्वं गतिं कृत्वान्तरिक्षगाम् ।
KK-12-03-341-020c	दर्शयित्वा प्रभावं स्वं सर्वभूतोऽभवत्तदा ॥
KK-12-03-341-021a	महायोगगतिं त्वग्र्यां व्यासोत्थाय महातपाः ।
KK-12-03-341-021c	निमेषान्तरमात्रेण शुकाभिपतनं ययौ ॥
KK-12-03-341-022a	स ददर्श द्विधा कृत्वा पर्वताग्रं शुकं गतम् ।
KK-12-03-341-022c	शशंसुर्ऋषयस्तत्र कर्म पुत्रस्य तत्तदा ॥
KK-12-03-341-023a	ततः शुकेति दीर्घेण शब्देनाक्रन्दितस्तदा ।
KK-12-03-341-023c	स्वयं पित्रा स्वरेणोच्चैस्त्रील्लोँकाननुनाद्य वै ॥
KK-12-03-341-024a	शुकः सर्वगतो भूत्वा सर्वात्मा सर्वतोमुखः ।
KK-12-03-341-024c	प्रत्यभाषत धर्मात्मा भोःशब्देनानुनादयन् ॥
KK-12-03-341-025a	तत एकाक्षरं नादं भोरित्येव समीरयन् ।
KK-12-03-341-025c	प्रत्याहरञ्जगत्सर्वमुच्चैः स्थावरजङ्गमम् ॥
KK-12-03-341-026a	ततःप्रभृति चाद्यापि शब्दानुच्चारितान्पृथक् ।
KK-12-03-341-026c	गिरिगह्वरपृष्ठेषु व्याहरन्ति शुकं प्रति ॥
KK-12-03-341-027a	अन्तर्हितः प्रभावं तु दर्शयित्वा शुकस्तदा ।
KK-12-03-341-027c	गुणान्सन्त्यज्य शब्दादीन्पदमभ्यगमत्परम् ॥
KK-12-03-341-028a	महिमानं तु तं दृष्ट्वा पुत्रस्यामिततेजसः ।
KK-12-03-341-028c	निषसाद गिरिप्रस्थे पुत्रमेवानुचिन्तयन् ॥
KK-12-03-341-029a	ततो मन्दाकिनीतीरे क्रीडन्तोऽऽप्सरसां गणाः ।
KK-12-03-341-029c	आसाद्य तमृषिं सर्वाः सम्भ्रान्ता गतचेतसः ॥
KK-12-03-341-030a	जले निलिल्यिरे काश्चित्काश्चिद्गुल्मान्प्रपेदिरे ।
KK-12-03-341-030c	वसनान्याददुः काश्चित्तं दृष्ट्वा मुनिसत्तमम् ॥
KK-12-03-341-031a	तां मुक्ततां तु विज्ञाय मुनिः पुत्रस्य वै तदा ।
KK-12-03-341-031c	सक्ततामात्मनश्चैव प्रीतोऽभूद्व्रीडितश्च ह ॥
KK-12-03-341-032a	तं देवगन्धर्ववृतो महर्षिगणपूजितः ।
KK-12-03-341-032c	पिनाकहस्तो भगवानभ्यागच्छत शङ्करः ॥
KK-12-03-341-033a	तमुवाच महादेवः सान्त्वपूर्वमिदं वचः ।
KK-12-03-341-033c	पुत्रशोकाभिसन्तप्तं कृष्णद्वैपायनं तदा ॥
KK-12-03-341-034a	अग्नेर्भूमेरपां वायोरन्तरिक्षस्य चैव ह ।
KK-12-03-341-034c	वीर्येण सदृशः पुत्रः पुरा मत्तस्त्वया वृतः ॥
KK-12-03-341-035a	स तथालक्षणो जातस्तपसा तव सम्भृतः ।
KK-12-03-341-035c	मम चैव प्रसादेन ब्रह्मतेजोमयः शुचिः ॥
KK-12-03-341-036a	स गतिं परमां प्राप्तो दुष्प्रापामजितेन्द्रियैः ।
KK-12-03-341-036c	दैवतैरपि विप्रर्षे तं त्वं किमनुशोचसि ॥
KK-12-03-341-037a	यावत्स्थास्यन्ति गिरयो यावत्स्थास्यन्ति सागराः ।
KK-12-03-341-037c	तावत्तवाक्षया कीर्तिः सपुत्रस्य भविष्यति ॥
KK-12-03-341-038a	छायां स्वपुत्रसदृशीं सर्वतोऽनपगां सदा ।
KK-12-03-341-038c	द्रक्ष्यसे त्वं च लोकेऽस्मिन्मत्प्रसादान्महामुने ॥
KK-12-03-341-039a	सोऽनुगीतो भगवता स्वयं रुद्रेण भारत ।
KK-12-03-341-039c	छायां पश्यन्परावृत्तः स मुनिः परया मुदा ॥
KK-12-03-341-040a	इति जन्म गतिश्चैव शुकस्य भरतर्षभ ।
KK-12-03-341-040c	विस्तरेण समाख्याता यन्मां त्वं परिपृच्छसि ॥
KK-12-03-341-041a	एतदाचष्ट मे राजन्देवर्षिर्नारदः पुरा ।
KK-12-03-341-041c	व्यासश्चैव महायोगी सञ्जल्पेषु पदेपदे ॥
KK-12-03-341-042a	इतिहासमिमं पुण्यं मोक्षधर्मार्थसंहितम् ।
KK-12-03-341-042c	धारयेद्यः शमपरः स गच्छेत्परमां गतिम् ॥ 

इति श्रीमन्महाभारते शान्तिपर्वणि मोक्षधर्मपर्वणि एकचत्वारिंशदधिकत्रिशततमोऽध्यायः ॥ 341 ॥

12-341-1 सिद्धिं श्रुत्वा दोषान्बहुप्रियानिति ट. पाठः ॥ 12-341-5 निर्घातशब्दैर्गुरुभिर्हिमवान्दीर्यतीव हेति झ. ट. थ. पाठः ॥ 12-341-6 दिशश्च सरितश्चैवेति ध. पाठः । द्रुमाश्च सरितश्चैवेति ट. पाठः ॥ 12-341-21 व्यास उत्थाय । सन्धिरार्षः ॥ 12-341-23 ततः शुकेति दीर्घेण शौक्ष्येणाक्रन्दितं तथेति ट. ध. पाठः ॥ 12-341-25 तत एकाक्षरां वाचं भो इत्येव समीरयदिति थ. पाठः ॥ 12-341-30 वासांस्याददिरे काश्चिदिति थ. पाठः ॥ 12-341-36 दुष्प्रापामकृतात्मभिरिति ट. थ. पाठः ॥ 12-341-42 धारयेद्यः स परम इति ध. पाठः ॥
