अध्यायः 125

आशानिरूपणं प्रार्थितेन भीष्मेण तदुपोद्घाततया ऋषभसुमित्रचरित्रकीर्तनारम्भः ॥ 1 ॥ मृगयासक्तेन सुमित्रेण निजशरानुवेधे शरेण सह वनं प्रविष्टं मृगं प्रत्यनुधावनम् ॥ 2 ॥
KK-12-01-125-001	युधिष्ठिर उवाच 
KK-12-01-125-001a	शीलं प्रधानं पुरुषे कथितं ते पितामह ।
KK-12-01-125-001c	कथमाशा समुत्पन्ना का च सा तद्वदस्व मे ॥
KK-12-01-125-002a	संशयो मे महानेष समुत्पन्नः पितामह ।
KK-12-01-125-002c	छेत्ता च तस्य नान्योऽस्ति त्वत्तः परपुरञ्जय ॥
KK-12-01-125-003a	पितामहाशा महती ममासीद्धि सुयोधने ।
KK-12-01-125-003c	प्राप्ते युद्धे तु तद्युक्तं तत्कर्ताऽयमिति प्रभो ॥
KK-12-01-125-004a	सर्वस्याशा सुमहती पुरुषस्योपजायते ।
KK-12-01-125-004c	तस्यां विहन्यमानायां दुःखो मृत्युर्न संशयः ॥
KK-12-01-125-005a	सोऽहं हताशो दुर्बुद्धिः कृतस्तेन दुरात्मना ।
KK-12-01-125-005c	धार्तराष्ट्रेण राजेन्द्र पश्य मन्दात्मतां मम ॥
KK-12-01-125-006a	आशां बृहत्तरीं मन्ये पर्वतादपि सद्रुमात् ।
KK-12-01-125-006c	आकाशादपि वा राजन्नप्रमेयाऽथवा पुनः ॥
KK-12-01-125-007a	एषा चैव कुरुश्रेष्ठ दुर्विचिन्त्या सुदुर्लभा ।
KK-12-01-125-007c	दुर्लभत्वाच्च पश्यामि किमन्यद्दुर्लभं ततः ॥
KK-12-01-125-008	भीष्म उवाच 
KK-12-01-125-008a	अत्र ते वर्तयिष्यामि युधिष्ठिर निबोध मे ।
KK-12-01-125-008c	इतिहासं सुमित्रस्य निर्वृत्तमृषभस्य च ॥
KK-12-01-125-009a	सुमित्रो नाम राजर्षिर्हैहयो मृगयां गतः ।
KK-12-01-125-009c	ससार च मृगं विद्ध्वा बाणेनानतपर्वणा ॥
KK-12-01-125-010a	स मृगो बाणमादाय ययावतिपराक्रमः ।
KK-12-01-125-010c	स च राजा बली तूर्णं ससार मृगमन्तिकात् ॥
KK-12-01-125-011a	ततो निम्नं स्थलं चैव समृगोऽद्रवदाशुगः ।
KK-12-01-125-011c	मुहूर्तमिव राजेन्द्र समेन स पथाऽगमत् ॥
KK-12-01-125-012a	ततः स राजा तारुण्यादौरसेन बलेन च ।
KK-12-01-125-012c	चचार बाणासनभृत्सखड्गो हंसवत्तदा ॥
KK-12-01-125-013a	ततो नदान्नदीश्चैव पल्वलानि वनानि च ।
KK-12-01-125-013c	अतिक्रम्याभ्यतिक्रम्य ससारैको वनेचरः ॥
KK-12-01-125-014a	स तु तावन्मृगो राजन्नासाद्यासाद्य पार्थिवम् ।
KK-12-01-125-014c	पुनरभ्येति जवनो जवेन महता ततः ॥
KK-12-01-125-015a	स तस्य बाणैर्बहुभिः समभ्यस्तो वनेचरः ।
KK-12-01-125-015c	प्रक्रीडन्निव राजेन्द्र पुनरभ्येति चान्तिकम् ॥
KK-12-01-125-016a	पुनश्च जवमास्थाय जवनो मृगयूथपः ।
KK-12-01-125-016c	[अतीत्यातीत्य राजेन्द्र पुनरभ्येति चान्तिकम् ॥]
KK-12-01-125-017a	तस्य मर्मच्छिदं घोरं सुमित्रोऽमित्रकर्शनः ।
KK-12-01-125-017c	समादाय शरं श्रेष्ठं कार्मुकान्निरवासयत् ॥
KK-12-01-125-018a	[ततो गव्यूतिमात्रेण मृगयूथपयूथपः ।]
KK-12-01-125-018c	तस्य बाणपथं मुक्त्वा तस्थिवान्प्रहसन्निव ॥
KK-12-01-125-019a	तस्मिन्निपतिते बाणे भूमौ ज्वलिततेजसि ।
KK-12-01-125-019c	प्रविवेश मृगोऽरण्यं मृगं राजाऽप्यभिद्रवत् ॥ 

इति श्रीमन्महाभारते शान्तिपर्वणि राजधर्मपर्वणि पञ्चविंशत्यधिकशततमोऽध्यायः ॥ 125 ॥

12-125-3 युक्तं युद्धं विनैव राज्यार्धदानम् । कर्ता करिष्यति ॥ 12-125-7 दुर्लभा दुर्जया ॥ 12-125-12 बाणासनभृद्धनुर्धरः ॥ 12-125-15 समभ्यस्तो विद्धः ॥
