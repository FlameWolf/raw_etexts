अध्यायः 290

वीरभद्रेण दक्षयज्ञभङ्गः ॥ 1 ॥ दक्षकृतस्तुतिप्रसन्नेन रुद्रेण दक्षाय वरदानम् ॥ 2 ॥
001	जनमेजय उवाच 
001a	प्राचेतसस्य दक्षस्य कथं वैवस्वतेन्तरे ।
001c	विनाशमगमद्ब्रह्मन्हयमेधः प्रजापतेः ।
001e	'कथं स चाभवद्ब्रह्मन्हयमेधः प्रजापतेः ॥'
002a	देव्या मन्युकृतं मत्वा क्रुद्धः सर्वात्मकः प्रभुः ।
002c	प्रसादात्तस्य दक्षेण स यज्ञः सन्धितः कथम् ।
002e	एतद्वेदितुमिच्छेयं तन्मे ब्रूहि यथातथम् ॥
003	वैशम्पायन उवाच 
003a	पुरा हिमवतः पृष्ठे दक्षो वै यज्ञमाहरत् ।
003c	गङ्गाद्वारे शुभे देशे ऋषिसिद्धनिषेविते ॥
004a	गन्धर्वाप्सरसाकीर्णे नानाद्रुमलतावृते ।
004c	ऋषिसङ्घैः परिवृतं दक्षं धर्मभृतां वरम् ॥
005a	पृथिव्यामन्तरिक्षे च ये च स्वर्लोकवासिनः ।
005c	सर्वे प्राञ्जलयो भूत्वा उपतस्थुः प्रजापतिम् ॥
006a	देवदानवगन्धर्वाः पिशाचोरगराक्षसाः ।
006c	हाहा हूहूश्च गन्धर्वौ तुम्बुरुर्नारदस्तथा ॥
007a	विश्वावसुर्विश्वसेनो गन्धर्वाप्सरसस्तथा ।
007c	आदित्या वसवो रद्राः साध्याः सह मरुद्गणैः ॥
008a	इन्द्रेण सहिताः सर्वे आगता यज्ञभागिनः ।
008c	ऊष्मपाः सोमपाश्चैव धूमपा आज्यपास्तथा ॥
009a	ऋषयः पितरश्चैव आगता ब्रह्मणा सह ।
009c	एते चान्ये च बहवो भूतग्रामाश्चतुर्विधाः ॥
010a	जरायुजाण्डजाश्चैव सहसा स्वेदजोद्भिजैः ।
010c	आहूता मन्त्रिताः सर्वे देवाश्च सह पत्निभिः ॥
011a	विराजन्ते विमानस्था दीप्यमाना इवाग्नयः ।
011c	तान्दृष्ट्वा मन्युनाऽऽविष्टो दधीचिर्वाक्यमब्रवीत् ॥
012a	नायं यज्ञो न वा धर्मो यत्र रुद्रो न इज्यते ।
012c	वधबन्धं प्रपन्ना वै किंनु कालस्य पर्ययः ॥
013a	किंनु मोहान्न पश्यन्ति विनाशं पर्युपस्थितम् ।
013c	उपस्थितं भयं घोरं न बुध्यन्ति महाध्वरे ॥
014a	इत्युक्त्वा स महायोगी पश्यति ध्यानचक्षुषा ।
014c	स पश्यति महादेवं देवीं च वरदां शुभाम् ॥
015a	नारदं च महात्मानं तस्या देव्याः समीपतः ।
015c	सन्तोषं परमं लेभे इति निश्चित्य योगवित् ॥
016a	एकमन्त्रास्तु ते सर्वे येनेशो न निमन्त्रितः ।
016c	तस्माद्देशादपक्रम्य दधीचिर्वाक्यमब्रवीत् ॥
017a	अपूज्यपूजनाच्चैव पूज्यानां चाप्यपूजनात् ।
017c	नृघातकसमं पापं शश्वत्प्राप्नोति मानवः ॥
018a	अनृतं नोक्तपूर्वं मे न च वक्ष्ये कदाचन ।
018c	देवतानामृषीणां च मध्ये सत्यं ब्रवीम्यहम् ॥
019a	आगतं पशुभर्तारं स्रष्टारं जगतः पतिम् ।
019c	अध्वरे ह्यग्रभोक्तारं ह्यर्वेषां पश्यत प्रभुम् ॥
020	दक्ष उवाच 
020a	सन्ति नो बहवो रुद्राः शूलहस्ताः कपर्दिनः ।
020c	एकादशस्थानगता नाहं वेद्मि महेश्वरम् ॥
021	दधीचिरुवाच 
021a	सर्वेषामेव मन्त्रोऽयं येनासौ न निमन्त्रितः ।
021c	यथाऽहं शङ्करादूर्ध्वं नान्यं पश्यामि दैवतम् ।
021e	तथा दक्षस्य विपुलो यज्ञोऽयं नभविष्यति ॥
022	दक्ष उवाच 
022a	एतन्मखेशाय सुवर्णपात्रे हविः समस्तं विधिमन्त्रपूतम् ।
022c	विष्णोर्नयाम्यप्रतिमस्य भागं प्रभुर्विभुश्चाहवनीय एषः ॥
023	देव्युवाच 
023a	किं नाम दानं नियमं तपो वा कुर्यामहं येन पतिर्ममाद्य ।
023c	'लभेत भागं च तथैव सर्वं प्रभुर्विभुश्चाहवनीय एषः ।'
023e	लभेत भागं भगवानचिन्त्यो ह्यर्धं तथा भागमथो तृतीयम् ॥
024a	एवं ब्रुवाणां भगवान्स्वपत्नीं प्रहृष्टरूपः क्षुभितामुवाच ।
024c	न वेत्सि मां देवि कृशोदराङ्गि किं नाम युक्तं वचनं मखेशे ॥
025a	अहं विजानामि विशालनेत्रे ध्यानेन हीना न विदन्त्यसन्तः ।
025c	तवाद्य मोहेन च सेन्द्रदेवा लोकास्त्रयः सर्वत एव मूढाः ॥
026a	मामध्वरे शंसितारः स्तुवन्ति रथन्तरं सामगाश्चोपगान्ति ।
026c	मां ब्राह्मणा ब्रह्मविदो यजन्ते ममाध्वर्यवः कल्पयन्ते च भागम् ॥
027	देव्युवाच 
027a	सुप्राकृतोऽपि पुरुषः सर्वः स्त्रीजनसंसदि ।
027c	स्तौति गर्वायते चापि स्वमात्मानं न संशयः ॥
028	श्रीभगवानुवाच 
028a	नात्मानं स्तौमि देवेशि पश्य मे तनुमध्यमे ।
028c	यं स्रक्ष्यामि वरारोहे यागार्थे वरवर्णिनि ॥
029a	इत्युक्त्वा भगवान्पत्नीमुमां प्राणैरपि प्रियाम् ।
029c	सोऽसृजद्भगवान्वक्त्राद्भूतं घोरं प्रहर्षणम् ॥
030a	तमुवाचाक्षिप मखं दक्षस्येति महेश्वरः ।
030c	ततो वक्त्राद्विमुक्तेन सिंहेनैकेन लीलया ॥
031a	देव्या मन्युव्यपोहार्थं हतो दक्षस्य वै क्रतुः ।
031c	मन्युना च महाभीमा महाकाली महेश्वरी ॥
032a	आत्मनः कर्मसाक्षित्वे तेन सार्धं सहानुगा ।
032c	देवस्यानुमतं मत्वा प्रणम्य शिरसा ततः ॥
033a	आत्मनः सदृशः शौर्याद्बलरूपसमन्वितः ।
033c	स एव भगवान्क्रोधः प्रतिरूपसमन्वितः ॥
034a	अनन्तबलवीर्यश्च अनन्तबलपौरुषः ।
034c	वीरभद्र इति ख्यातो देव्या मन्युप्रमार्जकः ॥
035a	सोऽसृजद्रोमकूपेभ्यो रौम्यान्नाम गणेश्वरान् ।
035c	रुद्रतुल्या गणा रौद्रा रुद्रवीर्यपराक्रमाः ॥
036a	ते निपेतुस्ततस्तूर्णं दक्षयज्ञविहिंसया ।
036c	भीमरूपा महाकायाः शतशोऽथ सहस्रशः ॥
037a	ततः किलकिलाशब्दैराकाशं पूरयन्ति च ।
037c	तेन शब्देन महता त्रस्तास्तत्र दिवौकसः ॥
038a	पर्वताश्च व्यशीर्यन्त चकम्पे च वसुन्धरा ।
038c	मारुताश्चैव घूर्णन्ते चुक्षुभे वरुणालयः ॥
039a	अग्नयो नैव दीप्यन्ते नैव दीप्यति भास्करः ।
039c	ग्रहा नैव प्रकाशन्ते नक्षत्राणि न चन्द्रमाः ॥
040a	ऋषयो न प्रकाशन्ते न देवा न च मानुषाः ।
040c	एवं तु तिमिरीभूते निर्दहन्त्यपमानिताः ॥
041a	प्रहरन्त्यपरे घोरा यूपानुत्पाटयन्ति च ।
041c	प्रमर्दन्ति तथा चान्ये विमर्दन्ति तथाऽपरे ॥
042a	आधावन्ति प्रधावन्ति वायुवेगा मनोजवाः ।
042c	चूर्ण्यन्ते यज्ञपात्राणि दिव्यान्याभरणानि च ॥
043a	विशीर्यमाणा दृश्यन्ते तारा इव नभस्तले ।
043c	दिव्यान्नपानभक्ष्याणां राशयः पर्वतोपमाः ॥
044a	क्षीरनद्योऽथ दृश्यन्ते घृतपायसकर्दमाः ।
044c	दधिमण्डेदका दिव्याः खण्डशर्करवालुकाः ॥
045a	षड्रसा निवहन्त्येता गुडकुल्या मनोरमाः ।
045c	उच्चावचानि मांसानि भक्ष्याणि विविधानि च ॥
046a	पानकानि च दिव्यानि लेह्यचोष्याणि यानि च ।
046c	भुञ्जते विविधैर्वक्त्रैर्विलुम्पन्त्याक्षिपन्ति च ॥
047a	रुद्रकोपान्महाकायाः कालाग्निसदृशोपमाः ।
047c	क्षोभयन्सुरसैन्यानि भीषयन्तः समन्ततः ॥
048a	क्रीडन्ति विविधाकाराश्चिक्षिपुः सुरयोषितः ।
048c	रुद्रक्रोधात्प्रयत्नेन सर्वदेवैः सुरक्षितम् ॥
049a	तं यज्ञमदहच्छीघ्रं रुद्रकर्मा समन्ततः ।
049c	चकार भैरवं नादं सर्वभूतभयङ्करम् ॥
050a	छित्त्वा शिरो वै यज्ञस्य ननाद च मुमोद च ।
050c	ततो ब्रह्मादयो देवा दक्षश्चैव प्रजापतिः ॥
051a	ऊचुः प्राञ्जलयः सर्वे कथ्यतां को भवानिति ।
051	वीरभद्र उवाच 
051c	नाहं रुद्रो न वा देवी नैव भोक्तुमिहागतः ॥
052a	देव्या मन्युकृतं मत्वा क्रुद्धः सर्वात्मकः प्रभुः ।
052c	द्रष्टुं वा नैव विप्रेन्द्रान्नैव कौतूहलेन वा ॥
053a	तव यज्ञविघातार्थं सम्प्राप्तं विद्धि मामिह ।
053c	वीरभद्र इति ख्यातो रुद्रकोपाद्विनिःसृतः ॥
054a	भद्रकालीति विख्याता देव्याः कोपाद्विनिःसृता ।
054c	प्रेषितौ देवदेवेन यज्ञान्तिकमिहागतौ ॥
055a	शरणं गच्छ विप्रेन्द्र देवदेवमुमापतिम् ।
055c	वरं क्रोधोऽपि देवस्य वरदानं न चान्यतः ॥
056a	वीरभद्रवचः श्रुत्वा दक्षो धर्मभृतां वरः ।
056c	तोषयामास स्तोत्रेण प्रणिपत्य महेश्वरम् ॥
057a	प्रपद्ये देवमीशानं शाश्वतं ध्रुवमव्ययम् ।
057c	महादेवं महात्मानं विश्वस्य जगतः पतिम् ॥
058a	दक्षप्रजापतेर्यज्ञे द्रव्यैस्तैः सुसमाहितैः ।
058c	आहूता देवताः सर्वा ऋषयश्च तपोधनाः ॥
059a	देवो नाहूयते तत्र विश्वकर्मा महेश्वरः ।
059c	तत्र क्रुद्धा महादेवी गणांस्तत्र व्यसर्जयत् ॥
060a	प्रदीप्ते यज्ञवाटे तु विद्रुतेषु द्विजातिषु ।
060c	तारागणमनुप्राप्ते रौद्रे दीप्ते महात्मनि ॥
061a	शूलनिर्भिन्नहृदयैः कूजद्भिः परिचारकैः ।
061c	निखातोत्पाटितैर्यूपैरपविद्धैरितस्ततः ॥
062a	उत्पतद्भिः पतद्भिश्च गृध्रैरामिषगृद्धिभिः ।
062c	पक्षवातविनिर्धूतैः शिवाशतनिनादितैः ॥
063a	यक्षगन्धर्वसङ्घैश्च पिशाचोरगराक्षसैः ।
063c	प्राणापानौ संनिरुध्य वक्त्रस्थानेन यत्नतः ॥
064a	विचार्य सर्वतो दृष्टिं बहुदृष्टिरमित्रजित् ।
064c	सहसा देवदेवेशो ह्यग्निकुण्डात्समुत्थितः ॥
065a	बिभ्रत्सूर्यसहस्रस्य तेजः संवर्तकोपमः ।
065c	स्मितं कृत्वाऽब्रवीद्वाक्यं ब्रूहि किं करवाणि ते ॥
066a	श्राविते च मखाध्याये देवानां गुरुणा ततः ।
066c	तमुवाचाञ्जलिं कृत्वा दक्षो देवं प्रजापतिः ॥
067a	भीतशङ्कितवित्रस्तः सबाष्पवदनेक्षणः ।
067c	यदि प्रसन्नो भगवान्यदि चाहं भवत्प्रियः ॥
068a	यदि वाऽहमनुग्राह्यो यदि वा वरदो मम ।
068c	यद्दग्धं भक्षितं पीतमशितं यच्च नाशितम् ॥
069a	चूर्णीकृतापविद्धं च यज्ञसम्भारमीदृशम् ।
069c	दीर्घकालेन महता प्रयत्नेन सुसञ्चितम् ।
069e	तन्न मिथ्या भवेन्मह्यं वरमेतमहं वृणे ॥
070a	तथाऽस्त्वित्याह भगवान्भगनेत्रहरो हरः ।
070c	धर्माध्यक्षो विरूपाक्षस्त्र्यक्षो देवः प्रजापतिः ॥
071a	जानुभ्यामवनीं गत्वा दक्षो लब्ध्वा भवाद्वरम् ।
071c	नाम्नामष्टसहस्रेण स्तुतवान्वृषभध्वजम् ॥
072	युधिष्ठिर उवाच 
072a	यैर्नामधेयैः स्तुतवान्दक्षो देवं प्रजापतिः ।
072c	वक्तुमर्हसि मे तात श्रोतुं श्रद्धा ममानघ ॥
073	भीष्म उवाच 
073a	श्रूयतां देवदेवस्य नामान्यद्भुतकर्मणः ।
073c	गूढव्रतस्य गुह्यानि प्रकाशानि च भारत ॥
074a	नमस्ते देवदेवेश देवारिबलसूदन ।
074c	देवेन्द्रबलविष्टम्भ देवदानवपूजित ॥
075a	सहस्राक्ष विरूपाक्ष त्र्यक्ष यक्षाधिपप्रिय ।
075c	सर्वतः पाणिपादान्त सर्वतोक्षिशिरोमुख ॥
076a	सर्वतः श्रुतिमँल्लोके सर्वमावृत्य तिष्ठसि ।
076c	शङ्कुकर्ण महाकर्ण कुम्भकर्णार्णवालय ॥
077a	गजेन्द्रकर्ण गोकर्ण पाणिकर्ण नमोस्तु ते ।
077c	शतोदर शतावर्त शतजिह्व नमोस्तु ते ॥
078a	गायन्ति त्वा गायत्रिणोऽर्चन्त्यर्कमर्किणः ।
078c	ब्रह्माणं त्वा शतक्रतुमूर्ध्वं खमिव मेनिरे ॥
079a	मूर्तौ हि ते महामूर्ते समुद्राम्बरसन्निभ ।
079c	सर्वा वै देवता ह्यस्मिन्गावो गोष्ठ इवासते ॥
080a	भवच्छरीरे पश्यामि सोममग्निं जलेश्वरम् ।
080c	आदित्यमथ वै विष्णुं ब्रह्माणं च बृहस्पतिम् ॥
081a	भगवान्कारणं कार्यं क्रिया करणमेव च ।
081c	असतश्च सतश्चैव तथैव प्रभवाप्ययौ ॥
082a	नमो भवाय शर्वाय रुद्राय वरदाय च ।
082c	पशूनां पतये नित्यं नमोस्त्वन्धकघातिने ॥
083a	त्रिजटाय त्रिशीर्षाय त्रिशूलवरपाणिने ।
083c	त्र्यम्बकाय त्रिनेत्राय त्रिपुरघ्नाय वै नमः ॥
084a	नमश्चण्डाय कुण्डाय अण्डायाण्डधराय च ।
084c	दण्डिने समकर्णाय दण्डिमुण्डाय वै नमः ॥
085a	नमोर्ध्वदंष्ट्रकेशाय शुक्लायावतताय च ।
085c	विलोहिताय धूम्राय नीलग्नीवाय वै नमः ॥
086a	नमोस्त्वप्रतिरूपाय विरूपाय शिवाय च ।
086c	सूर्याय सूर्यमालाय सूर्यध्वजपताकिने ॥
087a	नमः प्रमथनाथाय वृषस्कन्धाय धन्विने ।
087c	शत्रुन्दमाय दण्डाय पर्णचीरपटाय च ॥
088a	नमो हिरण्यगर्भाय हिरण्यकवचाय च ।
088c	हिरण्यकृतचूडाय हिरण्यपतये नमः ॥
089a	नमः स्तुताय स्तुत्याय स्तूयमानाय वै नमः ।
089c	सर्वाय सर्वभक्षाय सर्वभूतान्तरात्मने ॥
090a	नमो होत्रेऽथ मन्त्राय शुक्लध्वजपताकिने ।
090c	नमो नाभाय नाभ्याय नमः कटकटाय च ॥
091a	नमोस्तु कृशनासाय कृशाङ्गाय कृशाय च ।
091c	संहृष्टाय विहृष्टाय नमः किलकिलाय च ॥
092a	नमोस्तु शयमानाय शयितायोत्थिताय च ।
092c	स्थिताय धावमानाय मुण्डाय जटिलाय च ॥
093a	नमो नर्तनशीलाय मुखवादित्रवादिने ।
093c	नाद्योपहारलुब्धाय गीतवादित्रशालिने ॥
094a	नमो ज्येष्ठाय श्रेष्ठाय बलप्रमथनाय च ।
094c	कालनाथाय कल्याय क्षयायोपक्षयाय च ॥
095a	भीमदुन्दुभिहासाय भीमव्रतधराय च ।
095c	उग्राय च नमो नित्यं नमोस्तु दशबाहवे ॥
096a	नमः कपालहस्ताय चितिभस्मप्रियाय च ।
096c	विभीषणाय भीष्माय भीमव्रतधराय च ॥
097a	नमो विकृतवक्त्राय खड्गजिह्वाय दंष्ट्रिणे ।
097c	पक्वाममांसलुब्धाय तुम्बीवीणाप्रियाय च ॥
098a	नमो वृषाय वृष्याय गोवृषाय वृषाय च ।
098c	कटङ्कटाय दण्डाय नमः पचपचाय च ॥
099a	नमः सर्ववरिष्ठाय वराय वरदाय च ।
099c	वरमाल्यगन्धवस्त्राय वरातिवरदे नमः ॥
100a	नमो रक्तविरक्ताय भावनायाक्षमालिने ।
100c	सम्भिन्नाय विभिन्नाय च्छायायातपनाय च ॥
101a	अघोरघोररूपाय घोरघोरतराय च ।
101c	नमः शिवाय शान्ताय नमः शान्ततमाय च ॥
102a	एकपाद्बहुनेत्राय एकशीर्ष्णे नमोस्तु ते ।
102c	रुद्राय क्षुद्रलुब्धाय संविभागप्रियाय च ॥
103a	पञ्चालाय सिताङ्गाय नमः शमशमाय च ।
103c	नमश्चण्डिकघण्टाय घण्टायाघण्टघण्टिने ॥
104a	सहस्राध्मातघण्टाय घण्टामालाप्रियाय च ।
104c	प्राणघण्टाय गन्धाय नमः कलकलाय च ॥
105a	हूंहूंहूङ्कारपाराय हूंहूङ्कारप्रियाय च ।
105c	नमः शमशमे नित्यं गिरिवृक्षालयाय च ॥
106a	गर्भमांससृगालाय तारकाय तराय च ।
106c	नमो यज्ञाय यजिने हुताय प्रहुताय च ॥
107a	यज्ञवाहाय दान्ताय तप्यायातपनाय च ।
107c	नमस्तटाय तट्याय तटानां पतये नमः ॥
108a	अन्नदायान्नपतये नमस्त्वन्नभुजे तथा ।
108c	नमः सहस्रशीर्षाय सहस्रचरणाय च ॥
109a	सहस्रोद्यतशूलाय सहस्रनयनाय च ।
109c	नमो बालार्कवर्णाय बालरूपधराय च ॥
110a	बालानुचरगोप्ताय बालक्रीडनकाय च ।
110c	नमोवृद्धाय लुब्धाय क्षुब्धाय क्षोभणाय च ॥
111a	तरङ्गाङ्कितकेशाय मुञ्जकेशाय वै नमः ।
111c	नमः षट्कर्मतुष्टाय त्रिकर्मनिरताय च ॥
112a	वर्णाश्रमाणां विधिवत्पृथक्कर्मनिवर्तिने ।
112c	नमो घुष्याय घोषाय नमः कलकलाय च ॥
113a	श्वेतपिङ्गलनेत्राय कृष्णरक्तेक्षणाय च ।
113c	प्राणभग्नाय दण्डाय स्फोटनाय कृशाय च ॥
114a	धर्मकामार्थमोक्षाणां कथनीयकथाय च ।
114c	साङ्ख्याय साङ्ख्यमुख्याय साङ्ख्ययोगप्रवर्तिने ॥
115a	नमो रथ्यविरथ्याय चतुष्पथरथाय च ।
115c	कृष्णाजिनोत्तरीयाय व्यालयज्ञोपवीतिने ॥
116a	ईशानवज्रसङ्घातहरिकेश नमोस्तु ते ।
116c	त्र्यम्बकाम्बिकनाथाय व्यक्ताव्यक्त नमोस्तु ते ॥
117a	काम कामद कामघ्न तृप्तातृप्तविचारिणे ।
117c	सर्व सर्वद सर्वघ्न सन्ध्याराग नमोस्तु ते ॥
118a	'महाबल महाबाहो महासत्व महाद्युते ।
118c	महामेघचयप्रख्य महाकाल नमोस्तु ते ।
118e	स्थूलजीर्णाङ्गजटिले वत्कलाजिनधारिणे ॥
119a	दीप्तसूर्याग्निजटिने वत्कलाजिनवाससे ।
119c	सहस्रसूर्यप्रतिम तपोनित्य नमोस्तु ते ॥
120a	उन्मादनशतावर्त गङ्गातोयार्द्रमूर्धज ।
120c	चन्द्रवर्त युगावर्त मेघावर्त नमोस्तु ते ॥
121a	त्वमन्नमत्ता भोक्ता च अन्नदोऽन्नभुगेव च ।
121c	अन्नस्रष्टा च पक्ता च पक्कभुक्पवनोऽनलः ॥
122a	जरायुजाण्डजाश्चैव स्वेदजाश्च तथोद्भिजाः ।
122c	त्वमेव देवदेवेश भूतग्रामश्चतुर्विधः ॥
123a	चराचरस्य स्रष्टा त्वं प्रतिहर्ता तथैव च ।
123c	त्वामाहुर्ब्रह्मविदुषो ब्रह्म ब्रह्मविदांवर ॥
124a	मनसः परमा योनिः खं वायुर्ज्योतिषां निधिः ।
124c	ऋक्सामानि तथोङ्कारमाहुस्त्वां ब्रह्मवादिनः ॥
125a	हायिहायि हुवाहायि हावुहायि तथाऽसकृत् ।
125c	गायन्ति त्वां सुरश्रेष्ठ सामगा ब्रह्मवादिनः ॥
126a	यजुर्मयो ऋङ्मयश्च त्वमाहुतिमयस्तथा ।
126c	पठ्यसे स्तुतिभिश्चैव वेदोपनिषदां गणैः ॥
127a	ब्राह्मणाः क्षत्रिया वैश्याः शूद्रा वर्णावराश्च ये ।
127c	त्वमेव मेघसङ्घाश्च विद्युत्स्तनितगर्जितः ॥
128a	संवत्सरस्त्वामृतवो मासो मासार्धमेव च ।
128c	युगं निमेषाः काष्ठास्त्वं नक्षत्राणि ग्रहाः कलाः ॥
129a	वृक्षाणां ककुदोसि त्वं गिरीणां शिखराणि च ।
129c	व्याघ्रो मृगाणां पततां तार्क्ष्योऽनन्तश्च भोगिनाम् ॥
130a	क्षीरादो ह्युदधीनां च यन्त्राणां धनुरेव च ।
130c	वज्रः प्रहरणानां च व्रतानां सत्यमेव च ॥
131a	त्वमेव द्वेष इच्छा च रागो मोहः क्षमाक्षमे ।
131c	व्यवसायो धृतिर्लोभः कामक्रोधौ जयाजयौ ॥
132a	त्वं गदी त्वं शरी चापी खट्वाङ्गी झर्झरी तथा ।
132c	छेत्ता भेत्ता प्रहर्ता त्वं नेता मन्ता पिता मतः ॥
133a	दशलक्षणसंयुक्तो धर्मोऽर्थः काम एव च ।
133c	गङ्गा समुद्राः सरितः पल्वलानि सरांसि च ॥
134a	लता वल्ल्यस्तृणौषध्यः पशवो मृगपक्षिणः ।
134c	द्रव्यकर्मसमारम्भः कालः पुष्पफलप्रदः ॥
135a	आदिश्चान्तश्च देवानां गायत्र्योङ्कार एव च ।
135c	हरितो रोहितो नीलः कृष्णो रक्तस्तथाऽरुणः ।
135e	कद्रुश्च कपिलश्चैव कपोतो मेचकस्तथा ॥
136a	अवर्णश्च सुवर्णश्च वर्णकारो घनोपमः ।
136c	सुवर्णनामा च तथा सुवर्णप्रिय एव च ॥
137a	त्वमिन्द्रश्च यमश्चैव वरुणो धनदोऽनलः ।
137c	उपप्लवश्चित्रभानुः स्वर्भानुर्भानुरेव च ॥
138a	होत्रं होता च होम्यं च हुतं चैव तथा प्रभुः ।
138c	त्रिसौपर्णं तथा ब्रह्म यजुषां शतरुद्रियम् ॥
139a	पवित्रं च पवित्राणां मङ्गलानां च मङ्गलम् ।
139c	गिरिको हिण्डुको वृक्षो जीवः पुद्गल एव च ॥
140a	प्राणः सत्त्वं रजश्चैव तमश्चाप्रमदस्तथा ।
140c	प्राणोपानः समानश्च उदानो व्यान एव च ॥
141a	उन्मेषश्च निमेषश्च क्षुतं जृम्भितमेव च ।
141c	लोहितान्तर्गता दृष्टिर्महावक्त्रो महोदरः ॥
142a	सूचीरोमा हरिश्मश्रुरूर्ध्वकेशश्चलाचलः ।
142c	गीतवादित्रतत्त्वज्ञो गीतवादनकप्रियः ॥
143a	मत्स्यो जलचरो जाल्योऽकलः केलिकलः कलिः ।
143c	अकालश्चातिकालश्च दुष्कालः काल एव च ॥
144a	मृत्युः क्षुरश्च कृत्यश्च पक्षोऽपक्षक्षयङ्करः ।
144c	मेघकालो महादंष्ट्रः संवर्तकबलाहकः ॥
145a	घण्टोऽघण्टो घटी घण्टी चरुचेली मिलीमिली ।
145c	ब्रह्मकायिकमग्नीनां दण्डी मुण्डस्त्रिदण्डधृक् ॥
146a	चतुर्युगश्चतुर्वेदश्चातुर्होत्रप्रवर्तकः ।
146c	चातुराश्रम्यनेता च चातुर्वर्ण्यकरश्च यः ॥
147a	सदा चाक्षप्रियो धूर्तो गणाध्यक्षो गणाधिपः ।
147c	रक्तमाल्याम्बरधरो गिरिशो गिरिकप्रियः ॥
148a	शिल्पिकः शिल्पिनांश्रेष्ठः सर्वशिल्पप्रवर्तकः ।
148c	भगनेत्राङ्कुशश्चण्डः पूष्णो दन्तविनाशनः ॥
149a	स्वाहास्वधावषट्कारो नमस्कारो नमो नमः ।
149c	गूढव्रतो गुह्यतपास्तारकस्तारकामयः ॥
150a	धाता विधाता सन्धाता विधाता धारणो धरः ।
150c	ब्रह्मा तपश्च सत्यं च ब्रह्मचर्यमथार्जवम् ॥
151a	भूतात्मा भूतकृद्भूतो भूतभव्यवोद्भवः ।
151c	भूर्भुवःस्वरितश्चैव ध्रुवो दान्तो महेश्वरः ॥
152a	दीक्षितोऽदीक्षितः क्षान्तो दुर्दान्तोऽदान्तनाशनः ।
152c	चन्द्रावर्तयुगावर्तः संवर्तः सम्प्रवर्तकः ॥
153a	कामो बिन्दुरणुः स्थूलः कर्णिकारस्रजप्रियः ।
153c	नन्दीमुखो भीममुखः सुमुखो दुर्मुखोऽमुखः ॥
154a	चतुर्मुखो बहुमुखो रणेष्वग्निमुखस्तथा ।
154c	हिरण्यगर्भः शकुनिर्महोरगपतिर्विराट् ॥
155a	अधर्महा महापार्श्वश्चण्डधारो गणाधिपः ।
155c	गोनर्दो गोप्रतारश्च गोवृषेश्वरवाहनः ॥
156a	त्रैलोक्यगोप्ता गोविन्दो गोमार्गोऽमार्ग एव च ।
156c	श्रेष्ठः स्थिरश्च स्थाणुश्च निष्कम्पः कम्प एव च ॥
157a	दुर्वारणो दुर्विषहो दुःसहो दुरतिक्रमः ।
157c	दुर्धर्षो दुष्प्रकम्पश्च दुर्विषो दुर्जयो जयः ॥
158a	शशः शशाङ्कः शमनः शीतोष्णक्षुज्जराधिकृत् ।
158c	आधयो व्याधयश्चैव व्याधिहा व्याधिरेव च ॥
159a	मम यज्ञमृगव्याधो व्याधीनामागमो गमः ।
159c	शिखण्डी पुण्डरीकाक्षः पुण्डरीकवनालयः ॥
160a	दण्डधारस्त्र्यम्बकश्च उग्रदण्डोऽण्डनाशनः ।
160c	विषाग्निपाः सुरश्रेष्ठः सोमपास्त्वं मरुत्पतिः ॥
161a	अमृतपास्त्वं जगन्नाथ देवदेव गणेश्वरः ।
161c	विषाग्निपा मृत्युपाश्च क्षीरपाः सोमपास्तथा ।
161e	मधुश्च्युतानामग्रपास्त्वं त्वमेव तुषिताद्यपाः ॥
162a	हिरण्यरेताः पुरुषस्त्वमेव त्वं स्त्री पुमांस्त्वं च नपुंसकं च ।
162c	बालो युवा स्थविरो जीर्णदंष्ट्रस्त्वं नागेन्द्र शक्रस्त्वं विश्वकृद्विश्वकर्ता ॥
163a	विश्वकृद्विश्वकृतां वरेण्यस्त्वं विश्वबाहो विश्वरूपस्तेजस्वी विश्वतोमुखः ।
163c	चन्द्रादित्यौ चक्षुषी ते हृदयं च पितामहः ।
164ac	महोदधिः सरस्वती वाग्बलमनलोऽनिलः अहोरात्रं निमेषोन्मेषकर्मा ॥
165a	न ब्रह्मा न च गोविन्दः पौराणा ऋषयो न ते ।
165c	माहात्म्यं वेदितुं शक्ता याथातथ्येन ते शिव ॥
166a	या मूर्तयः सुसूक्ष्मास्ते न मह्यं यान्ति दर्शनम् ।
166c	त्राहि मां सततं रक्ष पिता पुत्रमिवौरसम् ॥
167a	रक्ष मां रक्षणीयोऽहं तवानघ नमोस्तु ते ।
167c	भक्तानुकम्पी भगवान्भक्तश्चाहं सदा त्वयि ॥
168a	यः सहस्राण्यनेकापि पुंसामावृत्य दुर्दृशः ।
168c	तिष्ठत्येकः समुद्रान्ते स मे गोप्ताऽस्तु नित्यशः ॥
169a	यं विनिद्रा जितश्वासाः सत्वस्थाः संयतेन्द्रियाः ।
169c	ज्योतिः पश्यन्ति युञ्जानास्तस्मै योगात्मने नमः ॥
170a	जटिले दण्डिने नित्यं लम्बोदरशरीरिणे ।
170c	कमण्डलुनिषङ्गाय तस्मै ब्रह्मात्मने नमः ॥
171a	यस्य केशेषु जीमूता नद्यः सर्वाङ्गसन्धिषु ।
171c	कुक्षौ समुद्राश्चत्वारस्तस्मै तोयात्मने नमः ॥
172a	सम्भक्ष्य सर्वभूतानि युगान्ते पर्युपस्थिते ।
172c	यः शेते जलमध्यस्थस्तं प्रपद्येऽम्बुशायिनम् ॥
173a	प्रविश्य वदनं राहोर्यः सोमं पिबते निशि ।
173c	ग्रसत्यर्कं च स्वर्भानुर्भूत्वा मां सोऽभिरक्षतु ॥
174a	ये चानुपतिता गर्भा यथा भागानुपासते ।
174c	नमस्तेभ्यः स्वधा स्वाहा प्राप्नुवन्तु मुदं तु ते ॥
175a	येऽङ्गुष्ठमात्राः पुरुषा देहस्थाः सर्वदेहिनाम् ।
175c	रक्षन्तु ते हि मां नित्यं नित्यं चाप्याययन्तु माम् ॥
176a	येन रोदन्ति देहस्था देहिनो रोदयन्ति च ।
176c	हर्षयन्ति न हृष्यन्ति नमस्तेभ्योऽस्तु नित्यशः ॥
177a	ये नदीषु समुद्रेषु पर्वतेषु गुहासु च ।
177c	वृक्षमूलेषु गोष्ठेषु कान्तारे गहनेषु च ॥
178a	चतुष्पथेषु रथ्यासु चत्वरेषु तटेषु च ।
178c	हस्त्यश्वरथशालासु जीर्णोद्यानालयेषु च ॥
179a	येषु पञ्चसु भूतेषु दिशासु विदिशासु च ।
179c	चन्द्रार्कयोर्मध्यगता ये च चन्द्रार्करश्मिषु ॥
180a	रसातलगता ये च ये च तस्मै परं गताः ।
180c	नमस्तेभ्यो नमस्तेभ्यो नमस्तेभ्योस्तु नित्यशः ॥
181a	येषां न विद्यते सङ्ख्या प्रमाणं रूपमेव च ।
181c	असङ्ख्येयगुणा रुद्रा नमस्तेभ्योस्तु नित्यशः ॥
182a	सर्वभूतकरो यस्मात्सर्वभूतपतिर्हरः ।
182c	सर्वभूतान्तरात्मा च तेन त्वं न निमन्त्रितः ॥
183a	त्वमेव हीज्यसे यस्माद्यज्ञैर्विविधदक्षिणैः ।
183c	त्वमेव कर्ता सर्वस्य तेन त्वं न निमन्त्रितः ॥
184a	अथवा मायया देव सूक्ष्मया तव मोहितः ।
184c	एतस्मात्कारणाद्वाऽपि तेन त्वं न निमन्त्रितः ॥
185a	प्रसीद मम भद्रं ते भव भावगतस्य मे ।
185c	त्वयि मे हृदयं देव त्वयि बुद्धिर्मनस्त्वयि ॥
186a	स्तुत्वैवं स महादेवं विरराम प्रजापतिः ।
186c	भगवानपि सुप्रीतः पुनर्दक्षमभाषत ॥
187a	परितुष्टोऽस्मि ते दक्ष स्तवेनानेन सुव्रत ।
187c	बहुनात्र किमुक्तेन मत्समीपे भविष्यसि ॥
188a	अश्वमेधसहस्रस्य वाजपेयशतस्य च ।
188c	प्रजापते मत्प्रसादात्फलभागी भविष्यसि ॥
189a	अथैनमब्रवीद्वाक्यं लोकस्याधिपतिर्भवः ।
189c	आश्वासनकरं वाक्यं वाक्यविद्वाक्यसम्मितम् ॥
190a	दक्ष दक्ष न कर्तव्यो मन्युर्विघ्नमिमं प्रति ।
190c	अहं यज्ञहरस्तुभ्यं दृष्टमेतत्पुरातनम् ॥
191a	भूयश्च ते वरं दद्मि तं त्वं गृह्णीष्व सुव्रत ।
191c	प्रसन्नवदनो भूत्वा तदिहैकमनाः शृणु ॥
192a	वेदात्षडङ्गादुद्धृत्य साङ्ख्ययोगाच्च युक्तितः ।
192c	तपः सुतप्तं विपुलं दुश्चरं देवदानवैः ॥
193a	अपूर्वं सर्वतोभद्रं सर्वतोमुखमव्ययम् ।
193c	अब्दैर्दशाहसंयुक्तं गूढमप्राज्ञनिन्दितम् ॥
194a	वर्णाश्रमकृतैर्धर्मैर्विपरीतं क्वचित्समम् ।
194c	गतान्तैरध्यवसितमत्याश्रममिदं व्रतम् ॥
195a	मया पाशुपतं दक्ष शुभमुत्पादितं पुरा ।
195c	तस्य चीर्णस्य तत्सम्यक्फलं भवति पुष्कलम् ॥
196a	तच्चास्तु ते महाभाग त्यज्यतां मानसो ज्वरः ।
196c	एवमुक्त्वा महादेवः सपत्नीकः सहानुगः ।
196e	अदर्शनमनुप्राप्तो दक्षस्यामितविक्रमः ॥
197a	दक्षप्रोक्तं स्तवमिमं कीर्तयेद्यः शृणोति वा ।
197c	नाशुभं प्राप्नुयात्किञ्चिद्दीर्घमायुरवाप्नुयात् ॥
198a	यथा सर्वेषु देवेषु वरिष्ठो भगवाञ्छिवः ।
198c	तथा स्तवो वरिष्ठोऽयं स्तवानां ब्रह्मसम्मितः ॥
199a	यशोराज्यसुखैश्वर्यकामार्थधनकाङ्क्षिभिः ।
199c	श्रोतव्यो भक्तिमास्थाय विद्याकामैश्च यत्नतः ॥
200a	व्याधितो दुःखितो दीनश्चोरग्रस्तो भयार्दितः ।
200c	राजकार्याभियुक्तो वा मुच्यते महतो भयात् ॥
201a	अनेनैव तु देहेन गणानां समतां व्रजेत् ।
201c	तेजसा यशसा चैव युक्तो भवति निर्मलः ॥
202a	न राक्षसाः पिशाचा वा न भूता न विनायकाः ।
202c	विघ्नं कुर्युर्गृहे तस्य यत्रायं पठ्यते स्तवः ॥
203a	शृणुयाच्चैव या नारी तद्भक्ता ब्रह्मचारिणी ।
203c	पितृपक्षे मातृपक्षे पूज्या भवति देववत् ॥
204a	शृणुयाद्यः स्तवं कृत्स्नं कीर्तयेद्वा समाहितः ।
204c	तस्य सर्वाणि कर्माणि सिद्धिं गच्छन्त्यभीक्ष्णशः ॥
205a	मनसा चिन्तितं यच्च यच्च वाचाऽनुकीर्तितम् ।
205c	सर्वं सम्पद्यते तस्य स्तवस्यास्यानुकीर्तनाम् ॥
206a	देवस्य च गुहस्यापि देव्या नन्दीश्वरस्य च ।
206c	बलिं सुविहितं कृत्वा दमेन नियमेन च ॥
207a	ततस्तु युक्तो गृह्णीयान्नामान्याशु यथाक्रमम् ।
207c	ईप्सिताँल्लभते सोर्थान्भोगान्कामांश्च मानवः ॥
208a	मृतश्च स्वर्गमाप्नोति तिर्यक्षु च न जायते ।
208c	इत्याह भगवान्व्यासः पराशरसुतः प्रभुः ॥ 

इति श्रीमन्महाभारते शान्तिपर्वणि मोक्षधर्मपर्वणि नवत्यधिकद्विशततमोऽध्यायः ॥ 290 ॥

12-290-12 वधं च सम्प्रपन्ना वै किन्तु कालस्येति ध. पाठः ॥ 12-290-24 क्षुभितो ह्युवाचेति ध. पाठः ॥ 12-290-28 यं ददामि वरारोहे योगार्थे इति ध. पाठः ॥ 12-290-41 प्रहरन्त्यध्वरे घोरा इति ध. पाठः ॥ 12-290-47 क्षोभयन्त्यशुभैर्वक्रैरिति ध. पाठः ॥ 12-290-62 यज्ञघातविनिर्घातैः शिवाशतनिनादितैरिति ध. पाठः ॥ 12-290-63 वक्रस्थानेन पद्मासनापरपर्यायेण योगासनेन ॥ 12-290-69 तृणीकृतापविद्धं चेति ध. पाठः ॥ 12-290-78 स्वमिव येमिरे इति ध. पाठः ॥ 12-290-84 नमश्चण्डाय मुण्डायेति ध. पाठः ॥ 12-290-85 शुद्धायात्मकृताय चेति ध. पाठः ॥ 12-290-90 महामात्राय मन्त्रायेति ध. पाठः ॥ 12-290-97 बहुजिह्वाय दंष्ट्रिणे इति ध. पाठः ॥ 12-290-98 क्रिडक्रिडाय चण्डायेति ध. पाठः ॥ 12-290-103 नमश्चण्डिकदण्डाय चण्डायादन्डदण्डिने इति ध. पाठः ॥ 12-290-104 सहस्रधातुचण्डाय रुण्डमालाप्रियाय चेति ध. पाठः ॥ 12-290-109 बालसूर्यधराय चेति ध. पाठः ॥ 12-290-110 बालातुराणां गोपायेति ध. पाठः ॥ 12-290-114 साङ्ख्याय साङ्ख्ययोगायेति ध. पाठः ॥ 12-290-116 ईशानब्रह्मसम्भूतेति ध. पाठः ॥
