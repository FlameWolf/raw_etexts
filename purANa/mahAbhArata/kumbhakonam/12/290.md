अध्यायः 290

वीरभद्रेण दक्षयज्ञभङ्गः ॥ 1 ॥ दक्षकृतस्तुतिप्रसन्नेन रुद्रेण दक्षाय वरदानम् ॥ 2 ॥
KK-12-03-290-001	जनमेजय उवाच 
KK-12-03-290-001a	प्राचेतसस्य दक्षस्य कथं वैवस्वतेन्तरे ।
KK-12-03-290-001c	विनाशमगमद्ब्रह्मन्हयमेधः प्रजापतेः ।
KK-12-03-290-001e	'कथं स चाभवद्ब्रह्मन्हयमेधः प्रजापतेः ॥'
KK-12-03-290-002a	देव्या मन्युकृतं मत्वा क्रुद्धः सर्वात्मकः प्रभुः ।
KK-12-03-290-002c	प्रसादात्तस्य दक्षेण स यज्ञः सन्धितः कथम् ।
KK-12-03-290-002e	एतद्वेदितुमिच्छेयं तन्मे ब्रूहि यथातथम् ॥
KK-12-03-290-003	वैशम्पायन उवाच 
KK-12-03-290-003a	पुरा हिमवतः पृष्ठे दक्षो वै यज्ञमाहरत् ।
KK-12-03-290-003c	गङ्गाद्वारे शुभे देशे ऋषिसिद्धनिषेविते ॥
KK-12-03-290-004a	गन्धर्वाप्सरसाकीर्णे नानाद्रुमलतावृते ।
KK-12-03-290-004c	ऋषिसङ्घैः परिवृतं दक्षं धर्मभृतां वरम् ॥
KK-12-03-290-005a	पृथिव्यामन्तरिक्षे च ये च स्वर्लोकवासिनः ।
KK-12-03-290-005c	सर्वे प्राञ्जलयो भूत्वा उपतस्थुः प्रजापतिम् ॥
KK-12-03-290-006a	देवदानवगन्धर्वाः पिशाचोरगराक्षसाः ।
KK-12-03-290-006c	हाहा हूहूश्च गन्धर्वौ तुम्बुरुर्नारदस्तथा ॥
KK-12-03-290-007a	विश्वावसुर्विश्वसेनो गन्धर्वाप्सरसस्तथा ।
KK-12-03-290-007c	आदित्या वसवो रद्राः साध्याः सह मरुद्गणैः ॥
KK-12-03-290-008a	इन्द्रेण सहिताः सर्वे आगता यज्ञभागिनः ।
KK-12-03-290-008c	ऊष्मपाः सोमपाश्चैव धूमपा आज्यपास्तथा ॥
KK-12-03-290-009a	ऋषयः पितरश्चैव आगता ब्रह्मणा सह ।
KK-12-03-290-009c	एते चान्ये च बहवो भूतग्रामाश्चतुर्विधाः ॥
KK-12-03-290-010a	जरायुजाण्डजाश्चैव सहसा स्वेदजोद्भिजैः ।
KK-12-03-290-010c	आहूता मन्त्रिताः सर्वे देवाश्च सह पत्निभिः ॥
KK-12-03-290-011a	विराजन्ते विमानस्था दीप्यमाना इवाग्नयः ।
KK-12-03-290-011c	तान्दृष्ट्वा मन्युनाऽऽविष्टो दधीचिर्वाक्यमब्रवीत् ॥
KK-12-03-290-012a	नायं यज्ञो न वा धर्मो यत्र रुद्रो न इज्यते ।
KK-12-03-290-012c	वधबन्धं प्रपन्ना वै किंनु कालस्य पर्ययः ॥
KK-12-03-290-013a	किंनु मोहान्न पश्यन्ति विनाशं पर्युपस्थितम् ।
KK-12-03-290-013c	उपस्थितं भयं घोरं न बुध्यन्ति महाध्वरे ॥
KK-12-03-290-014a	इत्युक्त्वा स महायोगी पश्यति ध्यानचक्षुषा ।
KK-12-03-290-014c	स पश्यति महादेवं देवीं च वरदां शुभाम् ॥
KK-12-03-290-015a	नारदं च महात्मानं तस्या देव्याः समीपतः ।
KK-12-03-290-015c	सन्तोषं परमं लेभे इति निश्चित्य योगवित् ॥
KK-12-03-290-016a	एकमन्त्रास्तु ते सर्वे येनेशो न निमन्त्रितः ।
KK-12-03-290-016c	तस्माद्देशादपक्रम्य दधीचिर्वाक्यमब्रवीत् ॥
KK-12-03-290-017a	अपूज्यपूजनाच्चैव पूज्यानां चाप्यपूजनात् ।
KK-12-03-290-017c	नृघातकसमं पापं शश्वत्प्राप्नोति मानवः ॥
KK-12-03-290-018a	अनृतं नोक्तपूर्वं मे न च वक्ष्ये कदाचन ।
KK-12-03-290-018c	देवतानामृषीणां च मध्ये सत्यं ब्रवीम्यहम् ॥
KK-12-03-290-019a	आगतं पशुभर्तारं स्रष्टारं जगतः पतिम् ।
KK-12-03-290-019c	अध्वरे ह्यग्रभोक्तारं ह्यर्वेषां पश्यत प्रभुम् ॥
KK-12-03-290-020	दक्ष उवाच 
KK-12-03-290-020a	सन्ति नो बहवो रुद्राः शूलहस्ताः कपर्दिनः ।
KK-12-03-290-020c	एकादशस्थानगता नाहं वेद्मि महेश्वरम् ॥
KK-12-03-290-021	दधीचिरुवाच 
KK-12-03-290-021a	सर्वेषामेव मन्त्रोऽयं येनासौ न निमन्त्रितः ।
KK-12-03-290-021c	यथाऽहं शङ्करादूर्ध्वं नान्यं पश्यामि दैवतम् ।
KK-12-03-290-021e	तथा दक्षस्य विपुलो यज्ञोऽयं नभविष्यति ॥
KK-12-03-290-022	दक्ष उवाच 
KK-12-03-290-022a	एतन्मखेशाय सुवर्णपात्रे हविः समस्तं विधिमन्त्रपूतम् ।
KK-12-03-290-022c	विष्णोर्नयाम्यप्रतिमस्य भागं प्रभुर्विभुश्चाहवनीय एषः ॥
KK-12-03-290-023	देव्युवाच 
KK-12-03-290-023a	किं नाम दानं नियमं तपो वा कुर्यामहं येन पतिर्ममाद्य ।
KK-12-03-290-023c	'लभेत भागं च तथैव सर्वं प्रभुर्विभुश्चाहवनीय एषः ।'
KK-12-03-290-023e	लभेत भागं भगवानचिन्त्यो ह्यर्धं तथा भागमथो तृतीयम् ॥
KK-12-03-290-024a	एवं ब्रुवाणां भगवान्स्वपत्नीं प्रहृष्टरूपः क्षुभितामुवाच ।
KK-12-03-290-024c	न वेत्सि मां देवि कृशोदराङ्गि किं नाम युक्तं वचनं मखेशे ॥
KK-12-03-290-025a	अहं विजानामि विशालनेत्रे ध्यानेन हीना न विदन्त्यसन्तः ।
KK-12-03-290-025c	तवाद्य मोहेन च सेन्द्रदेवा लोकास्त्रयः सर्वत एव मूढाः ॥
KK-12-03-290-026a	मामध्वरे शंसितारः स्तुवन्ति रथन्तरं सामगाश्चोपगान्ति ।
KK-12-03-290-026c	मां ब्राह्मणा ब्रह्मविदो यजन्ते ममाध्वर्यवः कल्पयन्ते च भागम् ॥
KK-12-03-290-027	देव्युवाच 
KK-12-03-290-027a	सुप्राकृतोऽपि पुरुषः सर्वः स्त्रीजनसंसदि ।
KK-12-03-290-027c	स्तौति गर्वायते चापि स्वमात्मानं न संशयः ॥
KK-12-03-290-028	श्रीभगवानुवाच 
KK-12-03-290-028a	नात्मानं स्तौमि देवेशि पश्य मे तनुमध्यमे ।
KK-12-03-290-028c	यं स्रक्ष्यामि वरारोहे यागार्थे वरवर्णिनि ॥
KK-12-03-290-029a	इत्युक्त्वा भगवान्पत्नीमुमां प्राणैरपि प्रियाम् ।
KK-12-03-290-029c	सोऽसृजद्भगवान्वक्त्राद्भूतं घोरं प्रहर्षणम् ॥
KK-12-03-290-030a	तमुवाचाक्षिप मखं दक्षस्येति महेश्वरः ।
KK-12-03-290-030c	ततो वक्त्राद्विमुक्तेन सिंहेनैकेन लीलया ॥
KK-12-03-290-031a	देव्या मन्युव्यपोहार्थं हतो दक्षस्य वै क्रतुः ।
KK-12-03-290-031c	मन्युना च महाभीमा महाकाली महेश्वरी ॥
KK-12-03-290-032a	आत्मनः कर्मसाक्षित्वे तेन सार्धं सहानुगा ।
KK-12-03-290-032c	देवस्यानुमतं मत्वा प्रणम्य शिरसा ततः ॥
KK-12-03-290-033a	आत्मनः सदृशः शौर्याद्बलरूपसमन्वितः ।
KK-12-03-290-033c	स एव भगवान्क्रोधः प्रतिरूपसमन्वितः ॥
KK-12-03-290-034a	अनन्तबलवीर्यश्च अनन्तबलपौरुषः ।
KK-12-03-290-034c	वीरभद्र इति ख्यातो देव्या मन्युप्रमार्जकः ॥
KK-12-03-290-035a	सोऽसृजद्रोमकूपेभ्यो रौम्यान्नाम गणेश्वरान् ।
KK-12-03-290-035c	रुद्रतुल्या गणा रौद्रा रुद्रवीर्यपराक्रमाः ॥
KK-12-03-290-036a	ते निपेतुस्ततस्तूर्णं दक्षयज्ञविहिंसया ।
KK-12-03-290-036c	भीमरूपा महाकायाः शतशोऽथ सहस्रशः ॥
KK-12-03-290-037a	ततः किलकिलाशब्दैराकाशं पूरयन्ति च ।
KK-12-03-290-037c	तेन शब्देन महता त्रस्तास्तत्र दिवौकसः ॥
KK-12-03-290-038a	पर्वताश्च व्यशीर्यन्त चकम्पे च वसुन्धरा ।
KK-12-03-290-038c	मारुताश्चैव घूर्णन्ते चुक्षुभे वरुणालयः ॥
KK-12-03-290-039a	अग्नयो नैव दीप्यन्ते नैव दीप्यति भास्करः ।
KK-12-03-290-039c	ग्रहा नैव प्रकाशन्ते नक्षत्राणि न चन्द्रमाः ॥
KK-12-03-290-040a	ऋषयो न प्रकाशन्ते न देवा न च मानुषाः ।
KK-12-03-290-040c	एवं तु तिमिरीभूते निर्दहन्त्यपमानिताः ॥
KK-12-03-290-041a	प्रहरन्त्यपरे घोरा यूपानुत्पाटयन्ति च ।
KK-12-03-290-041c	प्रमर्दन्ति तथा चान्ये विमर्दन्ति तथाऽपरे ॥
KK-12-03-290-042a	आधावन्ति प्रधावन्ति वायुवेगा मनोजवाः ।
KK-12-03-290-042c	चूर्ण्यन्ते यज्ञपात्राणि दिव्यान्याभरणानि च ॥
KK-12-03-290-043a	विशीर्यमाणा दृश्यन्ते तारा इव नभस्तले ।
KK-12-03-290-043c	दिव्यान्नपानभक्ष्याणां राशयः पर्वतोपमाः ॥
KK-12-03-290-044a	क्षीरनद्योऽथ दृश्यन्ते घृतपायसकर्दमाः ।
KK-12-03-290-044c	दधिमण्डेदका दिव्याः खण्डशर्करवालुकाः ॥
KK-12-03-290-045a	षड्रसा निवहन्त्येता गुडकुल्या मनोरमाः ।
KK-12-03-290-045c	उच्चावचानि मांसानि भक्ष्याणि विविधानि च ॥
KK-12-03-290-046a	पानकानि च दिव्यानि लेह्यचोष्याणि यानि च ।
KK-12-03-290-046c	भुञ्जते विविधैर्वक्त्रैर्विलुम्पन्त्याक्षिपन्ति च ॥
KK-12-03-290-047a	रुद्रकोपान्महाकायाः कालाग्निसदृशोपमाः ।
KK-12-03-290-047c	क्षोभयन्सुरसैन्यानि भीषयन्तः समन्ततः ॥
KK-12-03-290-048a	क्रीडन्ति विविधाकाराश्चिक्षिपुः सुरयोषितः ।
KK-12-03-290-048c	रुद्रक्रोधात्प्रयत्नेन सर्वदेवैः सुरक्षितम् ॥
KK-12-03-290-049a	तं यज्ञमदहच्छीघ्रं रुद्रकर्मा समन्ततः ।
KK-12-03-290-049c	चकार भैरवं नादं सर्वभूतभयङ्करम् ॥
KK-12-03-290-050a	छित्त्वा शिरो वै यज्ञस्य ननाद च मुमोद च ।
KK-12-03-290-050c	ततो ब्रह्मादयो देवा दक्षश्चैव प्रजापतिः ॥
KK-12-03-290-051a	ऊचुः प्राञ्जलयः सर्वे कथ्यतां को भवानिति ।
KK-12-03-290-051	वीरभद्र उवाच 
KK-12-03-290-051c	नाहं रुद्रो न वा देवी नैव भोक्तुमिहागतः ॥
KK-12-03-290-052a	देव्या मन्युकृतं मत्वा क्रुद्धः सर्वात्मकः प्रभुः ।
KK-12-03-290-052c	द्रष्टुं वा नैव विप्रेन्द्रान्नैव कौतूहलेन वा ॥
KK-12-03-290-053a	तव यज्ञविघातार्थं सम्प्राप्तं विद्धि मामिह ।
KK-12-03-290-053c	वीरभद्र इति ख्यातो रुद्रकोपाद्विनिःसृतः ॥
KK-12-03-290-054a	भद्रकालीति विख्याता देव्याः कोपाद्विनिःसृता ।
KK-12-03-290-054c	प्रेषितौ देवदेवेन यज्ञान्तिकमिहागतौ ॥
KK-12-03-290-055a	शरणं गच्छ विप्रेन्द्र देवदेवमुमापतिम् ।
KK-12-03-290-055c	वरं क्रोधोऽपि देवस्य वरदानं न चान्यतः ॥
KK-12-03-290-056a	वीरभद्रवचः श्रुत्वा दक्षो धर्मभृतां वरः ।
KK-12-03-290-056c	तोषयामास स्तोत्रेण प्रणिपत्य महेश्वरम् ॥
KK-12-03-290-057a	प्रपद्ये देवमीशानं शाश्वतं ध्रुवमव्ययम् ।
KK-12-03-290-057c	महादेवं महात्मानं विश्वस्य जगतः पतिम् ॥
KK-12-03-290-058a	दक्षप्रजापतेर्यज्ञे द्रव्यैस्तैः सुसमाहितैः ।
KK-12-03-290-058c	आहूता देवताः सर्वा ऋषयश्च तपोधनाः ॥
KK-12-03-290-059a	देवो नाहूयते तत्र विश्वकर्मा महेश्वरः ।
KK-12-03-290-059c	तत्र क्रुद्धा महादेवी गणांस्तत्र व्यसर्जयत् ॥
KK-12-03-290-060a	प्रदीप्ते यज्ञवाटे तु विद्रुतेषु द्विजातिषु ।
KK-12-03-290-060c	तारागणमनुप्राप्ते रौद्रे दीप्ते महात्मनि ॥
KK-12-03-290-061a	शूलनिर्भिन्नहृदयैः कूजद्भिः परिचारकैः ।
KK-12-03-290-061c	निखातोत्पाटितैर्यूपैरपविद्धैरितस्ततः ॥
KK-12-03-290-062a	उत्पतद्भिः पतद्भिश्च गृध्रैरामिषगृद्धिभिः ।
KK-12-03-290-062c	पक्षवातविनिर्धूतैः शिवाशतनिनादितैः ॥
KK-12-03-290-063a	यक्षगन्धर्वसङ्घैश्च पिशाचोरगराक्षसैः ।
KK-12-03-290-063c	प्राणापानौ संनिरुध्य वक्त्रस्थानेन यत्नतः ॥
KK-12-03-290-064a	विचार्य सर्वतो दृष्टिं बहुदृष्टिरमित्रजित् ।
KK-12-03-290-064c	सहसा देवदेवेशो ह्यग्निकुण्डात्समुत्थितः ॥
KK-12-03-290-065a	बिभ्रत्सूर्यसहस्रस्य तेजः संवर्तकोपमः ।
KK-12-03-290-065c	स्मितं कृत्वाऽब्रवीद्वाक्यं ब्रूहि किं करवाणि ते ॥
KK-12-03-290-066a	श्राविते च मखाध्याये देवानां गुरुणा ततः ।
KK-12-03-290-066c	तमुवाचाञ्जलिं कृत्वा दक्षो देवं प्रजापतिः ॥
KK-12-03-290-067a	भीतशङ्कितवित्रस्तः सबाष्पवदनेक्षणः ।
KK-12-03-290-067c	यदि प्रसन्नो भगवान्यदि चाहं भवत्प्रियः ॥
KK-12-03-290-068a	यदि वाऽहमनुग्राह्यो यदि वा वरदो मम ।
KK-12-03-290-068c	यद्दग्धं भक्षितं पीतमशितं यच्च नाशितम् ॥
KK-12-03-290-069a	चूर्णीकृतापविद्धं च यज्ञसम्भारमीदृशम् ।
KK-12-03-290-069c	दीर्घकालेन महता प्रयत्नेन सुसञ्चितम् ।
KK-12-03-290-069e	तन्न मिथ्या भवेन्मह्यं वरमेतमहं वृणे ॥
KK-12-03-290-070a	तथाऽस्त्वित्याह भगवान्भगनेत्रहरो हरः ।
KK-12-03-290-070c	धर्माध्यक्षो विरूपाक्षस्त्र्यक्षो देवः प्रजापतिः ॥
KK-12-03-290-071a	जानुभ्यामवनीं गत्वा दक्षो लब्ध्वा भवाद्वरम् ।
KK-12-03-290-071c	नाम्नामष्टसहस्रेण स्तुतवान्वृषभध्वजम् ॥
KK-12-03-290-072	युधिष्ठिर उवाच 
KK-12-03-290-072a	यैर्नामधेयैः स्तुतवान्दक्षो देवं प्रजापतिः ।
KK-12-03-290-072c	वक्तुमर्हसि मे तात श्रोतुं श्रद्धा ममानघ ॥
KK-12-03-290-073	भीष्म उवाच 
KK-12-03-290-073a	श्रूयतां देवदेवस्य नामान्यद्भुतकर्मणः ।
KK-12-03-290-073c	गूढव्रतस्य गुह्यानि प्रकाशानि च भारत ॥
KK-12-03-290-074a	नमस्ते देवदेवेश देवारिबलसूदन ।
KK-12-03-290-074c	देवेन्द्रबलविष्टम्भ देवदानवपूजित ॥
KK-12-03-290-075a	सहस्राक्ष विरूपाक्ष त्र्यक्ष यक्षाधिपप्रिय ।
KK-12-03-290-075c	सर्वतः पाणिपादान्त सर्वतोक्षिशिरोमुख ॥
KK-12-03-290-076a	सर्वतः श्रुतिमँल्लोके सर्वमावृत्य तिष्ठसि ।
KK-12-03-290-076c	शङ्कुकर्ण महाकर्ण कुम्भकर्णार्णवालय ॥
KK-12-03-290-077a	गजेन्द्रकर्ण गोकर्ण पाणिकर्ण नमोस्तु ते ।
KK-12-03-290-077c	शतोदर शतावर्त शतजिह्व नमोस्तु ते ॥
KK-12-03-290-078a	गायन्ति त्वा गायत्रिणोऽर्चन्त्यर्कमर्किणः ।
KK-12-03-290-078c	ब्रह्माणं त्वा शतक्रतुमूर्ध्वं खमिव मेनिरे ॥
KK-12-03-290-079a	मूर्तौ हि ते महामूर्ते समुद्राम्बरसन्निभ ।
KK-12-03-290-079c	सर्वा वै देवता ह्यस्मिन्गावो गोष्ठ इवासते ॥
KK-12-03-290-080a	भवच्छरीरे पश्यामि सोममग्निं जलेश्वरम् ।
KK-12-03-290-080c	आदित्यमथ वै विष्णुं ब्रह्माणं च बृहस्पतिम् ॥
KK-12-03-290-081a	भगवान्कारणं कार्यं क्रिया करणमेव च ।
KK-12-03-290-081c	असतश्च सतश्चैव तथैव प्रभवाप्ययौ ॥
KK-12-03-290-082a	नमो भवाय शर्वाय रुद्राय वरदाय च ।
KK-12-03-290-082c	पशूनां पतये नित्यं नमोस्त्वन्धकघातिने ॥
KK-12-03-290-083a	त्रिजटाय त्रिशीर्षाय त्रिशूलवरपाणिने ।
KK-12-03-290-083c	त्र्यम्बकाय त्रिनेत्राय त्रिपुरघ्नाय वै नमः ॥
KK-12-03-290-084a	नमश्चण्डाय कुण्डाय अण्डायाण्डधराय च ।
KK-12-03-290-084c	दण्डिने समकर्णाय दण्डिमुण्डाय वै नमः ॥
KK-12-03-290-085a	नमोर्ध्वदंष्ट्रकेशाय शुक्लायावतताय च ।
KK-12-03-290-085c	विलोहिताय धूम्राय नीलग्नीवाय वै नमः ॥
KK-12-03-290-086a	नमोस्त्वप्रतिरूपाय विरूपाय शिवाय च ।
KK-12-03-290-086c	सूर्याय सूर्यमालाय सूर्यध्वजपताकिने ॥
KK-12-03-290-087a	नमः प्रमथनाथाय वृषस्कन्धाय धन्विने ।
KK-12-03-290-087c	शत्रुन्दमाय दण्डाय पर्णचीरपटाय च ॥
KK-12-03-290-088a	नमो हिरण्यगर्भाय हिरण्यकवचाय च ।
KK-12-03-290-088c	हिरण्यकृतचूडाय हिरण्यपतये नमः ॥
KK-12-03-290-089a	नमः स्तुताय स्तुत्याय स्तूयमानाय वै नमः ।
KK-12-03-290-089c	सर्वाय सर्वभक्षाय सर्वभूतान्तरात्मने ॥
KK-12-03-290-090a	नमो होत्रेऽथ मन्त्राय शुक्लध्वजपताकिने ।
KK-12-03-290-090c	नमो नाभाय नाभ्याय नमः कटकटाय च ॥
KK-12-03-290-091a	नमोस्तु कृशनासाय कृशाङ्गाय कृशाय च ।
KK-12-03-290-091c	संहृष्टाय विहृष्टाय नमः किलकिलाय च ॥
KK-12-03-290-092a	नमोस्तु शयमानाय शयितायोत्थिताय च ।
KK-12-03-290-092c	स्थिताय धावमानाय मुण्डाय जटिलाय च ॥
KK-12-03-290-093a	नमो नर्तनशीलाय मुखवादित्रवादिने ।
KK-12-03-290-093c	नाद्योपहारलुब्धाय गीतवादित्रशालिने ॥
KK-12-03-290-094a	नमो ज्येष्ठाय श्रेष्ठाय बलप्रमथनाय च ।
KK-12-03-290-094c	कालनाथाय कल्याय क्षयायोपक्षयाय च ॥
KK-12-03-290-095a	भीमदुन्दुभिहासाय भीमव्रतधराय च ।
KK-12-03-290-095c	उग्राय च नमो नित्यं नमोस्तु दशबाहवे ॥
KK-12-03-290-096a	नमः कपालहस्ताय चितिभस्मप्रियाय च ।
KK-12-03-290-096c	विभीषणाय भीष्माय भीमव्रतधराय च ॥
KK-12-03-290-097a	नमो विकृतवक्त्राय खड्गजिह्वाय दंष्ट्रिणे ।
KK-12-03-290-097c	पक्वाममांसलुब्धाय तुम्बीवीणाप्रियाय च ॥
KK-12-03-290-098a	नमो वृषाय वृष्याय गोवृषाय वृषाय च ।
KK-12-03-290-098c	कटङ्कटाय दण्डाय नमः पचपचाय च ॥
KK-12-03-290-099a	नमः सर्ववरिष्ठाय वराय वरदाय च ।
KK-12-03-290-099c	वरमाल्यगन्धवस्त्राय वरातिवरदे नमः ॥
KK-12-03-290-100a	नमो रक्तविरक्ताय भावनायाक्षमालिने ।
KK-12-03-290-100c	सम्भिन्नाय विभिन्नाय च्छायायातपनाय च ॥
KK-12-03-290-101a	अघोरघोररूपाय घोरघोरतराय च ।
KK-12-03-290-101c	नमः शिवाय शान्ताय नमः शान्ततमाय च ॥
KK-12-03-290-102a	एकपाद्बहुनेत्राय एकशीर्ष्णे नमोस्तु ते ।
KK-12-03-290-102c	रुद्राय क्षुद्रलुब्धाय संविभागप्रियाय च ॥
KK-12-03-290-103a	पञ्चालाय सिताङ्गाय नमः शमशमाय च ।
KK-12-03-290-103c	नमश्चण्डिकघण्टाय घण्टायाघण्टघण्टिने ॥
KK-12-03-290-104a	सहस्राध्मातघण्टाय घण्टामालाप्रियाय च ।
KK-12-03-290-104c	प्राणघण्टाय गन्धाय नमः कलकलाय च ॥
KK-12-03-290-105a	हूंहूंहूङ्कारपाराय हूंहूङ्कारप्रियाय च ।
KK-12-03-290-105c	नमः शमशमे नित्यं गिरिवृक्षालयाय च ॥
KK-12-03-290-106a	गर्भमांससृगालाय तारकाय तराय च ।
KK-12-03-290-106c	नमो यज्ञाय यजिने हुताय प्रहुताय च ॥
KK-12-03-290-107a	यज्ञवाहाय दान्ताय तप्यायातपनाय च ।
KK-12-03-290-107c	नमस्तटाय तट्याय तटानां पतये नमः ॥
KK-12-03-290-108a	अन्नदायान्नपतये नमस्त्वन्नभुजे तथा ।
KK-12-03-290-108c	नमः सहस्रशीर्षाय सहस्रचरणाय च ॥
KK-12-03-290-109a	सहस्रोद्यतशूलाय सहस्रनयनाय च ।
KK-12-03-290-109c	नमो बालार्कवर्णाय बालरूपधराय च ॥
KK-12-03-290-110a	बालानुचरगोप्ताय बालक्रीडनकाय च ।
KK-12-03-290-110c	नमोवृद्धाय लुब्धाय क्षुब्धाय क्षोभणाय च ॥
KK-12-03-290-111a	तरङ्गाङ्कितकेशाय मुञ्जकेशाय वै नमः ।
KK-12-03-290-111c	नमः षट्कर्मतुष्टाय त्रिकर्मनिरताय च ॥
KK-12-03-290-112a	वर्णाश्रमाणां विधिवत्पृथक्कर्मनिवर्तिने ।
KK-12-03-290-112c	नमो घुष्याय घोषाय नमः कलकलाय च ॥
KK-12-03-290-113a	श्वेतपिङ्गलनेत्राय कृष्णरक्तेक्षणाय च ।
KK-12-03-290-113c	प्राणभग्नाय दण्डाय स्फोटनाय कृशाय च ॥
KK-12-03-290-114a	धर्मकामार्थमोक्षाणां कथनीयकथाय च ।
KK-12-03-290-114c	साङ्ख्याय साङ्ख्यमुख्याय साङ्ख्ययोगप्रवर्तिने ॥
KK-12-03-290-115a	नमो रथ्यविरथ्याय चतुष्पथरथाय च ।
KK-12-03-290-115c	कृष्णाजिनोत्तरीयाय व्यालयज्ञोपवीतिने ॥
KK-12-03-290-116a	ईशानवज्रसङ्घातहरिकेश नमोस्तु ते ।
KK-12-03-290-116c	त्र्यम्बकाम्बिकनाथाय व्यक्ताव्यक्त नमोस्तु ते ॥
KK-12-03-290-117a	काम कामद कामघ्न तृप्तातृप्तविचारिणे ।
KK-12-03-290-117c	सर्व सर्वद सर्वघ्न सन्ध्याराग नमोस्तु ते ॥
KK-12-03-290-118a	'महाबल महाबाहो महासत्व महाद्युते ।
KK-12-03-290-118c	महामेघचयप्रख्य महाकाल नमोस्तु ते ।
KK-12-03-290-118e	स्थूलजीर्णाङ्गजटिले वत्कलाजिनधारिणे ॥
KK-12-03-290-119a	दीप्तसूर्याग्निजटिने वत्कलाजिनवाससे ।
KK-12-03-290-119c	सहस्रसूर्यप्रतिम तपोनित्य नमोस्तु ते ॥
KK-12-03-290-120a	उन्मादनशतावर्त गङ्गातोयार्द्रमूर्धज ।
KK-12-03-290-120c	चन्द्रवर्त युगावर्त मेघावर्त नमोस्तु ते ॥
KK-12-03-290-121a	त्वमन्नमत्ता भोक्ता च अन्नदोऽन्नभुगेव च ।
KK-12-03-290-121c	अन्नस्रष्टा च पक्ता च पक्कभुक्पवनोऽनलः ॥
KK-12-03-290-122a	जरायुजाण्डजाश्चैव स्वेदजाश्च तथोद्भिजाः ।
KK-12-03-290-122c	त्वमेव देवदेवेश भूतग्रामश्चतुर्विधः ॥
KK-12-03-290-123a	चराचरस्य स्रष्टा त्वं प्रतिहर्ता तथैव च ।
KK-12-03-290-123c	त्वामाहुर्ब्रह्मविदुषो ब्रह्म ब्रह्मविदांवर ॥
KK-12-03-290-124a	मनसः परमा योनिः खं वायुर्ज्योतिषां निधिः ।
KK-12-03-290-124c	ऋक्सामानि तथोङ्कारमाहुस्त्वां ब्रह्मवादिनः ॥
KK-12-03-290-125a	हायिहायि हुवाहायि हावुहायि तथाऽसकृत् ।
KK-12-03-290-125c	गायन्ति त्वां सुरश्रेष्ठ सामगा ब्रह्मवादिनः ॥
KK-12-03-290-126a	यजुर्मयो ऋङ्मयश्च त्वमाहुतिमयस्तथा ।
KK-12-03-290-126c	पठ्यसे स्तुतिभिश्चैव वेदोपनिषदां गणैः ॥
KK-12-03-290-127a	ब्राह्मणाः क्षत्रिया वैश्याः शूद्रा वर्णावराश्च ये ।
KK-12-03-290-127c	त्वमेव मेघसङ्घाश्च विद्युत्स्तनितगर्जितः ॥
KK-12-03-290-128a	संवत्सरस्त्वामृतवो मासो मासार्धमेव च ।
KK-12-03-290-128c	युगं निमेषाः काष्ठास्त्वं नक्षत्राणि ग्रहाः कलाः ॥
KK-12-03-290-129a	वृक्षाणां ककुदोसि त्वं गिरीणां शिखराणि च ।
KK-12-03-290-129c	व्याघ्रो मृगाणां पततां तार्क्ष्योऽनन्तश्च भोगिनाम् ॥
KK-12-03-290-130a	क्षीरादो ह्युदधीनां च यन्त्राणां धनुरेव च ।
KK-12-03-290-130c	वज्रः प्रहरणानां च व्रतानां सत्यमेव च ॥
KK-12-03-290-131a	त्वमेव द्वेष इच्छा च रागो मोहः क्षमाक्षमे ।
KK-12-03-290-131c	व्यवसायो धृतिर्लोभः कामक्रोधौ जयाजयौ ॥
KK-12-03-290-132a	त्वं गदी त्वं शरी चापी खट्वाङ्गी झर्झरी तथा ।
KK-12-03-290-132c	छेत्ता भेत्ता प्रहर्ता त्वं नेता मन्ता पिता मतः ॥
KK-12-03-290-133a	दशलक्षणसंयुक्तो धर्मोऽर्थः काम एव च ।
KK-12-03-290-133c	गङ्गा समुद्राः सरितः पल्वलानि सरांसि च ॥
KK-12-03-290-134a	लता वल्ल्यस्तृणौषध्यः पशवो मृगपक्षिणः ।
KK-12-03-290-134c	द्रव्यकर्मसमारम्भः कालः पुष्पफलप्रदः ॥
KK-12-03-290-135a	आदिश्चान्तश्च देवानां गायत्र्योङ्कार एव च ।
KK-12-03-290-135c	हरितो रोहितो नीलः कृष्णो रक्तस्तथाऽरुणः ।
KK-12-03-290-135e	कद्रुश्च कपिलश्चैव कपोतो मेचकस्तथा ॥
KK-12-03-290-136a	अवर्णश्च सुवर्णश्च वर्णकारो घनोपमः ।
KK-12-03-290-136c	सुवर्णनामा च तथा सुवर्णप्रिय एव च ॥
KK-12-03-290-137a	त्वमिन्द्रश्च यमश्चैव वरुणो धनदोऽनलः ।
KK-12-03-290-137c	उपप्लवश्चित्रभानुः स्वर्भानुर्भानुरेव च ॥
KK-12-03-290-138a	होत्रं होता च होम्यं च हुतं चैव तथा प्रभुः ।
KK-12-03-290-138c	त्रिसौपर्णं तथा ब्रह्म यजुषां शतरुद्रियम् ॥
KK-12-03-290-139a	पवित्रं च पवित्राणां मङ्गलानां च मङ्गलम् ।
KK-12-03-290-139c	गिरिको हिण्डुको वृक्षो जीवः पुद्गल एव च ॥
KK-12-03-290-140a	प्राणः सत्त्वं रजश्चैव तमश्चाप्रमदस्तथा ।
KK-12-03-290-140c	प्राणोपानः समानश्च उदानो व्यान एव च ॥
KK-12-03-290-141a	उन्मेषश्च निमेषश्च क्षुतं जृम्भितमेव च ।
KK-12-03-290-141c	लोहितान्तर्गता दृष्टिर्महावक्त्रो महोदरः ॥
KK-12-03-290-142a	सूचीरोमा हरिश्मश्रुरूर्ध्वकेशश्चलाचलः ।
KK-12-03-290-142c	गीतवादित्रतत्त्वज्ञो गीतवादनकप्रियः ॥
KK-12-03-290-143a	मत्स्यो जलचरो जाल्योऽकलः केलिकलः कलिः ।
KK-12-03-290-143c	अकालश्चातिकालश्च दुष्कालः काल एव च ॥
KK-12-03-290-144a	मृत्युः क्षुरश्च कृत्यश्च पक्षोऽपक्षक्षयङ्करः ।
KK-12-03-290-144c	मेघकालो महादंष्ट्रः संवर्तकबलाहकः ॥
KK-12-03-290-145a	घण्टोऽघण्टो घटी घण्टी चरुचेली मिलीमिली ।
KK-12-03-290-145c	ब्रह्मकायिकमग्नीनां दण्डी मुण्डस्त्रिदण्डधृक् ॥
KK-12-03-290-146a	चतुर्युगश्चतुर्वेदश्चातुर्होत्रप्रवर्तकः ।
KK-12-03-290-146c	चातुराश्रम्यनेता च चातुर्वर्ण्यकरश्च यः ॥
KK-12-03-290-147a	सदा चाक्षप्रियो धूर्तो गणाध्यक्षो गणाधिपः ।
KK-12-03-290-147c	रक्तमाल्याम्बरधरो गिरिशो गिरिकप्रियः ॥
KK-12-03-290-148a	शिल्पिकः शिल्पिनांश्रेष्ठः सर्वशिल्पप्रवर्तकः ।
KK-12-03-290-148c	भगनेत्राङ्कुशश्चण्डः पूष्णो दन्तविनाशनः ॥
KK-12-03-290-149a	स्वाहास्वधावषट्कारो नमस्कारो नमो नमः ।
KK-12-03-290-149c	गूढव्रतो गुह्यतपास्तारकस्तारकामयः ॥
KK-12-03-290-150a	धाता विधाता सन्धाता विधाता धारणो धरः ।
KK-12-03-290-150c	ब्रह्मा तपश्च सत्यं च ब्रह्मचर्यमथार्जवम् ॥
KK-12-03-290-151a	भूतात्मा भूतकृद्भूतो भूतभव्यवोद्भवः ।
KK-12-03-290-151c	भूर्भुवःस्वरितश्चैव ध्रुवो दान्तो महेश्वरः ॥
KK-12-03-290-152a	दीक्षितोऽदीक्षितः क्षान्तो दुर्दान्तोऽदान्तनाशनः ।
KK-12-03-290-152c	चन्द्रावर्तयुगावर्तः संवर्तः सम्प्रवर्तकः ॥
KK-12-03-290-153a	कामो बिन्दुरणुः स्थूलः कर्णिकारस्रजप्रियः ।
KK-12-03-290-153c	नन्दीमुखो भीममुखः सुमुखो दुर्मुखोऽमुखः ॥
KK-12-03-290-154a	चतुर्मुखो बहुमुखो रणेष्वग्निमुखस्तथा ।
KK-12-03-290-154c	हिरण्यगर्भः शकुनिर्महोरगपतिर्विराट् ॥
KK-12-03-290-155a	अधर्महा महापार्श्वश्चण्डधारो गणाधिपः ।
KK-12-03-290-155c	गोनर्दो गोप्रतारश्च गोवृषेश्वरवाहनः ॥
KK-12-03-290-156a	त्रैलोक्यगोप्ता गोविन्दो गोमार्गोऽमार्ग एव च ।
KK-12-03-290-156c	श्रेष्ठः स्थिरश्च स्थाणुश्च निष्कम्पः कम्प एव च ॥
KK-12-03-290-157a	दुर्वारणो दुर्विषहो दुःसहो दुरतिक्रमः ।
KK-12-03-290-157c	दुर्धर्षो दुष्प्रकम्पश्च दुर्विषो दुर्जयो जयः ॥
KK-12-03-290-158a	शशः शशाङ्कः शमनः शीतोष्णक्षुज्जराधिकृत् ।
KK-12-03-290-158c	आधयो व्याधयश्चैव व्याधिहा व्याधिरेव च ॥
KK-12-03-290-159a	मम यज्ञमृगव्याधो व्याधीनामागमो गमः ।
KK-12-03-290-159c	शिखण्डी पुण्डरीकाक्षः पुण्डरीकवनालयः ॥
KK-12-03-290-160a	दण्डधारस्त्र्यम्बकश्च उग्रदण्डोऽण्डनाशनः ।
KK-12-03-290-160c	विषाग्निपाः सुरश्रेष्ठः सोमपास्त्वं मरुत्पतिः ॥
KK-12-03-290-161a	अमृतपास्त्वं जगन्नाथ देवदेव गणेश्वरः ।
KK-12-03-290-161c	विषाग्निपा मृत्युपाश्च क्षीरपाः सोमपास्तथा ।
KK-12-03-290-161e	मधुश्च्युतानामग्रपास्त्वं त्वमेव तुषिताद्यपाः ॥
KK-12-03-290-162a	हिरण्यरेताः पुरुषस्त्वमेव त्वं स्त्री पुमांस्त्वं च नपुंसकं च ।
KK-12-03-290-162c	बालो युवा स्थविरो जीर्णदंष्ट्रस्त्वं नागेन्द्र शक्रस्त्वं विश्वकृद्विश्वकर्ता ॥
KK-12-03-290-163a	विश्वकृद्विश्वकृतां वरेण्यस्त्वं विश्वबाहो विश्वरूपस्तेजस्वी विश्वतोमुखः ।
KK-12-03-290-163c	चन्द्रादित्यौ चक्षुषी ते हृदयं च पितामहः ।
KK-12-03-290-164ac	महोदधिः सरस्वती वाग्बलमनलोऽनिलः अहोरात्रं निमेषोन्मेषकर्मा ॥
KK-12-03-290-165a	न ब्रह्मा न च गोविन्दः पौराणा ऋषयो न ते ।
KK-12-03-290-165c	माहात्म्यं वेदितुं शक्ता याथातथ्येन ते शिव ॥
KK-12-03-290-166a	या मूर्तयः सुसूक्ष्मास्ते न मह्यं यान्ति दर्शनम् ।
KK-12-03-290-166c	त्राहि मां सततं रक्ष पिता पुत्रमिवौरसम् ॥
KK-12-03-290-167a	रक्ष मां रक्षणीयोऽहं तवानघ नमोस्तु ते ।
KK-12-03-290-167c	भक्तानुकम्पी भगवान्भक्तश्चाहं सदा त्वयि ॥
KK-12-03-290-168a	यः सहस्राण्यनेकापि पुंसामावृत्य दुर्दृशः ।
KK-12-03-290-168c	तिष्ठत्येकः समुद्रान्ते स मे गोप्ताऽस्तु नित्यशः ॥
KK-12-03-290-169a	यं विनिद्रा जितश्वासाः सत्वस्थाः संयतेन्द्रियाः ।
KK-12-03-290-169c	ज्योतिः पश्यन्ति युञ्जानास्तस्मै योगात्मने नमः ॥
KK-12-03-290-170a	जटिले दण्डिने नित्यं लम्बोदरशरीरिणे ।
KK-12-03-290-170c	कमण्डलुनिषङ्गाय तस्मै ब्रह्मात्मने नमः ॥
KK-12-03-290-171a	यस्य केशेषु जीमूता नद्यः सर्वाङ्गसन्धिषु ।
KK-12-03-290-171c	कुक्षौ समुद्राश्चत्वारस्तस्मै तोयात्मने नमः ॥
KK-12-03-290-172a	सम्भक्ष्य सर्वभूतानि युगान्ते पर्युपस्थिते ।
KK-12-03-290-172c	यः शेते जलमध्यस्थस्तं प्रपद्येऽम्बुशायिनम् ॥
KK-12-03-290-173a	प्रविश्य वदनं राहोर्यः सोमं पिबते निशि ।
KK-12-03-290-173c	ग्रसत्यर्कं च स्वर्भानुर्भूत्वा मां सोऽभिरक्षतु ॥
KK-12-03-290-174a	ये चानुपतिता गर्भा यथा भागानुपासते ।
KK-12-03-290-174c	नमस्तेभ्यः स्वधा स्वाहा प्राप्नुवन्तु मुदं तु ते ॥
KK-12-03-290-175a	येऽङ्गुष्ठमात्राः पुरुषा देहस्थाः सर्वदेहिनाम् ।
KK-12-03-290-175c	रक्षन्तु ते हि मां नित्यं नित्यं चाप्याययन्तु माम् ॥
KK-12-03-290-176a	येन रोदन्ति देहस्था देहिनो रोदयन्ति च ।
KK-12-03-290-176c	हर्षयन्ति न हृष्यन्ति नमस्तेभ्योऽस्तु नित्यशः ॥
KK-12-03-290-177a	ये नदीषु समुद्रेषु पर्वतेषु गुहासु च ।
KK-12-03-290-177c	वृक्षमूलेषु गोष्ठेषु कान्तारे गहनेषु च ॥
KK-12-03-290-178a	चतुष्पथेषु रथ्यासु चत्वरेषु तटेषु च ।
KK-12-03-290-178c	हस्त्यश्वरथशालासु जीर्णोद्यानालयेषु च ॥
KK-12-03-290-179a	येषु पञ्चसु भूतेषु दिशासु विदिशासु च ।
KK-12-03-290-179c	चन्द्रार्कयोर्मध्यगता ये च चन्द्रार्करश्मिषु ॥
KK-12-03-290-180a	रसातलगता ये च ये च तस्मै परं गताः ।
KK-12-03-290-180c	नमस्तेभ्यो नमस्तेभ्यो नमस्तेभ्योस्तु नित्यशः ॥
KK-12-03-290-181a	येषां न विद्यते सङ्ख्या प्रमाणं रूपमेव च ।
KK-12-03-290-181c	असङ्ख्येयगुणा रुद्रा नमस्तेभ्योस्तु नित्यशः ॥
KK-12-03-290-182a	सर्वभूतकरो यस्मात्सर्वभूतपतिर्हरः ।
KK-12-03-290-182c	सर्वभूतान्तरात्मा च तेन त्वं न निमन्त्रितः ॥
KK-12-03-290-183a	त्वमेव हीज्यसे यस्माद्यज्ञैर्विविधदक्षिणैः ।
KK-12-03-290-183c	त्वमेव कर्ता सर्वस्य तेन त्वं न निमन्त्रितः ॥
KK-12-03-290-184a	अथवा मायया देव सूक्ष्मया तव मोहितः ।
KK-12-03-290-184c	एतस्मात्कारणाद्वाऽपि तेन त्वं न निमन्त्रितः ॥
KK-12-03-290-185a	प्रसीद मम भद्रं ते भव भावगतस्य मे ।
KK-12-03-290-185c	त्वयि मे हृदयं देव त्वयि बुद्धिर्मनस्त्वयि ॥
KK-12-03-290-186a	स्तुत्वैवं स महादेवं विरराम प्रजापतिः ।
KK-12-03-290-186c	भगवानपि सुप्रीतः पुनर्दक्षमभाषत ॥
KK-12-03-290-187a	परितुष्टोऽस्मि ते दक्ष स्तवेनानेन सुव्रत ।
KK-12-03-290-187c	बहुनात्र किमुक्तेन मत्समीपे भविष्यसि ॥
KK-12-03-290-188a	अश्वमेधसहस्रस्य वाजपेयशतस्य च ।
KK-12-03-290-188c	प्रजापते मत्प्रसादात्फलभागी भविष्यसि ॥
KK-12-03-290-189a	अथैनमब्रवीद्वाक्यं लोकस्याधिपतिर्भवः ।
KK-12-03-290-189c	आश्वासनकरं वाक्यं वाक्यविद्वाक्यसम्मितम् ॥
KK-12-03-290-190a	दक्ष दक्ष न कर्तव्यो मन्युर्विघ्नमिमं प्रति ।
KK-12-03-290-190c	अहं यज्ञहरस्तुभ्यं दृष्टमेतत्पुरातनम् ॥
KK-12-03-290-191a	भूयश्च ते वरं दद्मि तं त्वं गृह्णीष्व सुव्रत ।
KK-12-03-290-191c	प्रसन्नवदनो भूत्वा तदिहैकमनाः शृणु ॥
KK-12-03-290-192a	वेदात्षडङ्गादुद्धृत्य साङ्ख्ययोगाच्च युक्तितः ।
KK-12-03-290-192c	तपः सुतप्तं विपुलं दुश्चरं देवदानवैः ॥
KK-12-03-290-193a	अपूर्वं सर्वतोभद्रं सर्वतोमुखमव्ययम् ।
KK-12-03-290-193c	अब्दैर्दशाहसंयुक्तं गूढमप्राज्ञनिन्दितम् ॥
KK-12-03-290-194a	वर्णाश्रमकृतैर्धर्मैर्विपरीतं क्वचित्समम् ।
KK-12-03-290-194c	गतान्तैरध्यवसितमत्याश्रममिदं व्रतम् ॥
KK-12-03-290-195a	मया पाशुपतं दक्ष शुभमुत्पादितं पुरा ।
KK-12-03-290-195c	तस्य चीर्णस्य तत्सम्यक्फलं भवति पुष्कलम् ॥
KK-12-03-290-196a	तच्चास्तु ते महाभाग त्यज्यतां मानसो ज्वरः ।
KK-12-03-290-196c	एवमुक्त्वा महादेवः सपत्नीकः सहानुगः ।
KK-12-03-290-196e	अदर्शनमनुप्राप्तो दक्षस्यामितविक्रमः ॥
KK-12-03-290-197a	दक्षप्रोक्तं स्तवमिमं कीर्तयेद्यः शृणोति वा ।
KK-12-03-290-197c	नाशुभं प्राप्नुयात्किञ्चिद्दीर्घमायुरवाप्नुयात् ॥
KK-12-03-290-198a	यथा सर्वेषु देवेषु वरिष्ठो भगवाञ्छिवः ।
KK-12-03-290-198c	तथा स्तवो वरिष्ठोऽयं स्तवानां ब्रह्मसम्मितः ॥
KK-12-03-290-199a	यशोराज्यसुखैश्वर्यकामार्थधनकाङ्क्षिभिः ।
KK-12-03-290-199c	श्रोतव्यो भक्तिमास्थाय विद्याकामैश्च यत्नतः ॥
KK-12-03-290-200a	व्याधितो दुःखितो दीनश्चोरग्रस्तो भयार्दितः ।
KK-12-03-290-200c	राजकार्याभियुक्तो वा मुच्यते महतो भयात् ॥
KK-12-03-290-201a	अनेनैव तु देहेन गणानां समतां व्रजेत् ।
KK-12-03-290-201c	तेजसा यशसा चैव युक्तो भवति निर्मलः ॥
KK-12-03-290-202a	न राक्षसाः पिशाचा वा न भूता न विनायकाः ।
KK-12-03-290-202c	विघ्नं कुर्युर्गृहे तस्य यत्रायं पठ्यते स्तवः ॥
KK-12-03-290-203a	शृणुयाच्चैव या नारी तद्भक्ता ब्रह्मचारिणी ।
KK-12-03-290-203c	पितृपक्षे मातृपक्षे पूज्या भवति देववत् ॥
KK-12-03-290-204a	शृणुयाद्यः स्तवं कृत्स्नं कीर्तयेद्वा समाहितः ।
KK-12-03-290-204c	तस्य सर्वाणि कर्माणि सिद्धिं गच्छन्त्यभीक्ष्णशः ॥
KK-12-03-290-205a	मनसा चिन्तितं यच्च यच्च वाचाऽनुकीर्तितम् ।
KK-12-03-290-205c	सर्वं सम्पद्यते तस्य स्तवस्यास्यानुकीर्तनाम् ॥
KK-12-03-290-206a	देवस्य च गुहस्यापि देव्या नन्दीश्वरस्य च ।
KK-12-03-290-206c	बलिं सुविहितं कृत्वा दमेन नियमेन च ॥
KK-12-03-290-207a	ततस्तु युक्तो गृह्णीयान्नामान्याशु यथाक्रमम् ।
KK-12-03-290-207c	ईप्सिताँल्लभते सोर्थान्भोगान्कामांश्च मानवः ॥
KK-12-03-290-208a	मृतश्च स्वर्गमाप्नोति तिर्यक्षु च न जायते ।
KK-12-03-290-208c	इत्याह भगवान्व्यासः पराशरसुतः प्रभुः ॥ 

इति श्रीमन्महाभारते शान्तिपर्वणि मोक्षधर्मपर्वणि नवत्यधिकद्विशततमोऽध्यायः ॥ 290 ॥

12-290-12 वधं च सम्प्रपन्ना वै किन्तु कालस्येति ध. पाठः ॥ 12-290-24 क्षुभितो ह्युवाचेति ध. पाठः ॥ 12-290-28 यं ददामि वरारोहे योगार्थे इति ध. पाठः ॥ 12-290-41 प्रहरन्त्यध्वरे घोरा इति ध. पाठः ॥ 12-290-47 क्षोभयन्त्यशुभैर्वक्रैरिति ध. पाठः ॥ 12-290-62 यज्ञघातविनिर्घातैः शिवाशतनिनादितैरिति ध. पाठः ॥ 12-290-63 वक्रस्थानेन पद्मासनापरपर्यायेण योगासनेन ॥ 12-290-69 तृणीकृतापविद्धं चेति ध. पाठः ॥ 12-290-78 स्वमिव येमिरे इति ध. पाठः ॥ 12-290-84 नमश्चण्डाय मुण्डायेति ध. पाठः ॥ 12-290-85 शुद्धायात्मकृताय चेति ध. पाठः ॥ 12-290-90 महामात्राय मन्त्रायेति ध. पाठः ॥ 12-290-97 बहुजिह्वाय दंष्ट्रिणे इति ध. पाठः ॥ 12-290-98 क्रिडक्रिडाय चण्डायेति ध. पाठः ॥ 12-290-103 नमश्चण्डिकदण्डाय चण्डायादन्डदण्डिने इति ध. पाठः ॥ 12-290-104 सहस्रधातुचण्डाय रुण्डमालाप्रियाय चेति ध. पाठः ॥ 12-290-109 बालसूर्यधराय चेति ध. पाठः ॥ 12-290-110 बालातुराणां गोपायेति ध. पाठः ॥ 12-290-114 साङ्ख्याय साङ्ख्ययोगायेति ध. पाठः ॥ 12-290-116 ईशानब्रह्मसम्भूतेति ध. पाठः ॥
