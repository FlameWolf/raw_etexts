अध्यायः 068

युधिष्ठिरम् प्रति भीष्मेण राजनीतिकथनम् ॥ 1 ॥
KK-12-01-068-001	युधिष्ठिर उवाच 
KK-12-01-068-001a	पार्थिवेन विशेषेण किं कार्यमवशिष्यते ।
KK-12-01-068-001c	कथं रक्ष्यो जनपदः कथं वध्याश्च शत्रवः ॥
KK-12-01-068-002a	कथं चारान्प्रयुञ्जीत वर्णान्विश्वासयेत्कथम् ।
KK-12-01-068-002c	कथं भृत्यान्कथं दारान्कथं पुत्रांश्च भारत ॥
KK-12-01-068-003	भीष्म उवाच 
KK-12-01-068-003a	राजवृत्तं महाराज शृणुष्वावहितोऽखिलम् ।
KK-12-01-068-003c	यत्कार्यं पार्थिवेनादौ पार्थिवप्रकृतेन वा ॥
KK-12-01-068-004a	आत्मा जेयः सदा राज्ञा ततो जेयाश्च शत्रवः ।
KK-12-01-068-004c	अजितात्मा नरपतिर्विजयेत कथं रिपून् ॥
KK-12-01-068-005a	एतावानात्मविजयः पञ्चवर्गविनिग्रहः ।
KK-12-01-068-005c	जितेन्द्रियो नरपतिर्बाधितुं शक्नुयाद्रिपुन् ॥
KK-12-01-068-006a	न्यसेत गुल्मान्दुर्गेषु सन्धौ च कुरुनन्दन ।
KK-12-01-068-006c	नगरोपवने चैव पुरोद्याने तथैव च ॥
KK-12-01-068-007a	संस्थानेषु च सर्वेषु पुटेषु नगरस्य च ।
KK-12-01-068-007c	मध्ये च नरशार्दूल तथा राजनिवेशने ॥
KK-12-01-068-008a	प्रणिधींश्च ततः कुर्याज्जडान्धबधिराकृतीन् ।
KK-12-01-068-008c	पुंसः परीक्षितान्प्राज्ञान्क्षुत्पिपासाश्रमक्षमान् ॥
KK-12-01-068-009a	अमात्येषु च सर्वेषु मित्रेषु त्रिविधेषु च ।
KK-12-01-068-009c	पुत्रेषु च महाराज प्रणिदध्यात्समाहितः ॥
KK-12-01-068-010a	पुरे जनपदे चैव तथा सामन्तराजसु ।
KK-12-01-068-010c	यथा न विद्युरन्योन्यं प्रणिधेयास्तथा हि ते ॥
KK-12-01-068-011a	चारांश्च विद्यात्प्रहितान्परेण भरतर्षभ ।
KK-12-01-068-011c	आपणेषु विहारेषु समवायेषु वीथिषु ॥
KK-12-01-068-012a	आरामेषु तथोद्याने पण्डितानां समागमे ।
KK-12-01-068-012c	वेशेषु चत्वरे चैव सभास्वावसथेषु च ॥
KK-12-01-068-013a	एवं विहन्याच्चारेण परचारं विचक्षणः ।
KK-12-01-068-013c	चारे च विहते सर्वं हतं भवति भारत ॥
KK-12-01-068-014a	यदा तु हीनं नृपतिर्विद्यादात्मानमात्मना ।
KK-12-01-068-014c	अमात्यैः सह सम्मन्त्र्य कुर्यात्सन्धिं बलीयसा ॥
KK-12-01-068-015a	`विद्वांसः क्षत्रिया वैश्या ब्राह्मणाश्च बहुश्रुताः ।
KK-12-01-068-015c	दण्डनीतौ तु निष्पन्ना मन्त्रिणः पृथिवीपते ॥
KK-12-01-068-016a	प्रष्टव्यो ब्राह्मणः पूर्वं नीतिशास्त्रस्य तत्ववित् ।
KK-12-01-068-016c	पश्चात्पृच्छेत भूपालः क्षत्रियं नीतिकोविदम् ।
KK-12-01-068-016e	वैश्यशूद्रौ तथा भूयः शास्त्रज्ञौ हितकारिणौ ॥'
KK-12-01-068-017a	अज्ञायमाने हीनत्वे सन्धिं कुर्यात्परेण वै ।
KK-12-01-068-017c	लिप्सुर्वा कञ्चिदेवार्थं त्वरमाणो विचक्षणः ॥
KK-12-01-068-018a	गुणवन्तो महोत्साहा धर्मज्ञाः साधवश्च ये ।
KK-12-01-068-018c	सन्दधीत नृपस्तैश्च राष्ट्रं धर्मेण पालयन् ॥
KK-12-01-068-019a	उच्छिद्यमानमात्मानं ज्ञात्वा राजा महामतिः ।
KK-12-01-068-019c	पूर्वापकारिणो हन्याल्लोकद्विष्टांश्च सर्वशः ॥
KK-12-01-068-020a	यो नोपकर्तुं शक्नोति नापकर्तुं महीपतिः ।
KK-12-01-068-020c	न शक्यरूपश्चोद्धर्तुमुपेक्ष्यस्तादृशो भवेत् ॥
KK-12-01-068-021a	यात्रां यायादविज्ञातमनाक्रन्दमनन्तरम् ।
KK-12-01-068-021c	व्यासक्तं च प्रमत्तं च दुर्बलं च विचक्षणः ॥
KK-12-01-068-022a	यात्रामाज्ञापयेद्वीरः कल्यः पुष्टबलः सुखी ।
KK-12-01-068-022c	पूर्वं कृत्वा विधानं च यात्रायां नगरे तथा ॥
KK-12-01-068-023a	न च वश्यो भवेदस्य नृपो यश्चातिवीर्यवान् ।
KK-12-01-068-023c	हीनश्च बलवीर्याभ्यां कर्षयंस्तत्परो वसेत् ॥
KK-12-01-068-024a	राष्ट्रं च पीडयेत्तस्य शस्त्राग्निविषमूर्च्छनैः ।
KK-12-01-068-024c	अमात्यवल्लभानां च विवादांस्तस्य कारयेत् ॥
KK-12-01-068-025a	वर्जनीयं सदा युद्धं राज्यकामेन धीमता ।
KK-12-01-068-025c	उपायैस्त्रिभिरादानमर्थस्याह बृहस्पतिः ॥
KK-12-01-068-026a	सान्त्वेन तु प्रदानेन भेदेन च नराधिप ।
KK-12-01-068-026c	यमर्थं शक्नुयात्प्राप्तुं तेन तुष्येत पण्डितः ॥
KK-12-01-068-027a	आददीत बलिं चापि प्रजाभ्यः कुरुनन्दन ।
KK-12-01-068-027c	षड्भागममितप्रज्ञस्तासामेवाभिगुप्तये ॥
KK-12-01-068-028a	दशाधर्मगतेभ्यो यद्वसु बह्वल्पमेव वा ।
KK-12-01-068-028c	तन्नाददीत सहसा पौराणां रक्षणाय वै ॥
KK-12-01-068-029a	यथा पुत्रास्तथा पौरा द्रष्टव्यास्ते न संशयः ।
KK-12-01-068-029c	भक्तिश्चैषु न कर्तव्या व्यवहारप्रदर्शने ॥
KK-12-01-068-030a	श्रोतुं चैव न्यसेद्राजा प्राज्ञान्सर्वार्थदर्शिनः ।
KK-12-01-068-030c	व्यवहारेषु सततं तत्र राज्यं प्रतिष्ठितम् ॥
KK-12-01-068-031a	आकरे लवणे शुल्के तरे नागबले तथा ।
KK-12-01-068-031c	न्यसेदमात्यान्नृपतिः स्वाप्तान्वा पुरुषान्हितान् ॥
KK-12-01-068-032a	सम्यग्दण्डधरो नित्यं राजा धर्ममवाप्नुयात् ।
KK-12-01-068-032c	नृपस्य सततं दण्डः सम्यग्धर्मः प्रशस्यते ॥
KK-12-01-068-033a	वेदवेदाङ्गवित्प्राज्ञः सुतपस्वी नृपो भवेत् ।
KK-12-01-068-033c	दानशीलश्च सततं यज्ञशीलश्च भारत ॥
KK-12-01-068-034a	एते गुणाः समस्ताः स्युर्नृपस्य सततं स्थिराः ।
KK-12-01-068-034c	व्यवहारस्य लोपेन कुतः स्वर्गः कुतो यशः ॥
KK-12-01-068-035a	यदा तु पीडितो राजा भवेद्राज्ञा बलीयसा ।
KK-12-01-068-035c	[तदाभिसंश्रयेद्दुर्गं बुद्धिमान्पृथिवीपतिः ॥
KK-12-01-068-036a	विधावाक्रम्य मित्राणि विधानमुपकल्पयेत् ।
KK-12-01-068-036c	सामभेदान्विरोधार्थं विधानमुपकल्पयेत् ॥]
KK-12-01-068-037a	`त्रिधा तु कृत्वा मित्राणि विधानमुपकल्पयेत् ।'
KK-12-01-068-037c	'घोषान्न्यसेत मार्गेषु ग्रामानुत्थापयेदपि ।
KK-12-01-068-037e	प्रवेशयेच्च तान्सर्वाञ्शाखानगरकेष्वपि ॥
KK-12-01-068-038a	ये गुप्ताश्चैव दुर्गाश्च देशास्तेषु प्रवेशयेत् ।
KK-12-01-068-038c	धनिनो बलमुख्यांश्च सान्त्वयित्वा पुनः पुनः ॥
KK-12-01-068-039a	सस्याभिहारं कुर्वीत स्वयमेव नराधिपः ।
KK-12-01-068-039c	असम्भवे प्रवेशस्य दाहयेदग्निना भृशम् ॥
KK-12-01-068-040a	क्षेत्रस्थेषु च सस्येषु शत्रोरुपजपेन्नरान् ।
KK-12-01-068-040c	विनाशयेद्वा तत्सर्वं बलेनाथ स्वकेन वै ॥
KK-12-01-068-041a	नदीमार्गेषु च तथा सङ्क्रमानवसादयेत् ।
KK-12-01-068-041c	जलं विस्रावयेत्सर्वमविस्राव्यं च दूषयेत् ॥
KK-12-01-068-042a	तदात्वेनायतीभिश्च निवसेद्भूम्यनन्तरम् ।
KK-12-01-068-042c	प्रतिघातं परस्याजौ युद्धकालेऽप्युपस्थिते ॥
KK-12-01-068-043a	दुर्गाणां चाभितो राजा मूलच्छेदं प्रकारयेत् ।
KK-12-01-068-043c	सर्वेषां क्षुद्रवृक्षाणां चैत्यवृक्षान्विवर्जयेत् ॥
KK-12-01-068-044a	प्रवृद्धानां च वृक्षाणां शाखां प्रच्छेदयेत्तथा ।
KK-12-01-068-044c	चैत्यानां सर्वथा त्याज्यमपि पत्रस्य पातनम् ॥
KK-12-01-068-045a	`देवानामाश्रयाश्चैत्या यक्षराक्षसभोगिनाम् ।
KK-12-01-068-045c	पिशाचपन्नगानां च गन्धर्वाप्सरसामपि ।
KK-12-01-068-045e	रौद्राणां चैव भूतानां तस्मात्तान्परिवर्जयेत् ॥
KK-12-01-068-046a	श्रूयते हि निकुम्भेन सौदासस्य बलं हतम् ।
KK-12-01-068-046c	महेश्वरगणेशेन वाराणस्यां नराधिप ॥'
KK-12-01-068-047a	प्रगण्डीः कारयेत्सम्यगाकाशजननीस्तदा ।
KK-12-01-068-047c	आपूरयेच्च परिखां स्थाणुनक्रझषाकुलाम् ॥
KK-12-01-068-048a	सङ्कटद्वारकाणि स्युरुच्छ्वासार्थं पुरस्य च ।
KK-12-01-068-048c	तेषां च द्वारवद्गुप्तिः कार्या सर्वात्मना भवेत् ॥
KK-12-01-068-049a	द्वारेषु च गुरूण्येव यन्त्राणि स्थापयेत्सदा ।
KK-12-01-068-049c	आरापयेच्छतघ्नीश्च स्वाधीनानि च कारयेत् ॥
KK-12-01-068-050a	काष्ठानि चाभिहार्याणि तथा कूपांश्च खानयेत् ।
KK-12-01-068-050c	संशोधयेत्तथा कूपान्कृतान्पूर्वपयोर्थिभिः ॥
KK-12-01-068-051a	तृणच्छन्नानि वेश्मानि पङ्केनाथ प्रलेपयेत् ।
KK-12-01-068-051c	निर्हरेच्च तृणं मासि चैत्रे वह्निभयात्पुरा ॥
KK-12-01-068-052a	नक्तमेव च भक्तानि पाचयेत नराधिपः ।
KK-12-01-068-052c	न दिवा ज्वालयेदग्निं वर्जयित्वाऽऽग्निहोत्रिकम् ॥
KK-12-01-068-053a	`यथासम्भवशैलानि चैष्टकानि च कारयेत् ।
KK-12-01-068-053c	मृण्मयानि च कुर्वीत ज्ञात्वा देशं बलाबलम् ॥'
KK-12-01-068-054a	कर्मारारिष्टशालासु ज्वलेदग्निः सुरक्षितः ।
KK-12-01-068-054c	गृहाणि च प्रवेश्यान्तर्विधेयः स्याद्धुताशनः ॥
KK-12-01-068-055a	महादण्डश्च तस्य स्याद्यस्याग्निर्वै दिवा भवेत् ।
KK-12-01-068-055c	प्रघोषयेदथैवं च रक्षणार्थं पुरस्य च ॥
KK-12-01-068-056a	भिक्षुकांश्चाक्रिकांश्चैव क्लीबोन्मत्तान्कुशीलवान् ।
KK-12-01-068-056c	बाह्यान्कुर्यान्नरश्रेष्ठ दोषाय स्युर्हि ते शठाः ॥
KK-12-01-068-057a	चत्वरेष्वथ तीर्थेषु सभास्वावसथेषु च ।
KK-12-01-068-057c	यथार्थवर्णं प्रणिधिं कुर्यात्सर्वत्र पार्थिवः ॥
KK-12-01-068-058a	विशालान्राजमार्गांश्च कारयेत नराधिपः ।
KK-12-01-068-058c	प्रपाश्च विपणीश्चैव यथोद्देशं समादिशेत् ॥
KK-12-01-068-059a	भाण्डागारायुधागारान्धान्यागारांश्च सर्वशः ।
KK-12-01-068-059c	अश्वागारान्गजागारान्बलाधिकरणानि च ॥
KK-12-01-068-060a	परिखाश्चैव कौरव्य प्रतोलीसङ्कटानि च ।
KK-12-01-068-060c	न जातु कश्चित्पश्येत गुह्यमेतद्युधिष्ठिर ॥
KK-12-01-068-061a	अर्थसन्निचयं कुर्याद्राजा परबलार्दितः ।
KK-12-01-068-061c	तैलं मधु घृतं सस्यमौषधानि च सर्वशः ॥
KK-12-01-068-062a	अङ्गारकुशमुञ्जानां पलाशशरवर्णिनाम् ।
KK-12-01-068-062c	यवसेन्धनदिग्धानां कारयेत च सञ्चयान् ॥
KK-12-01-068-063a	आयुधानां च सर्वेषां शक्त्यृष्टिप्रासचर्मणाम् ।
KK-12-01-068-063c	सञ्चयानेवमादीनां कारयेत नराधिपः ॥
KK-12-01-068-064a	औषधानि च सर्वाणि मूलानि च फलानि च ।
KK-12-01-068-064c	चतुर्विधांश्च वैद्यान्वै सङ्गृह्णीयाद्विशेषतः ॥
KK-12-01-068-065a	नटांश्च नर्तकांश्चैव मल्लान्मायाविनस्तथा ।
KK-12-01-068-065c	शोभयेयुः पुरवरं मोदयेयुश्च सर्वशः ॥
KK-12-01-068-066a	यतः शङ्का भवेच्चापि भृत्यतोऽथापि मन्त्रितः ।
KK-12-01-068-066c	पौरेभ्यो नृपतेर्वापि स्वाधीनान्कारयेत तान् ॥
KK-12-01-068-067a	कृते कर्माणि राजा तान्पूजयेद्धनसञ्चयैः ।
KK-12-01-068-067c	माननेन यथार्हेण सान्त्वेन विविधेन च ॥
KK-12-01-068-068a	निर्वेदयित्वा तु परं हत्वा वा कुरुनन्दन ।
KK-12-01-068-068c	गतानृण्यो भवेद्राजा यथा शास्त्रे निदर्शितम् ॥
KK-12-01-068-069a	राज्ञा सप्तैव रक्ष्याणि तानि चैव निबोध मे ।
KK-12-01-068-069c	आत्माऽमात्याश्च कोशाश्च दण्डो मित्राणि चैव हि ॥
KK-12-01-068-070a	तथा जनपदाश्चैव पुरं च कुरुनन्दन ।
KK-12-01-068-070c	एतत्सप्तात्मकं राज्यं परिपाल्यं प्रयत्नतः ॥
KK-12-01-068-071a	षाड्गुण्यं च त्रिवर्गं च त्रिवर्गपरमं तथा ।
KK-12-01-068-071c	यो वेत्ति पुरुषव्याघ्र स भुङ्क्ते पृथिवीमिमाम् ॥
KK-12-01-068-072a	षाड्गुण्यमिति यत्प्रोक्तं तन्निबोध युधिष्ठिर ।
KK-12-01-068-072c	सन्धायासनमित्येव यात्रासन्धानमेव च ॥
KK-12-01-068-073a	विगृह्यासनमित्येव यात्रां सम्परिगृह्य च ।
KK-12-01-068-073c	द्वैधीभावस्तथाऽन्येषां संश्रयोऽथ परस्य च ॥
KK-12-01-068-074a	त्रिवर्गश्चापि यः प्रोक्तस्तमिहैकमनाः शृणु ।
KK-12-01-068-074c	क्षयः स्थानं च वृद्धिश्च त्रिवर्गः परमस्तथा ॥
KK-12-01-068-075a	`धर्मश्चार्थश्च कामश्च त्रिवर्गो वै सनातनः ।
KK-12-01-068-075c	मन्त्रश्चैव प्रभावश्च उत्साहश्चैव तान्त्रिकः ।
KK-12-01-068-075e	शक्तित्रयं समाख्यातं त्रिवर्गस्य च तत्परम् ॥
KK-12-01-068-076a	कार्यं च कारणं चैव कर्ता च परिकीर्तितः ।
KK-12-01-068-076c	एतत्परतरं विद्यान्त्रिवर्गादपि भारत ।
KK-12-01-068-076e	सर्वेपां च क्षये राजन्यस्त्रिवर्गः सनातनः ॥
KK-12-01-068-077a	सत्वं रजस्तमश्चैव त्रिवर्गकरणं स्मृतम् ।
KK-12-01-068-077c	तेनात्यन्तविमुक्तश्च मुक्तः पुरुष उच्यते ॥
KK-12-01-068-078a	कार्यस्य सर्वथा नाशो मोक्ष इत्यभिधीयते ।
KK-12-01-068-078c	तेन मोक्षपरश्चैव देवदेवः पितामहः ।
KK-12-01-068-078e	तुष्ट्यर्थस्य त्रिवर्गस्य रक्षामाह पितामहः ॥
KK-12-01-068-079a	जगतो लौकिकी यात्रा यत्र नित्यं प्रतिष्ठिता ।'
KK-12-01-068-079c	'धर्मोऽर्थश्चैव कामश्च सेवितव्याः स्वकालतः ॥
KK-12-01-068-080a	`सेवा धर्मस्य कर्तव्या सततं भूरिवत्सरैः ।
KK-12-01-068-080c	पुरुषैर्नरशार्दूल तन्मूलाः सर्वथा क्रियाः ॥'
KK-12-01-068-081a	धर्मेण च महीपालश्चिरं रक्षति मेदिनीम् ।
KK-12-01-068-081c	`यः कश्चिद्धार्मिको राजा स विपन्नोऽपि भूपतिः ।
KK-12-01-068-081e	अर्थकामविहीनोऽपि चिरं पालयते महीम् ॥'
KK-12-01-068-082a	अस्मिन्नर्थे हि द्वौ श्लोकौ गीतावङ्गिरसा स्वयम् ।
KK-12-01-068-082c	यादवीपुत्र भद्रं ते श्रोतुमर्हसि तावपि ॥
KK-12-01-068-083a	कृत्वा कार्याणि धर्मेण सम्यक्सम्पाल्य मेदिनीम् ।
KK-12-01-068-083c	पालयित्वा तथा पौरान्परत्र सुखमेधते ॥
KK-12-01-068-084a	किं तस्य तपसा राज्ञः किञ्च तस्याध्वरैः कृतैः ।
KK-12-01-068-084c	सुपालिताः प्रजा यस्य सर्वधर्मकृदेव सः ॥
KK-12-01-068-085a	श्लोकाश्चोशनसा गीतास्तान्निबोध युधिष्ठिर ।
KK-12-01-068-085c	दण्डनीतेश्च यन्मूलं त्रिवर्गस्य च भूपते ॥
KK-12-01-068-086a	भार्गवाङ्गिरसं कर्म षोडशाङ्गं च यद्बलम् ।
KK-12-01-068-086c	विषं माया च दैवं च पौरुषं चात्मसिद्धये ॥
KK-12-01-068-087a	प्रागुदक्प्रवणं दुर्गं समासाद्य महीपतिः ।
KK-12-01-068-087c	त्रिवर्गत्रयसम्पूर्णमुपादाय तमुद्वहेत् ॥
KK-12-01-068-088a	षट्पञ्च च विनिर्जित्य दश चाष्टौ च भूपतिः ।
KK-12-01-068-088c	त्रिवर्गैर्दशभिर्युक्तः सुरैरपि न जीर्यते ॥
KK-12-01-068-089a	न बुद्धिं परिगृह्णीत स्त्रीणां मूर्खजनस्य च ।
KK-12-01-068-089c	दैवोपहतबुद्धीनां ये च वेदैर्विवर्जिताः ।
KK-12-01-068-089e	न तेषां शृणुयाद्राजा बुद्धिस्तेषां पराङ्मुखी ॥
KK-12-01-068-090a	स्त्रीप्रधानानि राज्यानि विद्वद्भिर्वर्जितानि च ।
KK-12-01-068-090c	मूर्खामात्याग्नितप्तानि शुष्यन्ते जलबिन्दुवत् ॥
KK-12-01-068-091a	विद्वांसः प्रथिता ये च ये चाप्ताः सर्वकर्मसु ।
KK-12-01-068-091c	बुद्धेषु दृष्टकर्माणि तेषां च शृणुयान्नृपः ॥
KK-12-01-068-092a	दैवं पुरुषकारं च त्रिवर्गं च समाश्रितः ।
KK-12-01-068-092c	दैवतानि च विप्रांश्च प्रणम्य विजयी भवेत् ॥' 

इति श्रीमन्महाभारते शान्तिपर्वणि राजधर्मपर्वणि अष्टषष्टिमोऽध्यायः ॥ 68 ॥

12-68-3 पार्थिवेन पृथुवंश्येन राज्ञा । पार्थिवप्रकृतेन वा विजातीयेनापि तत्कार्यकारिणा ॥ 12-68-4 आत्मा चित्तम् ॥ 12-68-5 पञ्चवर्गः श्रोत्रादिः ॥ 12-68-6 गुल्मान् रक्षिणः पत्तीन् । सन्धौ सीमान्ते ॥ 12-68-7 संस्थानेषु कोष्ठपालाद्युपवेशनस्थानेषु । मध्येऽन्तःपुरे ॥ 12-68-8 प्रणिधीन् चारान् ॥ 12-68-11 विहारेषु यूनां मल्लक्रीडास्थानेषु ॥ 12-68-12 सभासु राजसंसत्सु । आवसथेषु तत्र तत्र महतां गृहेषु ॥ 12-68-13 एवं विचिनुयाद्राजा परचारं विचक्षणः । चारे हि विदिते पूर्वं हितं भवति पाण्डव । इति झ. पाठः । तत्र विचिनुयात् अन्विष्यात् इत्यर्थः ॥ 12-68-18 तैर्द्वारभूतैः तान्द्वारीकृत्य बलवद्भिर्नृपैः सह सन्धिं कुर्यात् ॥ 12-68-19 पूर्वापकारिणः पूर्वं दुष्टा इति अपकृताः पश्चाद्दययानुगृहीताः ॥ 12-68-21 अविज्ञातं क्रियाविशेषणमिदम् । अनाक्रन्दं मित्रहीनम् । अनन्तरं बन्धुजनहीनम् । व्यासक्तम् अन्येन युद्धं कुर्वाणम् । प्रमत्तम् अनवहितम् । यात्रायां यदि विज्ञातमिति झ. पाठः । तत्र यात्रायां यदि इच्छा स्यात्तर्हि दुर्बलत्वादिना विज्ञातं शत्रुं प्रति यात्रामाज्ञापयेदित्युत्तरेण सम्बन्धः ॥ 12-68-22 विधानं रक्षणादिसामग्रीसम्पादनम् ॥ 12-68-23 कर्षयन् वीर्यवन्तम् । तत्परः कर्षणपरः ॥ 12-68-28 दशधर्मगतेभ्य इति । तदाददीत सहसेति च झ. पाठः । तत्र दशधर्मगताः मत्तोन्मत्तादय इत्यर्थः ॥ 12-68-29 भक्तिः स्वीयत्वेन स्नेहः ॥ 12-68-30 सूतं च विन्यसेद्राजा प्राज्ञं सर्वार्थदर्शिनम् । इति ट. ड. थ. द. पाठः ॥ 12-68-31 आकरे स्वर्णाद्युत्पत्तिस्थाने । लवणे तदुत्पत्तिस्थाने । शुल्के धान्यादिविक्रयस्थाने । तरे नदीसन्तरणे । नागबले हस्तियूथे ॥ 12-68-37 घोषान् वनस्थान्मार्गेषु राजपथेषु न्यसेत् ॥ 12-68-40 उपजपेत् भेदयित्वा तद्द्वारा दाहयेत् ॥ 12-68-41 सङ्क्रमान् अवतरणार्थान्सेतून् । जलं तटाकादिस्थं विस्रावयेत् । तदयोग्यं वापीकूपादिस्थं दूषयेत् विषादिना नाशयेत् ॥ 12-68-42 तदात्वेन वर्तमानकाले आयतीभिः उत्तरकालेषु च । अपवर्गे तृतीया । सर्वदा आजौ परस्य शत्रोः प्रतिघातं हन्तारं भूम्यनन्तरं निकटदेशवासिनं तच्छत्रुमाश्रित्य निवसेत् ॥ 12-68-47 प्रगण्डीर्दुर्गप्राकारभित्तौ शूराणामुपवेशनस्थानानि । आकाशजननीस्तत्रैवैकपक्षायां भित्तौ तत्रत्यानां रक्षणभूतायां बाह्यार्थदर्शनार्थानि क्षुद्रच्छिद्राणि यद्द्वारा आग्नेयास्त्रगुलिकाः प्रक्षिप्यन्ते । स्थाणवः सशूलाः । प्रकुण्ठीः कारयेत् इति ड. थ. पाठः ॥ 12-68-48 सङ्कटद्वारकाणि सूक्ष्मद्वाराणि । तेषां च द्वारवत् गुप्तिः कार्या । कुलिकद्वारकाणि स्युः इति ट. ड. थ. पाठः ॥ 12-68-54 कर्मारो लोहकारादिः । अन्तर्विधेयः आच्छादितः कर्तव्यः ॥ 12-68-55 महादण्डो वधः ॥ 12-68-56 चाक्रिकान् शाकटिकान् । कुशीलवान् फाललेखान् ॥ 12-68-62 वर्णिनां लेखकानाम् । यवसं वासः । दिग्धानां विषाक्तबाणानाम् ॥ 12-68-64 चतुर्विधान् विषशल्यरोगकृत्याहरान् ॥ 12-68-72 सन्धायासनं सन्धिं कृत्वाऽवस्थितिः । यात्रासन्धानं यानम् ॥ 12-68-73 यात्रां सम्परिगृह्याऽऽसनं शत्रोर्भयप्रदर्शनार्थं यानं प्रदर्श्य स्वस्थानेऽवस्थानम् । द्वैधीभाव उभयत्र सन्धिकरणम् ॥
