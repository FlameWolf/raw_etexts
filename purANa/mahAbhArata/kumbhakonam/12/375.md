अध्यायः 375

भीष्मेण युधिष्ठिरम् प्रत्युञ्छवृत्त्युपाख्यानोपदेशपरम्पराक्रमकथनपूर्वकमुञ्छवृत्तिब्राह्मणस्य वनप्रवेशकथनम् ॥ 1 ॥
001	भीष्म उवाच 
001a	स चामन्त्र्योरगश्रेष्ठं ब्राह्मणः कृतनिश्चयः ।
001c	दीक्षाकाङ्क्षी तदा राजंश्च्यवनं भार्गवं श्रितः ॥
002a	स तेन कृतसत्कारो धर्ममेवाधितस्थिवान् ।
002c	तथैव च कथामेतां राजन्कथितवांस्तदा ॥
003a	भार्गवेणापि राजेन्द्र जनकस्य निवेशने ।
003c	कथैषा कथिता पुण्या नारदाय महात्मने ॥
004a	नारदेनापि राजेन्द्र देवेन्द्रस्य निवेशने ।
004c	कथिता भरतश्रेष्ठ पृष्टेनाक्लिष्टकर्मणा ॥
005a	देवराजेन च पुरा कथितैषा कथा शुभा ।
005c	समस्तेभ्यः प्रशस्तेभ्यो विप्रेभ्यो वसुधाधिप ॥
006a	यदा च मम रामेण युद्धमासीत्सुदारुणम् ।
006c	वसुभिश्च तदा राजन्कथेयं कथिता मम ॥
007a	पृच्छमानाय तत्त्वेन मया चैवोत्तमा तव ।
007c	कथेयं कथिता पुण्या धर्म्या धर्मभृतांवर ॥
008a	तदेव परमो धर्मो यन्मां पृच्छसि भारत ।
008c	आसीद्धीरो ह्यनाकाङ्क्षी धर्मार्थकरणे नृप ॥
009a	स च किल कृतनिश्चयो द्विजो भुजगपतिप्रतिदेशितात्मकृत्यः ।
009c	यमनियमसहो वनान्तरं परिगणितोञ्छशिलाशनः प्रविष्टः ॥ 

इति श्रीमन्महाभारते शतसाहस्रिकायां संहितायां वैयासिक्यां शान्तिपर्वणि मोक्षधर्मपर्वणि उञ्छवृत्त्युपाख्याने पञ्चसप्तत्यधिकत्रिशततमोऽध्यायः ॥ 375 ॥

12-375-7 मयाप्यद्य तवानघेति ट. पाठः ॥ 12-375-9 यमा अहिंसादयः नियमाः शौचादयः । वनान्तरं वनमध्यं प्रविष्टः । उञ्छः कणश आदानं कणिशाद्यर्जनं शिलम् । परिगणितं परिमितमुञ्छशिलार्जितमन्नमश्नन् फणिपत्युक्तामुञ्छवृत्तेर्गतिं प्रापेति शेषः । शमनियमसमाहितो वनान्तमिति ट. पाठः ॥

समाप्तं च मोक्षधर्मपर्व ॥ 3 ॥ शान्तिपर्व च समाप्तम् ॥ 12 ॥
