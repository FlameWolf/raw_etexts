अध्यायः 078

भीष्मेण युधिष्ठिरम् प्रति ब्राह्मणादीनामापद्धर्मकथनम् ॥ 1 ॥
001	युधिष्ठिर उवाच 
001a	व्याख्याता राजधर्मेण वृत्तिरापत्सु भारत ।
001c	कथञ्चिद्वैश्यधर्मेण जीवेद्वा ब्राह्मणो न वा ॥
002	भीष्म उवाच 
002a	अशक्तः क्षत्रधर्मेण वैश्यधर्मेण वर्तयेत् ।
002c	कृषिं गोरक्ष्यमास्थाय व्यसने वृत्तिसङ्क्षये ॥
003	युधिष्ठिर उवाच 
003a	कानि पण्यानि विक्रीणन्स्वर्गलोकान्न हीयते ।
003c	ब्राह्मणो वैश्यधर्मेण वर्तयन्भरतर्षभ ॥
004	भीष्म उवाच 
004a	सुरालवणमित्येतत्तिलान्केसरिणः पशून् ।
004c	वृषभान्मधु मांसं च कृतान्नं च युधिष्ठिर ॥
005a	सर्वास्ववस्थास्वेतानि ब्राह्मणः परिवर्जयेत् ।
005c	एतेषां विक्रयात्तात ब्राह्मणो नरके पतेत् ॥
006a	अजोऽग्निर्वरुणो मेषः सूर्योऽश्वः पृथिवी विराट् ।
006c	धेनुर्यज्ञश्च सोमश्च न विक्रेयाः कथञ्चन ॥
007a	पक्वेनामस्य निमयं न प्रशंसन्ति साधवः ।
007c	निमयेत्पक्वमामेन भोजनार्थाय भारत ॥
008a	वयं सिद्धमशिष्यामो भवान्साधयतामिदम् ।
008c	एवं संवीक्ष्य समयं नाधर्मोऽस्ति कथञ्चन ॥
009a	अत्र ते वर्तयिष्यामि यथा धर्मः सनातनः ।
009c	व्यवहारप्रवृत्तानां तन्निबोध युधिष्ठिर ॥
010a	भवतेऽहं ददानीदं भवानेतत्प्रयच्छतु ।
010c	उचितो वर्तते धर्मो न बलात्सम्प्रवर्तते ॥
011a	इत्येवं सम्प्रवर्तन्ते व्यवहाराः पुरातनः ।
011c	ऋषीणामितरेषां च साधु चैतदसंशयम् ॥
012	युधिष्ठिर उवाच 
012a	अथ तात यदा सर्वाः शस्त्रमाददते प्रजाः ।
012c	व्युत्क्रमन्ते स्वधर्मेभ्यः क्षत्रस्य क्षीयते बलम् ॥
013a	तदा त्राता तु को नु स्यात्को धर्मः किं परायणम् ।
013c	एतं मे संशयं ब्रूहि विस्तरेण पितामह ॥
014	भीष्म उवाच 
014a	दानेन तपसा यज्ञैरद्रोहेण दमेन च ।
014c	ब्राह्मणप्रमुखा वर्णाः क्षेममिच्छेयुरात्मनः ॥
015a	तेषां ये वेदबलिनस्त उत्थाय समन्ततः ।
015c	राज्ञो बलं वर्धयेयुर्महेन्द्रस्येव देवताः ॥
016a	राज्ञो हि क्षीयमाणस्य ब्रह्मैवाहुः परायणम् ।
016c	तस्माद्ब्राह्मबलेनैव समुत्थेयं विजानता ॥
017a	यदा तु विजयी राजा क्षेमं राष्ट्रेऽभिसन्दधेत् ।
017c	तदा वर्णा यथाधर्मं निविशेयुः स्वकर्मसु ॥
018a	उन्मर्यादे प्रवृत्ते तु दस्युभिः सङ्करे कृते ।
018c	सर्वे वर्णा न दुष्येयुः शस्त्रवन्तो युधिष्ठिर ॥
019	युधिष्ठिर उवाच 
019a	अथ चेत्सर्वतः क्षत्रं प्रदुष्येद्ब्राह्मणं प्रति ।
019c	कस्तत्र ब्राह्मणांस्त्राता को धर्मः किं परायणम् ॥
020	भीष्म उवाच 
020a	तपसा ब्रह्मचर्येण शस्त्रेण च बलेन च ।
020c	अमायया मायया च नियन्तव्यं तदा भवेत् ॥
021a	क्षत्रियस्यातिवृत्तस्य ब्राह्मणेषु विशेषतः ।
021c	ब्रह्मैव सन्नियन्तृ स्यात्क्षत्रं हि ब्रह्मसम्भवम् ॥
022a	अद्भ्योऽग्निर्ब्रह्मतः क्षत्रमश्मनो लोहमुत्थितम् ।
022c	तेषां सर्वत्रगं तेजः स्वस्वयोनिषु शाम्यति ॥
023a	यदा छिनत्त्ययोऽश्मानमग्निश्चापोऽभिहन्ति च ।
023c	क्षत्रं च ब्राह्मणं द्वेष्टि तदा शाम्यन्ति ते त्रयः ॥
024a	तस्माद्ब्रह्मणि शाम्यन्ति क्षत्रियाणां युधिष्ठिर ।
024c	समुदीर्णान्यजेयानि तेजांसि च बलानि च ॥
025	युधिष्ठिर उवाच 
025a	ब्रह्मवीर्ये मृदूभूते क्षत्रवीर्ये च दुर्बले ।
025c	दुष्टेषु सर्ववर्णेषु ब्राह्मणान्प्रति भारत ॥
026a	ये तत्र युद्धं कुर्वन्ति त्यक्त्वा जीवितमात्मनः ।
026c	`ब्राह्मणान्परिरक्षन्ति तेषां लोका भवन्ति के ॥
027	भीष्म उवाच 
027a	ब्राह्मणान्परिरक्षन्तो धर्ममात्मानमेव च ।
027c	मनस्विनो मन्युमन्तः पुण्याँल्लोकान्व्रजन्त्यमी ।
027e	ब्राह्मणार्थं हि सर्वेषां शस्त्रग्रहणमिष्यते ॥
028a	अतिस्विष्टमधीतानां लोकानतितपस्विनाम् ।
028c	अनाशकाग्न्याहितानां शूरा यान्ति परां गतिम् ॥
029a	ब्राह्मणस्त्रिषु वर्णेषु शस्त्रं गृह्णन्न दुष्यति ।
029c	एष एवात्मनस्त्यागो नान्यं धर्मं विदुर्जनाः ॥
030a	तेभ्यो नमश्च भद्रं च ये शरीराणि जुह्वति ।
030c	ब्रह्मद्विषो जिघांसन्तस्तेषां नोऽस्तु सलोकता ॥
031a	ब्रह्मलोकजितः स्वर्ग्यान्वीरांस्तान्मनुरब्रवीत् ।
031c	यथाऽश्वमेधावभृथे स्नाताः पूता भवन्त्युत ।
031e	दुष्कृतः सुकृतश्चैव तथा शस्त्रहता रणे ॥
032a	भवत्यधर्मो धर्मो हि धर्मोऽधर्मो भवत्युत ।
032c	कारणाद्देशकालस्य देशः कालः स तादृशः ॥
033a	मैत्राः क्रूराणि कुर्वन्तो जयन्ति स्वर्गमुत्तमम् ।
033c	धर्म्याः पापानि कुर्वाणा गच्छन्ति परमां गतिम् ॥
034a	ब्राह्मणस्त्रिषु कालेषु शस्त्रं गृह्णन्न दुष्यति ।
034c	आत्मत्राणे दस्युदोषे सर्वस्वहरणे तथा ॥
035	युधिष्ठिर उवाच 
035a	अभ्युत्थिते दस्युबले क्षत्रार्थे वर्णसङ्करे ।
035c	सम्प्रमूढेषु वर्णेषु यदन्योऽभिभवेद्बली ॥
036a	ब्राह्मणो यदि वा वैश्यः शूद्रो वा राजसत्तम ।
036c	दस्युभ्यो यः प्रजा रक्षेद्दण्डं धर्मेण धारयेत् ॥
037a	कार्यं कुर्यान्न वा कुर्यात्स वार्यो वा भवेन्न वा ।
037	भीष्म उवाच 
037c	न स्म शस्त्रं गृहीतव्यमन्यत्र क्षत्रबन्धुतः ॥
038a	अपारे यो भवेत्पारमप्लवे यः प्लवो भवेत् ।
038c	शूद्रो वा यदि वाऽप्यन्यः सर्वथा मानमर्हति ॥
039a	यमाश्रित्य नरा राजन्वर्तयेयुर्यथासुखम् ।
039c	अनाथास्तप्यमानाश्च दस्युभिः परिपीडिताः ॥
040a	तमेव पूजयेयुस्ते प्रीत्या स्वमिव बान्धवम् ।
040c	महद्ध्यभीष्टं कौरव्य कर्ता सन्मानमर्हति ॥
041a	किमनडुहा यो न वहेत्किं धेन्वा वाऽप्यदुग्धया ।
041c	वन्ध्यया भार्यया कोऽर्थः कोऽर्थो राज्ञाऽप्यरक्षता ॥
042a	यथा दारुमयो हस्ती यथा चर्ममयो मृगः ।
042c	यथा ह्यदक्षः पुरुषः पथि क्षेत्रं यथोषरम् ॥
043a	यथा विप्रोऽनधीयानो राजा यश्च न रक्षिता ।
043c	मेघो न वर्षते यश्च सर्व एव निरर्थकाः ॥
044a	नित्यं यस्तु सतो रक्षेदसतश्च निवर्तयेत् ।
044c	स एव राजा कर्तव्यस्तेन सर्वमिदं धृतम् ॥ 

इति श्रीमन्महाभारते शान्तिपर्वणि राजधर्मपर्वणि अष्टसप्ततितमोऽध्यायः ॥ 78 ॥

12-78-4 केसरिणः अश्वान् । पशून्गोजाविमहिषादीन् । कृतान्नं पक्वमन्नम् ॥ 12-78-6 विराट् अन्नम् ॥ 12-78-7 पक्वेनामस्य विनिमये पक्वदो दुष्यति नत्वामद इत्यर्थः ॥ 12-78-8 इदमप्यपवदति वयमिति । निमयम् इति झ. पाठः ॥ 12-78-19 कस्तस्य ब्राह्मणस्त्रातेति झ. पाठः ॥ 12-78-29 एवमेवात्मनस्त्यागान्नान्यम् इति झ. पाठः ॥ 12-78-30 नोऽस्माकम् ॥ 12-78-33 मैत्रा उत्तङ्कपराशरादयः । क्रूराणि सर्पराक्षससत्रादीनि । धर्म्या धर्मादनपेताः क्षत्रियाः । पापानि परराष्ट्रावमर्दादीनि । अधर्मस्य धर्मत्वे उदाहरणद्वयमुक्तम् । इदमेवाऽहिंसाख्यधर्माश्रयेऽधर्मरूपमपि भवतीति ज्ञेयम् ॥ 12-78-41 किं तैर्येऽनडुहो नोह्याः इति झ. पाठः ॥ 12-78-42 यदाह्यनर्थः षण्ढो वा पार्थ क्षेत्रम् इति झ. पाठः ॥
