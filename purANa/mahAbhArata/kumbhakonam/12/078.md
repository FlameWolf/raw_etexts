अध्यायः 078

भीष्मेण युधिष्ठिरम् प्रति ब्राह्मणादीनामापद्धर्मकथनम् ॥ 1 ॥
KK-12-01-078-001	युधिष्ठिर उवाच 
KK-12-01-078-001a	व्याख्याता राजधर्मेण वृत्तिरापत्सु भारत ।
KK-12-01-078-001c	कथञ्चिद्वैश्यधर्मेण जीवेद्वा ब्राह्मणो न वा ॥
KK-12-01-078-002	भीष्म उवाच 
KK-12-01-078-002a	अशक्तः क्षत्रधर्मेण वैश्यधर्मेण वर्तयेत् ।
KK-12-01-078-002c	कृषिं गोरक्ष्यमास्थाय व्यसने वृत्तिसङ्क्षये ॥
KK-12-01-078-003	युधिष्ठिर उवाच 
KK-12-01-078-003a	कानि पण्यानि विक्रीणन्स्वर्गलोकान्न हीयते ।
KK-12-01-078-003c	ब्राह्मणो वैश्यधर्मेण वर्तयन्भरतर्षभ ॥
KK-12-01-078-004	भीष्म उवाच 
KK-12-01-078-004a	सुरालवणमित्येतत्तिलान्केसरिणः पशून् ।
KK-12-01-078-004c	वृषभान्मधु मांसं च कृतान्नं च युधिष्ठिर ॥
KK-12-01-078-005a	सर्वास्ववस्थास्वेतानि ब्राह्मणः परिवर्जयेत् ।
KK-12-01-078-005c	एतेषां विक्रयात्तात ब्राह्मणो नरके पतेत् ॥
KK-12-01-078-006a	अजोऽग्निर्वरुणो मेषः सूर्योऽश्वः पृथिवी विराट् ।
KK-12-01-078-006c	धेनुर्यज्ञश्च सोमश्च न विक्रेयाः कथञ्चन ॥
KK-12-01-078-007a	पक्वेनामस्य निमयं न प्रशंसन्ति साधवः ।
KK-12-01-078-007c	निमयेत्पक्वमामेन भोजनार्थाय भारत ॥
KK-12-01-078-008a	वयं सिद्धमशिष्यामो भवान्साधयतामिदम् ।
KK-12-01-078-008c	एवं संवीक्ष्य समयं नाधर्मोऽस्ति कथञ्चन ॥
KK-12-01-078-009a	अत्र ते वर्तयिष्यामि यथा धर्मः सनातनः ।
KK-12-01-078-009c	व्यवहारप्रवृत्तानां तन्निबोध युधिष्ठिर ॥
KK-12-01-078-010a	भवतेऽहं ददानीदं भवानेतत्प्रयच्छतु ।
KK-12-01-078-010c	उचितो वर्तते धर्मो न बलात्सम्प्रवर्तते ॥
KK-12-01-078-011a	इत्येवं सम्प्रवर्तन्ते व्यवहाराः पुरातनः ।
KK-12-01-078-011c	ऋषीणामितरेषां च साधु चैतदसंशयम् ॥
KK-12-01-078-012	युधिष्ठिर उवाच 
KK-12-01-078-012a	अथ तात यदा सर्वाः शस्त्रमाददते प्रजाः ।
KK-12-01-078-012c	व्युत्क्रमन्ते स्वधर्मेभ्यः क्षत्रस्य क्षीयते बलम् ॥
KK-12-01-078-013a	तदा त्राता तु को नु स्यात्को धर्मः किं परायणम् ।
KK-12-01-078-013c	एतं मे संशयं ब्रूहि विस्तरेण पितामह ॥
KK-12-01-078-014	भीष्म उवाच 
KK-12-01-078-014a	दानेन तपसा यज्ञैरद्रोहेण दमेन च ।
KK-12-01-078-014c	ब्राह्मणप्रमुखा वर्णाः क्षेममिच्छेयुरात्मनः ॥
KK-12-01-078-015a	तेषां ये वेदबलिनस्त उत्थाय समन्ततः ।
KK-12-01-078-015c	राज्ञो बलं वर्धयेयुर्महेन्द्रस्येव देवताः ॥
KK-12-01-078-016a	राज्ञो हि क्षीयमाणस्य ब्रह्मैवाहुः परायणम् ।
KK-12-01-078-016c	तस्माद्ब्राह्मबलेनैव समुत्थेयं विजानता ॥
KK-12-01-078-017a	यदा तु विजयी राजा क्षेमं राष्ट्रेऽभिसन्दधेत् ।
KK-12-01-078-017c	तदा वर्णा यथाधर्मं निविशेयुः स्वकर्मसु ॥
KK-12-01-078-018a	उन्मर्यादे प्रवृत्ते तु दस्युभिः सङ्करे कृते ।
KK-12-01-078-018c	सर्वे वर्णा न दुष्येयुः शस्त्रवन्तो युधिष्ठिर ॥
KK-12-01-078-019	युधिष्ठिर उवाच 
KK-12-01-078-019a	अथ चेत्सर्वतः क्षत्रं प्रदुष्येद्ब्राह्मणं प्रति ।
KK-12-01-078-019c	कस्तत्र ब्राह्मणांस्त्राता को धर्मः किं परायणम् ॥
KK-12-01-078-020	भीष्म उवाच 
KK-12-01-078-020a	तपसा ब्रह्मचर्येण शस्त्रेण च बलेन च ।
KK-12-01-078-020c	अमायया मायया च नियन्तव्यं तदा भवेत् ॥
KK-12-01-078-021a	क्षत्रियस्यातिवृत्तस्य ब्राह्मणेषु विशेषतः ।
KK-12-01-078-021c	ब्रह्मैव सन्नियन्तृ स्यात्क्षत्रं हि ब्रह्मसम्भवम् ॥
KK-12-01-078-022a	अद्भ्योऽग्निर्ब्रह्मतः क्षत्रमश्मनो लोहमुत्थितम् ।
KK-12-01-078-022c	तेषां सर्वत्रगं तेजः स्वस्वयोनिषु शाम्यति ॥
KK-12-01-078-023a	यदा छिनत्त्ययोऽश्मानमग्निश्चापोऽभिहन्ति च ।
KK-12-01-078-023c	क्षत्रं च ब्राह्मणं द्वेष्टि तदा शाम्यन्ति ते त्रयः ॥
KK-12-01-078-024a	तस्माद्ब्रह्मणि शाम्यन्ति क्षत्रियाणां युधिष्ठिर ।
KK-12-01-078-024c	समुदीर्णान्यजेयानि तेजांसि च बलानि च ॥
KK-12-01-078-025	युधिष्ठिर उवाच 
KK-12-01-078-025a	ब्रह्मवीर्ये मृदूभूते क्षत्रवीर्ये च दुर्बले ।
KK-12-01-078-025c	दुष्टेषु सर्ववर्णेषु ब्राह्मणान्प्रति भारत ॥
KK-12-01-078-026a	ये तत्र युद्धं कुर्वन्ति त्यक्त्वा जीवितमात्मनः ।
KK-12-01-078-026c	`ब्राह्मणान्परिरक्षन्ति तेषां लोका भवन्ति के ॥
KK-12-01-078-027	भीष्म उवाच 
KK-12-01-078-027a	ब्राह्मणान्परिरक्षन्तो धर्ममात्मानमेव च ।
KK-12-01-078-027c	मनस्विनो मन्युमन्तः पुण्याँल्लोकान्व्रजन्त्यमी ।
KK-12-01-078-027e	ब्राह्मणार्थं हि सर्वेषां शस्त्रग्रहणमिष्यते ॥
KK-12-01-078-028a	अतिस्विष्टमधीतानां लोकानतितपस्विनाम् ।
KK-12-01-078-028c	अनाशकाग्न्याहितानां शूरा यान्ति परां गतिम् ॥
KK-12-01-078-029a	ब्राह्मणस्त्रिषु वर्णेषु शस्त्रं गृह्णन्न दुष्यति ।
KK-12-01-078-029c	एष एवात्मनस्त्यागो नान्यं धर्मं विदुर्जनाः ॥
KK-12-01-078-030a	तेभ्यो नमश्च भद्रं च ये शरीराणि जुह्वति ।
KK-12-01-078-030c	ब्रह्मद्विषो जिघांसन्तस्तेषां नोऽस्तु सलोकता ॥
KK-12-01-078-031a	ब्रह्मलोकजितः स्वर्ग्यान्वीरांस्तान्मनुरब्रवीत् ।
KK-12-01-078-031c	यथाऽश्वमेधावभृथे स्नाताः पूता भवन्त्युत ।
KK-12-01-078-031e	दुष्कृतः सुकृतश्चैव तथा शस्त्रहता रणे ॥
KK-12-01-078-032a	भवत्यधर्मो धर्मो हि धर्मोऽधर्मो भवत्युत ।
KK-12-01-078-032c	कारणाद्देशकालस्य देशः कालः स तादृशः ॥
KK-12-01-078-033a	मैत्राः क्रूराणि कुर्वन्तो जयन्ति स्वर्गमुत्तमम् ।
KK-12-01-078-033c	धर्म्याः पापानि कुर्वाणा गच्छन्ति परमां गतिम् ॥
KK-12-01-078-034a	ब्राह्मणस्त्रिषु कालेषु शस्त्रं गृह्णन्न दुष्यति ।
KK-12-01-078-034c	आत्मत्राणे दस्युदोषे सर्वस्वहरणे तथा ॥
KK-12-01-078-035	युधिष्ठिर उवाच 
KK-12-01-078-035a	अभ्युत्थिते दस्युबले क्षत्रार्थे वर्णसङ्करे ।
KK-12-01-078-035c	सम्प्रमूढेषु वर्णेषु यदन्योऽभिभवेद्बली ॥
KK-12-01-078-036a	ब्राह्मणो यदि वा वैश्यः शूद्रो वा राजसत्तम ।
KK-12-01-078-036c	दस्युभ्यो यः प्रजा रक्षेद्दण्डं धर्मेण धारयेत् ॥
KK-12-01-078-037a	कार्यं कुर्यान्न वा कुर्यात्स वार्यो वा भवेन्न वा ।
KK-12-01-078-037	भीष्म उवाच 
KK-12-01-078-037c	न स्म शस्त्रं गृहीतव्यमन्यत्र क्षत्रबन्धुतः ॥
KK-12-01-078-038a	अपारे यो भवेत्पारमप्लवे यः प्लवो भवेत् ।
KK-12-01-078-038c	शूद्रो वा यदि वाऽप्यन्यः सर्वथा मानमर्हति ॥
KK-12-01-078-039a	यमाश्रित्य नरा राजन्वर्तयेयुर्यथासुखम् ।
KK-12-01-078-039c	अनाथास्तप्यमानाश्च दस्युभिः परिपीडिताः ॥
KK-12-01-078-040a	तमेव पूजयेयुस्ते प्रीत्या स्वमिव बान्धवम् ।
KK-12-01-078-040c	महद्ध्यभीष्टं कौरव्य कर्ता सन्मानमर्हति ॥
KK-12-01-078-041a	किमनडुहा यो न वहेत्किं धेन्वा वाऽप्यदुग्धया ।
KK-12-01-078-041c	वन्ध्यया भार्यया कोऽर्थः कोऽर्थो राज्ञाऽप्यरक्षता ॥
KK-12-01-078-042a	यथा दारुमयो हस्ती यथा चर्ममयो मृगः ।
KK-12-01-078-042c	यथा ह्यदक्षः पुरुषः पथि क्षेत्रं यथोषरम् ॥
KK-12-01-078-043a	यथा विप्रोऽनधीयानो राजा यश्च न रक्षिता ।
KK-12-01-078-043c	मेघो न वर्षते यश्च सर्व एव निरर्थकाः ॥
KK-12-01-078-044a	नित्यं यस्तु सतो रक्षेदसतश्च निवर्तयेत् ।
KK-12-01-078-044c	स एव राजा कर्तव्यस्तेन सर्वमिदं धृतम् ॥ 

इति श्रीमन्महाभारते शान्तिपर्वणि राजधर्मपर्वणि अष्टसप्ततितमोऽध्यायः ॥ 78 ॥

12-78-4 केसरिणः अश्वान् । पशून्गोजाविमहिषादीन् । कृतान्नं पक्वमन्नम् ॥ 12-78-6 विराट् अन्नम् ॥ 12-78-7 पक्वेनामस्य विनिमये पक्वदो दुष्यति नत्वामद इत्यर्थः ॥ 12-78-8 इदमप्यपवदति वयमिति । निमयम् इति झ. पाठः ॥ 12-78-19 कस्तस्य ब्राह्मणस्त्रातेति झ. पाठः ॥ 12-78-29 एवमेवात्मनस्त्यागान्नान्यम् इति झ. पाठः ॥ 12-78-30 नोऽस्माकम् ॥ 12-78-33 मैत्रा उत्तङ्कपराशरादयः । क्रूराणि सर्पराक्षससत्रादीनि । धर्म्या धर्मादनपेताः क्षत्रियाः । पापानि परराष्ट्रावमर्दादीनि । अधर्मस्य धर्मत्वे उदाहरणद्वयमुक्तम् । इदमेवाऽहिंसाख्यधर्माश्रयेऽधर्मरूपमपि भवतीति ज्ञेयम् ॥ 12-78-41 किं तैर्येऽनडुहो नोह्याः इति झ. पाठः ॥ 12-78-42 यदाह्यनर्थः षण्ढो वा पार्थ क्षेत्रम् इति झ. पाठः ॥
