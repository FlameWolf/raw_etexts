अध्यायः 307

भीष्मेण युधिष्ठिरम् प्रति साङ्ख्यनिरूपणम् ॥ 1 ॥
KK-12-03-307-001	युधिष्ठिर उवाच 
KK-12-03-307-001a	सम्यक्त्वयाऽयं नृपते वर्णितः शिष्टसम्मतः ।
KK-12-03-307-001c	योगमार्गो यथान्यायं शिष्यायेह हितैषिणा ॥
KK-12-03-307-002a	साङ्ख्ये त्विदानीं कार्त्स्न्येन विधिं प्रब्रूहि पृच्छते ।
KK-12-03-307-002c	त्रिषु लोकेषु यज्ज्ञानं सर्वं तद्विदितं हि ते ॥
KK-12-03-307-003	भीष्म उवाच 
KK-12-03-307-003a	शृणु मे त्वमिदं कृत्स्नं साङ्ख्यानां विदितात्मनाम् ।
KK-12-03-307-003c	विदितं यतिभिः सर्वैः कपिलादिभिरीश्वरैः ॥
KK-12-03-307-004a	यस्मिन्नविभ्रमाः केचिद्दृश्यन्ते मनुजर्षभ ।
KK-12-03-307-004c	गुणाश्च यस्मिन्बहवो दोषहानिश्च केवला ॥
KK-12-03-307-005a	ज्ञानेन परिसङ्ख्याय सदोषान्विषयान्नृप ।
KK-12-03-307-005c	मानुषान्दुर्जयान्कृत्स्नान्पैशाचान्विषयांस्तथा ॥
KK-12-03-307-006a	राक्षसान्विषयाञ्ज्ञात्वा यक्षाणां विषयांस्तथा ।
KK-12-03-307-006c	विषयानौरगाञ्ज्ञात्वा गान्धर्वविषयांस्तथा ॥
KK-12-03-307-007a	पितॄणां विषयाञ्ज्ञात्वा तिर्यक्षु चरतां नृप ।
KK-12-03-307-007c	सुपर्णविषयाञ्ज्ञात्वा मरुतां विषयांस्तथा ॥
KK-12-03-307-008a	राजर्षिविषयाञ्ज्ञात्वा ब्रह्मर्षिविषयांस्तथा ।
KK-12-03-307-008c	आसुरान्विषयाञ्ज्ञात्वा वैश्वदेवांस्तथैव च ॥
KK-12-03-307-009a	देवर्षिविषयाञ्ज्ञात्वा योगानामपि चेश्वरान् ।
KK-12-03-307-009c	प्रजापतीनां विषयान्ब्रह्मणो विषयांस्तथा ॥
KK-12-03-307-010a	आयुषश्च परं कालं लोके विज्ञाय तत्त्वतः ।
KK-12-03-307-010c	सुखस्य च परं तत्त्वं विज्ञाय वदतां वर ॥
KK-12-03-307-011a	प्राप्ते काले च यद्दुःखं सततं विषयैषिणाम् ।
KK-12-03-307-011c	तिर्यक्षु पततां दुःखं पततां नरके च यत् ॥
KK-12-03-307-012a	स्वर्गस्य च गुणान्कृत्स्नान्दोषान्सर्वांश्च भारत ।
KK-12-03-307-012c	'परिसङ्ख्यानसङ्ख्यानं सत्वं साङ्ख्यगुणात्मकम् ।'
KK-12-03-307-012e	वेदवादे येऽपि दोषा गुणा ये चापि वैदिकाः ॥
KK-12-03-307-013a	ज्ञानयोगे च ये दोषा गुणा योगे च ये नृप ।
KK-12-03-307-013c	साङ्ख्यज्ञाने च ये दोषास्तथैव च गुणा नृप ।
KK-12-03-307-013e	'इतरेषु च ये दोषा गुणास्तेषु च भारत ॥'
KK-12-03-307-014a	सत्वं दशगुणं ज्ञात्वा रजो नवगुणं तथा ।
KK-12-03-307-014c	तमश्चाष्टगुणं ज्ञात्वा वृद्धिं सप्तगुणां तथा ॥
KK-12-03-307-015a	षड्गुणं च मनो ज्ञात्वा नभः पञ्चगुणं तथा ।
KK-12-03-307-015c	बुद्धिं चतुर्गुणां ज्ञात्वा तमश्च त्रिगुणं तथा ॥
KK-12-03-307-016a	द्विगुणं च रजो ज्ञात्वा सत्वमेकगुणं पुनः ।
KK-12-03-307-016c	सर्गं विज्ञाय तत्त्वेन प्रलये प्रेक्ष्य चात्मनः ॥
KK-12-03-307-017a	ज्ञानविज्ञानसम्पन्नाः कारणैर्भाविताः शुभाः ।
KK-12-03-307-017c	प्राप्नुवन्ति शुभं मोक्षं सूक्ष्मा इव नभः परम् ॥
KK-12-03-307-018a	रूपेण दृष्टिं संयुक्तां घ्राणं गन्धगुणेन च ।
KK-12-03-307-018c	शब्दे सक्तं तथा श्रोत्रं जिह्वा रसगुणेषु च ॥
KK-12-03-307-019a	त्वचं स्पर्शे तथा सक्तां वायुं नभसि चाश्रितम् ।
KK-12-03-307-019c	मोहं तमसि संयुक्तं लोभमर्थेषु संश्रितम् ॥
KK-12-03-307-020a	विष्णौ क्रान्तं बलं शक्रे कोष्ठे सक्तं तथाऽनलम् ।
KK-12-03-307-020c	अप्सु देवीं समासक्तामपस्तेजसि संश्रिताः ॥
KK-12-03-307-021a	तेजः सूक्ष्मे च संयुक्तं वायुं नभसि चाश्रितम् ।
KK-12-03-307-021c	नभो महति संयुक्तं महद्बुद्धौ च संश्रितम् ॥
KK-12-03-307-022a	बुद्धिं तमसि संसक्तां तमो रजसि संश्रितम् ।
KK-12-03-307-022c	रजः सत्वे तथा सक्तं सत्वं सक्तं तथाऽऽत्मनि ॥
KK-12-03-307-023a	सक्तमात्मानमीशे च देवे नारायणे तथा ।
KK-12-03-307-023c	देवं मोक्षे च संसक्तं मोक्षं सक्तं तु न क्वचित् ॥
KK-12-03-307-024a	ज्ञात्वा सत्वयुतं देहं वृतं षोडशभिर्गुणैः ।
KK-12-03-307-024c	स्वभावं चेतनां चैव ज्ञात्वा देहसमाश्रिते ॥
KK-12-03-307-025a	मध्यस्थमेकमात्मानं पापं यस्मिन्न विद्यते ।
KK-12-03-307-025c	द्वितीयं कर्म विज्ञाय नृपते विषयैषिणाम् ॥
KK-12-03-307-026a	इन्द्रियाणीन्द्रियार्थांश्च सर्वानात्मनि संश्रितान् ।
KK-12-03-307-026c	दुर्लभत्वं च मोक्षस्य विज्ञाय श्रुतिपूर्वकम् ॥
KK-12-03-307-027a	प्राणापानौ समानं च व्यानोदानौ च तत्त्वतः ।
KK-12-03-307-027c	आवहं चानिलं ज्ञात्वा प्रवहं चानिलं पुनः ॥
KK-12-03-307-028a	सप्तवातांस्तथा शेषान्सप्तधा विहितान्पुनः ।
KK-12-03-307-028c	प्रजापतीनृषींश्चैव मार्गांश्चैव बहून्वरान् ॥
KK-12-03-307-029a	सप्तर्षींश्च बहूञ्ज्ञात्वा राजर्षींश्च परन्तप ।
KK-12-03-307-029c	सुरर्षीन्महतश्चान्यान्ब्रह्मर्षीन्सूर्यसन्निभान् ॥
KK-12-03-307-030a	ऐश्वर्याच्च्यावितान्दृष्ट्वा कालेन महता नृप ।
KK-12-03-307-030c	महतां भूतसङ्घानां श्रुत्वा नाशं च पार्थिव ॥
KK-12-03-307-031a	गतिं चाप्यशुभां ज्ञात्वा नृपते पापकर्मिणाम् ।
KK-12-03-307-031c	वैतरण्यां च यद्दुःखं पतितानां यमक्षये ॥
KK-12-03-307-032a	योनीषु च विचित्रासु संसारानशुभांस्तथा ।
KK-12-03-307-032c	जठरे चाशुभे वासं शोणितोदकभाजने ॥
KK-12-03-307-033a	श्लेष्ममूत्रपुरीषे च तीव्रगन्धसमन्विते ।
KK-12-03-307-033c	शुक्रशोणितसङ्घाते मज्जास्नायुपरिग्रहे ॥
KK-12-03-307-034a	सिराशतसमाकीर्णे नवद्वारे पुरेऽशुचौ ।
KK-12-03-307-034c	विज्ञायाहितमात्मानं योगांश्च विविधान्नृप ॥
KK-12-03-307-035a	तामसानां च जन्तूनां रमणीयावृतात्मनाम् ।
KK-12-03-307-035c	सात्विकानां च जन्तूनां कुत्सितं भरतर्षभ ॥
KK-12-03-307-036a	गर्हितं महतामर्थे साङ्ख्यानां विदितात्मनाम् ।
KK-12-03-307-036c	उपप्लवांस्तथा घोराञ्शशिनस्तेजसस्तथा ॥
KK-12-03-307-037a	ताराणां पतनं दृष्ट्वा नक्षत्राणां च पर्ययम् ।
KK-12-03-307-037c	द्वन्द्वानां विप्रयोगं च विज्ञाय कृपणं नृप ॥
KK-12-03-307-038a	अन्योन्यभक्षणं दृष्ट्वा भूतानामपि चाशुभम् ।
KK-12-03-307-038c	बाल्ये मोहं च विज्ञाय क्षयं देहस्य चाशुभम् ॥
KK-12-03-307-039a	रागे मोहे च सम्प्राप्ते क्वचित्सत्वं समाश्रितम् ।
KK-12-03-307-039c	सहस्रेषु नरः कश्चिन्मोक्षबुद्धिं समाश्रितः ॥
KK-12-03-307-040a	दुर्लभत्वं च मोक्षस्य विज्ञाय श्रुतिपूर्वकम् ।
KK-12-03-307-040c	बहुमानमलब्धेषु लब्धे मध्यस्थतां पुनः ॥
KK-12-03-307-041a	विषयाणां च दौरात्म्यं विज्ञाय नृपते पुनः ।
KK-12-03-307-041c	गतासूनां च कौन्तेय देहान्दृष्ट्वा तथाऽशुभान् ॥
KK-12-03-307-042a	वासं कुलेषु जन्तूनां दुःखं विज्ञाय भारत ।
KK-12-03-307-042c	ब्रह्मघ्नानां गतिं ज्ञात्वा पतितानां सुदारुणाम् ॥
KK-12-03-307-043a	सुरापाने च सक्तानां ब्राह्मणानां दुरात्मनाम् ।
KK-12-03-307-043c	गुरूदारप्रसक्तानां गतिं विज्ञाय चाशुभाम् ॥
KK-12-03-307-044a	जननीषु च वर्तन्ते येन सम्यग्युधिष्ठिर ।
KK-12-03-307-044c	सदेवकेषु लोकेषु येन वर्तन्ति मानवाः ॥
KK-12-03-307-045a	तेन ज्ञानेन विज्ञाय गतिं चाशुभकर्मणाम् |
KK-12-03-307-045c	तिर्यग्योनिगतानां च विज्ञाय च गतिं पृथक् ॥
KK-12-03-307-046a	वेदवादांस्तथा चित्रानृतूनां पर्ययांस्तथा ।
KK-12-03-307-046c	क्षयं संवत्सराणां च मासानां च क्षयं तथा ॥
KK-12-03-307-047a	पक्षक्षयं तथा दृष्ट्वा दिवसानां च सङ्क्षयम् ।
KK-12-03-307-047c	क्षयं वृद्धिं च चन्द्रस्य दृष्ट्वा प्रत्यक्षतस्तथा ॥
KK-12-03-307-048a	वृद्धिं दृष्ट्वा समुद्राणां क्षयं तेषां तथा पुनः ।
KK-12-03-307-048c	क्षयं धनानां दृष्ट्वा च पुनर्वृद्धिं तथैव च ॥
KK-12-03-307-049a	संयोगानां क्षयं दृष्ट्वा युगानां च विशेषतः ।
KK-12-03-307-049c	क्षयं च दृष्ट्वा शैलानां क्षयं च सरितां तथा ॥
KK-12-03-307-050a	वर्णानां च क्षयं दृष्ट्वा क्षयान्तं च पुनः पुनः ।
KK-12-03-307-050c	जरा मृत्युस्तथा जन्म दृष्ट्वा दुःखानि चैव ह ॥
KK-12-03-307-051a	देहदोषांस्तथा ज्ञात्वा तेषां दुःखं च तत्त्वतः ।
KK-12-03-307-051c	देहविक्लवतां चैव सम्यग्विज्ञाय तत्त्वतः ॥
KK-12-03-307-052a	आत्मदोषांश्च विज्ञाय सर्वानात्मनि संश्रितान् ।
KK-12-03-307-052c	स्वदेहादुत्थितान्गन्धांस्तथा विज्ञाय चाशुभान् ।
KK-12-03-307-052e	'मूत्रश्लेष्मपुरीषादीन्स्वेदजांश्च सुकुत्सितान् ॥'
KK-12-03-307-053	युधिष्ठिर उवाच 
KK-12-03-307-053a	कान्स्वगात्रोद्भवान्दोषान्पश्यस्यमितविक्रम ।
KK-12-03-307-053c	एतन्मे संशयं कृत्स्नं वक्तुमर्हसि तत्त्वतः ॥
KK-12-03-307-054	भीष्म उवाच 
KK-12-03-307-054a	पञ्च दोषान्प्रभो देहे प्रवदन्ति मनीषिणः ।
KK-12-03-307-054c	मार्गज्ञाः कापिलाः साङ्ख्याः शृणु तानरिसूदन ॥
KK-12-03-307-055ac	कामक्रोधौ भयं निद्रा पञ्चमः श्वास उच्यते ॥
KK-12-03-307-056a	एते दोषाः शरीरेषु दृश्यन्ते सर्वदेहिनाम् ।
KK-12-03-307-056c	छिन्दन्ति क्षमया क्रोधं कामं सङ्कल्पवर्जनात् ॥
KK-12-03-307-057a	सत्वसंसेवनान्निद्रामप्रमादाद्भयं तथा ।
KK-12-03-307-057c	छिन्दन्ति पञ्चमं श्वासमल्पाहारतया नृप ॥
KK-12-03-307-058a	गुणान्गुणशतैर्ज्ञात्वा दोषान्दोषशतैरपि ।
KK-12-03-307-058c	हेतून्हेतुशतैश्चित्रैश्चित्रान्विज्ञाय तत्त्वतः ॥
KK-12-03-307-059a	अपां फेनोपमं लोकं विष्णोर्मायाशतैश्चितम् ।
KK-12-03-307-059c	चित्रभित्तिप्रतीकाशं नलसारमनर्थकम् ॥
KK-12-03-307-060a	तमः श्वभ्रनिभं दृष्ट्वा वर्षबुद्बुदसन्निभम् ।
KK-12-03-307-060c	क्लेशप्रायं सुखाद्धीनं नाशोत्तरमिहावशम् ॥
KK-12-03-307-061a	रजस्तमसि सम्मग्नं पङ्के द्वीपमिवावशम् ।
KK-12-03-307-061c	साङ्ख्या राजन्महाप्राज्ञास्त्यक्त्वा देहं प्रजाकृतम् ॥
KK-12-03-307-062a	ज्ञानयोगेन साङ्ख्येन व्यापिना महता नृप ।
KK-12-03-307-062c	राजसानशुभान्गन्धांस्तांमसांश्च तथाविधान् ॥
KK-12-03-307-063a	पुण्यांश्च सात्विकान्गन्धान्स्पर्शजान्देहसंश्रितान् ।
KK-12-03-307-063c	छित्त्वाऽऽशु ज्ञानशस्त्रेण तपो दण्डेन भारत ॥
KK-12-03-307-064a	ततो दुःखोदधिं घोरं चिन्ताशोकमहाह्रदम् ।
KK-12-03-307-064c	व्याधिमृत्युमहाग्राहं महाभयमहोरगम् ॥
KK-12-03-307-065a	तमःकूर्मं रजोमीनं प्रज्ञया सन्तरन्त्युत ।
KK-12-03-307-065c	स्नेहपङ्कं जरादुर्गं ज्ञानदीपमरिन्दम ॥
KK-12-03-307-066a	कर्मागाधं सत्यतीरं स्थितव्रतमरिन्दम ।
KK-12-03-307-066c	हिंसाशीघ्रमहावेगं नानारससमाकरम् ॥
KK-12-03-307-067a	नानाप्रीतिमहारत्नं दुःखज्वरसमीरणम् ।
KK-12-03-307-067c	शोकतृष्णामहावर्तं तीक्ष्णव्याधिमहागजम् ॥
KK-12-03-307-068a	अस्थिसङ्घातसङ्घट्टं श्लेष्मफेनमरिन्दम ।
KK-12-03-307-068c	दानमुक्ताकरं घोरं शोणितह्रदविद्रुमम् ॥
KK-12-03-307-069a	हसितोत्क्रुष्टनिर्घोषं नानाज्ञानसुदुस्तरम् ।
KK-12-03-307-069c	रोदनाश्रुमलक्षारं सङ्गत्यागपरायणम् ||
KK-12-03-307-070a	पुत्रदारजलौकौघं मित्रबान्धवपत्तनम् ।
KK-12-03-307-070c	अहिंसासत्यमर्यादं प्राणत्यागमहोर्मिणम् ॥
KK-12-03-307-071a	वेदान्तगमनद्वीपं सर्वभूतदयोदकम् ।
KK-12-03-307-071c	मोक्षदुर्लाभविषयं वडवामुखसागरम् ॥
KK-12-03-307-072a	तरन्ति मुनयः सिद्धा ज्ञानयानेन भारत ।
KK-12-03-307-072c	तीर्त्वाऽतिदुस्तरं जन्म विशन्ति विमलं नभः ॥
KK-12-03-307-073a	तत्र तान्सुकृतीन्साङ्ख्यान्सूर्यो वहति रश्मिभिः ।
KK-12-03-307-073c	पद्मतन्तुवदाविश्य प्रसह्य विषयान्नृप ॥
KK-12-03-307-074a	तत्र तान्प्रवहो वायुः प्रतिगृह्णाति भारत ।
KK-12-03-307-074c	वीतरागान्यतीन्सिद्धान्वीर्ययुक्तांस्तपोधनान् ॥
KK-12-03-307-075a	सूक्ष्मः शीतः सुगन्धी च सुखस्पर्शश्च भारत ।
KK-12-03-307-075c	सप्तानां मरुतां श्रेष्ठो लोकान्गच्छति यः शुभान् ।
KK-12-03-307-075e	स तान्वहति कौन्तेय नभसः परमां गतिम् ॥
KK-12-03-307-076a	नभो वहति लोकेश रजसः परमां गतिम् ।
KK-12-03-307-076c	'तमो वहति लोकेश रजसः परमां गतिम् ।'
KK-12-03-307-076e	रजो वहति राजेन्द्र सत्वस्य परमां गतिम् ॥
KK-12-03-307-077a	सत्वं वहति राजेन्द्र परं नारायणं प्रभुम् ।
KK-12-03-307-077c	प्रभुर्वहति शुद्धात्मा परमात्मानमात्मना ॥
KK-12-03-307-078a	परमात्मानमासाद्य तद्भूता यतयोऽमलाः ।
KK-12-03-307-078c	अमृतत्वाय कल्पन्ते न निवर्तन्ति वा विभो ॥
KK-12-03-307-079a	परमा सा गतिः पार्थ निर्द्वन्द्वानां महात्मनाम् ।
KK-12-03-307-079c	सत्यार्जवरतानां वै सर्वभूतदयावताम् ॥
KK-12-03-307-080	युधिष्ठिर उवाच 
KK-12-03-307-080a	स्थानमुत्तममासाद्य भगवन्तं स्थिरव्रताः ।
KK-12-03-307-080c	आजन्ममरणं वा ते स्मरन्त्युत न वाऽनघ ॥
KK-12-03-307-081a	यदत्र तथ्यं तन्मे त्वं यथावद्वक्तुमर्हसि ।
KK-12-03-307-081c	त्वदृते पुरुषं नान्यं प्रष्टुमर्हामि कौरव ॥
KK-12-03-307-082a	मोक्षे दोषो महानेष प्राप्य सिद्धिगतानृषीन् ।
KK-12-03-307-082c	यदि तत्रैव विज्ञाने वर्तन्ते यतयः परे ॥
KK-12-03-307-083a	प्रवृत्तिलक्षणं धर्मं पश्यामि परमं नृप ।
KK-12-03-307-083c	मग्नस्य हि परे ज्ञाने किं न दुःखतरं भवेत् ।
KK-12-03-307-084	भीष्म उवाच 
KK-12-03-307-084a	यथान्यायं त्वया तात प्रश्नः पृष्टः सुसङ्कटः ।
KK-12-03-307-084c	बुधानामपि सम्मोहः प्रश्नेऽस्मिन्भरतर्षभ ॥
KK-12-03-307-085a	अत्रापि तत्त्वं परमं शृणु सम्यङ्मयेरितम् ।
KK-12-03-307-085c	बुद्धिश्च परमा यत्र कापिलानां महात्मनाम् ॥
KK-12-03-307-086a	इन्द्रियाण्येव बुध्यन्ते स्वदेहे देहिनां नृप ।
KK-12-03-307-086c	कारणान्यात्मनस्तानि सूक्ष्मः पश्यति तैस्तु सः ॥
KK-12-03-307-087a	आत्मना विप्रहीणानि काष्ठकुड्यसमानि तु ।
KK-12-03-307-087c	विनश्यन्ति न सन्देहः फेना इव महार्णवे ॥
KK-12-03-307-088a	इन्द्रियैः सह सुप्तस्य देहिनः शत्रुतापन ।
KK-12-03-307-088c	सूक्ष्मश्चरति सर्वत्र नभसीव समीरणः ॥
KK-12-03-307-089a	स पश्यति यथान्यायं स्पर्शान्स्पृशति वा विभो ।
KK-12-03-307-089c	बुध्यमानो यथापूर्वमखिलेनेह भारत ॥
KK-12-03-307-090a	इन्द्रियाणीह सर्वाणि स्वे स्वे स्थाने यथाविधि ।
KK-12-03-307-090c	अनीशत्वात्प्रलीयन्ते सर्पा हतविषा इव ॥
KK-12-03-307-091a	इन्द्रियाणां तु सर्वेषां स्वस्थानेष्वेव सर्वशः ।
KK-12-03-307-091c	आक्रम्य गतयः सूक्ष्माश्चरत्यात्मा न संशयः ॥
KK-12-03-307-092a	सत्वस्य च गुणान्कृत्स्नान्रजसश्च गुणान्पुनः ।
KK-12-03-307-092c	गुणांश्च तमसः सर्वान्गुणान्बुद्धेश्च भारत ॥
KK-12-03-307-093a	गुणांश्च मनसश्चापि नभसश्च गुणांश्च सः ।
KK-12-03-307-093c	गुणान्वायोश्च धर्मात्मंस्तेजसां च गुणान्पुनः ॥
KK-12-03-307-094a	अपां गुणांस्तथा पार्थ पार्थिवांश्च गुणानपि ।
KK-12-03-307-094c	सर्वात्मना गुणैर्व्याप्तः क्षेत्रज्ञेषु युधिष्ठिर ॥
KK-12-03-307-095a	आत्मा च याति क्षेत्रज्ञं कर्मणी च शुभाशुभे ।
KK-12-03-307-095c	शिष्या इव महात्मानमिन्द्रियाणि च तं प्रभो ॥
KK-12-03-307-096a	प्रकृतिं चाप्यतिक्रम्य गच्छत्यात्मानमव्ययम् ।
KK-12-03-307-096c	परं नारायणं देवं निर्द्वन्द्वं प्रकृतेः परम् ॥
KK-12-03-307-097a	विमुक्तः सर्वपापेभ्यः प्रविष्टस्तमनामयम् ।
KK-12-03-307-097c	परमात्मानमगुणं न निवर्तति भारत ॥
KK-12-03-307-098a	शिष्टं तत्र मनस्तात इन्द्रियाणि च भारत ।
KK-12-03-307-098c	आगच्छन्ति यथाकालं गुरोः सन्देशकारिणः ॥
KK-12-03-307-099a	शक्यं चाल्पेन कालेन शान्तिं प्राप्तुं गुणार्थिना ।
KK-12-03-307-099c	एवमुक्तेन कौन्तेय युक्तज्ञानेन मोक्षिणा ॥
KK-12-03-307-100a	साङ्ख्या राजन्महाप्राज्ञा गच्छन्ति परमां गतिम् ।
KK-12-03-307-100c	ज्ञानेनानेन कौन्तेय तुल्यं ज्ञानं न विद्यते ॥
KK-12-03-307-101a	अत्र ते संशयो मा भूज्ज्ञानं साङ्ख्यं परं मतम् ।
KK-12-03-307-101c	अक्षरं ध्रुवमव्यक्तं पूर्णं ब्रह्म सनातनम् ॥
KK-12-03-307-102a	अनादिमध्यनिधनं निर्द्वन्द्वं कर्तृ शाश्वतम् ।
KK-12-03-307-102c	कूटस्थं चैव नित्यं च यद्वदन्ति शमात्मकाः ॥
KK-12-03-307-103a	यतः सर्वाः प्रवर्तन्ते सर्गप्रलयविक्रियाः ।
KK-12-03-307-103c	यच्च शंसन्ति शास्त्रेषु वदन्ति परमर्षयः ॥
KK-12-03-307-104a	सर्वे विप्राश्च देवाश्च तथा शमविदो जनाः ।
KK-12-03-307-104c	ब्रह्मण्यं परमं देवमनन्तं परमच्युतम् ॥
KK-12-03-307-105a	प्रार्थयन्तश्च तं विप्रा वदन्ति गुणबुद्धयः ।
KK-12-03-307-105c	सम्यग्युक्तास्तथा योगाः साङ्ख्याश्चामितदर्शनाः ॥
KK-12-03-307-106a	अमूर्तेस्तस्य कौन्तेय साङ्ख्यं मूर्तिरिति श्रुतिः ।
KK-12-03-307-106c	अभिज्ञानानि तस्याहुर्मतं हि भरतर्षभ ॥
KK-12-03-307-107a	द्विविधानीह भूतानि पृथिव्यां पृथिवीपते ।
KK-12-03-307-107c	जङ्गमाजङ्गमाख्यानि जङ्गमं तु विशिष्यते ॥
KK-12-03-307-108a	ज्ञानं महद्यद्धि महत्सु राजन्वेदेषु साङ्ख्येषु तथैव योगे ।
KK-12-03-307-108c	यच्चापि दृष्टं विविधं पुराणे साङ्ख्यागतं तन्निखिलं नरेन्द्र ॥
KK-12-03-307-109a	यच्चेतिहासेषु महत्सु दृष्टं यच्चार्थशास्त्रे नृप शिष्टजुष्टे ।
KK-12-03-307-109c	ज्ञानं च लोके यदिहास्ति किञ्चित्साङ्ख्यागतं तच्च महन्महात्मन् ॥
KK-12-03-307-110a	शमश्च दृष्टः परमं बलं च ज्ञानं च साङ्ख्यं च यथावदुक्तम् ।
KK-12-03-307-110c	तपांसि सूक्ष्माणि सुखानि चैव साङ्ख्ये यथावद्विहितानि राजन् ॥
KK-12-03-307-111a	विपर्यये तस्य हि पार्थ देवान्गच्छन्ति साङ्ख्याः सततं सुखेन ।
KK-12-03-307-111c	तांश्चानुसञ्चार्य ततः कृतार्थाः पतन्ति विप्रेषु यतेषु भूयः ॥
KK-12-03-307-112a	हित्वा च देहं प्रविशन्ति मोक्षं दिवौकसो द्यामिव पार्थ साङ्ख्याः ।
KK-12-03-307-112c	अतोऽधिकं तेऽभिरता महार्थे साङ्ख्ये द्विजाः पार्थिव शिष्टजुष्टे ॥
KK-12-03-307-113a	तेषां न तिर्यग्गमनं हि दृष्टं नार्वाग्गतिः पापकृताधिवासः ।
KK-12-03-307-113c	च चाबुधानामपि ते द्विजातयो ये ज्ञानमेतन्नृपतेऽनुरक्ताः ॥
KK-12-03-307-114a	साङ्ख्यं विशालं परमं पुराणं महार्णवं विमलमुदाहरन्ति |
KK-12-03-307-114c	कृत्स्नं च साङ्ख्यं नृपते महात्मा नारायणो धारयतेऽप्रमेयम् ॥
KK-12-03-307-115a	एतन्मयोक्तं नरदेव तत्त्वं नारायणो विश्वमिदं पुराणम् ।
KK-12-03-307-115c	स सर्गकाले च करोति सर्गं संहारकाले च तदत्ति भूयः ॥
KK-12-03-307-116ac	संहृत्य सर्वं निजदेहसंस्थं कृत्वाऽप्सु शेते जगदन्तरात्मा ॥ 

इति श्रीमन्महाभारते शान्तिपर्वणि मोक्षधर्मपर्वणि सप्ताधिकत्रिशततमोऽध्यायः ॥ 307 ॥

12-307-1 सम्यक्त्वया यज्ञपते इति थ. पाठः ॥ 12-307-4 यस्मिन्न विश्रमाः इति थ. पाठः ॥ 12-307-5 दोषान्विषयजान्नृपेति थ. पाठः ॥ 12-307-9 विषयांश्च प्रणाशान्तान्ब्रह्मणो विषयांस्तथेति ध. पाठः ॥ 12-307-19 तनुं स्पर्शे इति झ. पाठः ॥ 12-307-20 कोष्ठे उदरे । देवीं पृथ्वीम् ॥ 12-307-24 सत्वगुणं देहमिति झ. पाठः ॥ 12-307-36 उपप्लवान् उपरागान् । तेजसः सूर्यस्य ॥ 12-307-37 नराणां पतनं दृष्ट्वेति थ. पाठः । बन्धूनां विप्रयोगं चेति ट. पाठः । द्वन्द्वानां दम्पतीनाम् ॥ 12-307-39 क्वचित्पुंसि ॥ 12-307-40 बहुमानम् अत्यादरम् । मध्यस्थताम् औदासीन्यम् ॥ 12-307-41 दौरात्म्यं बन्धहेतुताम् ॥ 12-307-42 कुलेषु गृहेषु ॥ 12-307-45 विज्ञाय गतयः पृथगिति थ. पाठः ॥ 12-307-48 क्षयं वनानामिति थ. पाठः ॥ 12-307-59 नलसारं नलतृणवदन्तःसारहीनम् ॥ 12-307-60 क्लेशप्रायं क्लेशबहुलम् ॥ 12-307-65 स्पर्शद्विपमरिन्दमेति ट. थ. पाठः ॥ 12-307-67 व्याधिमहारुजमिति थ. पाठः ॥ 12-307-76 तमसः परमां गतिमिति थ. पाठः ॥ 12-307-83 मग्नस्य हि परं ज्ञानमिति झ. पाठः ॥ 12-307-85 तथापि परमं तत्वमिति ट. थ. पाठः ॥ 12-307-104 सर्वे देवाश्च वेदाश्चेति ट. पाठः ॥
