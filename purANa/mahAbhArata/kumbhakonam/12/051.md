अध्यायः 051

भीष्मेण कृष्णम् प्रति स्वस्य शस्त्रसञ्छिन्नशरीरतया धर्मकथनापाटवप्रकटनम् ॥ 1 ॥ कृष्णेन भीष्माय शरीरदार्ढ्यादिप्रदानम् ॥ 2 ॥ ततः सायं सर्वेषां स्वस्वस्थानगमनम् ॥ 3 ॥
001	वैशम्पायन उवाच 
001a	ततः कृष्णस्य तद्वाक्यं धर्मार्थसहितं हितम् ।
001c	श्रुत्वा शान्तनवः कृष्णं प्रत्युवाच कृताञ्जलिः ॥
002a	लोकनाथ महाबाहो शिव नारायणाच्युत ।
002c	तव वाक्यमुपश्रुत्य हर्षेणास्मि परिप्लुतः ॥
003a	किञ्चाहमभिधास्यामि वाक्पते तव सन्निधौ ।
003c	यदा वाचोगतं सर्वं तव वाचि समाहितम् ॥
004a	यच्च किञ्चित्कृतं लोके कर्तव्यं क्रियते च यत् ।
004c	त्वत्तस्तन्निःसृतं देव लोके बुद्धिमतो हिते ॥
005a	कथयेद्देवलोकं यो देवराजसमीपतः ।
005c	धर्मकामार्थमोक्षाणां सोऽर्थं ब्रूयात्तवाग्रतः ॥
006a	शराभितापाद्व्यथितं मनो मे मधुसूदन ।
006c	गात्राणि चावसीदन्ति न च बुद्धिः प्रसीदति ॥
007a	न च मे प्रतिभा काचिदस्ति किञ्चित्प्रभाषितुम् ।
007c	पीड्यमानस्य गोविन्द विषानलसमैः शरैः ॥
008a	बलं मे प्रजहातीव प्राणाः सत्वरयन्ति च ।
008c	मर्माणि परितप्यन्ति भ्रान्तचित्तस्तथा ह्यहम् ॥
009a	दौर्बल्यात्सज्जते वाङ्मे स कथं वक्तुमुत्सहे ।
009c	साधु मे त्वं प्रसीदस्व दाशार्हकुलवर्धन ॥
010a	तत्क्षमस्व महाबाहो न ब्रूयां किञ्चिदच्युत |
010c	त्वत्सन्निधौ च सीदेद्धि वाचस्पतिरपि ब्रुवन् ॥
011a	न दिशः सम्प्रजानामि नाकाशं न च मेदिनीम् ।
011c	केवलं तव वीर्येण तिष्ठामि मधुसूदन ॥
012a	स्वयमेव भवांस्तस्माद्धर्मराजस्य यद्धितम् ।
012c	तद्ब्रवीत्वाशु सर्वेषामागमानां त्वमागमः ॥
013a	कथं त्वयि स्थिते कृष्णे शाश्वते लोककर्तरि ।
013c	प्रब्रूयान्मद्विधः कश्चिद्गुरौ शिष्य इव स्थिते ॥
014	वासुदेव उवाच 
014a	उपपन्नमिदं वाक्यं कौरवाणां धुरन्धरे ।
014c	महावीर्ये महासत्वे स्थिरे सर्वार्थदर्शिनि ॥
015a	यच्च मामात्थ गाङ्गेय बाणघातरुजं प्रति ।
015c	गृहाणात्र वरं भीष्म मत्प्रसादकृतं प्रभो ॥
016a	न ते ग्लानिर्न ते मूर्च्छा न तापो न च ते रुजा ।
016c	प्रभविष्यन्ति गाङ्गेय क्षुत्पिपासे न चाप्युत ॥
017a	ज्ञानानि च समग्राणि प्रतिभास्यन्ति तेऽनघ ।
017c	न च ते क्वचिदासत्तिर्बुद्धेः प्रादुर्भविष्यति ॥
018a	सत्वस्थं च मनो नित्यं तव भीष्म भविष्यति ।
018c	रजस्तमोभ्यां निर्मुक्तं घनैर्मुक्त इवोडुराट् ॥
019a	यद्यच्च धर्मसंयुक्तमर्थयुक्तमथापि च ।
019c	चिन्तयिष्यसि तत्राग्र्या बुद्धिस्तव भविष्यति ॥
020a	इमं च राजशार्दूल भूतग्रामं चतुर्विधम् ।
020c	चक्षुर्दिव्यं समाश्रित्य द्रक्ष्यस्यमितविक्रम ॥
021a	चतुर्विधं प्रजाजालं संयुक्तो ज्ञानचक्षुषा ।
021c	भीष्म द्रक्ष्यसि तत्त्वेन जले मीन इवामले ॥
022	वैशम्पायन उवाच 
022a	ततस्ते व्याससहिताः सर्व एव महर्षयः ।
022c	ऋग्यजुःसामसहितैर्वचोभिः कृष्णमार्चयन् ॥
023a	ततः सर्वार्तवं दिव्यं पुष्पवर्षं नभस्तलात् ।
023c	पपात यत्र वार्ष्णेयः सगाङ्गेयः सपाण्डवः ॥
024a	वादित्राणि च सर्वाणि जगुश्चाप्सरसां गणाः ।
024c	न चाहितमनिष्टं च किञ्चित्तत्र व्यदृश्यत ॥
025a	ववौ शिवः सुखो वायुः सर्वगन्धवहः शुचिः ।
025c	शान्तायां दिशि शन्ताश्च प्रावदन्मृगपक्षिणः ॥
026a	ततो मुहूर्ताद्भगवान्सहस्रांशुर्दिवाकरः ।
026c	दहन्वनमिवैकान्ते प्रतीच्यां प्रत्यदृश्यत ॥
027a	ततो महर्षयः सर्वे समुत्थाय जनार्दनम् ।
027c	भीष्ममामन्त्रयाञ्चक्रू राजानं च युधिष्ठिरम् ॥
028a	ततः प्रणाममकरोत्केशवः सहपाण्डवः ।
028c	सात्यकिः सञ्जयश्चैव स च शारद्वतः कृपः ॥
029a	ततस्ते धर्मनिरताः सम्यक् तैरभिपूजिताः ।
029c	श्वः समेष्याम इत्युक्त्वा यथेष्टं त्वरिता ययुः ॥
030a	तथैवामन्त्र्य गाङ्गेयं केशवः पाण्डवास्तथा ।
030c	प्रदक्षिणमुपावृत्य रथानारुरुहुः शुभान् ॥
031a	ततो रथैः काञ्चनचित्रकूबरैर्महीधराभैः समदैश्च दन्तिभिः ।
031c	हयैः सुपर्णैरिव चाशुगामिभिः पदातिभिश्चात्तशरासनादिभिः ॥
032a	ययौ रथानां पुरतो हि सा चमूस्तथैव पश्चादतिमात्रसारिणी ।
032c	पुरश्च पश्चाच्च यथा महानदी तमृक्षवन्तं गिरिमेत्य नर्मदा ॥
033a	ततः पुरस्ताद्भगवान्निशाकरः समुत्थितस्तामभिहर्षयंश्चमूम् ।
033c	दिवाकरापीतरसा महौषधीः पुनः स्वकेनैव गुणेन योजयन् ॥
034a	ततः पुरं सुरपुरसम्मितद्युति प्रविश्य ते यदुवृषपाण्डवास्तदा ।
034c	यथोचितान्भवनवरान्समाविशन्श्रमान्विता मृगपतयो गुहा इव ॥ 

इति श्रीमन्महाभारते शान्तिपर्वणि राजधर्मपर्वणि एकपञ्चाशोऽध्यायः ॥ 51 ॥

12-51-3 वाचोगतं वाचां विषयः सर्वोऽपि तव वाचि वेदे ॥ 12-51-4 हिते प्रिये । लोके देवलोके इह परत्र च । तत्सर्वं त्रैकालिकम् । त्वत्तो निःसृतमिति उक्तेर्थे हेतुरुक्तः ॥ 12-51-12 आगमानां समागममिति ट. ड. पाठः ॥ 12-51-17 आसत्तिरवसन्नता ॥
