अध्यायः 016
युधिष्ठिरम् प्रति भीमवचनम् ॥ 1 ॥
001	वैशम्पायन उवाच 
001a	अर्जुनस्य वचः श्रुत्वा भीमसेनोऽत्यमर्षणः ।
001c	धैर्यमास्थाय तं ज्येष्ठं भ्राता भ्रातरमब्रवीत् ॥
002a	राजन्विदितधर्मोऽसि न तेऽस्त्यविदितं भुवि ।
002c	उपशिक्षाम ते वृत्तं सदैव न च शक्नुमः ॥
003a	न वक्ष्यामि न वक्ष्यामीत्येवं मे मनसि स्थितम् ।
003c	अतिदुःखात्तु वक्ष्यामि तन्निबोध जनाधिप ॥
004a	भवतः सम्प्रमोहेन सर्वं संशयितं कृतम् ।
004c	विक्लबत्वं च नः प्राप्तमबलत्वं तथैव च ॥
005a	कथं हि राजा लोकस्य सर्वशास्त्रविशारदः ।
005c	मोहमापद्यसे दैन्याद्यथा कापुरुषस्तथा ॥
006a	आगतिश्च गतिश्चैव लोकस्य विदिता तव ।
006c	आयत्यां च तदात्वे च न तेऽस्त्यविदितं प्रभो ॥
007a	एवं गते महाराज राज्यं प्रति जनाधिप ।
007c	हेतुमात्रं तु वक्ष्यामि तमिहैकमनाः शृणु ॥
008a	द्विविधो जायते व्याधिः शारीरो मानसस्तथा ।
008c	परस्परं तयोर्जन्म निर्द्वन्द्वं नोपलभ्यते ॥
009a	शारीराज्जायते व्याधिर्मानसो नात्र संशयः ।
009c	मानसाज्जायते व्याधिः शारीर इति निश्चयः ॥
010a	शारीरमानसे दुःखे योऽतीते त्वनुशोचति ।
010c	दुःखेन लभते दुःखं द्वावनर्थौ च विन्दति ॥
011a	शीतोष्णे चैव वायुश्च त्रयः शारीरजा गुणाः ।
011c	तेषां गुणानां साम्यं यत्तदाहुः स्वस्थलक्षणम् ॥
012a	तेषामन्यतमोद्रेके विधानमुपदिश्यते ।
012c	उष्णेन बाध्यते शीतं शीतेनोष्णं प्रबाध्यते ।
012e	`उभाभ्यां बाध्यते वायुर्विधानमिदमुच्यते ॥'
013a	सत्वं रजस्तम इति मानसाः स्युस्त्रयो गुणाः ।
013c	तेषां गुणानां साम्यं यत्तदाहुः स्वस्थलक्षणम् ॥
014a	तेषामन्यतमोद्रेके विधानमुपदिश्यते ।
014c	हर्षेण बाध्यते शोको हर्षः शोकेन बाध्यते ।
014e	`उभाभ्यां बाध्यते मोहो विधानमिदमुच्यते ॥'
015a	कश्चित्सुखे वर्तमानो दुःखस्य स्मर्तुमिच्छति ।
015c	कश्चिद्दुःखे वर्तमानः सुखस्य स्मर्तुमिच्छति ॥
016a	स त्वं न दुःखी दुःखस्य न सुखी च सुखस्य च ।
016c	नादुःखी दुःखभागस्य नासुखी च सुखस्य च ।
016e	स्मर्तुमर्हसि कौरव्य दिष्टं हि बलवत्तरम् ॥
017a	अथवा ते स्वभावोऽयं येन पार्थिव तुष्यसे ।
017c	दृष्ट्वा सभागतां कृष्णामेकवस्त्रां रजस्वलाम् ।
017e	मिषतां पाण्डुपुत्राणां न तस्य स्मर्तुमर्हसि ॥
018a	प्रव्राजनं च नगरादजिनैश्च विवासनम् ।
018c	महारण्यनिवासश्च न तस्य स्मर्तुमर्हसि ॥
019a	जटासुरात्परिक्लेशं चित्रसेनेन चाहवम् ।
019c	सैन्धवाच्च परिक्लेशं कथं विस्मृतवानसि ॥
020a	पुनरज्ञातचर्यायां कीचकेन पदा वधम् ।
020c	द्रौपद्या राजपुत्र्याश्च कथं विस्मृतवानसि ॥
021a	यच्च ते द्रोणभीष्माभ्यां युद्धमासीदरिन्दम ।
021c	मनसैकेन योद्धव्यं तत्ते युद्धमुपस्थितम् ॥
022a	यत्र नास्ति शरैः कार्यं न मित्रैर्न च बन्धुभिः ।
022c	आत्मनैकेन योद्धव्यं तत्ते युद्धमुपस्थितम् ॥
023a	तस्मिन्ननिर्जिते युद्धे प्राणान्यदि विमोक्ष्यसे ।
023c	अन्यं देहं समास्थाय ततस्तैरिह योत्स्यसे ॥
024a	`यो ह्यनाढ्यः स पतितस्तदुच्छिष्टं तदल्पकम् ।
024c	बह्वपथ्यं बलवतो न किञ्चित्त्रायते बलम् ॥'
025a	तस्मादद्यैव गन्तव्यं युध्यस्व भरतर्षभ ।
025c	परमव्यक्तरूपस्य व्यक्तं त्यक्त्वा स्वकर्मभिः ॥
026a	तस्मिन्ननिर्जिते युद्धे कामवस्थां गमिष्यसि ।
026c	एतज्जित्वा महाराज कृतकृत्यो भविष्यसि ॥
027a	एतां बुद्धिं विनिश्चित्य भूतानामागतिं गतिम् ।
027c	पितृपैतामहे वृत्ते शाधि राज्यं यथोचितम् ॥
028a	दिष्ट्या दुर्योधनः पापो निहतः सानुगो युधि ।
028c	द्रौपद्याः केशपक्षस्य दिष्ट्या ते पदवीं गताः ॥
029a	यजस्व वाजिमेधेन विधिवद्दक्षिणावता ।
029c	वयं ते किङ्कराः पार्थ वासुदेवश्च वीर्यवान् ॥ 

इति श्रीमन्महाभारते शान्तिपर्वणि राजधर्मपर्वणि षोडशोऽध्यायः ॥ 16 ॥

12-16-2 नच शक्नुमः । कर्तुमिति शेषः ॥ 12-16-6 अगतिश्च गतिश्चैवेति झ. पाठः । तत्र आयत्यामुत्तरकाले । तदात्वे वर्तमानकाले अगतिर्दुर्मार्गः । गतिः सन्मार्ग इत्यर्थः ॥ 12-16-8 निर्द्वन्द्वं शरीरं विना व्याधिर्नास्ति मनोविना आधिर्नास्तीत्यर्थः ॥ 12-16-11 शीतोष्णे कफपित्ते । वायुर्वातः ॥ 12-16-12 विधानं चिकित्सा । उष्णेन द्रव्येण ॥ 12-16-16 न दुःखी सुखजातस्य न सुखी दुःखजस्य वा इति झ. पाठः ॥ 12-16-17 येन पार्थिव क्लिश्यसे इति झ. पाठः ॥ 12-16-18 न तस्य स्मर्तुमर्हसीत्यत्र कथमिति वक्ष्यमाणं पदमपकृष्य योजना ॥ 12-16-22 यत्र नाभिसरैरिति द. पाठः । तत्र न अभिसरैरिति छेदः ॥ 12-16-23 तस्मिन्मनसि ॥ 12-16-25 युध्यस्व । मनोजयार्थं सन्नद्धो भवेत्यर्थः ॥ 12-16-26 तस्मिन्मनसि कामवस्थाम् । अवाच्यामित्यर्थः । एतन्मनः ॥ 12-16-28 दिष्ट्या त्वं पदवीं गत इति झ. पाठः ॥
