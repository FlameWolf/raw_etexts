अध्यायः 204

भीष्मेण युधिष्ठिरम् प्रति मनुबृहस्पतिसंवादानुवादसमापनम् ॥ 1 ॥
001	मनुरुवाच 
001a	`तदेव सततं मन्ये न शक्यमनुवर्णितुम् ।
001c	यथा निदर्शनं वस्तु न शक्यमनुबोधितुम् ॥
002a	यथाहि सारं जानाति न कथञ्चन संस्थितम् ।
002c	परकायच्छविस्तद्वद्देहेऽयं चेतनस्तथा ॥
003a	विना कायं न सा च्छाया तां विना कायमस्त्युत ।
003c	तद्वदेव विना नास्ति प्रकृतेरिह वर्तनम् ॥
004a	इदं वै --- नास्ति नेदमस्ति परं विना ।
004c	जीवात्मना त्वसौ छिन्नस्त्वेष चैव परात्मना ॥
005a	तत्तथेति विदुः केचिदतथ्यमिति चापरे ।
005c	उभयं मे मतं विद्वन्मुक्तिहेतौ समाहितम् ॥
006a	विमुक्तैश्च मृगः सोऽपि दृश्यते संयतेन्द्रियः ।
006c	सर्वेषां न हि दृश्यो हि तटिद्वत्स्फुरति ह्यसौ ॥
007a	ब्राह्मणस्य समादृश्यो वर्तते सोऽपि किं पुनः ।
007c	विद्यते परमः शुद्धः साक्षिभूतो विभावसुः ॥
008a	श्रुतिरेषा ततो नित्या तस्मादेकः परो मतः ।
008c	न प्रयोजनमुद्दिश्य चेष्टा तस्य महात्मनः ॥
009a	तादृशोस्त्विति मन्तव्यस्तथा सत्यं महात्मना ।
009c	नानासंस्थेन भेदेन सदा गतिविभेदवत् ।
009e	तस्य भेदः समाख्यातो भेदो ह्यस्ति तथाविधः ॥
010a	एवं विद्वन्विजानीहि परमात्मानमव्ययम् ।
010c	तत्तद्गुणविशेषेण सञ्ज्ञानामनुसंयुतम् ॥
011a	सर्वेश्वरः सर्वमयः स च सर्वप्रवर्तकः ।
011c	सर्वात्मकः सर्वशक्तिः सर्वकारणकारणम् ॥
012a	सर्वसाधारणः सर्वैरुपास्यश्च महात्मभिः ।
012c	वासुदेवेति विख्यातस्तं विदित्वाऽश्नुतेऽमृतम् ॥'
013a	यदा ते पञ्चभिः पञ्च युक्तानि मनसा सह ।
013c	अथ तद्द्रक्ष्यते ब्रह्म मणौ सूत्रमिवार्पितम् ॥
014a	तदेव च यथा सूत्रं सुवर्णे वर्तते पुनः ।
014c	मुक्तास्वथ प्रवालेषु मृन्मये राजते तथा ॥
015a	तद्वद्गोऽश्वमनुष्येषु तद्वद्धस्तिमृगादिषु ।
015c	तद्वत्कीटपतङ्गेषु प्रसक्तात्मा स्वकर्मभिः ॥
016a	येनयेन शरीरेण यद्यत्कर्म करोत्ययम् ।
016c	तेनतेन शरीरेण तत्तत्फलमुपाश्नुते ॥
017a	यथा ह्येकरसा भूमिरोषध्यर्थानुसारिणी ।
017c	तथा कर्मानुगा बुद्धिरन्तरात्माऽनुदर्शिनी ॥
018a	ज्ञानपूर्वोद्भवा लिप्सा लिप्सापूर्वाभिसन्धिता ।
018c	अभिसन्धिपूर्वकं कर्म कर्ममूलं ततः फलम् ॥
019a	फलं कर्मत्मकं विद्यात्कर्म ज्ञेयात्मकं तथा ।
019c	ज्ञेयं ज्ञानात्मकं विद्याज्ज्ञानं सदसदात्मकम् ॥
020a	`तदेवमिष्यते ब्रह्म सङ्ख्यानाद्विनिभिद्यते ।'
020c	ज्ञानानां च फलानां च ज्ञेयानां कर्मणां तथा ।
020e	क्षयान्ते यत्फलं विद्याज्ज्ञानं ज्ञेयप्रतिष्ठितम् ॥
021a	महद्धि परमं भूतं युक्ताः पश्यन्ति योगिनः ।
021c	अबुधास्तं न पश्यन्ति ह्यात्मस्थं गुणबुद्धयः ॥
022a	पृथिवीरूपतो रूपमपामिह महत्तरम् ।
022c	अद्भ्यो महत्तरं तेजस्तेजसः पवनो महान् ॥
023a	पवनाच्च महद्व्योम तस्मात्परतरं मनः ।
023c	मनसो महती बुद्धिर्बुद्धेः कालो महान्स्मृतः ॥
024a	कालात्स भगवान्विष्णुर्यस्य सर्वमिदं जगत् ।
024c	नादिर्न मध्यं नैवान्तस्तस्य देवस्य विद्यते ॥
025a	अनादित्वादमध्यत्वादनन्तत्वाच्च सोऽव्ययः ।
025c	अत्येति सर्वदुःखानि दुःखं ह्यन्तवदुच्यते ॥
026a	तद्ब्रह्म परमं प्रोक्तं तद्धाम परमं पदम् ।
026c	तद्गत्वा कालविषयाद्विमुक्ता मोक्षमाश्रिताः ॥
027a	गुणेष्वेते प्रकाशन्ते निर्गुणत्वात्ततः परम् ।
027c	निवृत्तिलक्षणो धर्मस्तथाऽऽनन्त्याय कल्पते ॥
028a	ऋचो यजूंषि सामानि शरीराणि व्यपाश्रिताः ।
028c	जिह्वाग्रेषु प्रवर्तन्ते यत्नसाध्याविनाशिनः ॥
029a	न चैवमिष्यते ब्रह्म शरीराश्रयसम्भवम् ।
029c	न यत्नसाध्यं तद्ब्रह्म नादिमध्यं न चान्तवत् ॥
030a	ऋचामादिस्तथा साम्नां यजुषामादिरुच्यते ।
030c	अन्तश्चादिमतां दृष्टो न त्वादिर्ब्रह्मणः स्मृतः ॥
031a	अनादित्वादनन्तत्वात्तदनन्तमथाव्ययम् ।
031c	अव्ययत्वाच्च निर्दुःखं द्वन्द्वाभावस्ततः परम् ॥
032a	अदृष्टतोऽनुपायाच्च प्रतिसन्धेश्च कर्मणः ।
032c	न तेन मर्त्याः पश्यन्ति येन गच्छन्ति तत्पदम् ॥
033a	विषयेषु च संसर्गाच्छाश्वतस्य च संशयात् ।
033c	मनसा चान्यदाकाङ्क्षन्परं न प्रतिपद्यते ॥
034a	गुणान्यदिह पश्यन्ति तदिच्छन्त्यपरे जनाः ।
034c	परं नैवाभिकाङ्क्षन्ति निर्गुणत्वाद्गुणार्थिनः ॥
035a	गुणैर्यस्त्ववरैर्युक्तः कथं विद्याद्गुणानिमान् ।
035c	अनुमानाद्धि गन्तव्यं गुणैरवयवैः परम् ॥
036a	सूक्ष्मेण मनसा विद्मो वाचा वक्तुं न शक्नुमः ।
036c	मनो हि मनसा ग्राह्यं दर्शनेन च दर्शनम् ॥
037a	ज्ञानेन निर्मलीकृत्य बुद्धिं बुद्ध्या मनस्तथा ।
037c	मनसा चेन्द्रियग्राममक्षरं प्रतिपद्यते ॥
038a	बुद्धिप्रहीणो मनसा समृद्धस्तथाऽनिराशीर्गुणतामुपैति ।
038c	परं त्यजन्तीह विलोभ्यमाना हुताशनं वायुरिवेन्धनस्थम् ॥
039a	गुणादाने विप्रयोगे च तेषां मनः सदा विद्धि परावराभ्याम् ।
039c	अनेनैव विधिना सम्प्रवृत्तो गुणादाने ब्रह्म शरीरमेति ॥
040a	अव्यक्तात्मा पुरुषोऽव्यक्तकर्मा सोऽव्यक्तत्वं गच्छति ह्यन्तकाले ।
040c	तैरेवायं चेन्द्रियैर्वर्धमानैर्ग्लायद्भिर्वा वर्ततेऽकामरूपः ॥
041a	सर्वैरयं चेन्द्रियैः सम्प्रयुक्तो देहं प्राप्तः पञ्चभूताश्रयः स्यात् ।
041c	न सामर्थ्याद्गच्छति कर्मणेह हीनस्तेन परमेणाव्ययेन ॥
042a	पृथ्व्या नरः पश्यति नान्तमस्या ह्यन्तश्चास्या भविता चेति विद्धि ।
042c	परं न यातीह विलोभ्यमानो यथा प्लवं वायुरिवार्णवस्थम् ॥
043a	दिवाकरो गुणमुपलभ्य निर्गुणो यथा भवेदपगतरश्मिमण्डलः ।
043c	तथा ह्यसौ मुनिरिह निर्विशेषवान् स निर्गुणं प्रविशति ब्रह्म चाव्ययम् ॥
044a	अनागतं सुकृतवतां परां गतिं स्वयम्भुवं प्रभवनिधानमव्ययम् ।
044c	सनातनं यदमृतमव्ययं ध्रुवं निचाय्य तत्परममृतत्वमश्नुते ॥ 

इति श्रीमन्महाभारते शान्तिपर्वणि मोक्षधर्मपर्वणि चतुरधिकद्विशततमोऽध्यायः ॥ 204 ॥

12-204-16 येनयेन पित्र्येण दैवेन गान्धर्वेण प्राजापत्येन वा प्राप्येण हेतुभूतेन यस्य यस्य देहस्य प्राप्त्यर्थमित्यर्थः । यद्यत्कर्म यज्ञादिकम् ॥ 12-204-33 शाश्वतस्य दर्शनात् इति झ. पाठः ॥ 12-204-40 यो व्यक्तत्वं गच्छति ब्रह्मभूयः । सुपुष्पितैः कर्मभिरिद्ध्यमानः सायन्दिवो वर्तते कर्मरूपः इति ध. पाठः ॥

