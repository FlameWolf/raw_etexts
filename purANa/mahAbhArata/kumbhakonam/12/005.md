अध्यायः 005
कर्णपराक्रमवर्णनम् ॥ 1 ॥
KK-12-01-005-001	नारद उवाच 
KK-12-01-005-001a	आविष्कृतबलं कर्णं दृष्ट्वा राजा स मागधः ।
KK-12-01-005-001c	आह्वयद्द्वैरथेनाजौ जरासन्धो महीपतिः ॥
KK-12-01-005-002a	तयोः समभवद्युद्धं दिव्यास्त्रविदुषोर्द्वयोः ।
KK-12-01-005-002c	युधि नानाप्रहरणैरन्योन्यमभिवर्षतोः ॥
KK-12-01-005-003a	क्षीणबाणौ विधनुषौ भग्नखड्गौ महीं गतौ ।
KK-12-01-005-003c	बाहुभिः समसज्जेतामुभावतिबलान्वितौ ॥
KK-12-01-005-004a	[बाहुकण्टकयुद्धेन तस्य कर्णोऽथ युध्यतः ।]
KK-12-01-005-004c	विभेदं सन्धिं देहस्य जरया श्लेषितस्य हि ॥
KK-12-01-005-005a	स विकारं शरीरस्य दृष्ट्वा नृपतिरात्मनः ।
KK-12-01-005-005c	प्रीतोऽस्मीत्यब्रवीत्कर्णं वैरमुत्सृज्य दूरतः ॥
KK-12-01-005-006a	प्रीत्या ददौ स कर्णाय मालिनीं नगरीमनु ।
KK-12-01-005-006c	अङ्गेषु नरशार्दूल स राजाऽऽसीत्सपत्नजित् ॥
KK-12-01-005-007a	पालयामास वर्णांस्तु कर्णः परबलार्दनः ।
KK-12-01-005-007c	दुर्योधनस्यानुमते तवापि विदितं तथा ॥
KK-12-01-005-008a	एवं शस्त्रप्रतापेन प्रथितः सोऽभवत्क्षितौ ।
KK-12-01-005-008c	त्वद्धितार्थं सुरेन्द्रेण भिक्षितो वर्मकुण्डले ॥
KK-12-01-005-009a	स दिव्ये सहजे प्रादात्कुण्डले परमार्चिते ।
KK-12-01-005-009c	सहजं कवचं चापि मोहितो देवमायया ॥
KK-12-01-005-010a	विमुक्तः कुण्डलाभ्यां च सहजेन च वर्मणा ।
KK-12-01-005-010c	निहतो विजयेनाजौ वासुदेवस्य पश्यतः ॥
KK-12-01-005-011a	ब्राह्मणस्यापि शापेन रामस्य च महात्मनः ।
KK-12-01-005-011c	कुन्त्याश्च वरदानेन मायया च शतक्रतोः ॥
KK-12-01-005-012a	भीष्मावमानात्सङ्ख्यायां रथानामर्धकीर्तनात् ।
KK-12-01-005-012c	शल्यतेजोवधाच्चापि वासुदेवनयेन च ||
KK-12-01-005-013a	रुद्रस्य देवराजस्य यमस्य वरुणस्य च ।
KK-12-01-005-013c	कुबेरद्रोणयोश्चैव कृपस्य च महात्मनः ॥
KK-12-01-005-014a	अस्त्राणि दिव्यान्यादाय युधि गाण्डीवधन्वना ।
KK-12-01-005-014c	हतो वैकर्तनः कर्णो दिवाकरसमद्युतिः ॥
KK-12-01-005-015a	एवं शप्तस्तव भ्राता बहुभिश्चापि वञ्चितः ।
KK-12-01-005-015c	न शोच्यः पुरुषव्याघ्र युद्धे हि निधनं गतः ॥ 

इति श्रीमन्महाभारते शान्तिपर्वणि राजधर्मपर्वणि पञ्चमोऽध्यायः ॥ 5 ॥

12-5-4 बाहुकण्टकयुद्धेन बाहुकण्टकं केतकपत्रं तद्वद्यत्र बलिना दुर्बलस्य शरीरं पाट्यते तद्बाहुकण्टकं नाम युद्धम् ॥ 12-5-5 विकारं पाटनरूपम् ॥ 12-5-7 पालयामास चम्पां चेति झ. पाठः ॥
