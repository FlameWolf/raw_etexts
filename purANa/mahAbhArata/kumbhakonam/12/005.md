अध्यायः 005
कर्णपराक्रमवर्णनम् ॥ 1 ॥
001	नारद उवाच 
001a	आविष्कृतबलं कर्णं दृष्ट्वा राजा स मागधः ।
001c	आह्वयद्द्वैरथेनाजौ जरासन्धो महीपतिः ॥
002a	तयोः समभवद्युद्धं दिव्यास्त्रविदुषोर्द्वयोः ।
002c	युधि नानाप्रहरणैरन्योन्यमभिवर्षतोः ॥
003a	क्षीणबाणौ विधनुषौ भग्नखड्गौ महीं गतौ ।
003c	बाहुभिः समसज्जेतामुभावतिबलान्वितौ ॥
004a	[बाहुकण्टकयुद्धेन तस्य कर्णोऽथ युध्यतः ।]
004c	विभेदं सन्धिं देहस्य जरया श्लेषितस्य हि ॥
005a	स विकारं शरीरस्य दृष्ट्वा नृपतिरात्मनः ।
005c	प्रीतोऽस्मीत्यब्रवीत्कर्णं वैरमुत्सृज्य दूरतः ॥
006a	प्रीत्या ददौ स कर्णाय मालिनीं नगरीमनु ।
006c	अङ्गेषु नरशार्दूल स राजाऽऽसीत्सपत्नजित् ॥
007a	पालयामास वर्णांस्तु कर्णः परबलार्दनः ।
007c	दुर्योधनस्यानुमते तवापि विदितं तथा ॥
008a	एवं शस्त्रप्रतापेन प्रथितः सोऽभवत्क्षितौ ।
008c	त्वद्धितार्थं सुरेन्द्रेण भिक्षितो वर्मकुण्डले ॥
009a	स दिव्ये सहजे प्रादात्कुण्डले परमार्चिते ।
009c	सहजं कवचं चापि मोहितो देवमायया ॥
010a	विमुक्तः कुण्डलाभ्यां च सहजेन च वर्मणा ।
010c	निहतो विजयेनाजौ वासुदेवस्य पश्यतः ॥
011a	ब्राह्मणस्यापि शापेन रामस्य च महात्मनः ।
011c	कुन्त्याश्च वरदानेन मायया च शतक्रतोः ॥
012a	भीष्मावमानात्सङ्ख्यायां रथानामर्धकीर्तनात् ।
012c	शल्यतेजोवधाच्चापि वासुदेवनयेन च ||
013a	रुद्रस्य देवराजस्य यमस्य वरुणस्य च ।
013c	कुबेरद्रोणयोश्चैव कृपस्य च महात्मनः ॥
014a	अस्त्राणि दिव्यान्यादाय युधि गाण्डीवधन्वना ।
014c	हतो वैकर्तनः कर्णो दिवाकरसमद्युतिः ॥
015a	एवं शप्तस्तव भ्राता बहुभिश्चापि वञ्चितः ।
015c	न शोच्यः पुरुषव्याघ्र युद्धे हि निधनं गतः ॥ 

इति श्रीमन्महाभारते शान्तिपर्वणि राजधर्मपर्वणि पञ्चमोऽध्यायः ॥ 5 ॥

12-5-4 बाहुकण्टकयुद्धेन बाहुकण्टकं केतकपत्रं तद्वद्यत्र बलिना दुर्बलस्य शरीरं पाट्यते तद्बाहुकण्टकं नाम युद्धम् ॥ 12-5-5 विकारं पाटनरूपम् ॥ 12-5-7 पालयामास चम्पां चेति झ. पाठः ॥
