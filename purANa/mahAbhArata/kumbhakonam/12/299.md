अध्यायः 299

भीष्मेण युधिष्ठिरम् प्रति ब्राह्मणादिवर्णधर्मादिप्रतिपादकपराशरगीतानुवादः ॥ 1 ॥
KK-12-03-299-001	पराशर उवाच 
KK-12-03-299-001a	वृत्तिः सकाशाद्वर्णेभ्यस्त्रिभ्यो हीनस्य शोभना ।
KK-12-03-299-001c	प्रीत्योपनीता निर्दिष्टा धर्मिष्ठान्कुरुते सदा ॥
KK-12-03-299-002a	वृत्तिश्चेन्नास्ति शूद्रस्य पितृपैतामही ध्रुवा ।
KK-12-03-299-002c	न वृत्तिं परतो मार्गेच्छुश्रूषां तु प्रयोजयेत् ॥
KK-12-03-299-003a	सद्भिस्तु सह संसर्गः शोभते धर्मदर्शिभिः ।
KK-12-03-299-003c	नित्यं सर्वास्ववस्थासु नासद्भिरिति मे मतिः ॥
KK-12-03-299-004a	यथोदयगिरौ द्रव्यं सन्निकर्षेण दीप्यते ।
KK-12-03-299-004c	तथा सत्सन्निकर्षेण हीनवर्णोऽपि दीप्यते ॥
KK-12-03-299-005a	यादृशेन हि वर्णेन भाव्यते शुक्लमम्बरम् ।
KK-12-03-299-005c	तादृशं कुरुते रूपमेतदेवमवेहि मे ॥
KK-12-03-299-006a	तस्माद्गुणेषु रज्येथा मा दोषेषु कदाचन ।
KK-12-03-299-006c	अनित्यमिह मर्त्यानां जीवितं हि चलाचलम् ॥
KK-12-03-299-007a	सुखे वा यदि वा दुःखे वर्तमानो विचक्षणः ।
KK-12-03-299-007c	यश्चिनोति शुभान्येव स भद्राणीह पश्यति ॥
KK-12-03-299-008a	धर्मादपेतं यत्कर्म यद्यपि स्यान्महाफलम् ।
KK-12-03-299-008c	न तत्सेवेत मेधावी न तद्धितमिहोच्यते ॥
KK-12-03-299-009a	'धर्मेण सहितं यत्तु भवेदल्पफलोदयम् ।
KK-12-03-299-009c	तत्कार्यमविशङ्केन कर्मात्यन्तं सुखावहम् ॥'
KK-12-03-299-010a	यो हृत्वा गोसहस्राणि नृपो दद्यादरक्षिता ।
KK-12-03-299-010c	स शब्दमात्रफलभाग्राजा भवति तस्करः ॥
KK-12-03-299-011a	स्वयम्भूरसृजच्चाग्रे धातारं लोकसत्कृतम् ।
KK-12-03-299-011c	धाताऽसृजत्पुत्रमेकं लोकानां धारणे रतम् ॥
KK-12-03-299-012a	तमर्चयित्वा वैश्यस्तु कुर्यादत्यर्थमृद्धिमत् ।
KK-12-03-299-012c	रक्षितव्यं तु राजन्यैरुपयोज्यं द्विजातिभिः ॥
KK-12-03-299-013a	अजिह्मैरशठक्रोधैर्हव्यकव्यप्रयोक्तृभिः ।
KK-12-03-299-013c	शूर्दैर्निर्मार्जनं कार्यमेवं धर्मो न नश्यति ॥
KK-12-03-299-014a	अप्रनष्टे ततो धर्मे भवन्ति सुखिताः प्रजाः ।
KK-12-03-299-014c	सुखेन तासां राजेन्द्र मोदन्ते दिवि देवताः ॥
KK-12-03-299-015a	तस्माद्यो रक्षति नृपः स धर्मेणेति पूज्यते ।
KK-12-03-299-015c	अधीते चापि यो विप्रो वैश्यो यश्चार्जने रतः ॥
KK-12-03-299-016a	यश्च शुश्रूषते शूद्रः सततं नियतेन्द्रियः ।
KK-12-03-299-016c	अतोऽन्यथा मनुष्येन्द्र स्वधर्मात्परिहीयते ॥
KK-12-03-299-017a	प्राणसन्तापनिर्दिष्टाः काकिण्योऽपि महाफलाः ।
KK-12-03-299-017c	न्यायेनोपार्जिता दत्ताः किमुतान्याः सहस्रशः ॥
KK-12-03-299-018a	सत्कृत्य हि द्विजातिभ्यो यो ददाति नराधिपः ।
KK-12-03-299-018c	यादृशं तादृशं नित्यमश्नाति फलमूर्जितम् ॥
KK-12-03-299-019a	अभिगम्य तु यद्दत्तं धर्म्यमाहुरभिष्टुतम् ।
KK-12-03-299-019c	याचितेन तु यद्दत्तं तदाहुर्मध्यमं फलम् ॥
KK-12-03-299-020a	अवज्ञया दीयते यत्तथैवाश्रद्धयाऽपि वा ।
KK-12-03-299-020c	तदाहुरधमं दानं मुनयः सत्यवादिनः ॥
KK-12-03-299-021a	अतिक्रामेन्मज्जमानो विविधेन नरः सदा ।
KK-12-03-299-021c	तथा प्रयत्नं कुर्वीत यथा मुच्येत संशयात् ॥
KK-12-03-299-022a	दमेन शोभते विप्रः क्षत्रियो विजयेन तु ।
KK-12-03-299-022c	धनेन वैश्यः शूद्रस्तु नित्यं दाक्ष्येण शोभते ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनत्रिशततमोऽध्यायः ॥ 299 ॥

12-299-1 नित्यं हीनस्य शोभनेति ध. पाठः ॥ 12-299-6 तस्माद्गुणेषु रमतामिति थ. पाठः ॥ 12-299-7 स तन्त्राणीहेति झ. पाठः ॥ 12-299-10 यो धृत्वा गोसहस्राणीति झ. पाठः ॥ 12-299-12 कुर्यादर्थं समृद्धिष्विति ध. पाठः ॥ 12-299-17 काकिण्यो विंशतिवराटिकाः ॥ 12-299-21 तथा मुच्येत किल्वबिषादिति थ. पाठः ॥ 12-299-22 दाक्ष्येण सेवार्थोत्साहेन ॥
