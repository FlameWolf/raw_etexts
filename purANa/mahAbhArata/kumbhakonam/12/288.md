अध्यायः 288

भीष्मेण युधिष्ठिरम् प्रति शक्रकृतवृत्रसंहारकथनम् ॥ 1 ॥ तथा शक्रमाक्रान्तवत्या ब्रह्महत्याया अग्न्यादिषु ब्रह्मकृतविभजनकथनम् ॥ 2 ॥
KK-12-03-288-001	भीष्म उवाच 
KK-12-03-288-001a	वृत्रस्य तु महाराज ज्वराविष्टस्य सर्वशः ।
KK-12-03-288-001c	अभवन्यानि लिङ्गानि शरीरे तानि मे शृणु ॥
KK-12-03-288-002a	ज्वलितास्योऽभवद्घोरो वैवर्ण्यं चागमत्परम् ।
KK-12-03-288-002c	गात्रकम्पश्च सुमहाञ्श्वासश्चाप्यभवन्महान् ॥
KK-12-03-288-003a	रोमहर्षश्च तीव्रोऽभून्निःश्वासश्च महान्नृप ।
KK-12-03-288-003c	शिवा चाशिवसङ्काशा तस्य वक्त्रात्सुदारुणा ॥
KK-12-03-288-004a	निष्पपात महाघोरा स्मृतिर्नष्टास्य भारत ।
KK-12-03-288-004c	उल्काश्च ज्वलितास्तस्य दीप्ताः पार्श्वे प्रपेदिरे ॥
KK-12-03-288-005a	गृध्राः कङ्का बलाकाश्च वाचोऽमुञ्चन्सुदारुणाः ।
KK-12-03-288-005c	वृत्रस्योपरि संहृष्टाश्चक्रवत्परिबभ्रमुः ॥
KK-12-03-288-006a	ततस्तं रथमास्थाय देवाप्यायित आहवे ।
KK-12-03-288-006c	वज्रोद्यतकरः शक्रस्तं दैत्यं प्रत्यवैक्षत ॥
KK-12-03-288-007a	अमानुषमथो नादं स मुमोच महासुरः ।
KK-12-03-288-007c	व्यजृम्भच्चैव राजेन्द्र तीव्रज्वरसमन्वितः ॥
KK-12-03-288-008a	अथास्य जृम्भतः शक्रस्ततो वज्रमवासृजत् ।
KK-12-03-288-008c	स वज्रः सुमहातेजा कालान्तकयमोपमः ॥
KK-12-03-288-009a	क्षिप्रमेव महाकायं वृत्रं दैत्यमपातयत् ।
KK-12-03-288-009c	ततो नादः समभवत्पुनरेव समन्ततः ॥
KK-12-03-288-010a	वृत्रं विनिहितं दृष्ट्वा देवानां भरतर्षभ ।
KK-12-03-288-010c	वृत्रं तु हत्वा मघवा दानवारिर्महायशाः ॥
KK-12-03-288-011a	वज्रेण विष्णुयुक्तेन दिवमेव समाविशत् ।
KK-12-03-288-011c	अथ वृत्रस्य कौरव्य शरीरादभिनिःसृता ॥
KK-12-03-288-012a	ब्रह्महत्या महाघोरा रौद्रा लोकभयावहा ।
KK-12-03-288-012c	करालदशना भीमा विकृता कृष्णपिङ्गला ॥
KK-12-03-288-013a	प्रकीर्णमूर्धजा चैव घोरनेत्रा च भारत ।
KK-12-03-288-013c	कपालमालिनी चैव कृत्येव भरतर्षभ ॥
KK-12-03-288-014a	रुधिरार्द्रा च धर्मज्ञ चीरवल्कलवासिनी ।
KK-12-03-288-014c	साऽभिनिष्क्रम्य राजेन्द्र तादृग्रूपा भयावहा ॥
KK-12-03-288-015a	वज्रिणं मृगयामास तदा भरतसत्तम ।
KK-12-03-288-015c	कस्यचित्त्वथ कालस्य वृत्रहा कुरुनन्दन ॥
KK-12-03-288-016a	स्वर्गायाभिमुखः प्रायाल्लोकानां हितकाम्यया ।
KK-12-03-288-016c	सा विनिःसरमाणं तु दृष्ट्वा शक्रं महौजसम् ॥
KK-12-03-288-017a	कण्ठे जग्राह देवेन्द्रं सुलग्ना चाभवत्तदा ।
KK-12-03-288-017c	स हि तस्मिन्समुत्पन्ने ब्रह्मवध्याकृते भये ॥
KK-12-03-288-018a	नलिन्या बिसमध्यस्थ उवासाब्दगणान्बहून् ।
KK-12-03-288-018c	अनुसृत्य तु यत्नात्स तया वै ब्रह्महत्यया ॥
KK-12-03-288-019a	तदा गृहीतः कौरव्य निस्तेजाः समपद्यत ।
KK-12-03-288-019c	तस्या व्यपोहने शक्रः परं यत्नं चकार ह ॥
KK-12-03-288-020a	न चाशकत्तां देवेन्द्रो ब्रह्मवध्यां व्यपोहितुम् ।
KK-12-03-288-020c	गृहीत एव तु तया देवेन्द्रो भरतर्षभ ॥
KK-12-03-288-021a	पितामहमुपागम्य शिरसा प्रत्यपूजयत् ।
KK-12-03-288-021c	ज्ञात्वा गृहीतं शक्रं स द्विजप्रवरवध्यया ॥
KK-12-03-288-022a	ब्रह्मा स चिन्तयामास तदा भरतसत्तम ।
KK-12-03-288-022c	तामुवाच महाबाहो ब्रह्मवध्यां पितामहः ॥
KK-12-03-288-023a	स्वरेण मधुरेणाथ सान्त्वयन्निव भारत ।
KK-12-03-288-023c	मुच्यतां त्रिदशेन्द्रोयं मत्प्रियं कुरु भामिनि ॥
KK-12-03-288-024ac	ब्रूहि किं ते करोम्यद्य कामं किं त्वमिहेच्छसि ॥
KK-12-03-288-025	ब्रह्महत्योवाच 
KK-12-03-288-025a	त्रिलोकपूजिते देवे प्रीते त्रैलोक्यकर्तरि ।
KK-12-03-288-025c	कृतमेव हि मन्यामि निवासं तु विधत्स्व मे ॥
KK-12-03-288-026a	त्वया कृतेयं मर्यादा लोकसंरक्षणार्थिना ।
KK-12-03-288-026c	स्थापना वै सुमहती त्वया देव प्रवर्तिता ॥
KK-12-03-288-027a	प्रीते तु त्वयि धर्मज्ञ सर्वलोकेश्वर प्रभो ।
KK-12-03-288-027c	शक्रादपगमिष्यामि निवासं संविधत्स्व मे ॥
KK-12-03-288-028	भीष्म उवाच 
KK-12-03-288-028a	तथेति तां प्राह तदा ब्रह्मवध्यां पितामहः ।
KK-12-03-288-028c	उपायतः स शक्रस्य ब्रह्मवध्यां व्यपोहितुम् ॥
KK-12-03-288-029a	ततः स्वयम्भुवा ध्यातस्तत्र वह्निर्महात्मना ।
KK-12-03-288-029c	ब्रह्माणमुपसङ्गम्य ततो वचनमब्रवीत् ॥
KK-12-03-288-030a	प्राप्तोऽस्मि भगवन्देव त्वत्सकाशमनिन्दित ।
KK-12-03-288-030c	यत्कर्तव्यं मया देव तद्भवान्वक्तुमर्हति ॥
KK-12-03-288-031	ब्रह्मोवाच 
KK-12-03-288-031a	बहुधा विभजिष्यामि ब्रह्मवध्यामिमामहम् ।
KK-12-03-288-031c	शक्रस्याद्य विमोक्षार्थं चतुर्भागं प्रतीच्छ वै ॥
KK-12-03-288-032	अग्निरुवाच 
KK-12-03-288-032a	मम मोक्षस्य कोऽन्तो वै ब्रह्मन्ध्यायस्व वै प्रभो ।
KK-12-03-288-032c	एतदिच्छामि विज्ञातुं तत्वतो लोकपूजित ॥
KK-12-03-288-033	ब्रह्मोवाच 
KK-12-03-288-033a	यस्त्वां ज्वलन्तमासाद्य स्वयं वै मानवः क्वचित् ।
KK-12-03-288-033c	बीजौषधिरसैर्वह्ने न यक्ष्यति तमोवृतः ॥
KK-12-03-288-034a	तमेषा यास्यति क्षिप्रं तत्रैव च निवत्स्यति ।
KK-12-03-288-034c	ब्रह्मवध्या हव्यवाह व्येतु ते मानसो ज्वरः ॥
KK-12-03-288-035a	इत्युक्तः प्रतिजग्राह तद्वचो हव्यकव्यभुक् ।
KK-12-03-288-035c	पितामहस्य भगवांस्तथा च तदभूत्प्रभो ॥
KK-12-03-288-036a	ततो वृक्षौषधितृणं समाहूय पितामहः ।
KK-12-03-288-036c	इममर्थं महाराज वक्तुं समुपचक्रमे ॥
KK-12-03-288-037a	'इयं पुत्रादनुप्राप्ता ब्रह्महत्या महाभया ।
KK-12-03-288-037c	पुरुहूतं चतुर्थांशमस्या यूयं प्रतीच्छत ॥'
KK-12-03-288-038a	ततो वृक्षौषधितृणं तथैवोक्तं यथातथम् ।
KK-12-03-288-038c	व्यथितं वह्निवद्राजन्ब्रह्माणमिदमब्रवीत् ॥
KK-12-03-288-039a	अस्माकं ब्रह्मवध्यायाः कोऽन्तो लोकपितामह ।
KK-12-03-288-039c	स्वभावनिहतानस्मान्न पुनर्हन्तुमर्हसि ॥
KK-12-03-288-040a	वयमग्निं तथा शीतं वर्षं च पवनेरितम् ।
KK-12-03-288-040c	सहामः सततं देव तथा च्छेदनभेदने ॥
KK-12-03-288-041a	ब्रह्मवध्यामिमामद्य भवतः शासनाद्वयम् ।
KK-12-03-288-041c	ग्रहीष्यामस्त्रिलोकेश मोक्षं चिन्तयतां भवान् ||
KK-12-03-288-042	ब्रह्मोवाच 
KK-12-03-288-042a	पर्वकाले तु सम्प्राप्ते यो वै छेदनभेदनम् ।
KK-12-03-288-042c	करिष्यति नरो मोहात्तमेषाऽनुगमिष्यति ॥
KK-12-03-288-043	भीष्म उवाच 
KK-12-03-288-043a	ततो वृक्षौषधितृणमेवमुक्तं महात्मना ।
KK-12-03-288-043c	ब्रह्माणमभिसम्पूज्य जगामाशु यथागतम् ॥
KK-12-03-288-044a	आहूयाप्सरसो देवस्ततो लोकपितामहः ।
KK-12-03-288-044c	वाचा मधुरया प्राह सान्त्वयन्निव भारत ॥
KK-12-03-288-045a	इयमिन्द्रादनुप्राप्ता ब्रह्मवध्या वराङ्गनाः ।
KK-12-03-288-045c	चतुर्थमस्या भागांशं मयोक्ताः सम्प्रतीच्छत ॥
KK-12-03-288-046	अप्सरस ऊचुः 
KK-12-03-288-046a	ग्रहणे कृतबुद्धीनां देवेश तव शासनात् ।
KK-12-03-288-046c	मोक्षं समयतोऽस्माकं चिन्तयस्व पितामह ॥
KK-12-03-288-047	ब्रह्मोवाच 
KK-12-03-288-047a	रजस्वलासु नारीषु यो वै मैथुनमाचरेत् ।
KK-12-03-288-047c	तमेषा यास्यति क्षिप्रं व्येतु वो मानसो ज्वरः ॥
KK-12-03-288-048	भीष्म उवाच 
KK-12-03-288-048a	तथेति हृष्टमनस इत्युक्त्वाऽऽप्सरसां गणाः ।
KK-12-03-288-048c	स्वानि स्थानानि सम्प्राप्य रेमिरे भरतर्षभ ॥
KK-12-03-288-049a	ततस्त्रिलोककृद्देवः पुनरेव महातपाः ।
KK-12-03-288-049c	अथः सञ्चिन्तयामास ध्यातास्ताश्चाप्यथागमन् ॥
KK-12-03-288-050a	तास्तु सर्वाः समागम्य ब्रह्माणममितौजसम् ।
KK-12-03-288-050c	इदमूचुर्वचो राजन्प्रणिपत्य पितामहम् ॥
KK-12-03-288-051a	इमाः स्म देव सम्प्राप्तास्त्वत्सकाशमरिन्दम ।
KK-12-03-288-051c	शासनात्तव लोकेश समाज्ञापय नः प्रभो ॥
KK-12-03-288-052	ब्रह्मोवाच 
KK-12-03-288-052a	इयं वृत्रादनुप्राप्ता पुरुहूतं महाभया ।
KK-12-03-288-052c	ब्रह्मवध्या चतुर्थांशमस्या यूयं प्रतीच्छत ॥
KK-12-03-288-053	आप ऊचुः 
KK-12-03-288-053a	एवं भवतु लोकेश यथा वदसि नः प्रभो ।
KK-12-03-288-053c	मोक्षं समयतोऽस्माकं सञ्चिन्तयितुमर्हसि ॥
KK-12-03-288-054a	त्वं हि देवेश सर्वस्य जगतः परमा गतिः ।
KK-12-03-288-054c	कोऽन्यः प्रसाद्यो हि भवेद्यः कृच्छ्रान्नः समुद्धरेत् ॥
KK-12-03-288-055	ब्रह्मोवाच 
KK-12-03-288-055a	अल्पा इति मतिं कृत्वा यो नरो बुद्धिमोहितः ।
KK-12-03-288-055c	श्लेष्ममूत्रपुरीषाणि युष्मासु प्रतिमोक्ष्यति ॥
KK-12-03-288-056a	तमियं यास्यति क्षिप्रं तत्रैव च निवत्स्यति ।
KK-12-03-288-056c	तथा वो भविता मोक्ष इति सत्यं ब्रवीमि वः ॥
KK-12-03-288-057a	ततो विमुच्य देवेन्द्रं ब्रह्मवध्या युधिष्ठिर ।
KK-12-03-288-057c	यथा निसृष्टं तं वासमगमद्देवशासनात् ॥
KK-12-03-288-058a	एवं शक्रेण सम्प्राप्ता ब्रह्मवध्या जनाधिप ।
KK-12-03-288-058c	पितामहमनुज्ञाप्य सोऽश्वमेधमकल्पयत् ॥
KK-12-03-288-059a	श्रूयते च महाराज सम्प्राप्ता वासवेन वै ।
KK-12-03-288-059c	ब्रह्मवध्या ततः शुद्धिं हयमेधेन लब्धवान् ॥
KK-12-03-288-060a	समवाप्य श्रियं देवो हत्वाऽरींश्च सहस्रशः ।
KK-12-03-288-060c	प्रहर्षमतुलं लेभे वासवः पृथिवीपते ॥
KK-12-03-288-061a	वृत्रस्य रुधिराच्चैव बुद्बुदाः पार्थ जज्ञिरे ।
KK-12-03-288-061c	द्विजातिभिरभक्ष्यास्ते दीक्षितैश्च तपोधनैः ॥
KK-12-03-288-062a	सर्वावस्थं त्वमप्येषां द्विजातीनां प्रियं कुरु ।
KK-12-03-288-062c	इमे हि भूतले देवाः प्रथिताः कुरुनन्दन ॥
KK-12-03-288-063a	एवं शक्रेण कौरव्य बुद्धिसौक्ष्म्यान्महासुरः ।
KK-12-03-288-063c	उपायपूर्वं निहतो वृत्रो ह्यमिततेजसा ॥
KK-12-03-288-064a	एवं त्वमपि कौन्तेय पृथिव्यामपराजितः ।
KK-12-03-288-064c	भविष्यसि यथा देवः शतक्रतुरमित्रहा ॥
KK-12-03-288-065a	ये तु शक्रकथां दिव्यामिमां पर्वसुपर्वसु ।
KK-12-03-288-065c	विप्रमध्ये वदिष्यन्ति न ते प्राप्स्यन्ति किल्बिषम् ॥
KK-12-03-288-066a	इत्येतद्वृत्रमाश्रित्य शक्रस्यात्यद्भुतं महत् ।
KK-12-03-288-066c	कथितं कर्म ते तात किं भूयः श्रोतुमिच्छसि ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टाशीत्यधिकद्विशततमोऽध्यायः ॥ 288 ॥

12-288-4 स्मृतिः सा तस्य भारतेति झ. ध. पाठः ॥ 12-288-11 बिसमेव समाविशदिति ध. पाठः ॥ 12-288-13 कृशा च भरतर्षभेति थ. ध. पाठः ॥ 12-288-14 चीरवस्त्रा विभीषणेति थ. पाठः ॥ 12-288-16 वसान्निस्सरमाणं त्विति ध. पाठः । जग्राह वध्या देवेन्द्रमिति झ. पाठः ॥ 12-288-18 बिसमध्यस्थो बभूवाब्दगणानिति थ. ध. पाठः ॥ 12-288-19 निश्चेष्ठः समपद्यतेति, तस्याश्चापनये शक्र इति थ. पाठः ॥ 12-288-31 शक्रास्याधविमोक्षार्थमिति झ. पाठः ॥ 12-288-33 यः आहिताग्निरधिकारी बीजैः पुरोडाशादिना ओषधिरसैः सोमेन पयआदिभिर्वा ॥ 12-288-39 दैवेनाभिहतानस्मानिति झ. पाठः ॥ 12-288-49 ततस्तु लोककृद्देव इति थ. पाठः ॥ 12-288-31 शिखण्डाः पार्थ जज्ञिरे इति झ. पाठः ॥
