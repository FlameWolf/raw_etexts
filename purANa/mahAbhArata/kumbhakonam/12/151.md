अध्यायः 151

शौनके जनमेजयस्याश्वमेधयाजनेन तदीयब्रह्महत्यापनोदनपूर्वकं राज्ये प्रतिष्ठापनम् ॥ 1 ॥
KK-12-02-151-001	शौनक उवाच 
KK-12-02-151-001a	तस्मात्तेऽहं प्रवक्ष्यामि धर्ममावृतचेतसे ।
KK-12-02-151-001c	श्रीमान्महाबलस्तुष्टः स्वयं धर्ममवेक्षसे ॥
KK-12-02-151-002a	पुरस्ताद्दारुणो भूत्वा सुचित्रतरमेव तत् ।
KK-12-02-151-002c	अनुगृह्णाति भूतानि स्वेन वृत्तेन पार्थिवः ॥
KK-12-02-151-003a	कृत्स्ने नूनं सदसती इति लोको व्यवस्यति ।
KK-12-02-151-003c	यत्र त्वं तादृशो भूत्वा धर्ममेवानुपश्यसि ||
KK-12-02-151-004a	दर्पं हित्वा पुनश्चापि भोगांश्च तप आस्थितः ।
KK-12-02-151-004c	इत्येतदभिभूतानामद्भुतं जनमेजय ॥
KK-12-02-151-005a	योऽदुर्बलो भवेद्दाता कृपणो वा तपोधनः ।
KK-12-02-151-005c	अनाश्चर्यं तदित्याहुर्नातिदूरेण वर्तते ॥
KK-12-02-151-006a	तप एव हि कार्पण्यं समग्रमसमीक्षितम् ।
KK-12-02-151-006c	तच्चेत्समीक्षयैव स्याद्भवेत्तस्मिंस्तपो गुणः ॥
KK-12-02-151-007a	यज्ञो दानं दया वेदाः सत्यं च पृथिवीपते ।
KK-12-02-151-007c	पञ्चैतानि पवित्राणि षष्ठं सुचरितं तपः ॥
KK-12-02-151-008a	तदेव राज्ञां परमं पवित्रं जनमेजय ।
KK-12-02-151-008c	तेन सम्यग्गृहीतेन श्रेयांसं धर्ममाप्स्यसि ॥
KK-12-02-151-009a	पुण्यदेशाभिगमनं पवित्रं परमं स्मृतम् ।
KK-12-02-151-009c	अत्राप्युदाहरन्तीमां गाथां गीतां ययातिना ॥
KK-12-02-151-010a	यो मर्त्यः प्रतिपद्येत आयुर्जीवेन वा पुनः ।
KK-12-02-151-010c	यज्ञमेकं ततः कृत्वा तत्सन्न्यस्य तपश्चरेत् ॥
KK-12-02-151-011a	पुण्यमाहुः कुरुक्षेत्रं कुरुक्षेत्रात्सरस्वतीम् ।
KK-12-02-151-011c	सरस्वत्याश्च तीर्थानि तीर्थेभ्यश्च पृथूदकम् ॥
KK-12-02-151-012a	यत्रावगाह्य स्थित्वा च नैनं श्वोमरणं तपेत् ।
KK-12-02-151-012c	महासरः पुष्कराणि प्रभासोत्तरमानसे ॥
KK-12-02-151-013a	कालोदकं च गन्तासि लब्धायुर्जीविते पुनः ।
KK-12-02-151-013c	सरस्वतीदृषद्वत्योः सेवमानोऽनुसञ्ज्वरेत् ।
KK-12-02-151-013e	स्वाध्यायशील एतेषु सर्वेष्वेवमुपस्पृशेत् ॥
KK-12-02-151-014ac	त्यागधर्मं पवित्राणां सन्न्यासं मनुरब्रवीत् ॥
KK-12-02-151-015a	अत्राप्युदाहरन्तीमा गाथाः सत्यवता कृताः ।
KK-12-02-151-015c	यथा कुमारः सत्यो वै नैव पुण्यो न पापकृत् ।
KK-12-02-151-015e	न ह्यस्ति सर्वभूतेषु दुःखमस्मिन्कुतः सुखम् ॥
KK-12-02-151-016a	एवं प्रकृतिभूतानां सर्वसंसर्गयायिनाम् ।
KK-12-02-151-016c	त्यजतां जीवितं प्रायो निवृत्ते पुण्यपापके ||
KK-12-02-151-017ac	यत्त्वेव राज्ञो ज्यायिष्ठं कार्याणां तद्ब्रवीमि ते ॥
KK-12-02-151-018a	बलेन संविभागैश्च जय स्वर्गं पुनीष्व च ।
KK-12-02-151-018c	यस्यैव बलमोजश्च स धर्मस्य प्रभुर्नरः ॥
KK-12-02-151-019a	ब्राह्मणानां सुखार्थं त्वं पर्येहि पृथिवीमिमाम् ।
KK-12-02-151-019c	यथैवैतान्पुरा क्षेप्सीस्तथैवैतान्प्रसादय ॥
KK-12-02-151-020a	अपि धिक्क्रियमाणोऽपि तर्ज्यमानोऽप्यनेकधा ।
KK-12-02-151-020c	आत्मनो दर्शनं विद्वान्नाहर्ताऽस्मीति मा क्रुधः ।
KK-12-02-151-020e	घटमानः स्वकार्येषु कुरु निःश्रेयसं परम् ॥
KK-12-02-151-021a	हिमाग्निघोरसदृशो राजा भवति कश्चन ।
KK-12-02-151-021c	लाङ्गलाशनिकल्पो वा भवेदन्यः परन्तपः ॥
KK-12-02-151-022a	न विशेषेण गन्तव्यमचिकित्सेन वा पुनः ।
KK-12-02-151-022c	न जातु नाहमस्मीति प्रसक्तव्यमसाधुषु ॥
KK-12-02-151-023a	विकर्मणा तप्यमानः पापात्पापः प्रमुच्यते ।
KK-12-02-151-023c	नैतत्कुर्यां पुनरिति द्वितीयात्परिमुच्यते ॥
KK-12-02-151-024a	चरिष्ये धर्ममेवेति तृतीयात्परिमुच्यते ।
KK-12-02-151-024c	शुचिस्तीर्थान्यनुचरन्बहुत्वात्परिमुच्यते ॥
KK-12-02-151-025a	कल्याणमनुकर्तव्यं पुरुषेण बुभूषता ।
KK-12-02-151-025c	ये सुगन्धीनि सेवन्ते तथागन्धा भवन्ति ते ॥
KK-12-02-151-026a	ये दुर्गन्धीनि सेवन्ते तथागन्धा भवन्ति ते ।
KK-12-02-151-026c	तपश्चर्यापरः सत्यं पापाद्विपरिमुच्यते ॥
KK-12-02-151-027a	संवत्सरमुपास्याग्निमभिशस्तः प्रमुच्यते ।
KK-12-02-151-027c	त्रीणि वर्षाण्युपास्याग्निं भ्रूणहा विप्रमुच्यते ॥
KK-12-02-151-028a	महासरः पुष्कराणि प्रभासोत्तरमानसे ।
KK-12-02-151-028c	अभ्येत्य योजनशतं भ्रूणहा विप्रमुच्यते ॥
KK-12-02-151-029a	यावतः प्राणिनो हन्यात्तज्जातीयांस्तु तावतः ।
KK-12-02-151-029c	प्रमीयमाणानुन्मोच्य प्राणिहा विप्रमुच्यते ॥
KK-12-02-151-030a	अपि चाप्सु निमज्जेत जपंस्त्रिरघमर्षणम् ।
KK-12-02-151-030c	यथाऽश्वमेधावभृथस्तथा तन्मनुरब्रवीत् ॥
KK-12-02-151-031a	क्षिप्रं प्रणुदते पापं सत्कारं लभते तथा ।
KK-12-02-151-031c	अपि चैनं प्रसीदन्ति भूतानि जडमूकवत् ॥
KK-12-02-151-032a	बृहस्पतिं देवगुरुं सुरासुराः समेत्य सर्वे नृपते त्वयुज्जत ।
KK-12-02-151-032c	धर्मे फलं हेतुकृते महर्षे तथेतरस्मिन्नरके पापलोक्ये ॥
KK-12-02-151-033a	उभे तु यस्य सुकृते भवेतां किं तत्तयोस्तत्र जयोत्तरं स्यात् ।
KK-12-02-151-033c	आचक्ष्व तत्कर्मफलं महर्षे कथं पापं नुदते धर्मशीलः ॥
KK-12-02-151-034	बृहस्पतिरुवाच 
KK-12-02-151-034a	कृत्वा पापं पूर्वमबुद्धिपूर्वं पुण्यानि चेत्कुरुते बुद्धिपूर्वम् ।
KK-12-02-151-034c	स तत्पापं नुदते कर्मशीलो वासो यथा मलिनं क्षारयुक्त्या ॥
KK-12-02-151-035a	पापं कृत्वा हि मन्येत नाहमस्तीति पूरुषः ।
KK-12-02-151-035c	चिकीर्षेदेव कल्याणं श्रद्दधानोऽनसूयकः ॥
KK-12-02-151-036a	छिद्राणि वसनस्येव साधुना संवृणोति सः ।
KK-12-02-151-036c	यः पापं पुरुषः कृत्वा कल्याणमभिपद्यते ॥
KK-12-02-151-037a	आदित्यः पुनरुद्यन्वा तमः सर्वं व्यपोहति ।
KK-12-02-151-037c	कल्याणमाचरन्नेवं सर्वपापं व्यपोहति ॥
KK-12-02-151-038	भीष्म उवाच 
KK-12-02-151-038a	एवमुक्त्वा तु राजानमिन्द्रोतो जनमेजयम् ।
KK-12-02-151-038c	याजयामास विधिवद्वाजिमेधेन शौनकः ॥
KK-12-02-151-039a	ततः स राजा व्यपनीतकल्मषः श्रिया युतः प्रज्वलितोऽनुरूपया ।
KK-12-02-151-039c	विवेश राज्यं स्वममित्रकर्शनो यथा दिवं पूर्णवपुर्निशाकरः ॥ 

इति श्रीमन्महाभारते शान्तिपर्वणि आपद्धर्मपर्वणि एकपञ्चाशदधिकशततमोऽध्यायः ॥ 151 ॥

12-151-4 अभिभूतानामधर्मेणेति शेषः ॥ 12-151-12 अत्रावगाह्य पीत्वा चेति झ. थ. पाठः ॥ 12-151-14 पवित्राणां पावनानां मध्ये त्यागधर्मं दानात्मकं धर्मं पवित्रतरं सन्न्यासं तु परं धर्मं ततोऽप्यधिकं मनुरब्रवीत् ॥ 12-151-15 कुमारो बालः सत्यो रागद्वेषशून्यत्वात् । तथा तिष्ठेदित्यर्थः ॥ 12-151-18 बलेन धैर्येण । संविभागैर्दानैः । ओज इन्द्रियपाटवम् ॥ 12-151-21 हिमवच्छीतलः । अग्निवत्क्रूरः । घोरो यमस्तद्वद्गुणदोषविचारकः । लाङ्गवद्दुष्टमूलोन्मूलनपरः । अशनिवदाकस्मिकपातो दुष्टेषु हिमाग्निघोषसदृश इति द. पाठः ॥ 12-151-23 सकृत्कृतात्पापात्पश्चात्तापमात्रेण मुच्यते । द्विरावृत्तात्पुनर्न करिष्यामीति नियमग्रहणमात्रेण । त्रिरावृत्ताद्यत्किञ्चिद्धर्मस्वीकारमात्रेण । बहुकृत्वेति तदभ्यस्तात्तु तीर्थादिना मुच्यत इति श्लोकद्वयार्थः । पादात्पापस्य मुच्यत इति ट. पाठः ॥ 12-151-30 अघमर्षणमृतं च सत्यं चेति ऋक्त्रयम् ॥ 12-151-32 फलं दुःखम् ॥ 12-151-33 यस्य योगिन उभे अपि सुखदुःखे ॥ 12-151-35 कर्तृत्वाभिमानशून्यः पापं कुर्वन्नपि न करोत्येवेत्यर्धस्यार्थः ॥ 12-151-36 संवृणोति विधत्ते ॥
