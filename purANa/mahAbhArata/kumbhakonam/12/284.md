अध्यायः 284

भीष्मेण युधिष्ठिरम् प्रति मोक्षसाधनप्रतिपादकहारीतगीतानुवादः ॥ 1 ॥
001	युधिष्ठिर उवाच 
001a	किंशीलः किंसमाचारः किंविद्यः किंपरायणः ।
001c	प्राप्नोति ब्रह्मणः स्थानं यत्परं प्रकृतेर्ध्रुवम् ॥
002	भीष्म उवाच 
002a	मोक्षधर्मेषु निरतो लघ्वाहारो जितेन्द्रियः ।
002c	प्राप्नोति परमं स्थानं यत्परं प्रकृतेर्ध्रुवम् ॥
003a	'अत्राप्युदाहरन्तीममितिहासं पुरातनम् ।
003c	हारीतेन पुरा गीतं तं निबोध युधिष्ठिर ॥
004a	स्वगृहादभिनिःसृत्य लाभेऽलाभे समो मुनिः ।
004c	समुपोढेषु कामेषु निरपेक्षः परिव्रजेत् ॥
005a	न चक्षुषा न मनसा न वाचा दूषयेत्परम् ।
005c	न प्रत्यक्षं परोक्षं वा दूषणं व्याहरेत्क्वचित् ॥
006a	न हिंस्यात्सर्वभूतानि मैत्रायणगतिश्चरेत् ।
006c	नेदं जीवितमासाद्य वैरं कुर्वीत केनचित् ॥
007a	अतिवादांस्तितिक्षेत नाभिमन्येत कञ्चन ।
007c	क्रोध्यमानः प्रियं ब्रूयादाक्रुष्टः कुशलं वदेत् ॥
008a	प्रदक्षिणं च सव्यं च ग्राममध्ये च नाचरेत् ।
008c	भैक्षचर्यामनापन्नो न गच्छेत्पूर्वकेतनम् ॥
009a	अवकीर्णः सुगुप्तश्च न वाचाऽप्यप्रियं चरेत् ।
009c	मृदुः स्यादप्रतीकारो विस्रब्धः स्यादरोषणः ॥
010a	विधूमे न्यस्तमुसले व्यङ्गारे भुक्तवज्जने ।
010c	अतीते पात्रसञ्चारे भिक्षां लिप्सेत वै मुनिः ॥
011a	प्राणयात्रिकमात्रः स्यान्मात्रालाभेष्वनादृतः ।
011c	अलाभे न विहन्येत लाभश्चैनं न हर्षयेत् ॥
012a	लाभं साधारणां नेच्छेन्न भुञ्जीताभिपूजितः ।
012c	अभिपूजितलाभं हि जुगुप्सेतैव तादृशः ॥
013a	न चान्नदोषान्निन्देत न गुणानभिपूजयेत् ।
013c	शय्यासने विविक्ते च नित्यमेवाभिपूजयेत् ॥
014a	शून्यागारं वृक्षमूलमरण्यमथवा गुहाम् ।
014c	अज्ञातचर्यां गत्वाऽन्यां ततोऽन्यत्रैव संविशेत् ॥
015a	अनुरोधविरोधाभ्यां समः स्यादचलो ध्रुवः ।
015c	सुकृतं दुष्कृतं चोभे नानुरुध्येत कर्मणि ॥
016a	नित्यतृप्तः सुसन्तुष्टः प्रसन्नवदनेन्द्रियः ।
016c	विभीर्जप्यपरो मौनी वैराग्यं समुपाश्रितः ॥
017a	अभ्यस्तं भौतिकं पश्यन्भूतानामागतिं गतिम् ।
017c	विस्मितः सर्वदर्शी च पक्वापक्वेन वर्तयन् ।
017e	आत्मारामः प्रशान्तात्मा लघ्वाहारो जितेन्द्रियः ॥
018a	वाचो वेगं मनसः क्रोधवेगं हिंसावेगमुदरोपस्थवेगम् ।
018c	एतान्वेगान्विनयेद्वै तपस्वी निन्दा चास्य हृदयं नोपहन्यात् ॥
019a	मध्यस्थ एव तिष्ठेत प्रशंसानिन्दयोः समः ।
019c	एतत्पवित्रं परमं परिव्राजक आश्रयेत् ॥
020a	महात्मा सर्वतो दान्तः सर्वत्रैवानपाश्रितः ।
020c	अपूर्वचारकः सौम्यो ह्यनिकेतः समाहितः ॥
021a	वानप्रस्थगृहस्थाभ्यां न संसृज्येत कर्हिचित् ।
021c	अज्ञातलिप्सं लिप्सेत न चैनं हर्ष आविशेत् ॥
022a	विजानतां मोक्ष एष श्रमः स्यादविजानताम् ।
022c	मोक्षयानमिदं कृत्स्नं विदुषां हारितोऽब्रवीत् ॥
023a	अभयं सर्वभूतेभ्यो दत्त्वा यः प्रव्रजेद्गृहात् ।
023c	लोकास्तेजोमयास्तस्य तथाऽनन्त्याय कल्पते ॥ 

इति श्रीमन्महाभारते शान्तिपर्वणि मोक्षधर्मपर्वणि चतुरशीत्यधिकद्विशततमोऽध्यायः ॥ 284 ॥

12-284-2 प्राप्नोति ब्रह्मणः स्थानमिति झ. थ. पाठः ॥ 12-284-4 समुपोढेषूपस्थितेष्वपि । सम्मुखेषु च कामेषु इति ट. ध. पाठः । समो दुःखेषु कामेषु इति थ. पाठः ॥ 12-284-6 मैत्रायणगतो मित्रः सूर्यस्तस्येदं मैत्रं तदयनं गमनं तच्च मैत्रायणं तत्र गतः । सूर्यवत्प्रत्यहं विभिन्नमार्गः । ग्रामैकरात्रविधिना चरेदित्यर्थः मैत्रायणगतिं चरेदिति ट. ड. पाठः ॥ 12-284-7 नातिमन्येत्कथञ्चनेति ट. ड. पाठः ॥ 12-284-8 ग्राममध्ये जनसमाजे प्रदक्षिणमनुकूलं सव्यं प्रतिकूलं वा नाचरेत् ॥ 12-284-9 अवतीर्णः सुगुप्तश्चेति ट. ध. पाठः । अप्रियं वदेदिति झ. पाठः । अवकीर्णो मूढैः पांसुभिश्छन्नः । धिक्कृत इत्यर्थः । तथापि सुगुप्तोऽचपलः स्वधर्मे निष्ठावान् ॥ 12-284-11 अनुयात्रिकमर्थी स्यादिति ड. पाठः ॥ 12-284-12 साधारणं सर्वयोग्यं स्रक्चन्दनादिलाभम् ॥ 12-284-16 ध्यानजल्पपरो मौनीति ट. ड. पाठः ॥ 12-284-17 सव्यक्तं भौतिकं स्वर्ग्यम् इति ड. ध. पाठः । निःस्पृहः समदर्शी चेति झ. पाठः । सुव्रतो दान्त इति ट. ड. पाठः ॥ 12-284-20 अज्ञातनिष्ठां लिप्सेतेति ध. पाठः ॥
