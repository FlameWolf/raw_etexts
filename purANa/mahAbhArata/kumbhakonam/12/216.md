अध्यायः 216

भीष्मेण युधिष्ठिरम् प्रति ब्रह्मचर्योपायादिप्रतिपादकवार्ष्णेयाध्यात्मानुवादः ॥ 1 ॥
KK-12-03-216-001	गुरुरुवाच 
KK-12-03-216-001a	अत्रोपायं प्रवक्ष्यामि यथावच्छास्त्रचक्षुषा ।
KK-12-03-216-001c	तत्त्वज्ञानाच्चरन्राजन्प्राप्नुयात्परमां गतिम् ॥
KK-12-03-216-002a	सर्वेषामेव भूतानां पुरुषः श्रेष्ठ उच्यते ।
KK-12-03-216-002c	पुरुषेभ्यो द्विजानाहुर्द्विजेभ्यो मन्त्रदर्शिनः ॥
KK-12-03-216-003a	सर्वभूतात्मभूतास्ते सर्वज्ञाः सर्वदर्शिनः ।
KK-12-03-216-003c	ब्राह्मणा वेदशास्त्रज्ञास्तत्त्वार्थगतनिश्चयाः ॥
KK-12-03-216-004a	नेत्रहीनो यथा ह्येकः कृच्छ्राणि लभतेऽध्वनि ।
KK-12-03-216-004c	ज्ञानहीनस्तथा लोके तस्माज्ज्ञानविदोऽधिकाः ॥
KK-12-03-216-005a	तांस्तानुपासते धर्मान्धर्मकामा यथागमम् ।
KK-12-03-216-005c	न त्वेषामर्थसामान्यमन्तरेण गुणानिमान् ॥
KK-12-03-216-006a	वाग्देहमनसां शौचं क्षमा सत्यं धृतिः स्मृतिः ।
KK-12-03-216-006c	सर्वधर्मेषु धर्मज्ञा ज्ञापयन्ति गुणाञ्छुभान् ॥
KK-12-03-216-007a	यदिदं ब्रह्मणो रूपं ब्रह्मचर्यमिति स्मृतम् ।
KK-12-03-216-007c	परं तत्सर्वधर्मेभ्यस्तेन यान्ति परां गतिम् ॥
KK-12-03-216-008a	लिङ्गसंयोगहीनं यच्छब्दस्पर्शविवर्जितम् ।
KK-12-03-216-008c	श्रोत्रेण श्रवणं चैव चक्षुषा चैव दर्शनम् ॥
KK-12-03-216-009a	वाक्सम्भाषाप्रवृत्तं यत्तन्मनः परिवर्जितम् ।
KK-12-03-216-009c	बुद्ध्या चाध्यवसीयीत ब्रह्मचर्यमकल्मषम् ॥
KK-12-03-216-010a	सम्यग्वृत्तिर्ब्रह्मलोकं प्राप्नुयान्मध्यमः सुरान् ।
KK-12-03-216-010c	द्विजाग्र्यो जायते विद्वान्कन्यसीं वृत्तिमास्थितः ॥
KK-12-03-216-011a	सुदुष्करं ब्रह्मचर्यमुपायं तत्र मे शृणु ।
KK-12-03-216-011c	सम्प्रदीप्तमुदीर्णं च निगृह्णीयाद्द्विजो मनः ॥
KK-12-03-216-012a	योषितां न कथा श्राव्या न निरीक्ष्या निरम्बराः ।
KK-12-03-216-012c	कथञ्चिद्दर्शनादासां दुर्बलानां विशेद्रजः ॥
KK-12-03-216-013a	रागोत्पन्नश्चेरत्कृच्छ्रमह्नस्त्रिः प्रविशेदपः ।
KK-12-03-216-013c	मग्नस्त्वप्स्वेव मनसा त्रिर्जपेदघमर्षणम् ॥
KK-12-03-216-014a	पाप्मानं निर्दहेदेवमन्तर्भूतरजोमयम् ।
KK-12-03-216-014c	ज्ञानयुक्तेन मनसा सन्ततेन विचक्षणः ॥
KK-12-03-216-015a	कुणपामेध्यसंयुक्तं यद्वदच्छिद्रबन्धनम् ।
KK-12-03-216-015c	तद्वद्देहगतं विद्यादात्मानं देहबन्धनम् ॥
KK-12-03-216-016a	`अमेध्यपूर्णं यद्भाण्डं श्लेष्मान्तकलिलावृतम् ।
KK-12-03-216-016c	नेच्छते वीक्षितुं भाण्डं कुतः स्प्रष्टुं प्रवर्तते ॥
KK-12-03-216-017a	देहभाण्डं मलैः पूर्णं बहिः स्वेदजलावृतम् ।
KK-12-03-216-017c	बीभत्सं नरनारीणां ज्ञानिनां नरकं मतम् ॥
KK-12-03-216-018a	छिद्रकुम्भो यथा स्रावं सृजते तद्गतं दृढम् ।
KK-12-03-216-018c	अन्तस्थं स्रंसते तद्वज्जलं देहेषु देहिनाम् ॥
KK-12-03-216-019a	श्लेष्माश्रुमूत्रकलिलं पुरीषं शुक्लमेव च ।
KK-12-03-216-019c	कफजालविनिर्यासः सरसश्चित्त मुञ्चय ॥'
KK-12-03-216-020a	वातपित्तकफान्रक्तं त्वङ्मांसं स्नायुमस्थि च ।
KK-12-03-216-020c	मज्जां देहं सिराजालैस्तर्पयन्ति रसा नृणाम् ॥
KK-12-03-216-021a	दश विद्याद्धमन्योऽत्र पञ्चेन्द्रियगुणावहाः ।
KK-12-03-216-021c	याभिः सूक्ष्माः प्रजायन्ते धमन्योऽन्याः सहस्रशः ॥
KK-12-03-216-022a	एवमेताः सिरा नद्यो रसोदा देहसागरम् ।
KK-12-03-216-022c	तर्पयन्ति यथाकालमापगा इव सागरम् ॥
KK-12-03-216-023a	मध्ये च हृदयस्यैका सिरा तत्र मनोवहा ।
KK-12-03-216-023c	शुक्रं सङ्कल्पजं नॄणां सर्वगात्रैर्विमुञ्चति ॥
KK-12-03-216-024a	सर्वगात्रप्रतायिन्यस्तस्या ह्यनुगताः सिराः ।
KK-12-03-216-024c	नेत्रयोः प्रतिपद्यन्ते वहन्त्यस्तैजसं गुणम् ॥
KK-12-03-216-025a	पयस्यन्तर्हितं सर्पिर्यद्वन्निर्मथ्यते खजैः ।
KK-12-03-216-025c	शुक्रं निर्मथ्यते तद्वद्देहसङ्कल्पजैः खजैः ॥
KK-12-03-216-026a	स्वप्नेऽप्येवं यथाऽभ्येति मनः सङ्कल्पजं रजः ।
KK-12-03-216-026c	शुक्रमस्पर्शजं देहात्सृजन्त्यस्य मनोवहाः ॥
KK-12-03-216-027a	महर्षिर्भगवानत्रिर्वेद तच्छ्रुक्रसम्भवम् ।
KK-12-03-216-027c	नृबीजमिन्द्रदैवत्यं तस्मादिन्द्रियमुच्यते ॥
KK-12-03-216-028a	ये वै शुक्रगतिं विद्युर्भूतसङ्करकारिकाम् ।
KK-12-03-216-028c	विरागा दग्धदोषास्ते नाप्नुयुर्देहसम्भवम् ॥
KK-12-03-216-029a	गुणानां साम्यमागम्य मनसैव मनोवहम् ।
KK-12-03-216-029c	देहकर्म नुदन्प्राणानन्तकाले विमुच्यते ॥
KK-12-03-216-030a	भविता मनसो ज्ञानं मन एव प्रजायते ।
KK-12-03-216-030c	ज्योतिष्मद्विरजो नित्यं मन्त्रसिद्धं महात्मनाम् ॥
KK-12-03-216-031a	तस्मात्तदभिघाताय कर्म कुर्यादकल्मषम् ।
KK-12-03-216-031c	देहबीजं समुत्पन्नमस्मिन्कर्मणि विद्यते ॥
KK-12-03-216-032a	न स्मरेन्न प्रयुञ्जीत ज्ञानी तत्कर्म बुद्धिमान् ।
KK-12-03-216-032c	रजस्तमश्च हित्वेह न तिर्यग्गतिमाप्नुयात् ॥
KK-12-03-216-033a	तरुणाधिगतं ज्ञानं जरादुर्बलतां गतम् ।
KK-12-03-216-033c	विपक्वबुद्धिः कालेन आदत्ते मानसं बलम् ॥
KK-12-03-216-034a	`एव पुत्रकलत्रेषु ज्ञातिसम्बन्धिबन्धुषु ।
KK-12-03-216-034c	आदत्ते हृदये कामं व्याध्यादिभिरभिप्लुतः ॥
KK-12-03-216-035a	यतस्ततः परिपतन्नविन्दन्सुखमण्वपि ।
KK-12-03-216-035c	बहुदुःखसमापन्नः पश्चान्निर्वेदमास्थितः ।
KK-12-03-216-035e	ज्ञानवृक्षं समाश्रित्य पश्चान्निर्वृतिमश्नुते ॥'
KK-12-03-216-036a	सुदुर्गमिव पन्थानमतीत्य गुणबन्धनम् ।
KK-12-03-216-036c	यथा पश्येत्तथा दोषानतीत्यामृतमश्नुते ॥ 

इति श्रीमन्महाभारते शान्तिपर्वणि मोक्षधर्मपर्वणि षोडशाधिकद्विशततमोऽध्यायः ॥ 216 ॥

12-216-10 कन्यसीं कनीयसीम् ॥ 12-216-11 निगृह्णीयाच्चलं मन इति ध. पाठः ॥ 12-216-12 रजो रागः ॥ 12-216-20 सिरानाड्यस्तासां जालैः ॥ 12-216-21 धमन्यो नाड्यः । याभिः सूक्ष्माः प्रतायन्ते इति झ. पाठः ॥ 12-216-24 सर्वगात्रप्रवाहिन्यः इति ध. पाठः ॥ 12-216-25 खजैर्मन्थनदण्डैः । देहस्थात् सङ्कल्पात् खेभ्य इन्द्रियेभ्यश्च जातैः सङ्कल्पजैः खजैः स्त्रीदर्शनस्पर्शनादिभिः ॥ 12-216-26 शुक्रं सङ्कल्पजं देहात्सृजत्यस्य मनोवहा इति झ. पाठः ॥ 12-216-27 त्रिबीजमिन्द्रदैवत्यं इति झ. पाठः ॥ 12-216-31 तदभिघाताय मनोनाशाय । अकल्मषं निवृत्तिरूपम् ॥ 12-216-32 यथेष्टां गतिमाप्नुयात् इति झ. पाठः । तत्र यथा येन प्रकारेण इष्टां गतिं मोक्षम् ॥ 12-216-33 जरया दुर्बलता ताम् । तृतीया तत्कृतार्थेनेति समासः । मानसं बलं सङ्कल्पमादत्ते संहरति । काले पूर्वभाग्येन नतु दृष्टयोग्यतया ॥ 12-216-36 गुणा देहेन्द्रियादयस्तदेव बन्धनम् ॥
