अध्यायः 354

नरनारायणाभ्यां नारदाय श्रीभगवन्महिमानुवर्णनम् ॥ 1 ॥ बदर्याश्रमे नारदेन चिरतरं तपश्चर्या ॥ 2 ॥
KK-12-03-354-001	नरनारायणावूचतुः 
KK-12-03-354-001a	धन्योस्यनुगृहीतोसि यत्ते दृष्टः स्वयम्प्रभुः ।
KK-12-03-354-001c	न हि तं दृष्टवान्कश्चित्पद्मयोनिरपि स्वयम् ॥
KK-12-03-354-002a	अव्यक्तयोनिर्भगवान्दुर्दर्शः पुरुषोत्तमः ।
KK-12-03-354-002c	नारदैतद्धि नौ सत्यं वचनं समुदाहृतम् ॥
KK-12-03-354-003a	नास्य भक्तात्प्रियतरो लोके कश्चन विद्यते ।
KK-12-03-354-003c	ततः स्वयं दर्शितवान्स्वमात्मानं द्विजोत्तम ॥
KK-12-03-354-004a	तपो हि तप्यतस्तस्य यत्स्थानं परमात्मनः ।
KK-12-03-354-004c	न तत्सम्प्राप्नुते कश्चिदृते ह्यावां द्विजोत्तम ॥
KK-12-03-354-005a	या हि सूर्यसहस्रस्य समस्तस्य भवेद्द्युतिः ।
KK-12-03-354-005c	स्थानस्य सा भवेत्तस्य स्वयं तेन विराजता ॥
KK-12-03-354-006a	तस्मादुत्तिष्ठते विप्र देवाद्विश्वभुवः पतेः ।
KK-12-03-354-006c	क्षमा क्षमावतां श्रेष्ठ यया भूमिस्तु युज्यते ॥
KK-12-03-354-007a	तस्माच्चोत्तिष्ठते देवात्सर्वभूतहिताद्रसः ।
KK-12-03-354-007c	आपो हि तेन युज्यन्ते द्रवत्वं प्राप्नुवन्ति च ॥
KK-12-03-354-008a	तस्मादेव समुद्भूतं तेजो रूपगुणात्मकम् ।
KK-12-03-354-008c	येन संयुज्यते सूर्यस्ततो लोके विराजते ॥
KK-12-03-354-009a	तस्माद्देवात्समुद्भूतः स्पर्शस्तु पुरुषोत्तमात् ।
KK-12-03-354-009c	येन स्म युज्यते वायुस्ततो लोकान्विवात्यसौ ॥
KK-12-03-354-010a	तस्माच्चोत्तिष्ठते शब्दः सर्वलोकेश्वरात्प्रभोः ।
KK-12-03-354-010c	आकाशं युज्यते येन ततस्तिष्ठत्यसंवृतम् ॥
KK-12-03-354-011a	तस्माच्चोत्तिष्ठते देवात्सर्वभूतगतं मनः ।
KK-12-03-354-011c	चन्द्रमा येन संयुक्तः प्रकाशगुणधारणः ॥
KK-12-03-354-012a	सद्भूतोत्पादकं नाम तत्स्थानं वेदसञ्ज्ञितम् ।
KK-12-03-354-012c	विद्यासहायो यत्रास्ते भगवान्हव्यकव्यभुक् ॥
KK-12-03-354-013a	ये हि निष्कल्मषा लोके पुण्यपापविवर्जिताः ।
KK-12-03-354-013c	तेषां वै क्षेममध्वानं गच्छतां द्विजसत्तम ॥
KK-12-03-354-014a	सर्वलोके तमोहन्ता आदित्यो द्वारमुच्यते ।
KK-12-03-354-014c	'ज्वालामाली महातेजा येनेदं धार्यते जगत् ॥'
KK-12-03-354-015a	आदित्यदग्धसर्वाङ्गा अदृश्याः केनचित्क्वचित् ।
KK-12-03-354-015c	परमाणुभूता भूत्वा तु तं देवं प्रविशन्त्युत ॥
KK-12-03-354-016a	तस्मादपि च निर्मुक्ता अनिरुद्धतनौ स्थिताः ।
KK-12-03-354-016c	मनोभूतास्ततो भूत्वा प्रद्युम्नं प्रविशन्त्युत ॥
KK-12-03-354-017a	प्रद्युम्नाच्चापि निर्मुक्ता जीवं सङ्कर्षणं ततः ।
KK-12-03-354-017c	विशन्ति विप्रप्रवराः साङ्ख्या भागवतैः सह ॥
KK-12-03-354-018a	ततस्त्रैगुण्यहीनास्ते परमात्मानमञ्जसा ।
KK-12-03-354-018c	प्रविशन्ति द्विजश्रेष्ठाः क्षेत्रज्ञं निर्गुणात्मकम् ।
KK-12-03-354-018e	सर्वावासं वासुदेवं क्षेत्रज्ञं विद्धि तत्त्वतः ॥
KK-12-03-354-019a	समाहितमनस्काश्च नियताः संयतेन्द्रियाः ।
KK-12-03-354-019c	एकान्तभावोपगता वासुदेवं विशन्ति ते ॥
KK-12-03-354-020a	आवामपि च धर्मस्य गृहे जातौ द्विजोत्तम ।
KK-12-03-354-020c	रम्यां विशालामाश्रित्य तप उग्रं समास्थितौ ॥
KK-12-03-354-021a	ये तु तस्यैव देवस्य प्रादुर्भावाः सुरप्रियाः ।
KK-12-03-354-021c	भविष्यन्ति त्रिलोकस्थास्तेषां स्वस्तीत्यथो द्विज ॥
KK-12-03-354-022a	विधिना स्वेन युक्ताभ्यां यथापूर्वं द्विजोत्तम ।
KK-12-03-354-022c	आस्थिताभ्यां सर्वकृच्छ्रं व्रतं सम्यगनुत्तमम् ॥
KK-12-03-354-023a	'स्वार्थेन विधिना युक्तः सर्वकृच्छ्रव्रते स्थितः ।'
KK-12-03-354-023c	आवाभ्यामपि दृष्टस्त्वं श्वेतद्वीपे तपोधन ॥
KK-12-03-354-024a	समागतो भगवता सङ्कल्पं कृतवांस्तथा ।
KK-12-03-354-024c	सर्वं हि नौ संविदितं त्रैलोक्ये सचराचरे ॥
KK-12-03-354-025a	यद्भविष्यति वृत्तं वा वर्तते वा शुभाशुभम् ।
KK-12-03-354-025c	सर्वं स ते कथितवान्देवदेवो महामुने ॥
KK-12-03-354-026	वैशम्पायन उवाच 
KK-12-03-354-026a	एतच्छ्रुत्वा तयोर्वाक्यं तपस्युग्रे च वर्ततोः ।
KK-12-03-354-026c	नारदः प्राञ्जलिर्भूत्वा नारायणपरायणः ॥
KK-12-03-354-027a	जजाप विधिवन्मन्त्रान्नारायणगतान्बहून् ।
KK-12-03-354-027c	दिव्यं वर्षसहस्रं हि नरनारायणाश्रमे ॥
KK-12-03-354-028a	अवसत्स महातेजा नारदो भगवानृषिः ।
KK-12-03-354-028c	तावेवाभ्यर्चयन्देवौ नरनारायणौ च तौ ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये चतुःपञ्चादशधिकत्रिशततमोऽध्यायः ॥ 354 ॥

12-354-2 आकाशयोनिर्भगवानिति ध. पाठः ॥ 12-354-7 सर्वभूतहितो रस इति थ. पाठः ॥ 12-354-15 परमाण्वात्मभूतास्तु तं देशं प्रविशन्त्युतेति थ. पाठः ॥ 12-354-17 विप्रप्रवरास्तेषां शुद्धा गतिर्हि सेति ध. पाठः ॥ 12-354-20 विशालां बदरीम् ॥
