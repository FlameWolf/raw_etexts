अध्यायः 080

युधिष्ठिरम् प्रति भीष्मेण मित्रामित्रलक्षणकथनम् ॥ 1 ॥
KK-12-01-080-001	युधिष्ठिर उवाच 
KK-12-01-080-001a	यदप्यल्पतरं कर्म तदप्येकेन दुष्करम् ।
KK-12-01-080-001c	पुरुषेणासहायेन किमु राज्यं पितामह ॥
KK-12-01-080-002a	किंशीलः किंसमाचारो राज्ञो यः सचिवो भवेत् ।
KK-12-01-080-002c	कीदृशे विश्वसेद्राजा कीदृशे न च विश्वसेत् ॥
KK-12-01-080-003	भीष्म उवाच 
KK-12-01-080-003a	चतुर्विधानि मित्राणि राज्ञां राजन्भवन्त्युत ।
KK-12-01-080-003c	सहार्थो भजमानश्च सहजः कृत्रिमस्तथा ॥
KK-12-01-080-004a	धर्मात्मा पञ्चमं मित्रं स तु नैकस्य न द्वयोः ।
KK-12-01-080-004c	यतो धर्मस्ततो वा स्यान्मध्यस्थो वा ततो भवेत् ॥
KK-12-01-080-005a	यो यस्यार्थो न रोचेत न तं तस्य प्रकाशयेत् ।
KK-12-01-080-005c	`मित्राणां प्रकृतिर्नास्ति त्वमित्राणां च भारत ।
KK-12-01-080-005e	उपकाराद्भवेन्मित्रमपकाराद्भवेदरिः ॥
KK-12-01-080-006a	यस्यैव हि मनुष्यस्य नरो मरणमृच्छति ।
KK-12-01-080-006c	तस्य पर्यागते काले पुनर्जीवितुमिच्छति ॥
KK-12-01-080-007a	धर्माधर्मेण राजानश्चरन्ति विजिगीषवः ।
KK-12-01-080-007c	चतुर्णां मध्यमौ श्रेष्ठौ नित्यं शङ्क्यौ तथाऽपरौ ।
KK-12-01-080-007e	सर्वे नित्यं शङ्कितव्याः प्रत्यक्षं कार्यमात्मनः ॥
KK-12-01-080-008a	न हि राज्ञा प्रमादो वै कर्तव्यो मित्ररक्षणे ।
KK-12-01-080-008c	प्रमादिनं हि राजानं लोकाः परिभवन्त्युत ॥
KK-12-01-080-009a	असाधुः साधुतामेति साधुर्भवति दारुणः ।
KK-12-01-080-009c	अरिश्च मित्रं भवति मित्रं चापि प्रदुष्यति ॥
KK-12-01-080-010a	अनित्यचित्तः पुरुषस्तस्मिन्को जातु विश्वसेत् ।
KK-12-01-080-010c	तस्मात्प्रधानं यत्कार्यं प्रत्यक्षं तत्समाचरेत् ॥
KK-12-01-080-011a	एकान्तेन हि विश्वासः कृत्स्नो धर्मार्थनाशकः ।
KK-12-01-080-011c	अविश्वासश्च सर्वत्र मृत्युर्नापि विशिष्यते ॥
KK-12-01-080-012a	अकालमृत्युर्विश्वासोऽविश्वसन्हि विपद्यते ।
KK-12-01-080-012c	यस्मिन्करोति विश्वासमिच्छतस्तस्य जीवति ॥
KK-12-01-080-013a	तस्माद्विश्वसितव्यं च शङ्कितव्यं च केषुचित् ।
KK-12-01-080-013c	एषा नीतिगतिस्तात लक्ष्मीश्चैषा सनातनी ॥
KK-12-01-080-014a	यं मन्येत ममाभावादिममर्थागमः स्पृशेत् ।
KK-12-01-080-014c	नित्यं तस्माच्छङ्कितव्यममित्रं तं विदुर्बुधाः ॥
KK-12-01-080-015a	यस्य क्षेत्रादप्युदकं क्षेत्रमन्यस्य गच्छति ।
KK-12-01-080-015c	न तत्रानिच्छतस्तस्य भिद्येरन्सर्वसेतवः ॥
KK-12-01-080-016a	तथैवात्युदकाद्भीतस्तस्य भेदनमिच्छति ।
KK-12-01-080-016c	यमेवंलक्षणं विद्यात्तममित्रं विदुर्बुधाः ॥
KK-12-01-080-017a	यस्तु वृद्ध्या न तप्येत क्षये दीनतरो भवेत् ।
KK-12-01-080-017c	एतदुत्तममित्रस्य निमित्तमभिचक्षते ॥
KK-12-01-080-018a	यन्मन्येत ममाभावादस्याभावो भवेदिति ।
KK-12-01-080-018c	तस्मिन्कुर्वीत विश्वासं यथा पितरि वै तथा ॥
KK-12-01-080-019a	तं शक्त्या वर्तमानं च सर्वतः परिबृंहयेत् ।
KK-12-01-080-019c	नित्यं क्षताद्वारयति यो धर्मेष्वपि कर्मसु ॥
KK-12-01-080-020a	क्षताद्भीतं विजानीयादुत्तमं मित्रलक्षणम् ।
KK-12-01-080-020c	ये यस्य क्षयमिच्छन्ति ते तस्य रिपवः स्मृताः ॥
KK-12-01-080-021a	व्यसनान्नित्यभीतो यः समृद्ध्या यो न दुष्यति ।
KK-12-01-080-021c	यत्स्यादेवंविधं मित्रं तदात्मसममुच्यते ॥
KK-12-01-080-022a	रूपवर्णस्वरोपेतस्तितिक्षुरनसूयकः ।
KK-12-01-080-022c	कुलीनः शीलसम्पन्नः स ते स्यात्प्रत्यनन्तरः ॥
KK-12-01-080-023a	मेधावी स्मृतिमान्दक्षः प्रकृत्या चानृशंस्यवान् ।
KK-12-01-080-023c	यो मानितोऽमानितो वा न सन्तुष्येत्कथञ्चन ॥
KK-12-01-080-024a	ऋत्विग्वा यदि वाऽऽचार्यः सखा वाऽत्यन्तसत्कृतः ।
KK-12-01-080-024c	गृहे वसेदमात्यस्ते स स्यात्परमपूजितः ॥
KK-12-01-080-025a	संविद्याः परमं मित्रं प्रकृतिं चार्थधर्मयोः ।
KK-12-01-080-025c	विश्वासस्ते भवेत्तत्र यथा पितरि वै तथा ॥
KK-12-01-080-026a	नैव द्वौ न त्रयः कार्या न मृष्येरन्परस्परम् ।
KK-12-01-080-026c	एकार्थे हेतुभूतानां भेदो भवति सर्वदा ॥
KK-12-01-080-027a	कीर्तिप्रधानो यस्त स्याद्यश्च स्यात्समये स्थितः ।
KK-12-01-080-027c	समर्थान्यश्च न द्वेष्टि नानर्थान्कुरुते च यः ॥
KK-12-01-080-028a	यो न कामाद्भयाल्लोभात्क्रोधाद्वा धर्ममुत्सृजेत् ।
KK-12-01-080-028c	दक्षः पर्याप्तवचनः स ते स्यात्प्रत्यनन्तरः ॥
KK-12-01-080-029a	कुलीनः शीलसम्पन्नस्तितिक्षुरविकत्थनः ।
KK-12-01-080-029c	शूरश्चार्यश्च विद्वांश्च प्रतिपत्तिविशारदः ॥
KK-12-01-080-030a	एते ह्यमात्याः कर्तव्याः सर्वकर्मस्ववस्थिताः ।
KK-12-01-080-030c	पूजिताः संविभक्ताश्च सुसहायाः स्वनुष्ठिताः ॥
KK-12-01-080-031a	कृत्स्नमेते विनिक्षिप्ताः प्रतिरूपेषु कर्मसु ।
KK-12-01-080-031c	युक्ता महत्सु कार्येषु श्रेयांस्युत्पादयन्त्युत ॥
KK-12-01-080-032a	एते कर्माणि कुर्वन्ति स्पर्धमाना मिथः सदा ।
KK-12-01-080-032c	अनुतिष्ठन्ति चैवार्थमाचक्षाणाः परस्परम् ॥
KK-12-01-080-033a	ज्ञातिभ्यो बिभियाश्चैव मृत्योरिव यतस्तदा ।
KK-12-01-080-033c	उपराजेव राजर्धिं ज्ञातिर्न सहते सदा ॥
KK-12-01-080-034a	ऋजोर्मृदोर्वदान्यस्य ह्रीमतः सत्यवादिनः ।
KK-12-01-080-034c	नान्यो ज्ञातेर्महाबाहो विनाशमभिनन्दति ॥
KK-12-01-080-035a	अज्ञातयोऽप्यसुखदा ज्ञातयोऽपि सुखावहाः ।
KK-12-01-080-035c	अज्ञातिमन्तं पुरुषं परे चाभिभवन्त्युत ॥
KK-12-01-080-036a	निकृतस्य नरैरन्यैर्ज्ञातिरेव परायणम् ।
KK-12-01-080-036c	नान्यो निकारं सहते ज्ञातिर्ज्ञातेः कदाचन ॥
KK-12-01-080-037a	आत्मानमेव जानाति निकृतं बान्धवैरपि ।
KK-12-01-080-037c	तेषु सन्ति गुणाश्चैव नैर्गुण्यं चैव लक्ष्यते ॥
KK-12-01-080-038a	नाज्ञातिरनुगृह्णाति नाज्ञातिर्वृद्धिमश्नुते ।
KK-12-01-080-038c	उभयं ज्ञातिवर्गेषु दृश्यते साध्वसाधु च ॥
KK-12-01-080-039a	सम्मानयेत्पूजयेच्च वाचा नित्यं च कर्मणा ।
KK-12-01-080-039c	कुर्याच्च प्रियमेतेभ्यो नाप्रियं किञ्चिदाचरेत् ॥
KK-12-01-080-040a	विश्वस्तवदविश्वस्तस्तेषु वर्तेत सर्वदा |
KK-12-01-080-040c	न हि दोषो गुणो वेति निरूप्यस्तेषु दृश्यते ॥
KK-12-01-080-041a	अस्यैवं वर्तमानस्य पुरुषस्याप्रमादिनः ।
KK-12-01-080-041c	अमित्राः सम्प्रसीदन्ति ततो मित्रं भवन्त्यपि ॥
KK-12-01-080-042a	य एवं वर्तते नित्यं ज्ञातिसम्बन्धिमण्डले ।
KK-12-01-080-042c	मित्रेष्वमित्रे मध्यस्थे चिरं यशसि तिष्ठति ॥ 

इति श्रीमन्महाभारते शान्तिपर्वणि राजधर्मपर्वणि अशीतितमोऽध्यायः ॥ 80 ॥

12-80-3 सहार्थः अयं शत्रुरुभाभ्यामुन्मूलनीयः अस्य राज्यम् उभाभ्यां विभज्य ग्राह्यमिति पणपूर्वं कृतः । भजमानः पितृपैतामहक्रमागतः सहजः मातृष्वस्रीयादिः कृत्रिमो धनादिना आवर्जितः ॥ 12-80-7 सर्वे पञ्चापि प्रत्यक्षं कार्यमुद्दिश्य मन्त्रितमपि दुष्टामात्यनिग्रहादिकं कार्यं पञ्चानामपि समक्षं न कुर्यादित्यर्थः ॥ 12-80-14 ममाभावात् मयि मृते अर्थागमः इमं स्पृशेत् इति यं मन्येत तस्माच्छङ्कितव्यमिति सम्बन्धः ॥ 12-80-18 यत् मित्रं कर्तृ ॥ 12-80-28 प्रत्यनन्तरः प्रतिनिधिः प्रधान इतियावत् ॥ 12-80-30 स्वनुष्ठिताः सुष्ट्वनुष्ठितं कर्तव्यं येषां ते ॥ 12-80-31 कृत्स्नमप्रतिकञ्चुकं यथा स्यात्तथा विनिक्षिप्ता अधिकृताः । प्रतिरूपेष्वनुरूपेषु कर्मस्वायव्ययसङ्कलनादिषु । कार्येषु पराभिभवादिषु ॥ 12-80-33 उपराजा समीपवर्ती सामन्तः ॥ 12-80-36 निकृतस्य लङ्घितस्य लङ्घितस्य ॥ 12-80-37 बान्धवैः सम्बन्धिभिर्निकृते कस्मिंश्चित्पुरुषे तज्ज्ञातिः आत्मानमेव निकृतं जानाति । तेषु ज्ञातिषु ॥ 12-80-41 तथा मित्रीभवन्त्यपीति झ. पाठः ॥
