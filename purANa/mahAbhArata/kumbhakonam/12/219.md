अध्यायः 219

भीष्मेण युधिष्ठिरम् प्रति शिष्याय गुरूक्तवार्ष्णेयाध्यात्मानुवादसमापनम् ॥ 1 ॥
KK-12-03-219-001	गुरुरुवाच 
KK-12-03-219-001a	न स वेद परं ब्रह्म यो न वेद चतुष्टयम् ।
KK-12-03-219-001c	व्यक्ताव्यक्तं च यत्तत्त्वं सम्प्रोक्तं परमर्षिणा ॥
KK-12-03-219-002a	व्यक्तं मृत्युमुखं विद्यादव्यक्तममृतं पदम् ।
KK-12-03-219-002c	निवृत्तिलक्षणं धर्ममृषिर्नारायणोऽब्रवीत् ॥
KK-12-03-219-003a	तत्रैवावस्थितं सर्वं त्रैलोक्यं सचराचरम् ।
KK-12-03-219-003c	निवृत्तिलक्षणं धर्ममव्यक्तं ब्रह्म शाश्वतम् ॥
KK-12-03-219-004a	प्रवृत्तिलक्षणं धर्मं प्रजापतिरथाब्रवीत् ।
KK-12-03-219-004c	प्रवृत्तिः पुनरावृत्तिर्निवृत्तिः परमा गतिः ॥
KK-12-03-219-005a	तां गतिं परमामेति निवृत्तिपरमो मुनिः ।
KK-12-03-219-005c	ज्ञानतत्त्वपरो नित्यं शुभाशुभनिदर्शकः ॥
KK-12-03-219-006a	तदेवमेतौ विज्ञेयावव्यक्तपुरुषावुभौ ।
KK-12-03-219-006c	अव्यक्तपुरुषाभ्यां तु यत्स्यादन्यन्महत्तरम् ॥
KK-12-03-219-007a	तं विशेषमवेक्षेत विशेषेण विचक्षणः ।
KK-12-03-219-007c	अनाद्यन्तावुभावेतावलिङ्गौ चाप्युभावपि ॥
KK-12-03-219-008a	उभौ नित्यावनुचरौ महद्भ्यश्च महत्तरौ ।
KK-12-03-219-008c	सामान्यमेतदुभयोरेवं ह्यन्यद्विशेषणम् ॥
KK-12-03-219-009a	प्रकृत्या सर्गधर्मिण्या तथा त्रिगुणसत्वया ।
KK-12-03-219-009c	विपरीतमतो विद्यात्क्षेत्रज्ञस्य स्वलक्षणम् ॥
KK-12-03-219-010a	प्रकृतेश्च विकाराणां द्रष्टारमगुणान्वितम् ।
KK-12-03-219-010c	`क्षेत्रज्ञमाहुर्जीवं तु कर्तारं गुणसंवृतम् ॥
KK-12-03-219-011a	अग्राह्यं येन जानन्ति तज्ज्ञानं दंशितश्च तत् ।
KK-12-03-219-011c	तेनैव दंशितो नित्यं न गुणः परिभूयते ॥
KK-12-03-219-012a	अग्राह्यौ पुरुषावेतावलिङ्गत्वादसङ्गिनौ ।
KK-12-03-219-012c	संयोगलक्षणोत्पत्तिः कर्मजा गृह्यते यथा ॥
KK-12-03-219-013a	करणैः कर्मनिर्वृत्तैः कर्ता यद्यद्विचेष्टते ।
KK-12-03-219-013c	कीर्त्यते शब्दसञ्ज्ञाभिः कोऽहमेषोप्यसाविति ॥
KK-12-03-219-014a	`ममापि कायमिति च तदज्ञो नित्यसंवृतः ।'
KK-12-03-219-014c	उष्णीषवान्यथा वस्त्रैस्त्रिभिर्भवति संवृतः ।
KK-12-03-219-014e	संवृतोऽयं तथा देही सत्त्वराजसतामसैः ॥
KK-12-03-219-015a	`भेदवस्तु त्वभेदेन जानाति स यदा पुमान् ।
KK-12-03-219-015c	तदा परं परात्माऽसौ भवत्येव निरञ्जनः ॥
KK-12-03-219-016a	क्रियायोगे च भेदाख्ये बहु सङ्क्षिप्यते क्वचित् ।
KK-12-03-219-016c	वसुरुद्रगणाद्येषु स्वानुभोगेन भोगतः ॥
KK-12-03-219-017a	एवमेष परः सत्त्वो नानारूपेण संस्थितः ।
KK-12-03-219-017c	सङ्क्षिप्तो दृश्यते पश्चादेकरूपेण विष्ठितः ॥'
KK-12-03-219-018a	तस्माच्चतुष्टयं वेद्यमेतैर्हेतुभिरावृतम् ।
KK-12-03-219-018c	तथासञ्ज्ञो ह्ययं सम्यगन्तकाले न मुह्यति ।
KK-12-03-219-018e	`वायुर्विधो यथा भानुर्विप्रकाशं गमिष्यति ॥'
KK-12-03-219-019a	श्रियं दिव्यामभिप्रेप्सुर्वर्ष्मवान्मनसा शुचिः ।
KK-12-03-219-019c	शारीरैर्नियमैरुग्रैश्चरेन्निष्कल्मषं तपः ॥
KK-12-03-219-020a	त्रैलोक्यं तपसा व्याप्तमन्तर्भूतेन भास्वता ।
KK-12-03-219-020c	सूर्यश्च चन्द्रमाश्चैव भासतस्तपसा दिवि ॥
KK-12-03-219-021a	`अन्यच्च धर्मसाम्यं यत्तपस्तत्कीर्त्यते पुनः ।'
KK-12-03-219-021c	प्रकाशस्तपसो ज्ञानं लोके संशब्दितं तपः ॥
KK-12-03-219-022a	रजस्तमोघ्नं यत्कर्म तपसस्तत्स्वलक्षणम् ।
KK-12-03-219-022c	`त्रितयं ह्येतदाख्यातं यद्यस्माद्भासितुं पुनः ॥
KK-12-03-219-023a	स्वभासा भासयंश्चापि चन्द्रमा ह्यत्र वर्तते ।
KK-12-03-219-023c	सूर्ययोगे तु यः सन्धिस्तपः सर्वं प्रदीप्यते ॥'
KK-12-03-219-024a	ब्रह्मचर्यमहिंसा च शारीरं तप उच्यते ।
KK-12-03-219-024c	वाङ्मनोनियमः सम्यङ्मानसं तप उच्यते ॥
KK-12-03-219-025a	विधिज्ञेभ्यो द्विजातिभ्यो ग्राह्यमन्नं विशिष्यते ।
KK-12-03-219-025c	आहारनियमेनास्य पाप्मा शाम्यति राजसः ॥
KK-12-03-219-026a	वैमनस्यं च विषये यान्त्यस्य करणानि च ।
KK-12-03-219-026c	तस्मात्तन्मात्रमादद्याद्यावदत्र प्रयोजनम् ॥
KK-12-03-219-027a	अन्तकाले बलोत्कर्षाच्छनैः कुर्यादनातुरः ।
KK-12-03-219-027c	एवं युक्तेन मनसा ज्ञानं यदुपपद्यते ॥
KK-12-03-219-028a	रजोवर्ज्यो ह्ययं देही देहवाञ्छब्दवांश्चरेत् ।
KK-12-03-219-028c	कार्यैरव्याहतमतिर्वैराग्यात्प्रकृतौ स्थितः ॥
KK-12-03-219-029a	आदेहादप्रमादाच्च देहान्ताद्विप्रमुच्यते ।
KK-12-03-219-029c	हेतुयुक्तः सदा सर्गो भूतानां प्रलयस्तथा ॥
KK-12-03-219-030a	परप्रत्ययसर्गे तु नियमो नातिवर्तते ।
KK-12-03-219-030c	एवं तत्प्रभवां प्रज्ञामासते ये विपर्यये ॥
KK-12-03-219-031a	धृत्या देहान्धारयन्तो बुद्धिसङ्क्षिप्तचेतसः ।
KK-12-03-219-031c	स्थानेभ्यो ध्वंसमानाश्च सूक्ष्मत्वात्तदुपासते ॥
KK-12-03-219-032a	यथागमं च तत्सर्वं बुद्ध्या तन्नैव बुद्ध्यते ।
KK-12-03-219-032c	देहान्तं कश्चिदन्वास्ते भावितात्मा निराश्रयः ॥
KK-12-03-219-033a	युक्तो धारणया कश्चित्सतः केचिदुपासते ।
KK-12-03-219-033c	अभ्यस्यन्ति परं देवं विद्यासंशब्दिताक्षरम् ॥
KK-12-03-219-034a	अन्तकाले ह्युपासन्ते तपसा दग्धकिल्बिषाः ।
KK-12-03-219-034c	सर्व एते महात्मानो गच्छन्ति परमां गतिम् ॥
KK-12-03-219-035a	सूक्ष्मं विशेषणं तेषामवेक्षेच्छास्त्रचक्षुषा ।
KK-12-03-219-035c	देहं तु परमं विद्याद्विमुक्तमपरिग्रहम् ॥
KK-12-03-219-036a	अन्तरिक्षादन्यतरं धारणासक्तमानसम् ।
KK-12-03-219-036c	मर्त्यलोकाद्विमुच्यन्ते विद्यासंसक्तचेतसः ॥
KK-12-03-219-037a	ब्रह्मभूता विरजसस्ततो यान्ति परां गतिम् ।
KK-12-03-219-037c	एवमेकायनं धर्ममाहुर्वेदविदो जनाः ॥
KK-12-03-219-038a	यथाज्ञानमुपासन्तः सर्वे यान्ति परां गतिम् ।
KK-12-03-219-038c	कषायवर्जितं ज्ञानं तेषामुत्पद्यतेऽमलम् ।
KK-12-03-219-038e	यान्ति तेऽपि पराँल्लोकान्विशुध्यन्ति यथाबलम् ॥
KK-12-03-219-039a	भगवन्तमजं दिव्यं विष्णुमव्यक्तसञ्ज्ञितम् ।
KK-12-03-219-039c	भावेन यान्ति शुद्धा ये ज्ञानतृप्ता निराशिषः ॥
KK-12-03-219-040a	ज्ञात्वाऽऽत्मस्थं हरिं चैव न निवर्तन्ति तेऽव्ययाः ।
KK-12-03-219-040c	प्राप्य तत्परमं स्थानं मोदन्तेऽक्षरमव्ययम् ॥
KK-12-03-219-041a	एतावदेतद्विज्ञानमेतदस्ति च नास्ति च ।
KK-12-03-219-041c	तृष्णाबद्धं जगत्सर्वं चक्रवत्परिवर्तते ॥
KK-12-03-219-042a	बिसतन्तुर्यथैवायमन्तस्थः सर्वतो बिसे ।
KK-12-03-219-042c	तृष्णातन्तुरनाद्यन्तस्तथा देहगतः सदा ॥
KK-12-03-219-043a	सूच्या सूत्रं यथा वस्त्रे संसारयति वायकः ।
KK-12-03-219-043c	तद्वत्संसारसूत्रं हि तृष्णासूच्या निबद्ध्यते ॥
KK-12-03-219-044a	`इतस्ततः समाहृत्य रूपं निर्वर्तयिष्यति ।'
KK-12-03-219-044c	विकारं प्रकृतिं चैव पुरुषं च सनातनम् ॥
KK-12-03-219-045a	यो यथावद्विजानाति स वितृष्णो विमुच्यते ।
KK-12-03-219-045c	याति नित्यं स सद्भावमात्मनो वै महद्ध्रुवम् ॥
KK-12-03-219-046	भीष्म उवाच 
KK-12-03-219-046a	प्रकाशं भगवानेतदृषिर्नारायणोऽमृतम् ।
KK-12-03-219-046c	भूतानामनुकम्पार्थं जगाद जगतो हितम् ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनविंशत्यधिकद्विशततमोऽध्यायः ॥ 219 ॥

12-219-1 न स वेद परं धर्मम् इति ध. पाठः ॥ 12-219-22 तपसस्तच्च लक्षणमिति थ. पाठः । तत्वलक्षणमिति ध. पाठः ॥ 12-219-25 ग्राह्यमन्नं तपस्विभिरिति ट. थ. पाठः ॥ 12-219-29 देहान्ते विप्रमुच्यत इति ट. थ. पाठः । सदोत्सर्ग इति ध. पाठः ॥ 12-219-38 विमुच्यन्ते यथाबलमिति झ. पाठः । विशुध्यन्तो यथाबलमिति ट. थ. पाठः ॥ 12-219-46 प्रकाशं स्पष्टम् । अमृतं मोक्षसाधनम् ॥
