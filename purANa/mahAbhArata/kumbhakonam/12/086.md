अध्यायः 086

भीष्मेण युधिष्ठिरम् प्रति पुरलक्षणादिकथनम् ॥ 1 ॥
001	युधिष्ठिर उवाच 
001a	कथंविधं पुरं राजा स्वयमावस्तुमर्हति ।
001c	कृतं वा कारयित्वा वा तन्मे ब्रूहि पितामह ॥
002	भीष्म उवाच 
002a	वस्तव्यं यत्र कौन्तेय सपुत्रज्ञातिबन्धुना ।
002c	न्याय्यं च परिप्रष्टुं वृत्तिं गुप्तिं च भारत ॥
003a	तस्मात्ते वर्तयिष्यामि दुर्गकर्म विशेषतः ।
003c	श्रुत्वा तथा विधातव्यमनुष्ठेयं च यत्नतः ॥
004a	षड्विधं दुर्गमास्थाय पुराण्यथ निवेशयेत् ।
004c	सर्वसम्पत्प्रधानं च बाहुल्यं चापि सम्भवेत् ॥
005a	धन्वदुर्गं महीदुर्गं गिरिदुर्गं तथैव च ।
005c	मनुष्यदुर्गं मृद्दुर्गं वनदुर्गं च तानि षट् ॥
006a	यत्पुरं दुर्गसम्पन्नं धान्यायुधसमन्वितम् ।
006c	दृढप्राकारपरिखं हस्त्यश्वरथसङ्कुलम् ॥
007a	विद्वांसः शिल्पिनो यत्र निचयाश्च सुसञ्चिताः ।
007c	धार्मिकश्च जनो यत्र दाक्ष्यमुत्तममास्थितः ॥
008a	ऊर्जस्विनरनागाश्वं चत्वरापणशोभितम् ।
008c	प्रसिद्धव्यवहारं च प्रशान्तमकुतोभयम् ॥
009a	सुप्रभं सानुनादं च सुप्रशस्तनिवेशनम् ।
009c	शूराढ्यं प्राज्ञसम्पूर्णं ब्रह्मघोषानुनादितम् ॥
010a	समाजोत्सवसम्पन्नं सदापूजितदैवतम् ।
010c	वश्यामात्यबलो राजा तत्पुरं स्वयमाविशेत् ॥
011a	तत्र कोशं बलं मित्रं व्यवहारं च वर्धयेत् ।
011c	पुरे जनपदे चैव सर्वदोषान्निवर्तयेत् ॥
012a	भाण्डागारायुधागारं प्रयत्नेनाभिवर्धयेत् ।
012c	निचयान्वर्धयेत्सर्वांस्तथा यन्त्रकटङ्कटान् ॥
013a	काष्ठलोहतुषाङ्गारदारुशृङ्गास्थिवैणवान् ।
013c	मज्जास्नेहवसाक्षौद्रमौषधग्राममेव च ॥
014a	शणं सर्जरसं धान्यमायुधानि शरांस्तथा ।
014c	चर्म स्नायुं तथा वेत्रं मुञ्जवल्वजदन्ध्वनान् ॥
015a	आशयाश्चोदपानाश्च प्रभूतसलिलाकराः ।
015c	निरोद्धव्याः सदा राज्ञा क्षीरिणश्च महीरुहाः ॥
016a	सत्कृताश्च प्रयत्नेन आचार्यर्त्विक्पुरोहिताः ।
016c	महेष्वासाः स्थपतयः सांवत्सरचिकित्सकाः ॥
017a	प्राज्ञा मेधाविनो दान्ता दक्षाः शूरा बहुश्रुताः ।
017c	कुलीनाः सत्वसम्पन्ना युक्ताः सर्वेषु कर्मसु ॥
018a	पूजयेद्धार्मिकान्राजा निगृह्णीयादधार्मिकान् ।
018c	नियुञ्ज्याच्च प्रयत्नेन सर्ववर्णान्स्वकर्मसु ॥
019a	बाह्यमाभ्यन्तरं चैव पौरजानपदं तथा ।
019c	चारैः सुविदितं कृत्वा ततः कर्म प्रयोजयेत् ॥
020a	चरान्मन्त्रं च कोशं च दण्डं चैव विशेषतः ।
020c	अनुतिष्ठेत्स्वयं राजा सर्वं ह्यत्र प्रतिष्ठितम् ॥
021a	उदासीनारिमित्राणां सर्वमेव चिकीर्षितम् ।
021c	पुरे जनपदे चैव ज्ञातव्यं चारचक्षुषा ॥
022a	ततस्तेषां विधातव्यं सर्वमेवाप्रमादतः ।
022c	भक्तान्पूजयता नित्यं द्विषतश्च निगृह्णता ॥
023a	यष्टव्यं क्रतुभिर्नित्यं दातव्यं चाप्यपीडया ।
023c	प्रजानां रक्षणं कार्यं न कार्यं धर्मबाधकम् ॥
024a	कृपणानाथवृद्धानां विधवानां च योषिताम् ।
024c	योगक्षेमं च वृत्तिं च नित्यमेव प्रकल्पयेत् ॥
025a	आश्रमेषु यथाकालं चैलभाजनभोजनम् ।
025c	सदैवोपहरेद्राजा सत्कृयाभ्यर्च्य मान्य च ॥
026a	आत्मानं सर्वकार्याणि तापसे राष्ट्रमेव च ।
026c	निवेदयेत्प्रयत्नेन तिष्ठेत्प्रह्वश्च सर्वदा ॥
027a	`ते कस्याञ्चिदवस्थायां शरणं शरणार्थिने ।
027c	राज्ञे दद्युर्यथाकामं तापसाः शंसितव्रताः ॥'
028a	सर्वार्थत्यागिनं राजा कुले जातं बहुश्रुतम् ।
028c	पूजयेत्तादृशं दृष्ट्वा शयनासनभोजनैः ॥
029a	तस्मिन्कुर्वीत विश्वासं राजा कस्याञ्चिदापदि ।
029c	तापसेषु हि विश्वासमपि कुर्वन्ति दस्यवः ॥
030a	तस्मिन्निधीनादधीत पुनः प्रत्याददीत च ।
030c	न चाप्यभीक्ष्णं सेवेत भृशं वा प्रतिपूजयेत् ॥
031a	अन्यः कार्यः स्वराष्ट्रेषु परराष्ट्रेषु चापरः ।
031c	अटवीषु परः कार्यः सामन्तनगरेष्वपि ॥
032a	तेषु सत्कारमानाभ्यां संविभागांश्च कारयेत् ।
032c	परराष्ट्राटवीस्थेषु यथा स्वविषये तथा ॥
033a	ते कस्याञ्चिदवस्थायां शरणं शरणार्थिने ।
033c	राज्ञे दद्युर्यथाकामं तापसाः संशितव्रताः ॥
034a	एष ते लक्षणोद्देशः सङ्क्षेपेण प्रकीर्तितः ।
034c	यादृशे नगरे राजा स्वयमावस्तुमर्हति ॥ 

इति श्रीमन्महाभारते शान्तिपर्वणि राजधर्मपर्वणि षडशीतिममोऽध्यायः ॥ 86 ॥

12-86-5 धन्वा निर्जलदेशस्तदेव परितश्च दुर्गं धन्वदुर्गम् । महीदुर्गं कोटः ॥ 12-86-9 सानुनादं गीतवादित्रध्वनिमत् ॥ 12-86-12 निचयान् धान्यादिसङ्ग्रहान् । तथा यन्त्रालयायुधान् । इति झ. पाठः ॥ 12-86-14 दन्ध्वनान् ध्वनिमतो निःसाणादीन् । बन्धनानिति पाठान्तरे स्पष्टोऽर्थः ॥ 12-86-15 आशयाः निपानानि । उदपानाः कूपाः । निरोद्धव्या रक्षणीयाः ॥ 12-86-17 प्रज्ञा ग्रन्थार्थग्रहणसामर्थ्यम् । मेधा ऊहापोहकौशलम् ॥ 12-86-20 अनुतिष्ठेदालोचयेत् ॥ 12-86-22 विधातव्यं प्रतिकर्तव्यम् ॥ 12-86-26 तापसे तपस्विजने ॥ 12-86-29 विश्वासं नाधिकुर्वन्ति दस्यव इति ड. थ. पाठः ॥ । 12-86-30 निधीन् धनभाण्डानि । अभीक्ष्णं न सेवेत । दस्यूनां तत्सूचने तपस्विनाशापत्तेः न प्रतिपूजयेच्च ॥ 12-86-31 अन्यस्तापसः कार्यः सखित्वेन सम्पादनीयः ॥ 12-86-32 तेषु तत्तत्स्थानस्थेषु तापसेषु ॥
