अध्यायः 333

शुकेन व्यासाज्ञया तत्वजिज्ञासया मिथिलास्थं जनकम् प्रत्यागभनम् ॥ 1 ॥
KK-12-03-333-001	भीष्म उवाच 
KK-12-03-333-001a	स मोक्षमनुचिन्त्यैव शुकः पितरमभ्यगात् ।
KK-12-03-333-001c	प्राहाभिवाद्य च गुरुं श्रेयोर्थी विनयान्वितः ॥
KK-12-03-333-002a	मोक्षधर्मेषु कुशलो भगवान्प्रब्रवीतु मे ।
KK-12-03-333-002c	यथा मे मनसः शान्तिः परमा सम्भवेत्प्रभो ॥
KK-12-03-333-003a	श्रुत्वा पुत्रस्य तु वचः परमर्षिरुवाच तम् ।
KK-12-03-333-003c	अधीहि पुत्र मोक्षं वै धर्मांश्च विविधानपि ॥
KK-12-03-333-004a	पितुर्नियोगाज्जग्राह शुको धर्मभृतां वरः ।
KK-12-03-333-004c	योगशास्त्रं च निखिलं कापिलं चैव भारत ॥
KK-12-03-333-005a	स तं ब्राह्म्या श्रिया युक्तं ब्रह्मतुल्यपराक्रमम् ।
KK-12-03-333-005c	मेने पुत्रं यदा व्यासो मोक्षधर्मविशारदम् ॥
KK-12-03-333-006a	उवाच गच्छेति तदा जनकं मिथिलेश्वरम् ।
KK-12-03-333-006c	स ते वक्ष्यति मोक्षार्थं निखिलं मिथिलेश्वरः ॥
KK-12-03-333-007a	पितुर्नियोगादगमन्मैथिलं जनकं नृपम् ।
KK-12-03-333-007c	प्रष्टुं धर्मस्य निष्ठां वै मोक्षस्य च परायणम् ॥
KK-12-03-333-008a	उक्तश्च मानुषेण त्वं पथा गच्छेत्यविस्मितः ।
KK-12-03-333-008c	न प्रभावेण गन्तव्यमन्तरिक्षचरेण वै ॥
KK-12-03-333-009a	आर्जवेनैव गन्तव्यं न सुखान्वेषिणा तथा ।
KK-12-03-333-009c	नान्वेष्टव्या विशेषास्तु विशेषा हि प्रसङ्गिनः ॥
KK-12-03-333-010a	अहङ्कारो न कर्तव्यो याज्ये तस्मिन्नराधिपे ।
KK-12-03-333-010c	स्थातव्यं च वशे तस्य स ते छेत्स्यति संशयम् ॥
KK-12-03-333-011a	स धर्मकुशलो राजा मोक्षशास्त्रविशारदः ।
KK-12-03-333-011c	याज्यो मम स यद्ब्रूयात्तत्कार्यमविशङ्कया ॥
KK-12-03-333-012a	एवमुक्तः स धर्मात्मा जगाम मिथिलां मुनिः ।
KK-12-03-333-012c	पद्भ्यां शक्तोन्तरिक्षेण क्रान्तुं पृथ्वीं ससागराम् ॥
KK-12-03-333-013a	स गिरींश्चाप्यतिक्रम्य नदीतीर्थसरांसि च ।
KK-12-03-333-013c	बहुव्यालमृगाकीर्णा ह्यटवीश्च वनानि च ॥
KK-12-03-333-014a	मेरोर्हरेश्च द्वे वर्षे वर्षं हैमवतं ततः ।
KK-12-03-333-014c	क्रमेणैवं व्यतिक्रम्य भारतं वर्षमासदत् ॥
KK-12-03-333-015a	स देशान्विविधान्पश्यंश्चीनहूणनिषेवितान् ।
KK-12-03-333-015c	आर्यावर्तमिमं देशमाजगाम महामुनिः ॥
KK-12-03-333-016a	पितुर्वचनमाज्ञाय तमेवार्थं विचिन्तयन् ।
KK-12-03-333-016c	अध्वानं सोऽतिचक्राम खचरः खे पतविव ॥
KK-12-03-333-017a	पत्तनानि च रम्याणि स्फीतानि नगराणि च ।
KK-12-03-333-017c	रत्नानि च विचित्राणि पश्यन्नपि न पश्यति ॥
KK-12-03-333-018a	उद्यानानि च रम्याणि तथैवायतनानि च ।
KK-12-03-333-018c	पुण्यानि चैव तीर्थानि सोत्यक्रामदथाध्वगः ॥
KK-12-03-333-019a	सोचिरेणैव कालेन विदेहानाससाद ह ।
KK-12-03-333-019c	रक्षितान्धर्मराजेन जनकेन महात्मना ॥
KK-12-03-333-020a	तत्र ग्रामान्बहून्पश्यन्बह्वन्नरसभोजनान् ।
KK-12-03-333-020c	पल्लीघोषान्समृद्धांश्च बहुगोकुलसङ्कुलान् ॥
KK-12-03-333-021a	स्फीतांश्च शालियवसैर्हंससारससेवितान् ।
KK-12-03-333-021c	पद्मिनीभिश्च शतशः श्रीमतीभिरलङ्कृतान् ॥
KK-12-03-333-022a	स विदेहानतिक्रम्य समृद्धजनसेवितान् ।
KK-12-03-333-022c	मिथिलोपवनं रम्यमाससाद समृद्धिमत् ॥
KK-12-03-333-023a	हस्त्यश्वरथसङ्कीर्णं नरनारीसमाकुलम् ।
KK-12-03-333-023c	पश्यन्नपश्यन्निव तत्समतिक्रामदच्युतः ॥
KK-12-03-333-024a	मनसा तं वहन्भारं तमेवार्थं विचिन्तयन् ।
KK-12-03-333-024c	आत्मारामः प्रसन्नात्मा मिथिलामाससाद ह ॥
KK-12-03-333-025a	तस्या द्वारं समासाद्य द्वारपालैर्निवारितः ।
KK-12-03-333-025c	स्थितो ध्यानपरो मुक्तो विदितः प्रविवेश ह ॥
KK-12-03-333-026a	स राजमार्गमासाद्य समृद्धजनकसङ्कुलम् ।
KK-12-03-333-026c	पार्थिवक्षयमासाद्य निःशङ्कः प्रविवेश ह ॥
KK-12-03-333-027a	तत्रापि द्वारपलास्तमुग्रवाचा न्यषेधयन् ।
KK-12-03-333-027c	तथैव च शुकस्तत्र निर्मन्युः समतिष्ठत ॥
KK-12-03-333-028a	न चातपाध्वसन्तप्तः क्षुत्पिपासाश्रमान्वितः ।
KK-12-03-333-028c	प्रताम्यति ग्लायति वा नापैति च तथाऽऽतपात् ॥
KK-12-03-333-029a	तेषां तु द्वारपालानामेकः शोकसमन्वितः ।
KK-12-03-333-029c	मध्यङ्गतमिवादित्यं दृष्ट्वा शुकमवस्थितम् ॥
KK-12-03-333-030a	पूजयित्वा यथान्यायमभिवाद्य कृताञ्जलिः ।
KK-12-03-333-030c	प्रावेशयत्ततः कक्ष्यां प्रथमां राजवेश्मनः ॥
KK-12-03-333-031a	तत्रासीनः शुकस्तात मोक्षमेवान्वचिन्तयत् ।
KK-12-03-333-031c	छायायामातपे चैव समदर्शी समद्युतिः ॥
KK-12-03-333-032a	तं मुहूर्तादिवागम्य राज्ञो मन्त्री कृताञ्जलिः ।
KK-12-03-333-032c	प्रावेशयत्ततः कक्ष्यां द्वितीयां राजवेश्मनः ॥
KK-12-03-333-033a	तत्रान्तःपुरसम्बद्धं महच्चैत्ररथोपमम् ।
KK-12-03-333-033c	सुविभक्तजलाक्रीडं रम्यं पुष्पितपादपम् ॥
KK-12-03-333-034a	तं दर्शयित्वा स शुकं मन्त्री जनकमुत्तमम् ।
KK-12-03-333-034c	अर्हमासनमादिश्य निश्चक्राम ततः पुनः ॥
KK-12-03-333-035a	तं चारुवेषाः सुश्रोण्यस्तरुण्यः प्रियदर्शनाः ।
KK-12-03-333-035c	सूक्ष्मरक्ताम्बरधरास्तप्तकाञ्चनभूषणाः ॥
KK-12-03-333-036a	संलापालापकुशला नृत्तगीतविशारदाः ।
KK-12-03-333-036c	स्मितपूर्वाभिभाषिण्यो रूपेणाप्सरसां समाः ॥
KK-12-03-333-037a	भावोपचारकुशला भावज्ञाः सत्वकोविदाः ।
KK-12-03-333-037c	परं पञ्चाशतं नार्यो वारमुख्याः समाद्रवन् ॥
KK-12-03-333-038a	पाद्यादीनि प्रतिग्राह्य पूजया परयाऽर्चयन् ।
KK-12-03-333-038c	कालोपपन्नेन तदा स्वाद्वन्नेनाभ्यतर्पयन् ॥
KK-12-03-333-039a	तस्य भुक्तवतस्तात तदन्तःपुरकाननम् ।
KK-12-03-333-039c	सुरम्यं दर्शयामासुरेकैकश्येन भारत ॥
KK-12-03-333-040a	क्रीडन्त्यश्च हसन्त्यश्च गायन्त्यश्चापि ताः शुभम् ।
KK-12-03-333-040c	उदारसत्वं सत्वज्ञाः स्त्रियः पर्यचरंस्तथा ॥
KK-12-03-333-041a	आरणेयस्तु शुद्धात्मा निःसन्देहस्त्रिकर्मकृत् ।
KK-12-03-333-041c	वश्येन्द्रियो जितक्रोधो न हृष्यति न कुप्यति ॥
KK-12-03-333-042a	तस्मै शय्यासनं दिव्यं वरार्हं रत्नभूषितम् ।
KK-12-03-333-042c	स्पर्ध्यास्तरणसङ्कीर्णं ददुस्ताः परमस्त्रियः ॥
KK-12-03-333-043a	पादशौचं तु कृत्वैव शुक्रः सन्ध्यामुपास्य च ।
KK-12-03-333-043c	निषसादासने पुण्ये तमेवार्थं विचिन्तयन् ॥
KK-12-03-333-044a	पूर्वरात्रे तु तत्रासौ हुत्वा ध्यानपरायणः ।
KK-12-03-333-044c	मध्यरात्रे यथान्यायं निद्रामाहारयत्प्रभुः ||
KK-12-03-333-045a	ततो मुहूर्तादुत्थाय कृत्वा शौचमनन्तरम् ।
KK-12-03-333-045c	स्त्रीभिः परिवृतो धीमान्ध्यानमेवान्वपद्यत ॥
KK-12-03-333-046a	अनेन विधिना कार्ष्णिस्तदहःशेषमच्युतः ।
KK-12-03-333-046c	तां च रात्रिं नृपकुले वर्तयामास भारत ॥ 

इति श्रीमन्महाभारते शान्तिपर्वणि मोक्षधर्मपर्वणि त्रयस्त्रिंशदधिकत्रिशततमोऽध्यायः ॥ 333 ॥

12-333-1 मोक्षं मोक्षशास्त्रम् । अनुचिन्त्य उपादेयत्वेन ज्ञात्वा ॥ 12-333-3 धर्मांश्च त्रिविधानपीति ध. पाठः ॥ 12-333-4 शुको वेदविदांवर इति ट. ड. पाठः ॥ 12-333-5 मोक्षविद्याविशारदमिति ट. पाठः ॥ 12-333-6 मोक्षार्थं मोक्षशास्त्रार्थम् । मोक्षार्थं निखिलेन विशेषत इति ट. ड. थ. पाठः ॥ 12-333-14 मेरोर्वर्षमिलावृतम् । हरेर्वर्षं हरिवर्षाख्यम् । हैमवन्तं वर्षं किम्पुरुषाख्यम् ॥ 12-333-24 तं भारं जिज्ञासाख्यम् । अर्थं मोक्षम् ॥ 12-333-28 नोपैति च तथा रुषमिति ड. ध. पाठः ॥ 12-333-37 कालोपचारकुशला इति ड. पाठः ॥ 12-333-41 आरणेयः अरणिजः शुकः ॥ 12-333-42 देवार्हं रत्नभूषितमिति झ. पाठः ॥ 12-333-44 भूत्वा ध्यानपरायण इति झ. पाठः । अर्धरात्रे यथान्यायमिति ध. पाठः ॥ 12-333-46 कार्ष्णिः शुकः । अच्युतो धैर्यादिति शेषः ॥
