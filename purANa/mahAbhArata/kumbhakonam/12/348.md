अध्यायः 348

श्वेतद्वीपस्थेन हरिणा नारदम् प्रति स्वदशावतारचरित्रकथनम् ॥ 1 ॥
KK-12-03-348-001	भीष्म उवाच 
KK-12-03-348-001a	नारदः परिप्रपच्छ भगवन्तं जनार्दनम् ।
KK-12-03-348-001c	एकार्णवे महाघोरे नष्टे स्थावरजङ्गमे |
KK-12-03-348-001e	केषुकेषु च भावेषु द्रष्टव्योऽसि महाप्रभो ||
KK-12-03-348-002	श्रीभगवानुवाच 
KK-12-03-348-002a	शृणु नारद तत्वेन प्रादुर्भावान्महामुने ।
KK-12-03-348-002c	मत्स्यः कूर्मो वराहश्च नरसिंहोऽथ वामनः ।
KK-12-03-348-002e	रामो रामश्च रामश्च बुद्धः कल्कीति ते दश ॥
KK-12-03-348-003a	पूर्वं मीनो भविष्यामि स्थापयिष्याम्यहं प्रजाः ।
KK-12-03-348-003c	लोकान्वै धारयिष्यामि मज्जमानान्महार्णवे ॥
KK-12-03-348-004a	द्वितीयः कूर्मरूपो मे हेमकूटनिभः स्मृतः ।
KK-12-03-348-004c	मन्दरं धारयिष्यामि अमृतार्थं द्विजोत्तम ॥
KK-12-03-348-005a	मग्नां महार्णवे घोरे भाराक्रान्तां भुवं पुनः ।
KK-12-03-348-005c	ततो बलादहं विद्वन्सर्वभूतहिताय वै ॥'
KK-12-03-348-006a	सत्वैराक्रान्तसर्वाङ्गां नष्टां सागरमेखलाम् ।
KK-12-03-348-006c	आनयिष्यामि स्वं स्थानं वाराहं रूपमास्थितः ।
KK-12-03-348-006e	हिरण्याक्षं हनिष्यामि दैतेयं बलगर्वितम् ॥
KK-12-03-348-007a	नारसिंहं वपुः कृत्वा हिरण्यकशिपुं पुनः ।
KK-12-03-348-007c	सुरकार्ये हनिष्यामि यज्ञघ्नं दितिनन्दनम् ॥
KK-12-03-348-008a	विरोचनस्य बलवान्बलिः पुत्रो महासुरः ।
KK-12-03-348-008c	अवध्यः सर्वलोकानां सदेवासुररक्षसाम् ।
KK-12-03-348-008e	भविष्यति स शक्रं च स्वराज्याच्च्यावयिष्यति ॥
KK-12-03-348-009a	त्रैलोक्येऽपहृते तेन विमुखे च शचीपतौ ।
KK-12-03-348-009c	अदित्यां द्वादशः पुत्रः सम्भविष्यामि कश्यपान् ॥
KK-12-03-348-010a	'वटुर्गत्वा यज्ञसदः स्तूयमानो द्विजोत्तमैः ।
KK-12-03-348-010c	यज्ञस्तुतिं करिष्यामि श्रुत्वा प्रीतो भवेद्बलिः ॥
KK-12-03-348-011a	किमिच्छसि वटो ब्रूहीत्युक्तो याचे महद्वरम् ।
KK-12-03-348-011c	दीयतां त्रिपदीमात्रमिति याचे महाऽऽसुरम् ॥
KK-12-03-348-012a	स दद्यान्मयि सम्प्रीतः प्रतिषिद्धश्च मन्त्रिभिः ।
KK-12-03-348-012c	यावज्जलं हस्तगतं त्रिभिर्विक्रमणैर्युतम् ॥'
KK-12-03-348-013a	ततो राज्यं प्रदास्यामि शक्रायामिततेजसे ।
KK-12-03-348-013c	देवताः स्थापयिष्यामि स्वस्वस्थानेषु नारद ॥
KK-12-03-348-014a	बलिं चैव करिष्यामि पातालतलवासिनम् ।
KK-12-03-348-014c	दानवं च बलिश्रेष्ठमवध्यं सर्वदैवतैः ॥
KK-12-03-348-015a	त्रेतायुगे भविष्यामि रामो भृगुकुलोद्वहः ।
KK-12-03-348-015c	क्षत्रं चोत्सादयिष्यामि समृद्धबलवाहनम् ॥
KK-12-03-348-016a	सन्धौ तु समनुप्राप्ते त्रेतायां द्वापरस्य च ।
KK-12-03-348-016c	रामो दाशरथिर्भूत्वा भविष्यामि जगत्पतिः ॥
KK-12-03-348-017a	त्रितोपघाताद्वैरूप्यमेकतोऽथ द्वितस्तथा ।
KK-12-03-348-017c	प्राप्स्येते वानरत्वं हि प्रजापतिसुतावृषी ॥
KK-12-03-348-018a	तयोर्ये त्वन्वये जाता भविष्यन्ति वनौकसः ।
KK-12-03-348-018c	महाबला महावीर्याः शक्रतुल्यपराक्रमाः ।
KK-12-03-348-018e	ते सहाया भविष्यन्ति सुरकार्ये मम द्विज ॥
KK-12-03-348-019a	ततो रक्षःपतिं घोरं पुलस्त्यकुलपांसनम् ।
KK-12-03-348-019c	हनिष्ये रावणं रौद्रं सगणं लोककण्टकम् ॥
KK-12-03-348-020a	'विभीषणाय दास्यामि राज्यं तस्य यथाक्रमम् |
KK-12-03-348-020c	अयोध्यावासिनः सर्वान्नेष्येऽहं लोकमव्ययम् ॥'
KK-12-03-348-021a	द्वापरस्य कलेश्चैव सन्धौ पार्यवसानिके ।
KK-12-03-348-021c	प्रादुर्भावः कंसहेतोर्मथुरायां भविष्यति ॥
KK-12-03-348-022a	तत्राहं दानवान्हत्वा सुबहून्देवकण्टकान् ।
KK-12-03-348-022c	कुशस्थलीं करिष्यामि निवासं द्वारकां पुरीम् ॥
KK-12-03-348-023a	वसानस्तत्र वै पुर्यामदितेर्विप्रियङ्करम् ।
KK-12-03-348-023c	हनिष्ये नरकं भौमं मुरं पीठं च दानवम् ॥
KK-12-03-348-024a	प्राग्ज्योतिषं पुरं रम्यं नानाधनसमन्वितम् ।
KK-12-03-348-024c	कुशस्थलीं नष्यिष्यामि हत्वा वै दानवोत्तमान् ॥
KK-12-03-348-025ac	'कृकलासभूतं च नृगं मोचयिष्ये च वै पुनः ॥
KK-12-03-348-026a	तत्र पौत्रनिमित्तेन गत्वा वै शोणितं पुरम् ।
KK-12-03-348-026c	बाणस्य च पुरं गत्वा करिष्ये कदनं महत् ॥'
KK-12-03-348-027a	शङ्करं समहासेनं बाणप्रियहिते रतम् ।
KK-12-03-348-027c	पराजेष्याम्यथोद्युक्तौ देवौ लोकनमस्कृतौ ॥
KK-12-03-348-028a	ततः सुतं बलेर्जित्वा बाणं बाहुसहस्रिणम् ।
KK-12-03-348-028c	विनाशयिष्यामि ततः सर्वान्सौभनिवासिनः ॥
KK-12-03-348-029a	यः कालयवनः ख्यातो गर्गतेजोभिसंवृतः ।
KK-12-03-348-029c	भविष्यति वधस्तस्य मत्त एव द्विजोत्तम ॥
KK-12-03-348-030a	'कंसं केशिं तथाक्रूरमरिष्टं च महासुरम् ।
KK-12-03-348-030c	चाणूरं च महावीर्यं मुष्टिकं च महाबलम् ॥
KK-12-03-348-031a	प्रलम्बं धेनुकं चैव अरिष्टं वृषरूपिणम् ।
KK-12-03-348-031c	कालीयं च वशे कृत्वा यमुनाया महाह्रदे ॥
KK-12-03-348-032a	गोकुलेषु ततः पश्चाद्भवार्थे तु महागिरिम् ।
KK-12-03-348-032c	सप्तरात्रं धरिष्यामि वर्षमाणे तु वासवे ॥
KK-12-03-348-033a	अपक्रान्ते ततो वर्षे गिरिमूर्ध्नि व्यवस्थितः ।
KK-12-03-348-033c	इन्द्रेण सह संवादं करिष्यामि तदा द्विज ।
KK-12-03-348-033e	लघ्वाच्छिद्य धनं सर्वं वासुदेवं च पौण्ड्रकम् ॥'
KK-12-03-348-034a	जरासन्धश्च बलवान्सर्वराजविरोधनः |
KK-12-03-348-034c	भविष्यत्यसुरः स्फीतो भूमिपालो गिरिव्रजे ॥
KK-12-03-348-035a	मम बुद्धिपरिस्पन्दाद्वधस्तस्य भविष्यति ।
KK-12-03-348-035c	शिशुपालं वधिष्यामि यज्ञे धर्मसुतस्य वै ॥
KK-12-03-348-036a	'दुर्योधनापराधेन युधिष्ठिरगुणेन च ।'
KK-12-03-348-036c	समागतेषु बलिषु पृथिव्यां सर्वराजसु ॥
KK-12-03-348-037a	वासविः सुसहायो वै मम त्वेको भविष्यति ।
KK-12-03-348-037c	युधिष्ठिरं स्थापयिष्ये स्वराज्ये भ्रातृभिः सह ॥
KK-12-03-348-038a	एवं लोका वदिष्यन्ति नरनारायणावृषी ।
KK-12-03-348-038c	उद्युक्तौ दहतः क्षत्रं लोककार्यार्थमीश्वरौ ॥
KK-12-03-348-039ac	'शस्त्रैर्निपतिताः सर्वे नृपा यास्यन्ति वै दिवम् ॥'
KK-12-03-348-040a	कृत्वा भारावतरणं वसुधाया यथेप्सितम् ।
KK-12-03-348-040c	सर्वसात्वतमुख्यानां द्वारकायाश्च सत्तम ॥
KK-12-03-348-041a	करिष्ये प्रलयं घोरमात्मज्ञानाभिसंश्रयः ।
KK-12-03-348-041c	'द्वारकामात्मसात्कृत्वा समुद्रं गमयाम्यहम् ॥
KK-12-03-348-042a	ततः कलियुगस्यादौ द्विजराजतरुं श्रितः ।
KK-12-03-348-042c	भीषया मागधेनैव धर्मराजगृहे वसन् ॥
KK-12-03-348-043a	काषायवस्त्रसंवीतो मुण्डितः शुक्लदन्तवान् ।
KK-12-03-348-043c	शुद्धोदनसुतो बुद्धो मोहयिष्यामि मानवान् ॥
KK-12-03-348-044a	शूद्राः शुद्धेषु भुज्यन्ते मयि बुद्धत्वमागते ।
KK-12-03-348-044c	भविष्यन्ति नराः सर्वे बुद्धाः काषायसंवृताः ॥
KK-12-03-348-045a	अनध्याया भविष्यन्ति विप्रा यागविवर्जिताः ।
KK-12-03-348-045c	अग्निहोत्राणि सीदन्ति गुरुपूजा च नश्यति ॥
KK-12-03-348-046a	न शृण्वन्ति पितुः पुत्रा न स्नुषा नैव भ्रातरः ।
KK-12-03-348-046c	न पौत्रा न कलत्रा वा वर्तन्तेऽप्यधमोत्तमाः ॥
KK-12-03-348-047a	एवम्भूतं जगत्सर्वं श्रुतिस्मृतिविवर्जितम् ।
KK-12-03-348-047c	भविष्यति कलौ पूर्णे ह्यशुद्धो धर्मसङ्करः ॥
KK-12-03-348-048a	तेषां सकाशाद्धर्मज्ञा देवब्रह्मविदो नराः ।
KK-12-03-348-048c	भविष्यन्ति ह्यशुद्धाश्च न्यायच्छलविभाषिणः ॥
KK-12-03-348-049a	ये नष्टधर्मश्रोतारस्ते समाः पापनिश्चये ।
KK-12-03-348-049c	तस्मादेता न सम्भाष्या न स्पृश्या च हितार्थिभिः ।
KK-12-03-348-049e	उपवासत्रयं कुर्यात्तत्संसर्गविशुद्धये ॥
KK-12-03-348-050a	ततः कलियुगस्यान्ते ब्राह्मणो हरिपिङ्गलः ।
KK-12-03-348-050c	कल्किर्विष्णुयशः पुत्रो याज्ञवल्क्यः पुरोहितः ॥
KK-12-03-348-051a	तस्मिन्नाशे वनग्रामे तिष्ठेत्सोन्नासिमो हयः ।
KK-12-03-348-051c	सहया ब्राह्मणाः सर्वे तैरहं सहितः पुनः ।
KK-12-03-348-051e	म्लेच्छानुत्सादयिष्यामि पाषण्डांश्चैव सर्वशः ॥
KK-12-03-348-052a	पाषण्डश्च कलौ तत्र माययैव विनश्यते ।
KK-12-03-348-052c	पाषण्डकांश्चैव हत्वा तत्रान्तं प्रलये ह्यहम् ॥
KK-12-03-348-053a	ततः पश्चाद्भविष्यामि यज्ञेषु निरतः सदा ।
KK-12-03-348-053c	राज्यं प्रशासति पुनः कुन्तीपुत्रे युधिष्ठिरे ॥'
KK-12-03-348-054a	कर्माण्यपरिमेयानि चतुर्मूर्तिधरो ह्यहम् ।
KK-12-03-348-054c	कृत्वा लोकान्गमिष्यामि स्वानहं ब्रह्मसत्कृतान् ॥
KK-12-03-348-055a	हंसः कूर्मश्च मत्स्यश्च प्रादुर्भावा द्विजोत्तम ।
KK-12-03-348-055c	वराहो नरसिंहश्च वामनो राम एव च ।
KK-12-03-348-055e	रामो दाशरथिश्चैव सात्वतः कल्किरेव च ॥
KK-12-03-348-056a	यदा वेदश्रुतिर्नष्टा मया प्रत्याहृता पुनः ।
KK-12-03-348-056c	सवेदाः सश्रुतीकाश्च कृताः पूर्वं कृते युगे ॥
KK-12-03-348-057a	अतिक्रान्ताः पुराणेषु श्रुतास्ते यदि वा क्वचित् ।
KK-12-03-348-057c	अतिक्रान्ताश्च बहवः प्रादुर्भावा ममोत्तमाः ॥
KK-12-03-348-058a	लोककार्याणि कृत्वा च पुनः स्वां प्रकृतिं गताः ।
KK-12-03-348-058c	न ह्येतद्ब्रह्मणा प्राप्तमीदृशं मम दर्शनम् ॥
KK-12-03-348-059a	यत्त्वया प्राप्तमद्येह एकान्तगतबुद्धिना ।
KK-12-03-348-059c	एतत्ते सर्वमाख्यातं ब्रह्मन्भक्तिमतो मया ।
KK-12-03-348-059e	पुराणं च भविष्यं च सरहस्यं च सत्तम ॥
KK-12-03-348-060	भीष्म उवाच 
KK-12-03-348-060a	एवं स भगवान्देवो विश्वमूर्तिधरोऽव्ययः ।
KK-12-03-348-060c	एतावदुक्त्वा वचनं तत्रैवान्तर्दधे पुनः ॥
KK-12-03-348-061a	नारदोऽपि महातेजाः प्राप्यानुग्रहमीप्सितम् ।
KK-12-03-348-061c	नरनारायणौ द्रष्टुं बदर्याश्रममाद्रवत् ॥
KK-12-03-348-062a	इदं महोपनिषदं चतुर्वेदसमन्वितम् ।
KK-12-03-348-062c	साङ्ख्ययोगकृतं तेन पञ्चरात्रानुशब्दितम् ॥
KK-12-03-348-063a	नारायणमुखोद्गीतं नारदोऽश्रावयत्पुनः ।
KK-12-03-348-063c	ब्रह्मणः सदने तात यथादृष्टं यथाश्रुतम् ॥
KK-12-03-348-064	युधिष्ठिर उवाच 
KK-12-03-348-064a	एतदाश्चर्यभूतं हि माहात्म्यं तस्य धीमतः ।
KK-12-03-348-064c	किं वै ब्रह्मा न जानीते यतः शुश्राव नारदात् ॥
KK-12-03-348-065a	पितामहोऽपि भगवांस्तस्माद्देवादनन्तरः ।
KK-12-03-348-065c	कथं स न विजानीयात्प्रभावममितौजसः ॥
KK-12-03-348-066	भीष्म उवाच 
KK-12-03-348-066a	महाकल्पसहस्राणि महाकल्पशतानि च ।
KK-12-03-348-066c	समतीतानि राजेन्द्र सर्गाश्च प्रलयाश्च ह ॥
KK-12-03-348-067a	सर्गस्यादौ स्मृतो ब्रह्मा प्रजासर्गकरः प्रभुः ।
KK-12-03-348-067c	जानाति देवप्रवरं भूयश्चातोधिकं नृप ।
KK-12-03-348-067e	परमात्मानमीशानमात्मनः प्रभवं तथा ॥
KK-12-03-348-068a	ये त्वन्ये ब्रह्मसदने सिद्धसङ्घाः समागताः ।
KK-12-03-348-068c	तेभ्यस्तच्छ्रावयामास पुराणं वेदसम्मितम् ॥
KK-12-03-348-069a	अष्टाविंशत्सहस्राणि ऋषीणां भावितात्मनाम् ।
KK-12-03-348-069c	आत्मानुगामिनां ब्रह्मा श्रावयामास तत्वतः ।
KK-12-03-348-069e	एवं पुरा प्राप्तमिदं भानुना मुनिभाषितम् ॥
KK-12-03-348-070a	वर्षषष्टिसहस्राणि षष्टिवर्षशतानि च ।
KK-12-03-348-070c	सूर्यस्य तपतो लोकान्निर्मिता ये पुरःसराः ।
KK-12-03-348-070e	तेषामकथयत्सूर्यः सर्वेषां भावितात्मनाम् ॥
KK-12-03-348-071a	सूर्यानुगामिभिस्तात ऋषिभिस्तैर्महात्मभिः ।
KK-12-03-348-071c	मेरौ समागता देवाः श्राविताश्चेदनुत्तमम् ॥
KK-12-03-348-072a	देवानां तु सकाशाद्वै ततः श्रुत्वाऽसितो द्विजः ।
KK-12-03-348-072c	श्रावयामास राजेन्द्र पितॄन्वै मुनिसत्तमः ॥
KK-12-03-348-073a	मम चापि पिता तात कथयामास शन्तनुः ।
KK-12-03-348-073c	ततो मयापि श्रुत्वा च कीर्तितं तव भारत ॥
KK-12-03-348-074a	सुरैर्वा मुनिभिर्वापि पुराणं यैरिदं श्रुतम् ।
KK-12-03-348-074c	सर्वे ते परमात्मानं पूजयन्ते समन्ततः ॥
KK-12-03-348-075a	इदमाख्यानमार्षेयं पारम्पर्यागतं नृप ।
KK-12-03-348-075c	नावासुदेवभक्ताय त्वया देयं कथञ्चन ॥
KK-12-03-348-076a	'आख्यानमुत्तमं चेदं श्रावयेद्यः सदा नृप ।
KK-12-03-348-076c	तदैव मनुजो भक्तः शुचिर्भूत्वा समाहितः ।
KK-12-03-348-076e	प्राप्नुयादचिराद्राजन्विष्णुलोकं च शाश्वतम् ॥'
KK-12-03-348-077a	मत्तोन्यानि च ते राजन्नुपाख्यानशतानि वै ।
KK-12-03-348-077c	यानि श्रुतानि सर्वाणि तेषां सारोयमुद्धृतः ॥
KK-12-03-348-078a	सुरासुरैर्यथा राजन्निर्मथ्यामृतमुद्धृतम् ।
KK-12-03-348-078c	एवमेतत्पुरा विप्रैः कथामृतमिहोद्धृतम् ॥
KK-12-03-348-079a	यश्चेदं पठते नित्यं यश्चेदं शृणुयान्नरः ।
KK-12-03-348-079c	एकान्तभावोपगत एकान्ते सुसमाहितः ॥
KK-12-03-348-080a	प्राप्य श्वेतं महाद्वीपं भूत्वा चन्द्रप्रभो नरः ।
KK-12-03-348-080c	स सहस्रार्चिषं देवं प्रविशेन्नात्र संशयः ॥
KK-12-03-348-081a	मुच्येदार्तस्तथा रोगाच्छ्रुत्वेमामादितः कथाम् ।
KK-12-03-348-081c	जिज्ञासुर्लभते कामान्भक्तो भक्तगतिं व्रजेत् ॥
KK-12-03-348-082a	त्वयापि सततं राजन्नभ्यर्च्यः पुरुषोत्तमः ।
KK-12-03-348-082c	स हि माता पिता चैव कृत्स्नस्य जगतो गुरुः ॥
KK-12-03-348-083a	ब्रह्मण्यदेवो भगवान्प्रीयतां ते सनातनः ।
KK-12-03-348-083c	युधिष्ठिर महाबाहो महाबुद्धिर्जनार्दनः ॥
KK-12-03-348-084	वैशम्पायन उवाच 
KK-12-03-348-084a	श्रुत्वैतदाख्यानवरं धर्मराड्जनमेजय ।
KK-12-03-348-084c	भ्रातरश्चास्य ते सर्वे नारायणपराभवन् ॥
KK-12-03-348-085a	जितं भगवता तेन पुरुषेणेति भारत ।
KK-12-03-348-085c	नित्यं जप्यपरा भूत्वा सारस्वतमुदीरयन् ॥
KK-12-03-348-086a	यो ह्यस्माकं गुरुः श्रेष्ठः कृष्णद्वैपायनो मुनिः ।
KK-12-03-348-086c	जगौ परमकं जप्यं नारायणमुदीरयन् ॥
KK-12-03-348-087a	गत्वान्तरिक्षात्सततं क्षीरोदममृताशयम् ।
KK-12-03-348-087c	पूजयित्वा च देवेशं पुनरायात्स्वमाश्रमम् ॥
KK-12-03-348-088	भीष्म उवाच 
KK-12-03-348-088a	एतत्ते सर्वमाख्यातं नारदोक्तं मयेरितम् ।
KK-12-03-348-088c	पारम्पर्यागतं ह्येतत्पित्रा मे कथितं पुरा ॥
KK-12-03-348-089	सौतिरुवाच 
KK-12-03-348-089a	एतत्ते सर्वमाख्यातं वैशम्पायनकीर्तितम् ।
KK-12-03-348-089c	जनमेजयेन तच्छ्रुत्वा कृतं सम्यग्यथाविधि ॥
KK-12-03-348-090a	यूयं हि तप्ततपसः सर्वे च चरितव्रताः ।
KK-12-03-348-090c	शौनकस्य महासत्रं प्राप्ताः सर्वे द्विजोत्तमाः ||
KK-12-03-348-091a	यजध्वं सुहुतैर्यज्ञैः शाश्वतं परमेश्वरम् ।
KK-12-03-348-091c	पारम्पर्यागतं ह्येतत्पित्रा मे कथितं पुरा ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये अष्टचत्वारिंशदधिकत्रिशततमोऽध्यायः ॥ 348 ॥

12-348-2 रामश्च कृष्णः कल्की च ते दशेति थ. पाठः ॥ 12-348-6 यज्ञघ्नं बलगर्वितमिति ध. पाठः ॥ 12-348-9 अदित्यां द्वादशादित्य इति झ. पाठः ॥ 12-348-15 ततः कृतयुगे प्राप्ते द्वात्रिंशद्युगपर्यये । भविष्यामि ऋषिस्तत्र जमदग्निकुलोद्भवः । इति ध. पाठः ॥ 12-348-19 रावणं दृप्तं सर्वलोकैककण्टकमिति ट. पाठः ॥ 12-348-21 द्वापरस्य कलेश्चैव अष्टाविंशच्चतुर्युगे । प्रादुर्भावं करिष्यामि भूयो वृष्णिकुलोद्भवः । मधुरायां कंसहेतोर्वासुदेवेति नामतः । तृतीयो राम इत्येव वसुदेवसुतो बलीति थ. ध. पाठः । कलेश्चैव अष्टाविंशच्चतुर्युगे इति ध. पाठः ॥ 12-348-58 ईदृशं ब्रह्मदर्शनमिति ध. पाठः ॥
