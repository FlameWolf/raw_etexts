अध्यायः 279

भीष्मेण युधिष्ठिरम् प्रति धर्माचरणस्य श्रेयस्साधनत्वप्रतिपादनम् ॥ 1 ॥
001	युधिष्ठिर उवाच 
001a	कथं भवति पापात्मा कथं धर्मं करोति वा ।
001c	केन निर्वेदमादत्ते मोक्षं वा केन गच्छति ॥
002	भीष्म उवाच 
002a	विदिताः सर्वधर्मास्ते स्थित्यर्थमनुपृच्छसि ।
002c	शृणु मोक्षं सनिर्वेदं पापं धर्मं च मूलतः ॥
003a	विज्ञानार्थं हि पञ्चानामिच्छापूर्वं प्रवर्तते ।
003c	प्राप्यतां वर्तते कामो द्वेषो वा भरतर्षभ ॥
004a	ततस्तदर्थं यतते कर्म चारभते महत् ।
004c	इष्टानां रूपगन्धानामभ्यासं च चिकीर्षति ॥
005a	ततो रागः प्रभवति द्वेषश्च तदनन्तरम् ।
005c	ततो लोभः प्रभवति मोहश्च तदनन्तरम् ॥
006a	लोभमोहाभिभूतस्य रागद्वेषान्वितस्य च ।
006c	न धर्मे जायते बुद्धिर्व्याजाद्धर्मं करोति च ॥
007a	व्याजेन चरते धर्ममर्थं व्याजेन रोचते ।
007c	व्याजेन सिद्ध्यमानेषु धर्मेषु कुरुनन्दन ॥
008a	तत्रैव कुरुते बुद्धिं ततः पापं चिकीर्षति ।
008c	सुहृद्भिर्वार्यमाणोऽपि पण्डितैश्चापि भारत ॥
009a	उत्तरं न्यायसम्बद्धं ब्रवीति विधिचोदितम् ।
009c	अधर्मस्त्रिविधस्तस्य वर्धते रागमोहजः ॥
010a	पापं चिन्तयते कर्म प्रब्रवीति करोति च ।
010c	तस्याधर्मप्रवृत्तस्य दोषान्पश्यन्ति साधवः ॥
011a	एकशीलाश्च मित्रत्वं भजन्ते पापकर्मिणः ।
011c	स नेह सुखमाप्नोति कुत एव परत्र वै ॥
012a	एवं भवति पापात्मा धर्मात्मानं तु मे शृणु ।
012c	यथा कुशलधर्मा स कुशलं प्रतिपद्यते ॥
013a	कुशलेनैव धर्मेण गतिमिष्टां प्रपद्यते ।
013c	य एतान्प्रज्ञया दोषान्पूर्वमेवानुपश्यति ॥
014a	कुशलस्तु सुखार्थाय साधूंश्चाप्युपसेवते ।
014c	तस्य साधुसमाचारादभ्यासाच्चैव वर्धते ॥
015a	प्राज्ञो धर्मे च रमते धर्मं चैवोपजीवति ।
015c	सोऽथ धर्मादवाप्तेषु धनेषु कुरुनन्दन ॥
016a	तस्यैव सिञ्चते मूलं गुणान्पश्यति यत्र वै ।
016c	धर्मात्मा भवति ह्येवं मित्रं च लभते शुभम् ॥
017a	स मित्रधनलाभात्तु प्रेत्य चेह च नन्दति ।
017c	शब्दे स्पर्शे रसे रूपे तथा गन्धे च भारत ॥
018a	प्रभुत्वं लभते जन्तुर्धर्मस्यैतत्फलं विदुः ।
018c	स तु धर्मफलं लब्ध्वा न तृप्यति युधिष्ठिर ॥
019a	धर्मे स्थितानां कौन्तेय सर्वभोगक्रियासु च ।
019c	अतृप्यमाणो निर्वेदमादत्ते ज्ञानचक्षुषा ।
019e	प्रज्ञाचक्षुर्यदा कामे दोषमेवानुपश्यति ॥
020a	शब्दे स्पर्शे तथा रूपे न च भावयते मनः ।
020c	विमुच्यते तदा कामान्न च धर्मं विमुञ्चति ॥
021a	सर्वत्यागे च यतते दृष्ट्वा लोकं क्षयात्मकम् ।
021c	ततो मोक्षाय यतते नानुपायादुपायतः ॥
022a	शनैर्निर्वेदमादत्ते पापं कर्म जहाति च ।
022c	धर्मात्मा चैव भवति मोक्षं च लभते परम् ॥
023a	एतत्ते कथितं तात यन्मां त्वं परिपृच्छसि ।
023c	पापं धर्मस्तथा मोक्षो निर्वेदश्चैव भारत ॥
024a	तस्माद्धर्मे प्रवर्तेथाः सर्वावस्थं युधिष्ठिर ।
024c	धर्मे स्थितानां कौन्तेय सिद्धिर्भवति शाश्वती ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनाशीत्यधिकद्विशततमोऽध्यायः ॥ 279 ॥

12-279-7 व्याजेन कपटेन । अर्थमर्थजातम् ॥ 12-279-9 न्यायसम्बद्धमाहारे व्यवहारे च त्यक्तलज्जः सुखी भवेदित्यादि । त्रिविधः कायिको वाचिको मानसश्च ॥ 12-279-10 पापं परानिष्टम् ॥ 12-279-12 कुशलं कल्याणं परहितमित्यर्थः ॥ 12-279-19 निर्वेदं वैराग्यम् ॥ 12-279-20 भावयते चिन्तावशं करोति । विरज्यति तदा कामे इति ड. थ. पाठः ॥
