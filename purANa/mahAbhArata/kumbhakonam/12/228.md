अध्यायः 228

भीष्मेण युधिष्ठिरम् प्रति तपश्शब्दस्य मतभेदेन नानार्थकत्वकथनपूर्वकं स्वमते तस्य ज्ञानार्थकत्वाभिधानम् ॥ 1 ॥ ज्ञानस्य मोक्षसाधनत्वे दृष्टान्ततया सुवर्चलाचरित्रकथनम् ॥ 2 ॥
001	'युधिष्ठिर उवाच 
001a	यदिदं तप इत्याहुः किं तपः सम्प्रकीर्तितम् ।
001c	उपवासमथान्यत्तु वेदाचारमथो नु किम् ।
001e	शास्त्रं तपो महाप्राज्ञ तन्मे ब्रूहि पितामह ॥
002	भीष्म उवाच 
002a	पक्षमासोपवासादीन्मन्यन्ते वै तपोधनाः ।
002c	वेदव्रतादीनि तप अपरे वेदपारगाः ।
002e	वेदपारायणं चान्ये चाहुस्तत्वमथापरे ॥
003a	यथाविहितमाचारस्तपः सर्वं व्रतं गताः ।
003c	आत्मविद्याविधानं यत्तत्तपः परिकीर्तितम् ॥
004a	त्यागस्तपस्तथा शान्तिस्तप इन्द्रियनिग्रहः ।
004c	ब्रह्मचर्यं तपः प्रोक्तमाहुरेवं द्विजातयः ॥
005ac	सदोपवासो यो विद्वान्ब्रह्मचारी सदा भवेत् ॥
006a	यो मुनिश्च सदा धीमान्विघसाशी विमत्सरः ।
006c	ततस्त्वनन्तमप्याहुर्यो नित्यमतिथिप्रियः ॥
007a	नान्तराशीस्ततो नित्यमुपवासी महाव्रतः ।
007c	ऋतुगामी तथा प्रोक्तो विघसाशी स्मृतो बुधैः ॥
008a	भृत्यशेषं तु यो भुङ्क्ते यज्ञशेषं तथाऽमृतम् ।
008c	एवं नानार्थसंयोगं तपः शश्वदुदाहृतम् ॥
009a	केषां लोका ह्यपर्यन्ताः सर्वे सत्यव्रते स्थिताः ।
009c	येऽपि कर्ममयं प्राहुस्ते द्विजा ब्राह्मणाः स्मृताः ।
009e	रमन्ते दिव्यभोगैश्च पूजिता ह्यप्सरोगणैः ॥
010a	ज्ञानात्मकं तपश्शब्दं ये वदन्ति विनिश्चिताः ।
010c	ते ह्यन्तराऽऽत्मसद्भावं प्रपन्ना नृपसत्तम ॥
011a	एतत्ते नृपशार्दूल प्रोक्तं यत्पृष्टवानसि ।
011c	यथा वस्तुनि सञ्ज्ञानि विविधानि भवन्त्युत ॥
012	युधिष्ठिर उवाच 
012a	पितामह महाप्राज्ञ राजाधीना नृपाः पुनः ।
012c	अन्यानि च सहस्राणि नामानि विविधानि च ॥
013a	प्रतियोगीनि वै तेषां छन्नान्यस्तमितानि च ।
013c	दृढं सर्वं प्राकृतकमिदं सर्वत्र पश्य वै ॥
014a	तस्माद्यथागतं राजन्यथारुचि नृणां भवेत् ।
014c	अस्मिन्नर्थे पुरावृत्तं शृणु राजन्युधिष्ठिर ॥
015a	ब्राह्मणानां समूहे तु यदुवाच सुवर्चला ।
015c	देवलस्य सुता विद्वन्सर्वलक्षणशोभिता ॥
016a	कन्या सुवर्चला नाम योगभावितचेतना ।
016c	हेतुना केन जाता सा निर्द्वन्द्वा नष्टसंशया ॥
017ac	साऽब्रवीत्पितरं विप्रं वरान्वेषणतत्परा ॥
018a	अन्धाय मां महाप्राज्ञ देहि वीक्ष्य सुलोचनम् ।
018c	एवं स्म च पितः शश्वन्मयेदं------ मुने ॥
019	पितोवाच 
019a	न शक्यं प्रार्थितुं वत्से त्वयाऽद्य प्रतिभाति मे ।
019c	अन्धताऽनन्धता चेति विचारो मम जायते ।
019e	उन्मत्तेव सुते वाक्यं भाषसे पृथुलोचने ॥
020	कन्योवाच 
020a	नाहमुन्मत्तभूताऽऽद्य बुद्धिपूर्वं ब्रवीमि ते ।
020c	विद्धि वै तादृशं लोके स मां भजति वेदवित् ॥
021a	यान्यांस्त्वं मन्यसे दातुं मां द्विजोत्तम तानिह ।
021c	आनयान्यान्महाभाग ह्यहं द्रक्ष्यामि तेषु तम् ॥
022a	तथेति चोक्त्वा तां विप्रः प्रेषयामास शिष्यकान् ।
022c	ऋषेः प्रभावं दृष्ट्वा ते कन्यायाश्च द्विजोत्तमाः ।
022e	अनेकमुनयो राजन्सम्प्राप्ता देवलाश्रमम् ॥
023a	तानागतानथाभ्यर्च्य कन्यामाह पिता महान् ।
023c	यदीच्छसि वरं भद्रे तं विप्रं वरय स्वयम् ॥
024a	तथेचि चोक्त्वा कल्याणी तप्तहेमनिभानना ।
024c	करसम्मितमध्याङ्गी वाक्यमाह तपोधनाः ॥
025a	यद्यस्ति सम्मतो विप्रो ह्यन्धोऽनन्धः स मे वरः ।
025c	नोचुर्विप्रा महाभागां प्रतिवाक्यं ययुश्च ते ॥
026ac	कन्या च तिष्ठतामत्र पितुर्वेश्मनि भारत ॥
027a	श्वेतकेतुः कहालस्य श्यालः परमधर्मवित् ।
027c	श्रुत्वा ब्रह्मा तदागम्य कन्यामाह महीपते ॥
028a	सोहं भद्रे समावृत्तस्त्वयोक्तो यः पुरा द्विजः ।
028c	विशालनयनं विद्धि मामन्धोऽहं वृणीष्व माम् ॥
029	सुवर्चलोवाच 
029a	कथं विशालनेत्रोऽसि कथं वा त्वमलोचनः ।
029c	ब्रूहि पश्चादहं विद्वन्परीक्षे त्वां द्विजोत्तम ॥
030	द्विज उवाच 
030a	शब्दे स्पर्शे तथा रूपे रसे गन्धे सहेतुकम् ।
030c	न मे प्रवर्तते चेतो न प्रत्यक्षं हि तेषु मे ।
030e	अलोचनोऽहं तस्माद्धि न गतिर्विद्यते यतः ॥
031a	येन पश्यति सुश्रोणि भाषते स्पृशते पुनः ।
031c	भुज्यते घ्रायते नित्यं शृणोति मनुते तथा ॥
032a	तच्चक्षुर्विद्यते मह्यं येन पश्यति वै स्फुटम् ।
032c	सुलोचनोऽहं भद्रे वै पृच्छ वा किं वदामि ते ।
032e	सर्वमस्मिन्न मे विद्या विद्वान्हि परमार्थतः ॥
033a	सा विशुद्धा ततो भूत्वा श्वेतकेतुं महामुनिम् ।
033c	प्रणम्य पूजयामास तां भार्यां स च लब्धवान् ॥
034a	वैराग्यसंयुता कन्या तादृशं पतिमुत्तमम् ।
034c	प्राप्ता राजन्महाप्राज्ञ तस्मादर्थः पृथक्पृथक् ॥
035ac	एतत्ते कथितं राजन्किं भूयः श्रोतुमिच्छसि ॥' 

इति श्रीमन्महाभारते शान्तिपर्वणि मोक्षधर्मपर्वणि अष्टाविंशत्यधिकद्विशततमोऽध्यायः ॥ 228 ॥
