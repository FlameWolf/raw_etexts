अध्यायः 238

भीष्मेण युधिष्ठिरम् प्रति सृष्ट्यादिप्रतिपादकव्यासशुकसंवादानुवादः ॥ 1 ॥
001	युधिष्ठिर उवाच 
001a	आद्यन्तं सर्वभूतानां ज्ञातुमिच्छामि कौरव ।
001c	ध्यानं कर्म च कालं च तथैवायुर्युगेयुगे ॥
002a	लोकतत्त्वं च कार्त्स्न्येन भूतानामागतिं गतिम् ।
002c	सर्गश्च निधनं चैव कुत एतत्प्रवर्तते ॥
003a	'भेदकं भेदतत्वं च तथाऽन्येषां मतं तथा ।
003c	अवस्थात्रितयं चैव यादृशं च पितामह ॥'
004a	यदि तेऽनुग्रहे बुद्धिरस्मास्विह सतां वर ।
004c	एतद्भवन्तं पृच्छामि तद्भवान्प्रब्रवीतु मे ॥
005a	पूर्वं हि कथितं श्रुत्वा भृगुभाषितमुत्तमम् |
005c	भरद्वाजस्य विप्रर्षेस्ततो मे बुद्धिरुत्तमा ॥
006a	जाता परमधर्मिष्ठा दिव्यसंस्थानसंस्थिता ।
006c	ततो भूयस्तु पृच्छामि तद्भवान्वक्तुमर्हति ॥
007	भीष्म उवाच 
007a	अत्र ते वर्तयिष्येऽहमितिहासं पुरातनम् ।
007c	जगौ यद्भगवान्व्यासः पुत्राय परिपृच्छते ॥
008a	अधीत्य वेदानखिलान्साङ्गोपनिषदस्तथा ।
008c	अन्विच्छन्नैष्ठिकं कर्म धर्मनैपुणदर्शनात् ॥
009a	कृष्णद्वैपायनं व्यासं पुत्रो वैयासकिः शुकः ।
009c	पप्रच्छ संशयमिमं छिन्नधर्मार्थसंशयम् ॥
010	श्रीशुक उवाच 
010a	भूतग्रामस्य र्क्तारं कालज्ञाने च निश्चितम् ।
010c	'ज्ञानं ब्रह्म च योगं च गवात्मकमिदं जगत् ॥
011a	त्रितये त्वेनमायाति तथा ह्येषोऽपि वा पुनः ।
011c	केनैव च विभागः स्यात्तुरीयो लक्षणैर्विना ॥
012a	ज्ञानज्ञेयान्तरे कोसौ कोयं भावस्तु भेदवत् ।
012c	यज्ज्ञानं लक्षणं चैव तेषां कर्तारमेव च ।'
012e	ब्राह्मणस्य च यत्कृत्यं तद्भवान्वक्तुमर्हति ॥
013	भीष्म उवाच 
013a	तस्मै प्रोवाच तत्सर्वं पिता पुत्राय पृच्छते ।
013c	अतीतानागते विद्वान्सर्वज्ञः सर्वधर्मवित् ॥
014a	'पृच्छतस्तव सत्पुत्र यथावत्कीर्तयाम्यहम् ।
014c	शृणुष्वावहितो भूत्वा यथाऽऽवृतमिदं जगत् ॥
015a	कार्यादि कारणान्तं यत्कार्यान्तं कारणादिकम् ।
015c	ज्ञानं तदुभयं वित्त्वा सत्यं च परमं शुभम् ॥
016a	ब्रह्मेति चाभिविख्यातं तद्वै पश्यन्ति सूरयः ।
016c	ब्रह्मतेजोमयं भूतं भूतकारणमद्भुतम् ॥
017a	आसीदादौ ततस्त्वाहुः प्राधान्यमिति तद्विदः ।
017c	त्रिगुणां तां महामायां वैष्णवीं प्रकृतिं विदुः ॥
018a	तदीदृशमनाद्यन्तमव्यक्तमजरं ध्रुवम् ।
018c	अप्रतर्क्यमविज्ञेयं ब्रह्माग्रे वैकृतं च तत् ॥
019a	तद्वै प्रधानमुद्दिष्टं त्रिसूक्ष्मं त्रिगुणात्मकम् ।
019c	सम्यग्योगगुणं स्वस्थं तदिच्छाक्षोभितं महत् ॥
020a	शक्तित्रयात्मिका तस्य प्रकृतिः कारणात्मिका ।
020c	अस्वतन्त्रा च सततं विदधिष्ठानसंयुता ॥
021a	स्वभावाख्यं समापन्ना मोहविग्रहधारिणी ।
021c	विविधस्यास्य जीवस्य भोगार्थं समुपागता ॥
022a	यथा सन्निधिमात्रेण गन्धक्षोभाय जायते ।
022c	मनस्तद्वदशेषस्य परात्पर इति स्मृतः ॥
023a	सृष्ट्वा प्रविश्य तत्तस्मिन्क्षोभयामास विष्ठितः ।
023c	सात्विको राजसश्चैव तामसश्च त्रिधा महान् ॥
024a	प्रधानतत्वादुद्भूतो महत्वाच्च महान्स्मृतः ।
024c	प्रधानतत्वमुद्भूतं महत्तत्वं समावृणोत् ॥
025a	कालात्मनाऽभिभूतं तत्कालोंऽशः परमात्मनः ।
025c	पुरुषश्चाप्रमेयात्मा स एव इति गीयते ॥
026ac	त्रिगुणोसौ महाज्ञातः प्रधान इति वै श्रुतिः ॥
027a	सात्विको राजसश्चैव तामसश्च त्रिधात्मकः ।
027c	त्रिविधोऽयमहङ्कारो महत्तत्वादजायत ॥
028a	तामसोऽसावहङ्कारो भूतादिरिति सञ्ज्ञितः ।
028c	भूतानामादिभूतत्वाद्रक्ताहिस्तामसः स्मृतः ॥
029a	भूतादिः स विकुर्वाणः शिष्टं तन्मात्रकं ततः ।
029c	ससर्ज शब्दं तन्मात्रमाकाशं शब्दलक्षणम् ॥
030a	शब्दलक्षणमाकाशं शब्दतन्मात्रमावृणोत् ।
030c	तेन सम्पीड्यमानस्तु स्पर्शमात्रं ससर्ज ह ॥
031a	शब्दमात्रं तदाकाशं स्पर्शमात्रं समावृणोत् ।
031c	ससर्ज वायुस्तेनासौ पीड्यमान इति श्रुतिः ॥
032a	स्पर्शमात्रं तदा वायू रूपमात्रं समावृणोत् ।
032c	तेन सम्पीड्यमानस्तु ससर्जाग्निमिति श्रुतिः ॥
033a	रूपमात्रं ततो वह्निं समुत्सृज्य समावृणोत् ।
033c	तेन सम्पीड्यमानस्तु रसमात्रं ससर्ज ह ॥
034a	रुपमात्रगतं तेजो रसमात्रं समावृणोत् ।
034c	तेन सम्पीड्यमानस्तु ससर्जाम्भ इति श्रुतिः ॥
035a	रसमात्रात्मकं भूयो रसं तन्मात्रमावृणोत् ।
035c	तेन सम्पीड्यमानस्तु गन्धं तन्मात्रकं ततः ॥
036a	ससर्ज गन्धं तन्मात्रमावृणोत्करकं ततः ।
036c	तेन सम्पीड्यमानस्तु काठिन्यं च ससर्ज ह ॥
037ac	पृथिवी जायते तस्माद्गन्धतन्मात्रजात्तथा ॥
038a	अम्मयं सर्वमेवेदमापस्तस्तम्भिरे पुनः ।
038c	भूतानीमानि जातानि पृथिव्यादीनि वै श्रुतिः ॥
039a	भूतानां मूर्तिरेवैषामन्नं चैषां मता बुधैः ।
039c	तस्मिंस्तस्मिंस्तु तन्मात्रा तन्मात्रा इति ते स्मृताः ॥
040a	तैजसानीन्द्रियाण्याहुर्देवा वैकारिका दश ।
040c	एकादशं मनश्चात्र देवा वैकारिकाः स्मृताः ॥
041a	एषामुद्धर्तकः कालो नानाभेदवदास्थितः ।
041c	परमात्मा च भूतात्मा गुणभेदेन संस्थितः ।
041e	एक एव त्रिधा भिन्नः करोति विविधाः क्रियाः ॥
042a	ब्रह्मा सृजति भूतानि पाति नारायणोऽव्ययः ।
042c	रुद्रो हन्ति जगन्मूर्तिः काल एष क्रियाबुधः ॥
043a	कालोपि तन्मयोचिन्त्यस्त्रिगुणात्मा सनातनः ।
043c	अव्यक्तोसावचिन्त्योसौ वर्तते भिन्नलक्षणः ॥
044a	कालात्मना त्विदं भिन्नमभिन्नं श्रूयते हि यत् ।
044c	अनाद्यन्तमजं दिव्यमव्यक्तमजरं ध्रुवम् ।'
044e	अप्रतर्क्यमविज्ञेयं ब्रह्माग्रे सम्प्रवर्तते ॥
045a	काष्ठा निमेषा दश पञ्च चैव त्रिंशत्तु काष्ठा गणयेत्कलां ताम् ।
045c	त्रिंशत्कलश्चापि भवेन्मुहूर्तो भागः कलाया दशमश्च यः स्यात् ॥
046a	त्रिंशन्मुहूर्तं तु भवेदहश्च रात्रिश्च सङ्ख्या मुनिभिः प्रणीता ।
046c	मासः स्मृतो रात्र्यहनी च त्रिंशत्संवत्सरो द्वादशमास उक्तः ॥
047ac	संवत्सरं द्वे अयने वदन्ति सङ्ख्याविदो दक्षिणमुत्तरं च ॥
048a	अहोरात्रौ विभजते सूर्यो मानुषलौकिकौ ।
048c	रात्रिः स्वप्नाय संयाति चेष्टायै कर्मणामहः ॥
049a	पित्र्ये रात्र्यहनी मासः प्रविभागस्तयोः पुनः ।
049c	शुक्लोऽहः कर्मचेष्टायां कृष्णः स्वप्नाय शर्वरी ॥
050a	दैवे रात्र्यहनी ह्यब्दः प्रविभागस्तयोः पुनः ।
050c	अहस्तत्रोदगयनं रात्रिः स्याद्दक्षिणायनम् ॥
051a	ये ते रात्र्यहनी पूर्वं कीर्तिते दैवलौकिके ।
051c	तयोः सङ्ख्याय वर्षाग्रं ब्राह्मे वक्ष्याम्यहः क्षपे ॥
052a	तेषां संवत्सराग्राणि प्रवक्ष्याम्यनुपूर्वशः ।
052c	कृते त्रेतायुगे चैव द्वापरे च कलौ तथा ॥
053a	चत्वार्याहुः सहस्राणि वर्षाणां तत्कृतं युगम् ।
053c	तस्य तावच्छती सन्ध्या सन्ध्यांशश्च तथाविधः ॥
054a	इतरेषु ससन्ध्येषु सन्ध्यांशेषु ततस्त्रिषु ।
054c	एकापायेन संयान्ति सहस्राणि शतानि च ॥
055a	एतानि शाश्वताँल्लोकान्धारयन्ति सनातनान् ।
055c	एतद्ब्रह्मविदां तात विदितं ब्रह्म शाश्वतम् ॥
056a	चतुष्पात्सकलो धर्मः सत्यं चैव कृते युग ।
056c	नाधर्मेणागमः कश्चिद्युगे तस्मिन्प्रवर्तते ॥
057a	इतरेष्वागमाद्धर्मः पादशस्त्ववरोप्यते ।
057c	'सत्यं शौचं तथायुश्च धर्मश्चापैति पादशः ।'
057e	चौर्यकानृतमायाभिरधर्मश्चोपचीयते ॥
058a	अरोगाः सर्वसिद्धार्थाश्चतुर्वर्षशतायुषः ।
058c	कृते त्रेतायुगे त्वेषां पादशो ह्रसते वयः ॥
059a	वेदवादाश्चानुयुगं ह्रसन्तीतीह नः श्रुतम् ।
059c	आयूंषि चाशिषश्चैव वेदस्यैव च यत्फलम् ॥
060a	अन्ये कृतयुगे धर्मास्त्रेतायां द्वापरेऽपरे ।
060c	अन्ये कलियुगे धर्मा यथाशक्ति कृता इव ॥
061a	तपः परं कृतयुगे त्रेतायां सत्यमुत्तमम् ।
061c	द्वापरे यज्ञमेवाहुर्दानमेव कलौ युगे ॥
062a	एतां द्वादशसाहस्रीं युगाख्यां कवयो विदुः ।
062c	सहस्रपरिवर्तं तद्ब्राह्मं दिवसमुच्यते ॥
063a	रात्रिस्तु तावती ब्राह्मी तदादौ विश्वमीश्वरः ।
063c	प्रलयेत्मानमाविश्य सुप्त्वासोऽन्ते विबुध्यते ॥
064a	सहस्रयुगपर्यन्तमहर्यद्ब्रह्मणो विदुः ।
064c	रात्रिं युगसहस्रां तां तेऽहोरात्रविदो जनाः ॥
065a	प्रतिबुद्धो विकुरुते ब्रह्माक्षय्यं क्षपाक्षये ।
065c	सृजते च महद्भूतं तस्माद्व्यक्तात्मकं मनः ॥
066a	मनः सृष्टिं विकुरुते चोद्यमानं सिसृक्षया ।
066c	आकाशं जायते तस्मात्तस्य शब्दे गुणो मतः ॥
067a	आकाशात्तु विकुर्वाणात्सर्वगन्धवहः शुचिः ।
067c	बलवाञ्जायते वायुस्तस्य स्पर्शो गुणो मतः ॥
068a	वायोरपि विकुर्वाणाज्ज्योतिर्भवति भास्वरम् ।
068c	रोचनं जनयेच्छुद्धं तद्रूपगुणमुच्यते ॥
069a	ज्योतिषोपि विकुर्वाणाद्भवन्त्यापो रसात्मिकाः ।
069c	अद्भ्यो गन्धवहा भूमिः पूर्वेषां सृष्टिरुच्यते ॥
070a	'ब्रह्मतेजोमयं शुक्लं यस्य सर्वमिदं जगत् ।
070c	एकस्य ब्रह्मभूतस्य द्वयं स्थावरजङ्गमम् ॥
071a	अहर्मुखे विबुद्धं तत्सृजते विद्यया जगत् ।
071c	अग्र एव महद्भूतमाशु व्यक्तात्मकं मनः ॥
072a	अभिभूयेह चातिष्ठद्व्यसृदत्सप्त मानसान् ।
072c	दूरगं बहुधागामि प्रार्थनासंशयात्मकम् ॥
073a	मनः सृष्टिं न कुरुते चोद्यमानं सिसृक्षया ।
073c	आकाशो जायते तस्मात्तस्य शब्दो गुणो मतः ॥
074a	आकाशात्तु विकुर्वाणात्सर्वगन्धवहः शुचिः ।
074c	बलवाञ्जायते वायुस्तस्य स्पर्शगुणं विदुः ॥
075a	वायोरपि विकुर्वाणाज्ज्योतिर्भूतं तमोनुदम् ।
075c	रोचिष्णुर्जायते तत्र तद्रूपगुणमुच्यते ॥
076a	ज्योतिषोपि विकुर्वाणाद्भवन्त्यापो रसात्मिकाः ।
076c	अद्भ्यो गन्धवहा भूमिः पूर्वेषां सृष्टिरुच्यते ॥'
077a	गुणाः पूर्वस्य पूर्वस्य प्राप्नुवन्त्युत्तरोत्तरम् ।
077c	तेषां यावद्गुणं यद्यत्तत्तावद्गुणकं स्मृतम् ॥
078a	उपलभ्याप्सु चेद्गन्धं केचिद्ब्रूयुरनैपुणात् ।
078c	पृथिव्यामेव तं विद्यादपां वायोश्च संश्रितम् ॥
079a	एते सप्तविधात्मानो नानावीर्याः पृथक्पृथक् ।
079c	नाशक्नुवन्प्रजाः स्रष्टुमसमागम्य कृत्स्नशः ॥
080a	ते समेत्य महात्मानो ह्यन्योन्यमभिसंश्रिताः ।
080c	शरीराश्रयणं प्राप्तास्ततः पुरुष उच्यते ॥
081a	श्रयणाच्छरीरी भवति मूर्तिमान्षोडशात्मकः ।
081c	तमाविशन्ति भूतानि महान्ति सह कर्मणा ॥
082a	सर्वभूतान्युपादाय तपसश्चरणाय हि ।
082c	आदिकर्ता महाभूतं तमेवाहुः प्रजापतिम् ॥
083a	स वै सृजति भूतानि स एव पुरुषः परः ।
083c	अजो जनयते ब्रह्मा देवर्षिपितृमानवान् ॥
084a	लोकान्नदीः समुद्रांश्च दिशः शैलान्वनस्पतीन् ।
084c	नरकिन्नररक्षांसि वयःपशुमृगोरगान् ।
084e	अव्ययं च व्ययं चैव द्वयं स्थावरजङ्गमम् ॥
085a	तेषां ये यानि कर्माणि प्राक्सृष्ट्यां प्रतिपेदिरे ।
085c	तान्येव प्रतिपाद्यन्ते सृज्यमानाः पुनः पुनः ॥
086a	हिंस्राहिंस्रे मृदुक्रूरे धर्माधर्मावृतानृते ।
086c	तद्भाविताः प्रपद्यन्ते तस्मात्तत्तस्य रोचते ॥
087a	महाभूतेषु नानात्वमिन्द्रियार्थेषु मूर्तिषु ।
087c	विनियोगं च भूतानां धातैव विदधात्युत ॥
088a	केचित्पुरुषकारं तु प्राहुः कर्मविदो जनाः ।
088c	दैवमित्यपरे विप्राः स्वभावं भूतचिन्तकाः ॥
089a	पौरुषं कर्म दैवं च फलवृत्तिस्वभावतः ।
089c	त्रय एतेऽपृथग्भूता अविवेकः कथञ्चन ॥
090a	एवमेतच्च दैवं च यद्भूतं सृजते जगत् ।
090c	कर्मस्था विषयं ब्रूयुः सत्वस्थाः समदर्शिनः ॥
091a	ततो निःश्रेयसं जन्तोस्तस्य मूलं शमो दमः ।
091c	तेन सर्वानवाप्नोति यान्कामान्मनसेच्छति ॥
092a	तपसा तदवाप्नोति यद्भूतं सृजते जगत् ।
092c	स तद्भूतश्च सर्वेषां भूतानां भवति प्रभुः ॥
093a	ऋषयस्तपसा वेदानध्यैषन्त दिवानिशम् ।
093c	अनादिनिधना नित्या वागुत्सृष्टा स्वयम्भुवा ॥
094a	ऋषीणां नामधेयानि याश्च वेदेषु सृष्टयः ।
094c	नाम रूपं च भूतानां कर्मणां च प्रवर्तनम् ॥
095a	वेदशब्देभ्य एवादौ निर्मिमीते स ईश्वरः ।
095c	नामधेयानि चर्षीणां याश्च वेदेषु सृष्टयः ।
095e	शर्वर्यन्तेषु जातानामन्येभ्यो विदधात्यजः ॥
096a	नामभेदतपःकर्मयज्ञाख्या लोकसिद्धये ।
096c	आत्मसिद्धिस्तु वेदेषु प्रोच्यते दशभिः क्रमैः ॥
097a	यदुक्तं वेदवादेषु गहनं वेददृष्टिभिः ।
097c	तदन्तेषु यथायुक्तं क्रमयोगेन लक्ष्यते ॥
098a	कर्मजोऽयं पृथग्भावो द्वन्द्वयुक्तो हि देहिनः ।
098c	आत्मसिद्धिस्तु विज्ञानाज्जहाति प्रायशो बलम् ॥
099a	द्वे ब्रह्मणी वेदितव्ये शब्दब्रह्म परं च यत् ।
099c	शब्दब्रह्मणि निष्णातः परं ब्रह्माधिगच्छति ॥
100a	आलम्भयज्ञाः क्षत्राश्च हविर्यज्ञा विशः स्मृताः ।
100c	परिचारयज्ञाः शूद्रास्तु तपोयज्ञा द्विजातयः ॥
101a	त्रेतायुगे विधिस्त्वेष यज्ञानां न कृते युगे ।
101c	द्वापरे विप्लवं यान्ति यज्ञाः कलियुगे तथा ॥
102a	अपृथग्धर्मिणो मर्त्या ऋक्सामानि यजूंषि च ।
102c	काम्या इष्टीः पृथक्दृष्ट्वा तपोभिस्तप एव च ॥
103a	त्रेतायां तु समस्ता ये प्रादुरासन्महाबलाः ।
103c	संयन्तारः स्थावराणां जङ्गमानां च सर्वशः ॥
104a	त्रेतायां संहता वेदा यज्ञा वर्णास्तथैव च ।
104c	संरोधादायुषस्त्वेते व्यस्यन्ते द्वापरे युगे ॥
105a	दृश्यन्ते न च दृश्यन्ते वेदाः कलियुगेऽखिलाः ।
105c	उत्सीदन्ते सयज्ञाश्च केवला धर्मपीडिताः ॥
106a	कृते युगे यस्तु धर्मो ब्राह्मणेषु प्रदृश्यते ।
106c	आत्मवत्सु तपोवत्सु श्रुतवत्सु प्रतिष्ठितः ॥
107a	स धर्मः प्रैति संयोगं यथाधर्मं युगेयुगे ।
107c	विक्रियन्ते स्वधर्मस्था वेदवादा यथागमम् ॥
108a	यथा विश्वानि भूतानि वृष्ट्या भूयांसि प्रावृषि ।
108c	सृज्यन्ते जङ्गमस्थानि तथा धर्मा युगेयुगे ॥
109a	यथर्तुष्वृतुलिङ्गानि नानारूपाणि पर्यये ।
109c	दृश्यन्ते तानि तान्येव तथा ब्रह्महरादिषु ॥
110a	विहितं कालनानात्वमनादिनिधनं तथा ।
110c	कीर्तितं यत्पुरस्तात्ते तत्सूते चाति च प्रजाः ॥
111a	ददाति भवनस्थानं भूतानां संयमो यमः ।
111c	स्वभावेनैव वर्तन्ते द्वन्द्वयुक्तानि भूरिशः ॥
112a	सर्वकालक्रिया वेदाः कर्ता कार्यं क्रियाफलम् ।
112c	प्रोक्तं ते पुत्र सर्वं वै यन्मां त्वं परिपृच्छसि ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टत्रिंशदधिकद्विशततमोऽध्यायः ॥ 238 ॥

12-238-9 संशयं संशयविषयम् । छिन्नधर्मार्थसंशयं व्यासम् ॥ 12-238-45 दशपञ्च च स्थात् इति ट. थ. ध. पाठः ॥ 12-238-54 एकपादेन हीयन्ते इति झ. पाठः ॥ 12-238-60 अन्ये कलियुगे नॄणां युगह्रासानुरूपतः इति झ. पाठः ॥ 12-238-68 रोचिष्णु जायते शुक्रम् इति झ. थ. पाठः ॥ 12-238-89 अविवेकं तु केचन इति झ. पाठः ॥ 12-238-94 याश्च लोकेषु सृष्टयः इति ट. थ . पाठः ॥ 12-238-95 याश्च लोकेषु सृष्टयः इति ट. थ. पाठः ॥ 12-238-97 कर्मयोगेषु लक्ष्यते इति ध. पाठः ॥ 12-238-100 आलम्भः पशुहिंसा । हविर्व्रीह्यादिकम् । परिचारस्त्रैवर्णिकसेवा । तपो ब्रह्मोपासनम् । आरम्भयज्ञा राजानः इति ट. पाठः । आरम्भयज्ञा वैश्वस्य हविर्यज्ञा नृपस्य तु । इति ध. पाठः ॥ 12-238-101 विधिरप्रवृत्तप्रवर्तनम् । तत्र त्रेतायामेव नतु कृते । स्वतएव तत्र तत्सिद्धेः ॥ 12-238-108 तिष्ठन्तीति स्थानि स्थावराणि जङ्गमानि च स्थानि च जङ्गमस्थानि । भूयांसि वृद्धिमत्तराणि ॥ 12-238-111 एतद्धि प्रभवस्थानम् इति झ. ट. पाठः । दधाति भवति स्थानं भूतानां समयो मतम् । इति झ. पाठः ॥ 12-238-112 सर्गः सृष्टिः । कालो दर्शादिः । क्रियां यज्ञश्राद्धादिः । वेदास्तत्प्रकाशकाः । कर्ता तदनुष्ठाता । कार्यं देहादिपरिस्पन्दः । क्रियाफलं स्वर्गः ॥
