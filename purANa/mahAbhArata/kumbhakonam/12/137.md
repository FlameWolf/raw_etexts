अध्यायः 137

भीष्मेण युधिष्ठिरम् प्रति अनागतापत्प्रतिविधाने दृष्टान्ततया मत्स्योपाख्यानकथनम् ॥ 1 ॥
001	भीष्म उवाच 
001a	अनागतविधाता च प्रत्युत्पन्नमतिश्च यः ।
001c	द्वावेतौ सुखमेधेते दीर्घसूत्री विनश्यति ॥
002a	अत्रैव चेदमव्यग्रं शृण्वाख्यानमनुत्तमम् ।
002c	द्रीर्घसूत्रमुपाश्रित्य कार्याकार्यविनिश्चये ॥
003a	नातिगाधे जलस्थाने सुहृदः कुशलास्त्रयः ।
003c	प्रभूतमत्स्ये कौन्तेय बभूवुः सहचारिणः ॥
004a	तत्रैकः प्राप्तकालज्ञो दीर्घदर्शी तथाऽपरः ।
004c	दीर्घसूत्रश्च तत्रैकस्त्रयाणां जलचारिणाम् ॥
005a	क्रदाचित्तज्जलस्थानं मत्स्यबन्धाः समन्ततः ।
005c	स्रावयामासुरथो निम्नेषु विविधैर्मुखैः ॥
006a	प्रक्षीयमाणं तद्बुद्ध्वा जलस्थानं भयागमे ।
006c	अब्रवीद्दीर्घदर्शी तु तावुभौ सुहृदौ तदा ॥
007a	इयमापत्समुत्पन्ना सर्वेषां सलिलौकसाम् ।
007c	शीघ्रमन्यत्र गच्छामः पन्था यावन्न शुष्यति ॥
008a	अनागतमनर्थं हि सुनयैर्यः प्रबाधते ।
008c	स न संशयमाप्नोति तथाऽन्यत्र व्रजामहे ॥
009a	दीर्घसूत्रस्तु यस्तत्र सोऽब्रवीत्सम्यगुष्यताम् ।
009c	न तु कार्या त्वरा तावदिति मे निश्चिता मतिः ॥
010a	अथ सम्प्रतिपत्तिज्ञस्त्वब्रवीद्दीर्घदर्शिनम् ।
010c	प्राप्ते काले न मे किञ्चिन्न्यायतः परिहास्यते ॥
011a	एवमुक्तो निराक्रामद्दीर्घदर्शी महामतिः ।
011c	जगाम स्रोतसैकेन गम्भीरं सलिलाशयम् ॥
012a	ततः प्रसृततोयं तं प्रसमीक्ष्य जलाशयम् ।
012c	बबन्धुर्विविधैर्योगैर्मत्स्यान्मत्स्योपजीविनः ॥
013a	विलोड्यमाने तस्मिंस्तु स्रुततोये जलाशये ।
013c	अगच्छद्ग्रहणं तत्र दीर्घसूत्रः सहापरैः ॥
014a	उद्दानं क्रियमाणं तु मत्स्यानां वीक्ष्य रज्जुभिः ।
014c	प्रविश्यान्तरमन्येषामग्रसत्प्रतिपत्तिमान् ॥
015a	ग्रस्तमेव तदुद्दानं गृहीत्वा तत्तथैव सः ।
015c	सर्वानेव च तांस्तत्र ते विदुर्ग्रथिता इति ॥
016a	ततः प्रक्षाल्यमानेषु मत्स्येषु विपुले जले ।
016c	त्यक्त्वा रज्जुं प्रमुक्तोसौ शीघ्रं सम्प्रतिपत्तिमान् ॥
017a	दीर्घसूत्रस्तु मन्दात्मा हीनबुद्धिरचेतनः ।
017c	मरणं प्राप्तवान्मूढो यथैवोपहतेन्द्रियः ॥
018a	एवं प्राप्ततमं कालं यो मोहान्नावबुध्यते ।
018c	स विनश्यति वै क्षिप्रं दीर्घसूत्रो यथा झषः ॥
019a	आदौ न कुरुते श्रेयः कुशलोऽस्मीति यः पुमान् ।
019c	स हि संशयमाप्नोति यथा सम्प्रतिपत्तिमान् ॥
020a	अनागतविधाता च प्रत्युत्पन्नमतिश्च यः ।
020c	द्वावेतौ सुखमेधेते दीर्घसूत्री विनश्यति ॥
021a	काष्ठा कला मुहूर्ताश्च दिनरात्र्यः क्षणा लवाः ।
021c	मासाः पक्षाः षडृतवः कालः संवत्सराणि च ॥
022a	पृथिवी देश इत्युक्तः स च कालो न दृश्यते ।
022c	अभिप्रेतार्थसिद्ध्यर्थं दूरतो न्यायतस्तथा ॥
023a	एतौ धर्मार्थशास्त्रेषु मोक्षशास्त्रेषु चर्षिभिः ।
023c	प्रधानाविति निर्दिष्टौ कामे चाभिमतौ नृणाम् ॥
024a	परीक्ष्यकारी युक्तश्च स सम्यगुपपादयेत् ।
024c	देशकालावभिप्रेतौ तोभ्यां फलमवाप्नुयात् ॥ 

इति श्रीमन्महाभारते शान्तिपर्वणि आपद्धर्मपर्वणि सप्तत्रिंशदधिकशततमोऽध्यायः ॥ 137 ॥

12-137-4 तत्रैको दीर्घकालज्ञ उत्पन्नप्रतिभोऽपरः इति झ. पाठः ॥ 12-137-5 विविधैर्मुखैर्जलनिर्गमनमार्गैः ॥ 12-137-11 सलिलाशयं जलाशयान्तरम् ॥ 12-137-14 उद्दानं ग्रथनम् अग्रसत् ग्रथनसूत्रं मुखेन जग्राहेत्यर्थः ॥ 12-137-15 सच मत्स्यः तथैव गृहीतवदेव तत्रास्ते इति शेषः ॥ 12-137-21 कालस्य देशस्य च सूक्ष्मताम् अवहितो जानीयादिति श्लोकद्वयार्थः ॥ 12-137-23 एतौ देशकालौ ॥
