अध्यायः 283

भीष्मेण युधिष्ठिरम् प्रति कालस्य द्रुततरपातितया सद्यस्साधनस्य सम्पादनीयत्वे प्रमाणतया पितृपुत्रसंवादानुवादः ॥ 1 ॥
KK-12-03-283-001	* युधिष्ठिर उवाच 
KK-12-03-283-001a	अतिक्रामति कालेऽस्मिन्सर्वभूतभयावहे ।
KK-12-03-283-001c	किं श्रेयः प्रतिपद्येत तन्मे ब्रूहि पितामह ॥
KK-12-03-283-002	भीष्म उवाच 
KK-12-03-283-002a	अत्राप्युदाहरन्तीममितिहासं पुरातनम् ।
KK-12-03-283-002c	पितुः पुत्रेण संवादं तं निबोध युधिष्ठिर ॥
KK-12-03-283-003a	द्विजातेः कस्यजित्पार्थ स्वाध्यायनिरतस्य वै ।
KK-12-03-283-003c	पुत्रो बभूव मेधावी मेधावी नाम नामतः ॥
KK-12-03-283-004a	सोऽब्रवीत्पितरं पुत्रः स्वाध्यायकरणे रतम् ।
KK-12-03-283-004c	मोक्षधर्मेष्वकुशलं मोक्षधर्मविचक्षणः ॥
KK-12-03-283-005	पुत्र उवाच 
KK-12-03-283-005a	धीरः किंस्वित्तात कुर्यात्प्रजानन्क्षिप्रं ह्यायुर्भ्रश्यते मानवानाम् ।
KK-12-03-283-005c	पितस्तथाऽऽख्याहि यथार्थयोगं ममानुपूर्व्या येन धर्मं चरेयम् ॥
KK-12-03-283-006	पितोवाच 
KK-12-03-283-006a	अधीत्य वेदान्ब्रह्मचर्येषु पुत्र पुत्रानिच्छेत्पावनार्थं पितॄणाम् ।
KK-12-03-283-006c	अग्नीनाधाय विधिवच्चेष्टयज्ञो वनं प्रविश्याथ मुनिर्बुभूषेत् ॥
KK-12-03-283-007	पुत्र उवाच 
KK-12-03-283-007a	एवमभ्याहते लोके सर्वतः परिवारिते ।
KK-12-03-283-007c	अमोघासु पतन्तीषु किं धीर इव भाषसे ॥
KK-12-03-283-008	पितोवाच 
KK-12-03-283-008a	कथमभ्याहतो लोकः केन वा परिवारितः ।
KK-12-03-283-008c	अमोघाः काः पतन्तीह किंनु भीषयसीव माम् ॥
KK-12-03-283-009	पुत्र उवाच 
KK-12-03-283-009a	मृत्युनाऽऽभ्याहतो लोको जरया परिवारितः ।
KK-12-03-283-009c	अहोरात्राः पतन्तीमे तच्च कस्मान्न बुध्यसे ॥
KK-12-03-283-010a	यदाहमेव जानामि न मृत्युस्तिष्ठतीति ह ।
KK-12-03-283-010c	सोहं कथं प्रतीक्षिष्ये ज्ञानेनापिहितश्चरन् ॥
KK-12-03-283-011a	रात्र्यांरात्र्यां व्यतीतायामायुरल्पतरं यदा ।
KK-12-03-283-011c	गाधोदके मत्स्य इव सुखं विन्देत कस्तदा ॥
KK-12-03-283-012a	'यामेकरात्रिं प्रथमां गर्भो विशति मातरम् ।
KK-12-03-283-012c	तामेव रात्रिं प्रस्वाप्य मरणाय विवर्तकः ॥'
KK-12-03-283-013a	पुष्पाणीव विचिन्वन्तमन्यत्र गतमानसम् ।
KK-12-03-283-013c	अनवाप्तेषु कामेषु मृत्युरभ्येति मानवम् ॥
KK-12-03-283-014a	श्वःकार्यमद्य कुर्वीत पूर्वाह्णे चापराह्णिकम् ।
KK-12-03-283-014c	न हि प्रतीक्षते मृत्युः कृतं वाऽस्य न वा कृतम् ॥
KK-12-03-283-015a	अद्यैव कुरु यच्छ्रेयो मा त्वां कालोऽत्यगान्महान् ।
KK-12-03-283-015c	को हि जानाति कस्याद्य मृत्युकालो भविष्यति ॥
KK-12-03-283-016a	अकृतेष्वेव कार्येषु मृत्युर्वै सम्प्रकर्षति ।
KK-12-03-283-016c	युवैव धर्मशीलः स्यादनिमित्तं हि जीवितम् ॥
KK-12-03-283-017a	कृते धर्मे भवेत्प्रीतिरिह प्रेत्य च शाश्वती ।
KK-12-03-283-017c	मोहेन हि समाविष्टः पुत्रदारार्थमुद्यतः ॥
KK-12-03-283-018a	कृत्वा कार्यमकार्यं वा तुष्टिमेषां प्रयच्छति ।
KK-12-03-283-018c	तं पुत्रपशुसम्पन्नं व्यासक्तमनसं नरम् ॥
KK-12-03-283-019a	सुप्तं व्याघ्रं महौघो वा मृत्युरादाय गच्छति ।
KK-12-03-283-019c	सञ्चिन्वानकमेवैनं कामानामवितृप्तकम् ॥
KK-12-03-283-020a	वृकीवोरणमासाद्य मुत्युरादाय गच्छति ।
KK-12-03-283-020c	इदं कृतमिदं कार्यमिदमन्यत्कृताकृतम् ॥
KK-12-03-283-021a	एवमीहासमायुक्तं मृत्युरादाय गच्छति ।
KK-12-03-283-021c	कृतानां फलमप्राप्तं कार्याणां कर्मसङ्गिनाम् ॥
KK-12-03-283-022a	क्षेत्रापणगृहासक्तं मृत्युरादाय गच्छति ।
KK-12-03-283-022c	दुर्बलं बलवन्तं च प्राज्ञं शूरं जडं कविम् ॥
KK-12-03-283-023a	अप्राप्तसर्वकामार्थं मृत्युरादाय गच्छति ।
KK-12-03-283-023c	मृत्युर्जरा च व्याधिश्च दुःखं चानेककारणम् ॥
KK-12-03-283-024a	असन्त्याज्यं यदा मर्त्यैः किं स्वस्थ इव तिष्ठति ।
KK-12-03-283-024c	जातमेवान्तकोऽन्ताय जरा चाभ्येति देहिनम् ॥
KK-12-03-283-025a	अनुषक्ता द्वयेनैते भावाः स्थावरजङ्गमाः ।
KK-12-03-283-025c	न मृत्युसेनामायान्तीं जातु कश्चित्प्रबाधते ॥
KK-12-03-283-026a	बलात्सत्यमृते त्वेकं सत्ये ह्यमृतमाश्रितम् ।
KK-12-03-283-026c	मृत्योर्वा गृहमेतद्वै या ग्रामे वसतो रतिः ॥
KK-12-03-283-027a	देवानामेष वै गोष्ठो यदरण्यमिति श्रुतिः ।
KK-12-03-283-027c	निबन्धनी रज्जुरेषा या ग्रामे वसतो रतिः ॥
KK-12-03-283-028a	छित्त्वैनां सुकृतो यान्ति नैनां छिन्दन्ति दुष्कृतः ।
KK-12-03-283-028c	यो न हिंसति सत्वानि मनोवाक्कर्महेतुभिः ॥
KK-12-03-283-029a	जीवितार्थापनयनैः प्राणिभिर्न स बध्यते ।
KK-12-03-283-029c	तस्मात्सत्यव्रताचारः सत्यव्रतपरायणः ॥
KK-12-03-283-030a	सत्यकामः समो दान्तः सत्येनैवान्तकं जयेत् ।
KK-12-03-283-030c	अमृतं चैव मृत्युश्च द्वयं देहे प्रतिष्ठितम् ॥
KK-12-03-283-031a	मृत्युरापद्यते मोहात्सत्येनापद्यतेऽमृतम् ।
KK-12-03-283-031c	सोहं सत्यमहिंसार्थी कामक्रोधबहिष्कृतः ॥
KK-12-03-283-032a	समाश्रित्य सुखं क्षेमी मृत्युं हास्याम्यमृत्युवत् ।
KK-12-03-283-032c	शान्तियज्ञरतो दान्तो ब्रह्मयज्ञे स्थितो मुनिः ॥
KK-12-03-283-033a	वाङ्मनः कर्मयज्ञश्च भविष्याम्युदगायने ।
KK-12-03-283-033c	पशुयज्ञैः कथं हिंस्रैर्मादृशो यष्टुमर्हति ॥
KK-12-03-283-034a	अन्तवद्भिरुत प्राज्ञः क्षत्रयज्ञैः पिशाचवत् ।
KK-12-03-283-034c	आत्मन्येवात्मना जात आत्मनिष्ठोऽप्रजः पितः ॥
KK-12-03-283-035a	आत्मयज्ञो भविष्यामि न मां तारयति प्रजा ।
KK-12-03-283-035c	यस्य वाङ्मनसी स्यातां सम्यक्प्रणिहिते सदा ॥
KK-12-03-283-036a	तपस्त्यागश्च योगश्च स तैः सर्वमवाप्नुयात् ।
KK-12-03-283-036c	नास्ति विद्यासमं चक्षुर्नास्ति विद्यासमं फलम् ॥
KK-12-03-283-037ac	नास्ति रागसमं दुःखं नास्ति त्यागसमं सुखम् ॥
KK-12-03-283-038a	नैतादृशं ब्राह्मणस्यास्ति वित्तं यथैकता समता सत्यता च ।
KK-12-03-283-038c	शीले स्थितिर्दण्डविधानमार्जवं ततस्ततश्चोपरमः क्रियाभ्यः ॥
KK-12-03-283-039a	किं ते धनैर्बान्धवैर्वाऽपि किं ते किं ते दारैब्राह्मण यो मरिष्यसि ।
KK-12-03-283-039c	आत्मानमन्विच्छ गुहां प्रविष्टं पितामहास्ते क्व गताः पिता च ॥
KK-12-03-283-040	भीष्म उवाच 
KK-12-03-283-040a	पुत्रस्यैतद्वचः श्रुत्वा तथाकार्षीत्पिता नृप ।
KK-12-03-283-040c	तथा त्वमपि राजेन्द्र सत्यधर्मपरो भव ॥ 

इति श्रीमन्महाभारते शान्तिपर्वणि मोक्षधर्मपर्वणि त्र्यशीत्यधिकद्विशततमोऽध्यायः ॥ 283 ॥

* यद्यप्ययमध्यायः पूर्वत्र 174 तमाध्यायतया स्थापितः । तथापि ड. थे. तरपुस्तकेषु द्वितीयवारमत्रापि दृश्यमानतयाऽस्माभिरत्रापि स्थापितः ।
