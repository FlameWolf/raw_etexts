अध्यायः 241

भीष्मेण युधिष्ठिरम् प्रति व्यासकृतब्राह्मणधर्मकथनपूर्वकज्ञानप्रशंसनानुवादः ॥ 1 ॥
KK-12-03-241-001	व्यास उवाच 
KK-12-03-241-001a	त्रयीं विद्यामवेक्षेत वेदेषूत्तमतां गतः ।
KK-12-03-241-001c	ऋक्सामवर्णाक्षरतो यजुषोऽथर्वणस्तथा ॥
KK-12-03-241-002a	[तिष्ठत्येतेषु भगवान्षट्सु कर्मसु संस्थितः ।]
KK-12-03-241-002c	वेदवादेषु कुशला ह्यध्यात्मकुशलाश्च ये ॥
KK-12-03-241-003a	सत्ववन्तो महाभागाः पश्यन्ति प्रभवाप्ययौ ।
KK-12-03-241-003c	एवं धर्मेण वर्तेत क्रियाः शिष्टवदाचरेत् ॥
KK-12-03-241-004a	असंरोधेन भूतानां वृत्तिं लिप्सेत वै द्विजः ।
KK-12-03-241-004c	सद्भ्य आगतविज्ञानः शिष्टः शास्त्रविचक्षणः ॥
KK-12-03-241-005a	स्वधर्मेण क्रिया लोके कुर्वाणः सोऽप्यसङ्करः ।
KK-12-03-241-005c	तिष्ठते तेषु गृहवान्षट्सु कर्मसु स द्विजः ॥
KK-12-03-241-006a	पञ्चभिः सततं यज्ञैः श्रद्दधानो यजेत च ।
KK-12-03-241-006c	धृतिमानप्रमत्तश्च दान्तो धर्मविदात्मवान् ।
KK-12-03-241-006e	वीतहर्षमदक्रोधो ब्राह्मणो नावसीदति ॥
KK-12-03-241-007a	दानमध्ययनं यज्ञस्तपो ह्रीरार्जवं दमः ।
KK-12-03-241-007c	एतैर्विवर्धते तेजः पाप्मानं चापकर्षति ॥
KK-12-03-241-008a	धूतपाप्मा च मेधावी लघ्वाहारो जितेन्द्रियः ।
KK-12-03-241-008c	कामक्रोधौ वशे कृत्वा निनीषेद्ब्रह्मणः पदम् ॥
KK-12-03-241-009a	अग्नींश्च ब्राह्मणांश्चार्चेद्देवताः प्रणमेत च ।
KK-12-03-241-009c	वर्जयेदुशतीं वाचं हिंसां चाधर्मसंहिताम् ॥
KK-12-03-241-010a	एषा पूर्वतरा वृत्तिर्ब्राह्मणस्य विधीयते ।
KK-12-03-241-010c	ज्ञानागमेन कर्माणि कुर्वन्कर्मसु सिद्ध्यति ॥
KK-12-03-241-011a	पञ्चेन्द्रियजलां घोरां लोभकूलां सुदुस्तराम् ।
KK-12-03-241-011c	मन्युपङ्कामनाधृष्यां नदीं तरति बुद्धिमान् ॥
KK-12-03-241-012ac	कालमभ्युद्यतं पश्येन्नित्यमत्यन्तमोहनम् ॥
KK-12-03-241-013a	महता विधिदृष्टेन बलिनाऽप्रतिघातिना ।
KK-12-03-241-013c	स्वभावस्रोतसा वृत्तमुह्यते सततं जगत् ॥
KK-12-03-241-014a	कालोदकेन महता वर्षावर्तेन सन्ततम् ।
KK-12-03-241-014c	मासोर्मिणर्तुवेगेन पक्षोलपतृणेन च ॥
KK-12-03-241-015a	निमेषोन्मेषफेनेन अहोरात्रजवेन च ।
KK-12-03-241-015c	कामग्राहेण घोरेण वेदयज्ञप्लवेन च ॥
KK-12-03-241-016a	धर्मद्वीपेन भूतानां चार्थकामरवेण च ।
KK-12-03-241-016c	ऋतवाङ्मोक्षतीरेण विहिंसातरुवाहिना ॥
KK-12-03-241-017a	युगह्रदौघमध्येन ब्रह्मप्रायभवेन च ।
KK-12-03-241-017c	धात्रा सृष्टानि भूतानि कृष्यन्ते यमसादनम् ॥
KK-12-03-241-018a	एतत्प्रज्ञामयैर्धीरा निस्तरन्ति मनीषिणः ।
KK-12-03-241-018c	प्लवैरप्लववन्तो हि किं करिष्यन्त्यचेतसः ॥
KK-12-03-241-019a	उपपन्नं हि यत्प्राज्ञो निस्तरेन्नेतरो जनः ।
KK-12-03-241-019c	दूरतो गुणदोषौ हि प्राज्ञः सर्वत्र पश्यति ॥
KK-12-03-241-020a	संशयात्तु स कामात्मा चलचित्तोऽल्पचेतनः ।
KK-12-03-241-020c	अप्राज्ञो न तरत्येनं यो ह्यास्ते न स गच्छति ॥
KK-12-03-241-021a	अप्लवो हि महादोषं मुह्यमानो न गच्छति ।
KK-12-03-241-021c	कामग्राहगृहीतस्य ज्ञानमप्यस्य न प्लवः ॥
KK-12-03-241-022a	तस्मादुन्मज्जनस्यार्थे प्रयतेत विचक्षणः ।
KK-12-03-241-022c	एतदुन्मज्जनं तस्य यदयं ब्राह्मणो भवेत् ॥
KK-12-03-241-023a	त्र्यवदाते कुले जातस्त्रिसन्देहस्त्रिकर्मकृत् ।
KK-12-03-241-023c	तस्मादुन्मज्जनं तिष्ठेत्प्रज्ञया निस्तरेद्यथा ॥
KK-12-03-241-024a	संस्कृतस्य हि दान्तस्य नियतस्य यतात्मनः ।
KK-12-03-241-024c	प्राज्ञस्यानन्तरा सिद्धिरिह लोके परत्र च ॥
KK-12-03-241-025a	वर्तेत तेषु गृहवानक्रुध्यन्ननसूयकः ।
KK-12-03-241-025c	पञ्चभिः सततं यज्ञैर्विघसाशी यजेत च ॥
KK-12-03-241-026a	सतां धर्मेण वर्तेत क्रियां शिष्टवदाचरेत् ।
KK-12-03-241-026c	असंरोधेन लोकस्य वृत्तिं लिप्सेदगर्हिताम् ॥
KK-12-03-241-027a	श्रुतविज्ञानतत्त्वज्ञः शिष्टाचारविचक्षणः ।
KK-12-03-241-027c	स्वधर्मेण क्रियावांश्च कर्मणा सोऽप्यसङ्करः ॥
KK-12-03-241-028a	क्रियावाञ्श्रद्दधानो कहि दान्तः प्रायोऽनसूयकः ।
KK-12-03-241-028c	धमार्धर्मविशेषज्ञः सर्वं तरति दुस्तरम् ॥
KK-12-03-241-029a	धृतिमानप्रमत्तश्च दान्तो धर्मविदात्मवान् ।
KK-12-03-241-029c	वीतहर्षमदक्रोधो ब्राह्मणो नावसीदति ॥
KK-12-03-241-030a	एषा पुरातनी वृत्तिर्ब्राह्मणस्य विधीयते ।
KK-12-03-241-030c	ज्ञानवृद्ध्यैव कर्माणि कुर्वन्सर्वत्र सिध्यति ॥
KK-12-03-241-031a	अधर्मं धर्मकामो हि करोति ह्यविचक्षणः ।
KK-12-03-241-031c	धर्मं वा धर्मसङ्काशं शोचन्निव करोति सः ॥
KK-12-03-241-032a	धर्मं करोमीति करोत्यधर्ममधर्मकामश्च करोति धर्मम् ।
KK-12-03-241-032c	उभे बालः कर्मणी न प्रजानन् सञ्जायते म्रियते चापि देही ॥ 

इति श्रीमन्महाभारते शान्तिपर्वणि मोक्षधर्मपर्वणि एकचत्वारिंशदधिकद्विशततमोऽध्यायः ॥ 241 ॥

12-241-1 वेदेषूक्तामथाङ्गत इति झ. पाठः ॥ 12-241-7 एतैर्वर्धयते इति झ. पाठः ॥ 12-241-12 काममन्यूद्धतं पश्यन्नित्यमत्यन्तमोहितमिति ट. थ. ध. पाठः ॥ 12-241-17 ब्रह्मप्रायभवेन ब्रह्मकार्यभूतेन । स्रोतसा युगभूतेन ब्रह्मप्रायभवेन चेति ट. थ. पाठः ॥ 12-241-23 अवदातेषु शुद्धेषु कुलेष्विति शेषः । त्रिष्वध्यापनयाजनप्रतिग्रहेषु सन्देहवांस्तत्राप्रवृत्त इत्यर्थः । त्रिकर्मकृत् स्वाध्याययजनदानकृत् ॥ 12-241-27 शिष्टशास्त्रविचक्षण इति ट. थ. पाठः ॥
