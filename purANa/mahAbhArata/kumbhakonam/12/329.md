अध्यायः 329

भीष्मेण युधिष्ठिरम् प्रति व्यासकृतशुकानुशासनानुवादः ॥ 1 ॥
KK-12-03-329-001	युधिष्ठिर उवाच 
KK-12-03-329-001a	कथं निर्वेदमापन्नः शुको वैयासकिः पुरा ।
KK-12-03-329-001c	एतदिच्छाम्यहं श्रोतुं परं कौतूहलं हि मे ॥
KK-12-03-329-002	भीष्म उवाच 
KK-12-03-329-002a	प्राकृतेनैव वृत्तेन चरन्तमकुतोभयम् ।
KK-12-03-329-002c	अध्याप्य कृत्स्नं स्वाध्यायमन्वशाद्वै पिता सुतम् ॥
KK-12-03-329-003	व्यास उवाच 
KK-12-03-329-003a	धर्मं पुत्र निषेवस्व सुतीक्ष्णौ च हिमातपौ ।
KK-12-03-329-003c	क्षुत्पिपासे च वायुं च जय नित्यं जितेन्द्रियः ॥
KK-12-03-329-004a	सत्यमार्जवमक्रोधमनसूयां दमं तपः ।
KK-12-03-329-004c	अहिंसां चानृशंस्यं च विधिवत्परिपालय ॥
KK-12-03-329-005a	सत्ये तिष्ठ रतो धर्मे हित्वा सर्वमनार्जवम् ।
KK-12-03-329-005c	देवतातिथिशेषेण यात्रां प्राणस्य संलिह ॥
KK-12-03-329-006a	फेनमात्रोपमे देहे जीवे शकुनिवत्स्थिते ।
KK-12-03-329-006c	अनित्ये प्रियसंवासे कथं स्वपिषि पुत्रक ॥
KK-12-03-329-007a	अप्रमत्तेषु जाग्रत्सु नित्ययुक्तेषु शत्रुषु ।
KK-12-03-329-007c	अन्तरं लिप्यमानेषु बालस्त्वं नावबुध्यसे ॥
KK-12-03-329-008a	अहःसु गण्यमानेषु क्षीयमाणे तथाऽऽयुषि ।
KK-12-03-329-008c	जीविते लिख्यमाने च किमुत्थाय न धावसि ॥
KK-12-03-329-009a	ऐहलौकिकनीहन्ते मांसशोणितवर्धनम् ।
KK-12-03-329-009c	पारलौकिककार्येषु प्रसुप्ता भृशनास्तिकाः ॥
KK-12-03-329-010a	धर्माय येऽभ्यसूयन्ति बुद्धिमोहान्विता नराः ।
KK-12-03-329-010c	अपथा गच्छतां तेषामनुयाताऽपि पीड्यते ॥
KK-12-03-329-011a	ये तु तुष्टाः श्रुतिपरा महात्मानो महाबलाः ।
KK-12-03-329-011c	धर्म्यं पन्थानमारूढास्तानुपास्स्व च पृच्छ च ॥
KK-12-03-329-012a	उपधार्य मतं तेषां बुधानां धर्मदर्शिनाम् ।
KK-12-03-329-012c	नियच्छ परया बुद्ध्या चित्तमुत्पथगामि वै ॥
KK-12-03-329-013a	आद्यकालिकया बुद्ध्या दूरेश्व इति निर्भयाः ।
KK-12-03-329-013c	सर्वभक्ष्या न पश्यन्ति कर्मभूमिमचेतसः ॥
KK-12-03-329-014a	धर्मं निःश्रेणिमास्थाय किञ्चित्किञ्चित्समारुह ।
KK-12-03-329-014c	कोशकारवदात्मानं वेष्टयन्नावबुध्यसे ॥
KK-12-03-329-015a	नास्तिकं भिन्नमर्यादं कूलपातमिव स्थितम् ।
KK-12-03-329-015c	वामतः कुरु विस्रब्धो नरं वेणुमिवोद्धृतम् ॥
KK-12-03-329-016a	कामक्रोधग्राहवतीं पञ्चेन्द्रियजलां नदीम् ।
KK-12-03-329-016c	नावं धृतिमयीं कृत्वा जन्मदुर्गाणि सन्तर ॥
KK-12-03-329-017a	मृत्युनाऽभ्याहते लोके जरया परिपीडिते ।
KK-12-03-329-017c	अमोघासु पतन्तीषु धर्मयानेन सन्तर ॥
KK-12-03-329-018a	तिष्ठन्तं च शयानं च मृत्युरन्वेषते यदा ।
KK-12-03-329-018c	निर्वृतिं लभते कस्मादकस्मान्मृत्युनाऽशितः ॥
KK-12-03-329-019a	सञ्चिन्वानकमेवैनं कामानामवितृप्तकम् ।
KK-12-03-329-019c	वृकीवोरणमासाद्य मृत्युरादाय गच्छति ॥
KK-12-03-329-020a	क्रमशः सञ्चितशिखो धर्मबुद्धिमयो महान् ।
KK-12-03-329-020c	अन्धकारे प्रवेष्टव्ये दीपो यत्नेन धार्यताम् ॥
KK-12-03-329-021a	सम्पतन्देहजालानि कदाचिदिह मानुषे ।
KK-12-03-329-021c	ब्राह्मण्यं लभते जन्तुस्तत्पुत्र परिपालय ॥
KK-12-03-329-022a	ब्राह्मणस्य तु देहोऽयं न कामार्थाय जायते ।
KK-12-03-329-022c	इह क्लेशाय तपसे प्रेत्य त्वनुपमं सुखम् ॥
KK-12-03-329-023a	ब्राह्मण्यं बहुभिरवाप्यते तपोभिस्तल्लब्ध्वा न रतिपरेण हेलितव्यम् ।
KK-12-03-329-023c	स्वाध्याये तपसि दमे च नित्ययुक्तः मोक्षार्थी कुशलपरः सदा यतस्व ॥
KK-12-03-329-024a	अव्यक्तप्रकृतिरयं कलाशरीरः सूक्ष्मात्मा क्षणत्रुटिका निमेषरोमा ।
KK-12-03-329-024c	यानेतत्समबलशुक्लकृष्णनेत्रो मासाङ्गो द्रवति वयोहयो नराणाम् ॥
KK-12-03-329-025a	तं दृष्ट्वा प्रसृतमजस्रमुग्रवेगं गच्छन्तं सततमिहान्ववेक्षमाणम् ।
KK-12-03-329-025c	चक्षुस्ते यदि न परप्रणेतृनेयं धर्मे ते रमतु मनः परं निशाम्य ॥
KK-12-03-329-026a	येऽमी तु प्रचलितधर्मकामवृत्ताः क्रोशन्तः सततमनिष्टसम्प्रयोगात् ।
KK-12-03-329-026c	क्लिश्यन्तः परिगतवेदनाशरीरा बह्वीभिः सुभृशमधर्मवागुराभिः ॥
KK-12-03-329-027a	राजा सदा धर्मपरः शुभाशुभस्य गोप्ता समीक्ष्य सुकृतिनां दधाति लोकान् ।
KK-12-03-329-027c	बहुविधमपि चरति प्रविशति सुखमनुपगतं निरवद्यम् ॥
KK-12-03-329-028a	श्वानो भीषणकाया अयोमुखानि वयांसि बलगृध्रकुररपक्षिणां च सङ्घातम् ।
KK-12-03-329-028c	नरकदने रुधिरपा गुरुवचननुदमुपरतं विशन्त्यसन्तः ॥
KK-12-03-329-029a	मर्यादा नियताः स्वयम्भुवा य इहेमाः प्रभिनत्ति दश गुणा मनोऽनुगत्वात् ।
KK-12-03-329-029c	निवसति भृशमसुखं पितृविषयविपिनमवगाह्य स पापः ॥
KK-12-03-329-030a	यो लुब्धः सुभृशं प्रियानृतश्च मनुष्यः सततनिकृतिवञ्चनाभिरतिः स्यात् ।
KK-12-03-329-030c	उपनिधिभिरसुखकृत्स परमनिरयगो भृशमसुखमनुभवति दुष्कृतकर्मा ॥
KK-12-03-329-031a	उष्णां वैतरणीं महानदीमवगाढोऽसिपत्रवनभिन्नगात्रः ।
KK-12-03-329-031c	परशुवनशयोनिपतितो वसति च महानिरये भृशार्तः ॥
KK-12-03-329-032a	महापादनि कत्थसे न चाप्यवेक्षसे परम् ।
KK-12-03-329-032c	चिरस्य मृत्युकारिकामनागतां न बुध्यसे ॥
KK-12-03-329-033a	प्रयस्यतां किमास्यते समुत्थितं महद्भयम् ।
KK-12-03-329-033c	अतिप्रमाथि दारुणं सुखस्य संविधीयताम् ॥
KK-12-03-329-034a	पुरा मृतः प्रणीयसे यमस्य राजशासनात् ।
KK-12-03-329-034c	त्वमन्तकाय दारुणैः प्रयत्नमार्जवे कुरु ॥
KK-12-03-329-035a	पुरा समूलबान्धवं प्रभुर्हरत्यदुःखवित् ।
KK-12-03-329-035c	कियत्तवेह जीवितं यमे न चास्ति वारकः ॥
KK-12-03-329-036a	पुरा विवाति मारुतो यमस्य यः पुरःसरः ।
KK-12-03-329-036c	पुरैक एव नीयसे कुरुष्व साम्परायिकम् ॥
KK-12-03-329-037a	पुरा स एक एव ते प्रवाति मारुतोऽन्तकः ।
KK-12-03-329-037c	पुरा च विभ्रमन्ति ते दिशो महाभयागमे ॥
KK-12-03-329-038a	श्रुतिश्च सन्निरुध्यते पुरा तवेह पुत्रक ।
KK-12-03-329-038c	समाकुलस्य गच्छतः समाधिमुत्तमं कुरु ॥
KK-12-03-329-039a	शुभाशुभे पुरा कृते प्रमादकर्मविप्लुते ।
KK-12-03-329-039c	स्मरन्पुराऽनुतप्यसे निधत्स्व केवलं निधिम् ॥
KK-12-03-329-040a	पुरा जरा कलेवरं विजर्झरीकरोति ते ।
KK-12-03-329-040c	बलाङ्गरूपहारिणी निधत्स्व केवलं निधिम् ॥
KK-12-03-329-041a	पुरा शरीरमन्तको भिनत्ति रोगसायकैः ।
KK-12-03-329-041c	प्रसह्य जीवितक्षये तपो महत्समारभ ॥
KK-12-03-329-042a	पुरा वृका भयङ्करा मनुष्यदेहगोचराः ।
KK-12-03-329-042c	अभिद्रवन्ति सर्वतो यतस्व पुण्यशीलने ॥
KK-12-03-329-043a	पुरान्धकारमेककोऽनुपश्यसि त्वरस्व वै ।
KK-12-03-329-043c	पुरा हिरण्मयान्नगान्निरीक्षसेऽद्रिमूर्धनि ॥
KK-12-03-329-044a	पुरा कुसङ्गतानि ते सुहृन्मुखाश्च शत्रवः ।
KK-12-03-329-044c	विचालयन्ति दर्शनाद्घटस्व पुत्र यत्परम् ॥
KK-12-03-329-045a	धनस्य यस्य राजतो भयं न चास्ति चोरतः ।
KK-12-03-329-045c	मृतं च यन्न मुञ्चति समार्जयस्व तद्धनम् ॥
KK-12-03-329-046a	न तत्र संविभज्यते स्वकर्मभिः परस्परम् ।
KK-12-03-329-046c	यदेव यस्य यौतकं तदेव तत्र सोऽश्नृते ॥
KK-12-03-329-047a	परत्र येन जीव्यते तदेव पुत्र जीयताम् ।
KK-12-03-329-047c	धनं यदक्षरं ध्रुवं समार्जयस्व तत्स्वयम् ॥
KK-12-03-329-048a	न यावदेव पच्यते महाजनस्य यावकम् ।
KK-12-03-329-048c	अपक्व एव यावके पुरा प्रलीयसे त्वरम् ॥
KK-12-03-329-049a	न मातृपुत्रबान्धवा न संस्तुतः प्रियो जनः ।
KK-12-03-329-049c	अनुव्रजन्ति सङ्कटे व्रजन्तमेकपातिनम् ॥
KK-12-03-329-050a	यदेव कर्म केवलं पुराकृतं शुभाशुभम् ।
KK-12-03-329-050c	तदेव पुत्र यौतकं भवत्यमुत्र गच्छतः ॥
KK-12-03-329-051a	हिरण्यरत्नसञ्चयाः शुभाशुभेन सञ्चिताः ।
KK-12-03-329-051c	न तस्य देहसङ्क्षये भवन्ति कार्यसाधकाः ॥
KK-12-03-329-052a	न पुत्र शान्तिरस्ति ते कृताकृतस्य कर्मणः ।
KK-12-03-329-052c	न साक्षिकोऽऽत्मना समो नृणामिहास्ति कश्चन ॥
KK-12-03-329-053a	मनुष्यदेहशून्यकं भवत्यमुत्र गच्छतः ।
KK-12-03-329-053c	प्रविश्य बुद्धिचक्षुषा प्रदृश्यते हि सर्वशः ॥
KK-12-03-329-054a	इहाग्निसूर्यवायवः शरीरमाश्रितास्त्रयः ।
KK-12-03-329-054c	त एव तस्य साक्षिणो भवन्ति धर्मदर्शिनः ॥
KK-12-03-329-055a	अहर्निशेषु सर्वतः स्पृशत्सु सर्वचारिषु ।
KK-12-03-329-055c	प्रकाशगूढवृत्तिषु स्वधर्ममेव पालय ॥
KK-12-03-329-056a	अनेकपारिपान्थके विरूपरौद्रमक्षिके ।
KK-12-03-329-056c	स्वमेव कर्म रक्ष्यतां स्वकर्म तत्र गच्छति ॥
KK-12-03-329-057a	न तत्र संविभज्यते स्वकर्मभिः परस्परम् ।
KK-12-03-329-057c	तथा कृतं स्वकर्मजं तदेव भुज्यते फलम् ॥
KK-12-03-329-058a	यथाऽप्सरोगणाः फलं सुखं महर्षिभिः सह ।
KK-12-03-329-058c	तथाऽऽप्नुवन्ति कर्मजं विमानकामगामिनः ॥
KK-12-03-329-059a	यथेह यत्कृतं शुभं विपाप्मभिः कृतात्मभिः ।
KK-12-03-329-059c	तदाप्नुवन्ति मानवास्तथा विशुद्धयोनयः ॥
KK-12-03-329-060a	प्रजापतेः सलोकतां बृहस्पतेः शतक्रतोः ।
KK-12-03-329-060c	व्रजन्ति ते परां गतिं गृहस्थधर्मसेतुभिः ॥
KK-12-03-329-061a	सहस्रशोऽप्यनेकशः प्रवक्तुमुत्सहामहे ।
KK-12-03-329-061c	अबुद्धिमोहनं पुनः प्रभुस्तु तेन पावकः ॥
KK-12-03-329-062a	गता त्रिरष्टवर्षता ध्रुवोऽसि पञ्चविंशकः ।
KK-12-03-329-062c	कुरुष्व धर्मसञ्चयं वयो हि तेऽतिवर्तते ॥
KK-12-03-329-063a	पुरा करोति सोऽन्तकः प्रमादगोमुखां चमूम् ।
KK-12-03-329-063c	यथागृहीतमुत्थितस्त्वरस्व धर्मपालने ॥
KK-12-03-329-064a	यथा त्वमेव पृष्ठतस्त्वमग्रतो गमिष्यसि ।
KK-12-03-329-064c	तथा गतिं गमिष्यतः किमात्मना परेण वा ॥
KK-12-03-329-065a	यदेकपातिनां सतां भवत्यमुत्र गच्छताम् ।
KK-12-03-329-065c	भयेषु साम्परायिकं निधत्स्व केवलं निधिम् ॥
KK-12-03-329-066a	सतूलमूलबान्धवं प्रभुर्हरत्यसङ्गवान् ।
KK-12-03-329-066c	न सन्ति यस्य वारकाः कुरुष्व धर्मसन्निधिम् ॥
KK-12-03-329-067a	इदं निदर्शनं मया तवेह पुत्र सम्मतम् ।
KK-12-03-329-067c	स्वदर्शनानुमानतः प्रवर्णितं कुरुष्व तत् ॥
KK-12-03-329-068a	ददाति यः स्वकर्मणा धनानि यस्यकस्यचित् ।
KK-12-03-329-068c	अबुद्धिमोहजैर्गुणैः स एक एव युज्यते ॥
KK-12-03-329-069a	शुभं समस्तमश्नुते प्रकुर्वतः शुभाः क्रियाः ।
KK-12-03-329-069c	तदेतदर्थदर्शनं कृतज्ञमर्थसंहितम् ॥
KK-12-03-329-070a	निबन्धनी रज्जुरेषा या ग्रामे वसतो रतिः ।
KK-12-03-329-070c	छित्त्वैतां सुकृतो यान्ति नैनां छिदन्ति दुष्कृतः ॥
KK-12-03-329-071a	किं ते धनेन किं बन्धुभिस्ते किं ते पुत्रैः पुत्रक यो मरिष्यसि ।
KK-12-03-329-071c	आत्मानमन्विच्छ गुहां प्रविष्टं पितामहास्ते क्व गताश्च सर्वे ॥
KK-12-03-329-072a	श्वः कार्यमद्ये कुर्वीत पूर्वाह्णे चापराह्णिकम् ।
KK-12-03-329-072c	न हि प्रतीक्षते मृत्युः कृतं वाऽस्य न वाऽकृतम् ॥
KK-12-03-329-073a	अनुगम्य विनाशान्ते निवर्तन्ते ह बान्धवाः ।
KK-12-03-329-073c	अग्नौ प्रक्षिप्य पुरुषं ज्ञातयः सुहृदस्तथा ॥
KK-12-03-329-074a	नास्तिकान्निरनुक्रोशान्नरान्पापमते स्थितान् ।
KK-12-03-329-074c	वामतः कुरु विस्रब्धं परं प्रेप्सुरतन्द्रितः ॥
KK-12-03-329-075a	एवमभ्याहते लोके कालेनोपनिपीडिते ।
KK-12-03-329-075c	सुमहद्धैर्यमालम्ब्य धर्मं सर्वात्मना कुरु ॥
KK-12-03-329-076a	अथेमं दर्शनोपायं सम्यग्यो वेत्ति मानवः ।
KK-12-03-329-076c	सम्यक् स्वधर्मं कृत्वेह परत्र सुखमश्नुते ॥
KK-12-03-329-077a	न देहभेदे मरणं विजानतां न च प्रणाशः स्वनुपालिते पथि ।
KK-12-03-329-077c	धर्मं हि यो बर्धयते स पण्डितो य एव धर्माच्च्यवते स दह्यते ॥
KK-12-03-329-078a	प्रयुक्तयोः कर्मपथि स्वकर्मणोः फलं प्रयोक्ता लभते यथाविधि ।
KK-12-03-329-078c	निहीनकर्मा निरयं प्रपद्यते त्रिविष्टपं गच्छति धर्मपारगः ॥
KK-12-03-329-079a	सोपानभूतं स्वर्गस्य मानुष्यं प्राप्य दुर्लभम् ।
KK-12-03-329-079c	तथाऽऽत्मानं समादध्याद्भ्रश्यते न पुनर्यथा ॥
KK-12-03-329-080a	यस्य नोत्क्रामति मतिः स्वर्गमार्गानुसारिणी ।
KK-12-03-329-080c	तमाहुः पुण्यकर्माणमशोच्यं मित्रबान्धवैः ॥
KK-12-03-329-081a	यस्य नोपहता बुद्धिर्निश्चये ह्यवलम्बते ।
KK-12-03-329-081c	स्वर्गे कृतावकाशस्य नास्ति तस्य महद्भयम् ॥
KK-12-03-329-082a	तपोवनेषु ये जातास्तत्रैव निधनं गताः ।
KK-12-03-329-082c	तेषामल्पतरो धर्मः कामभोगानजानताम् ॥
KK-12-03-329-083a	यस्तु भोगान्परित्यज्य शरीरेण तपश्चरेत् ।
KK-12-03-329-083c	न तेन किञ्चिन्न प्राप्तं तन्मे बहुमतं फलम् ॥
KK-12-03-329-084a	मातापितृसहस्राणि पुत्रदारशतानि च ।
KK-12-03-329-084c	अनागतान्यतीतानि कस्य ते कस्य वा वयम् ॥
KK-12-03-329-085a	अहमेको न मे कश्चिन्नाहमन्यस्य कस्यचित् ।
KK-12-03-329-085c	न तं पश्यामि यस्याहं तन्न पश्यामि यो मम ॥
KK-12-03-329-086a	न तेषां भवता कार्यं न कार्यं तव तैरपि ।
KK-12-03-329-086c	स्वकृतैस्तानि जातानि भवांश्चैव गमिष्यति ॥
KK-12-03-329-087a	इह लोके हि धनिनां परोऽपि स्वजनायते ।
KK-12-03-329-087c	स्वजनस्तु दरिद्राणां जीवतामपि नश्यति ॥
KK-12-03-329-088a	सञ्चिनोत्यशुभं कर्म कलत्रापेक्षया नरः ।
KK-12-03-329-088c	ततः क्लेशमवाप्नोति परत्रेह तथैव च ॥
KK-12-03-329-089a	पश्यति च्छिन्नभूतं हि जीवलोकं स्वकर्मणा ।
KK-12-03-329-089c	तत्कुरुष्व तथा पुत्र कृत्स्नं यत्समुदाहृतम् ॥
KK-12-03-329-090a	तदेतत्सम्प्रदृश्यैव कर्म भूमिं प्रपश्यतः ।
KK-12-03-329-090c	शुभान्याचरितव्यानि परलोकमभीप्सता ॥
KK-12-03-329-091a	मासर्तुसञ्ज्ञापरिवर्तकेन सूर्याग्निना रात्रिदिवेन्धनेन ।
KK-12-03-329-091c	स्वकर्मनिष्ठाफलसाक्षिकेण भूतानि कालः पचति प्रसह्य ॥
KK-12-03-329-092a	धनेन किं यन्न ददाति नाश्नुते बलेन किं येन रिपुं न बाधते ।
KK-12-03-329-092c	श्रुतेन किं येन न धर्ममाचरेत्किमात्मना यो न जितेन्द्रियो वशी ॥
KK-12-03-329-093	भीष्म उवाच 
KK-12-03-329-093a	इदं द्वैपायनवचो हितमुक्तं निशम्य तु ।
KK-12-03-329-093c	शुको गतः परित्यज्य पितरं मोक्षदैशिकम् ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनत्रिंशदधिकत्रिशततमोऽध्यायः ॥ 329 ॥

12-329-2 स्वाध्यायमन्वशिक्षयत स्वयमिति ट. थ. ध. पाठः ॥ 12-329-5 हित्वा सङ्गमनार्जवमिति प्राणस्य लेलिहेति च. ध. पाठः । संलिह स्पृश । स्वाद्वस्वादुविवेकं मा कार्षीरित्यर्थः ॥ 12-329-6 आमपात्रोपमे इति ध. पाठः । स्वपिषि पुरुषार्थसाधने न प्रवर्तसे ॥ 12-329-7 शत्रुषु कामादिषु । अन्तरं छिद्रम् ॥ 12-329-8 न धावसि देवं गुरुं वा शरणं न यासि । जीविते लिह्यमाने चेति ध. पाठः । जीविते लुल्यमाने चेति ट. पाठः ॥ 12-329-10 अपथा अपथेन । बुद्धिमोहपरायणा इति ट. थ. पाठः ॥ 12-329-13 आद्यकालिकया वर्तमानमात्रदर्शिन्या ॥ 12-329-15 कूलपातं महानदीपूरम् । रणरेणुमिवोत्थितमिति घ. पाठः । रथरेणुमिवेति ध. पाठः । रथरेणुं यथा वामतः कुर्वन्ति वामभागे कुर्वन्ति वर्जयन्तीत्यर्थ इति रत्नगर्भः । खररेणुमिति ट. थ. पाठः ॥ 12-329-17 अमोघासु आयुर्हरणेन सफलासु रात्रिषु । धर्मपोतेन सञ्चरेति ध. पाठः । जरया परिवारित इति ट. थ. पाठः ॥ 12-329-18 मृत्युरन्वेति ते यदेति ट. थ. ध. पाठः । निवृत्तिं लम्भसे यस्मात्तस्मात्त्वं मृत्युनाशित इति ध. पाठः ॥ 12-329-19 सञ्चिन्वानकं धनादिसञ्चयपरम् ॥ 12-329-20 अन्धकारे संसारे । दीपो ज्ञानम् ॥ 12-329-22 इह क्लेशाय महते प्रेत्यानन्तसुखाय चेति ध. पाठः ॥ 12-329-24 शुक्लकृष्णौ पक्षौ ॥ 12-329-25 चक्षुर्ज्ञानं परप्रणेतृनेयम् । अन्धवत् यदि न भवसीत्यर्थः । परं परलोकम् आत्मानं वा ॥ 12-329-26 परिगतं प्राप्तं वेदनाशरीरं यमलोके यातनाशरीरं यैस्ते तथाभूता भवन्तीति शेषः ॥ 12-329-28 श्वान इति नराणां कदनं यत्र तस्मिन्नरके । रुधिरपाः कीटाः । गुरूणां मातृपितृप्रभृतीनां वचनं नुदति दूरीकरोति तम् उपतरं मृतम् । श्वानो भीषिकयेति ध. पाठः ॥ 12-329-29 पितृविषये यमलोके विपिनमसिपत्रवनं तदेवावगाह्य तत्रैव निवसति ॥ 12-329-30 निकृतिर्नीचकर्म वञ्चनाचौर्यादि । उपनिधिभिश्छलेन । अपकीर्तिभिरशुभकृतः कृत्स्नं परमनिरययातनाभृशमसुखमनुभवति दुष्कृतकर्मेति ट. पाठः ॥ 12-329-32 महापदानि ब्रह्मादीनां स्थानानि दृष्ट्वा कत्थसे धन्योऽहमिति श्लाघसे परन्तु ब्रह्म नावेक्षसे । मृत्युकारिकां जराम् ॥ 12-329-33 प्रयास्यतां मोक्षमार्गेण प्रस्थातव्यम् । सुखस्य प्रमाथि संविधीयतां प्रयत्यताम् ॥ 12-329-34 अन्तकाय अयतिसुखाय । दारुणैः कृच्छ्रादितपोभिः ॥ 12-329-42 वृकाः कामादयः ॥ 12-329-43 हिरण्मयवृक्षदर्शनं मरणचिह्नम् ॥ 12-329-44 ते त्वाम् ॥ 12-329-45 तद्धनं विद्याम् ॥ 12-329-46 यौतकं विवाहाप्तं धनं दायादाग्राह्यम् ॥ 12-329-48 यावके घृतखण्डमिश्रे यवपिवष्टविकारे त्वरं त्वरायुक्तं यथा स्यात्तथा प्रलीयसे म्रियसे । भोगान्भुक्त्वा मोक्षे यत्नं करिष्यामीति न मन्तव्यमिति भावः ॥ 12-329-55 यथेन्द्रियेषु सर्वतः श्रुतेष्विति ध. पाठः ॥ 12-329-58 तथाऽऽप्नुवन्ति कर्मतो विबुद्धिमोहनं पुनरिति ट. ध. पाठः ॥ 12-329-66 कुरुष्व धर्मसञ्चयमिति ध. पाठः ॥ 12-329-72 नहि तद्वेद कस्याद्यमृत्युसेनाभिवीक्षते इति ध. पाठः । को हि तद्वेद यस्याद्यमृत्युसेनाभिवीक्षत इति ट. थ. पाठः ॥ 12-329-79 सृज्यते न पुनर्यथेति ध. पाठः । म्रियते न पुनर्यथेति ट. पाठः ॥ 12-329-83 तदेव बहुलं मतमिति ट. ध. पाठः ॥ 12-329-93 हितयुक्तमिति ध. पाठः । मोक्षदैशिकं मोक्षोपदेष्टारम् ॥
