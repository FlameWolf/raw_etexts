अध्यायः 117

मुनिवरेण व्याघ्रीकृतस्य स्वीयशुनो गजाद्भये सति गजत्वप्रापणम् ॥ 1 ॥ पुनः सिंहाद्भये सिंहीकृतस्य तस्यैव शरभाद्भये शरभीकरणम् ॥ 2 ॥ दुष्टभावेनात्मजिघांसोस्तस्य पुनः श्वभावप्रापणम् ॥ 3 ॥
KK-12-01-117-001	भीष्म उवाच 
KK-12-01-117-001a	व्याघ्रश्चोटजमूलस्थस्तृप्तः सुप्तो हतैर्मृगैः ।
KK-12-01-117-001c	नागश्चागात्तमुद्देशं मत्तो मेघ इवोत्थितः ॥
KK-12-01-117-002a	प्रभिन्नकरटः प्रांशुः पद्मी विततकुम्भकः ।
KK-12-01-117-002c	सुविषाणो महाकायो मेघगम्भीरनिःस्वनः ॥
KK-12-01-117-003a	तं दृष्ट्वा कुञ्जरं मत्तमायान्तं बलगर्वितम् ।
KK-12-01-117-003c	व्याघ्रो हस्तिभयान्त्रस्तस्तमृषिं शरणं ययौ ॥
KK-12-01-117-004a	ततोऽनयत्कुञ्जरत्वं व्याघ्रं तमृषिसत्तमः ।
KK-12-01-117-004c	महमेघोपमं दृष्ट्वा स भीतो ह्यभवद्गजः ॥
KK-12-01-117-005a	ततः कमलषण्डानि सल्लकीगहनानि च ।
KK-12-01-117-005c	व्यचरत्स मुदायुक्तः पद्मरेणुविभूषितः ॥
KK-12-01-117-006a	कदचिद्भ्रममाणस्य हस्तिनः सम्मुखं तदा ।
KK-12-01-117-006c	ऋषेस्तस्योटजस्थस्य कालोऽगच्छद्दिवानिशम् ॥
KK-12-01-117-007a	अथाजगाम तं देशं केसरी केसरारुणः ।
KK-12-01-117-007c	गिरिकन्दरजो भीमः सिंहो नागकुलान्तकः ॥
KK-12-01-117-008a	तं दृष्ट्वा सिंहमायान्तं नागः सिंहभयार्दितः ।
KK-12-01-117-008c	ऋषिं शरणमापेदे वेपमानो भयातुरः ॥
KK-12-01-117-009a	स ततः सिंहतां नीतो गजेन्द्रो मुनिना तदा ।
KK-12-01-117-009c	तं च नागणयत्सिंहं तुल्यजातिसमन्वयात् ॥
KK-12-01-117-010a	दृष्ट्वा च सोऽभवत्सिंहो वन्यो हिंसन्नवाग्बलः ।
KK-12-01-117-010c	स चाश्रमेऽवसत्सिंहस्तस्मिन्नेव सुखी वने ॥
KK-12-01-117-011a	न चान्ये क्षुद्रपशवस्तपोवनसमीपतः ।
KK-12-01-117-011c	व्यदृश्यन्त तदा त्रस्ता जीविताकाङ्क्षिणस्तथा ॥
KK-12-01-117-012a	कदाचित्कालयोगेन सर्वप्राणिविहिंसकः ।
KK-12-01-117-012c	बलवान्क्षतजाहारो नानासत्वभयङ्करः ॥
KK-12-01-117-013a	अष्टपादूर्ध्वनयनः शरभो वनगोचरः ।
KK-12-01-117-013c	तं सिंहं हन्तुमागच्छन्मुनेस्तस्य निवेशने ॥
KK-12-01-117-014a	`तं दृष्ट्वा शरभं यान्तं सिंहः परभयान्वितः ।
KK-12-01-117-014c	ऋषिं शरणमापेदे वेपमानः कृताञ्जलिः ॥'
KK-12-01-117-015a	तं मुनिः शरभं चक्रे बलोत्कटमरिन्दम ।
KK-12-01-117-015c	ततः स शरभो वन्यो मुनेः शरभमग्रतः ।
KK-12-01-117-015e	दृष्ट्वा बलिनमत्युग्रं द्रुतं सम्प्राद्रवद्वनम् ॥
KK-12-01-117-016a	स एवं शरभस्थाने न्यस्तो वै मुनिना तदा ।
KK-12-01-117-016c	मुनेः पार्श्वगतो नित्यं शरभः सुखमाप्तवान् ॥
KK-12-01-117-017a	ततः शरभसन्त्रस्ताः सर्वे मृगगणा वनात् ।
KK-12-01-117-017c	दिशः सम्प्राद्रवन्राजन्भयाज्जीवितकाङ्क्षिणः ॥
KK-12-01-117-018a	शरभोऽप्यतिसंहृष्टो नित्यं प्राणिवधे रतः ।
KK-12-01-117-018c	फलमूलाशनं कर्तुं नैच्छत्स पिशिताशनः ॥
KK-12-01-117-019a	ततः क्षुद्रसमाचारो बलेन च समन्वितः ।
KK-12-01-117-019c	इयेष तं मुनिं हन्तुमकृतज्ञः कृतान्वयः ॥
KK-12-01-117-020ac	`चिन्तयामास च तदा शरभः श्वानपूर्वकः ॥
KK-12-01-117-021a	अस्य प्रभावात्सम्प्राप्तो वाङ्मात्रेणैव केवलम् ।
KK-12-01-117-021c	शरभत्वं सुदुष्प्रापं सर्वभूतभयङ्करम् ॥
KK-12-01-117-022a	अन्येऽप्यत्र भयत्रस्ताः सन्ति सत्वा भयार्दिताः ।
KK-12-01-117-022c	मुनिमाश्रित्य जीवन्तो मृगाः पक्षिगणास्तथा ॥
KK-12-01-117-023a	तेषामपि कदाचिच्च शरभत्वं प्रयच्छति ।
KK-12-01-117-023c	सर्वसत्वोत्तमं लोके बलं यत्र प्रतिष्ठितम् ॥
KK-12-01-117-024ac	पक्षिणामप्ययं दद्यात्कदाचिद्गारुडं बलम् ॥
KK-12-01-117-025a	यावदन्यस्य सम्प्रीतः कारुण्यं तु समाश्रितः ।
KK-12-01-117-025c	न ददाति बलं तुष्टः सत्वस्यान्यस्य कस्यचित् ॥
KK-12-01-117-026a	तावदेनमहं विप्रं वधिष्यामि च शीघ्रतः ।
KK-12-01-117-026c	स्थातुं मया शक्यमिह मुनिघातान्न संशयः ॥'
KK-12-01-117-027a	ततस्तेन तपःशक्त्या विदितो ज्ञानचक्षुषा ।
KK-12-01-117-027c	विज्ञाय च मुनिः प्राज्ञस्ततः शापं प्रयुक्तवान् ॥
KK-12-01-117-028a	`अहमग्निप्रभो नाम मुनिर्भृगुकुलान्वयः ।
KK-12-01-117-028c	मनसा निर्दहेयं च जगत्सन्धारयामि च ॥
KK-12-01-117-029a	मम वश्यं जगत्सर्वं देवा यच्च चराचरम् ।
KK-12-01-117-029c	सन्ति देवाश्च ये भीताः स्वधर्मं न त्यजन्ति ये ।
KK-12-01-117-029e	स्वधर्माच्चलितान्सर्वान्वाङ्मात्रेणापि निर्दहे ॥
KK-12-01-117-030a	किमङ्ग त्वं मया नीतः शरभत्वमनामयम् ।
KK-12-01-117-030c	क्रूरः स सर्वभूतेषु हीनश्चाशुचिरेव च ॥'
KK-12-01-117-031a	श्वा त्वं द्वीपित्वमापन्नो द्वीपी व्याघ्रत्वमागतः ।
KK-12-01-117-031c	व्याघ्रान्नागो मदपटुर्नागः सिंहत्वमागतः ॥
KK-12-01-117-032a	सिंहस्त्वं बलमापन्नो भूयः शरभतां गतः ।
KK-12-01-117-032c	मया स्नेहपरीतेन विसृष्टो न कुलान्वयः ॥
KK-12-01-117-033a	यस्मादेवमपापं मां पाप हिंसितुमिच्छसि ।
KK-12-01-117-033c	तस्मात्स्वयोनिमापन्नः पुनः श्वानो भविष्यसि ॥
KK-12-01-117-034a	ततो मुनिजनद्वेष्टा दुष्टात्मा प्राकृतोऽबुधः ।
KK-12-01-117-034c	ऋषिणा शरभः शप्तस्तद्रूपं पुनराप्तवान् ॥ 

इति श्रीमन्महाभारते शान्तिपर्वणि राजधर्मपर्वणि सप्तदशाधिकशततमोऽध्यायः ॥ 117 ॥

12-117-1 मृगैस्तृप्तः ॥ 12-117-9 समन्वयात्सम्बन्धात् ॥ 12-117-19 ततो रुधिरतर्षेण बलिना शरभोऽन्वितः इति झ. पाठः ॥ 12-117-31 मदपटुः प्रवहन्मदः ॥ 12-117-32 विसृष्टो विविधेन रूपेण त्वं सृष्टः । न तु त्वं कुलान्वयः । तेन तेन कुलेनान्वयः सम्बन्धो यस्य स कुलान्वयस्तादृशस्त्वं न भवसि ॥ 12-117-33 श्वैव त्वं हि भविष्यसीति झ. पाठः ॥
