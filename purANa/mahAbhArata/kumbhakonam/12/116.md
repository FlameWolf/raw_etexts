अध्यायः 116

केनचिन्मुनिवरेण द्वीपिभये सति द्वीपित्वम् प्रापितस्य स्वीयशुनःपुनर्व्याघ्राद्भये सति व्याघ्रीकरणम् ॥ 1 ॥
001	`युधिष्ठिर उवाच 
001a	न सन्ति कुलजा यत्र सहायाः पार्थिवस्य तु ।
001c	अकुलीनाश्च कर्तव्या न वा भरतसत्तम ॥'
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	निदर्शनं परं लोके सज्जनाचरितं सदा ॥
003a	अस्यैवार्थस्य सदृशं यच्छ्रुतं मे तपोवने ।
003c	जामदग्न्यस्य रामस्य यदुक्तमृषिसत्तमैः ॥
004a	वने महति कस्मिंश्चिदमनुष्यनिषेविते ।
004c	ऋषिर्मूलफलाहारो नियतो नियतेन्द्रियः ॥
005a	दीक्षादमपरिश्रान्तः स्वाध्यायपरमः शुचिः ।
005c	उपवासविशुद्धात्मा सततं सत्पथे स्थितः ॥
006a	तस्य सन्दृश्य सद्भावमुपविष्टस्य धीमतः ।
006c	सर्वे सत्वाः समीपस्था भवन्ति वनचारिणः ॥
007a	सिंहा व्याघ्राः सशरभा मत्ताश्चैव महागजाः ।
007c	द्वीपिनः खड्गभल्लूका ये चान्ये भीमदर्शनाः ॥
008a	ते सुखप्रश्नदाः सर्वे भवन्ति क्षतजाशनाः ।
008c	तस्यर्षेः शिष्यवच्चैव चित्तज्ञाः प्रियकारिणः ॥
009a	उक्त्वा च ते सुखप्रश्नं सर्वे यान्ति यथासुखम् ।
009c	ग्राम्यस्त्वेकः पशुस्तत्र नाजहात्स महामुनिम् ॥
010a	भक्तोऽनुरक्तः सततमुपवासकृशोऽबलः ।
010c	फलमूलोत्तराहारः शान्तः शिष्टाकृतिर्यथा ॥
011a	तस्यर्षेरुपविष्टस्य पादमूले महामतेः ।
011c	मनुष्यवद्गतो भावं स्नेहबद्धोऽभवद्भृशम् ॥
012a	ततोऽभ्ययान्महारौद्रो द्वीपी क्षतजभोजनः ।
012c	श्वार्थमत्यर्थमुद्धुष्टः क्रूरः कालइवान्तकः ॥
013a	लेलिह्यमानस्तृषितः पुच्छास्फोटनतत्परः ।
013c	व्यादितास्यः क्षुधा भुग्नः प्रार्थयानस्तदामिषम् ॥
014a	दृष्ट्वा तं क्रूरमायान्तं जीवितार्थी नराधिप ।
014c	प्रोवाच श्वा मुनिं तत्र तच्छृणुष्व विशाम्पते ॥
015a	श्वशत्रुर्भगवन्नेष द्वीपी मां हन्तुमिच्छति ।
015c	त्वत्प्रसादाद्भयं न स्यादस्मान्मम महामुने ।
015e	[तथा कुरु महाबाहो सर्वज्ञस्त्वं न संशयः ॥
016a	स मुनिस्तस्य विज्ञाय भावज्ञो भयकारणम् ।
016c	रुतज्ञः सर्वसत्वानां तमैश्वर्यसमन्वितः ॥]
017	मुनिरुवाच 
017a	न भयं द्वीपिनः कार्यं मृत्युतस्ते कथञ्चन ।
017c	एष श्वरूपरहितो द्वीपी भवसि पुत्रक ॥
018a	ततः श्वा द्वीपितां नीतो जाम्बूनदनिभाकृतिः ।
018c	चित्राङ्गो विस्फुरद्दंष्ट्रो वने वसति निर्भयः ॥
019a	तं दृष्ट्वा सम्मुखे द्वीपी आत्मनः सदृशं पशुम् ।
019c	अविरुद्धस्ततस्तस्य क्षणेन समपद्यत ॥
020a	ततोऽभ्ययान्महारौद्रो व्यादितास्यः क्षुधान्वितः ।
020c	द्वीपिनं लेलिहन्वक्त्रं व्याघ्रो रुधिरलालसः ॥
021a	व्याघ्रं दृष्ट्वा क्षुधा भुग्नं दंष्ट्रिणं वनचारिणम् ।
021c	द्वीपि जीवितरक्षार्थमृषिं शरणमेयिवान् ॥
022a	ततः संवासजं स्नेहमृषिणा कुर्वता तदा ।
022c	स द्वीपी व्याघ्रतां नीतो रिपुभ्यो बलवत्तरः ॥
023a	ततोऽदृष्ट्वा स शार्दूलो नाभ्यघ्नत्तं विशाम्पते ।
023c	स तु श्वा व्याघ्रतां प्राप्य बलवान्पिशिताशनः ॥
024a	न मूलफलभोगेषु स्पृहामप्यकरोत्तदा ।
024c	यथा मृगपतिर्नित्यं प्रकाङ्क्षति वनौकसः ।
024e	तथैव स महाराज व्याघ्रः समभवत्तदा ॥ 

इति श्रीमन्महाभारते शान्तिपर्वणि राजधर्मपर्वणि षोडशाधिकशततमोऽध्यायः ॥ 116 ॥

12-116-2 अत्र उत्तमाधममध्यमस्थानेषु क्रमात् तएव योज्या नतु उच्चस्थाने नीचो नियोज्य इत्यस्मिन्नर्थे ॥ 12-116-3 अस्यैव वक्ष्यमाणस्य ॥ 12-116-6 सत्वाः प्राणिनः ॥ 12-116-8 सुखप्रश्नदाः सुखिनः स्थ इति प्रश्नस्योत्तरं सुखिनः स्मः इति तत्प्रदा इत्यर्थः ॥ 12-116-11 भावं चित्तम् ॥ 12-116-13 सुधामत्तः इति ड. थ. पाठः ॥ 12-116-17 द्वीपिनो द्वीपिरूपान्मृत्युतः ॥ 12-116-21 क्षुधाभुग्नं पीडितम् ॥
