अध्यायः 003
कदाचन रामे कर्णोत्सङ्गे शिरो निधाय निद्राणे केनचित्क्रिमिणा कर्णस्योरुभेदनम् ॥ 1 ॥ तदूरोः प्रस्रुतरुधिरक्लेदात्प्रबुद्धेन रामेण कर्णस्य शापदानम् ॥ 2 ॥ रामाज्ञया कर्णस्य स्वदेशगमनम् ॥ 3 ॥
001	नारद उवाच 
001a	कर्णस्य बाहुवीर्येण प्रश्रयेण दमेन च ।
001c	तुतोष भृगुशार्दूलो गुरुशुश्रूषया तथा ॥
002a	ततस्तस्मै महातेजा ब्रह्मास्त्रं सनिवर्तनम् ।
002c	प्रोवाच सुमहाप्रज्ञः स तपस्वी तपस्विने ॥
003a	विदितास्त्रस्ततः कर्णो रममाणोऽऽश्रमे भृगोः ।
003c	चकार वै धनुर्वेदे यत्नमद्भुतविक्रमः ॥
004a	ततः कदाचिद्रामस्तु चरन्नाश्रममन्तिकात् ।
004c	कर्णेन सहितो धीमानुपवासेन कर्शितः ॥
005a	सुष्वाप जामदग्न्यस्तु विस्रम्भोत्पन्नसौहृदः ।
005c	तस्योत्सङ्गे समाधाय शिरः क्लान्तमना गुरुः ॥
006a	अथ क्रिमिः श्लेष्ममयो मांसशोणितभोजनः ।
006c	दारुणो दारुणाकारः कर्णस्याभ्याशमागतः ॥
007a	स तस्योरुमथासाद्य बिभेद रुधिराशनः ।
007c	न चैनमशकत्क्षेप्तुं वक्तुं वाऽपि गुरोर्भयात् ॥
008a	स दश्यमानोऽपि तथा कृमिणा तेन भारत ।
008c	गुरोः प्रबोधनाकाङ्क्षी तमुपैक्षत सूर्यजः ॥
009a	कर्णस्तु वेदनां धैर्यादसह्यां विनिगृह्य ताम् ।
009c	अकम्पयन्नव्यथयन्धारयामास भार्गवम् ॥
010a	यदा स रुधिरेणाङ्गे परिस्पृष्टोऽभवद्गुरुः ।
010c	तदाऽबुध्यत तेजस्वी संरब्धश्चैनमब्रवीत् ॥
011a	अहोऽस्म्यशुचितां प्राप्तः किमिदं च कृतं त्वया ।
011c	कथयस्व भयं त्यक्त्वा याथातथ्यमिदं मम ॥
012a	तस्य कर्णस्तदाचष्ट कृमिणा परिभक्षणम् ।
012c	ददर्श रामस्तं चापि कृमिं सूकरसंस्थितम् ॥
013a	अष्टपादं तीक्ष्णदंष्ट्रं सूचीभिः परिसंवृतम् ।
013c	रोमभिः सन्निरुद्धाङ्गमलर्कं नाम नामतः ॥
014a	स दृष्टमात्रो रामेण क्रिमिः प्राणानवासृजत् ।
014c	तस्मिन्नेवासृजि क्लिन्नस्तदद्भुतमिवाभवत् ॥
015a	ततोऽन्तरिक्षे ददृशे विश्वरूपः करालवान् ।
015c	राक्षसो लोहितग्रीवः कृष्णाङ्गो मेघवाहनः ॥
016a	स रामं प्राञ्जलिर्भूत्वा बभाषे पूर्णमानसः ।
016c	स्वस्ति ते भृगुशार्दूल गमिष्येऽहं यथागतम् ॥
017a	मोक्षितो नरकादस्माद्भवता मुनिसत्तम ।
017c	भद्रं च तेऽस्तु सिद्धिश्च प्रियं मे भवता कृतम् ||
018a	तमुवाच महाबाहुर्जामदग्न्यः प्रतापवान् ।
018c	कस्त्वं कस्माच्च नरकं प्रतिपन्नो ब्रवीहि तत् ॥
019a	सोऽब्रवीदहमासं प्राग्दंशो नाम महासुरः ।
019c	पुरा देवयुगे तात भृगोस्तु सवया इव ॥
020a	सोऽहं भृगोः सुदयितां भार्यामपहरं बलात् ।
020c	महर्षेरभिशापेन क्रिमिभूतोऽपतं भुवि ॥
021a	अब्रवीद्धि स मां क्रुद्धस्तव पूर्वपितामहः ।
021c	मूत्रश्लेष्माशनः पाप निरयं प्रतिपत्स्यसे ॥
022a	शापस्यान्तो भवेद्ब्रह्मन्नित्येवं तमथाब्रवम् ।
022c	भविता भार्गवाद्रामादिति मामब्रवीद्भृगुः ॥
023a	सोऽहमेनां गतिं प्राप्तो यथा नकुशलस्तथा ।
023c	त्वया साधो समागम्य विमुक्तः पापयोनितः ॥
024a	एवमुक्त्वा नमस्कृत्य ययौ रामं महासुरः ।
024c	रामः कर्णं तु सक्रोधमिदं वचनमब्रवीत् ॥
025a	अतिदुःखमिदं मूढ न जातु ब्राह्मणः सहेत् ।
025c	क्षत्रियस्येव ते धैर्यं कामया सत्यमुच्यताम् ॥
026a	तमुवाच ततः कर्णः शापाद्भीतः प्रसादयन् ।
026c	ब्रह्मक्षत्रान्तरे जातं सूतं मां विद्धि भार्गव ॥
027a	राधेयः कर्ण इति मां प्रवदन्ति जना भुवि ।
027c	प्रसादं कुरु मे ब्रह्मन्नस्त्रलुब्धस्य भार्गव ॥
028a	पिता गुरुर्न सन्देहो वेदविद्याप्रदः प्रभुः ।
028c	अतो भार्गव इत्युक्तं मया गोत्रं तवान्तिके ॥
029a	तमुवाच भृगुश्रेष्ठः सरोषः प्रदहन्निव ।
029c	भूमौ निपतितं दीनं वेपमानं कृताञ्जलिम् ॥
030a	यस्मान्मिथ्याविचीर्णोऽहमस्त्रलोभादिह त्वया ।
030c	तस्मादेतन्न ते मूढ ब्रह्मास्त्रं प्रतिभास्यति ॥
031a	अन्यत्र वधकालात्ते सदृशे न समीयुषः ।
031c	अब्राह्मणे न हि ब्रह्म चिरं तिष्ठेत्कदाचन ॥
032a	गच्छेदानीं न ते स्थानमनृतस्येह विद्यते ।
032c	न त्वया सदृशो युद्धे भविता क्षत्रियो भुवि ॥
033a	एवमुक्तः स रामेण न्यायेनोपजगाम ह ।
033c	दुर्योधनमुपागम्य कृतास्त्रोऽस्मीति चाब्रवीत् ॥ 

इति श्रीमन्महाभारते शान्तिपर्वणि राजधर्मपर्वणि तृतीयोऽध्यायः ॥ 3 ॥

12-3-1 दभेनेन्द्रियजयेन ॥ 12-3-5 विस्रम्भो विश्वासः ॥ 12-3-6 श्लेष्ममेदोमांसेति झ. पाठः ॥ 12-3-7 क्षेप्तुं दूरीकर्तुम् । भयान्निद्राभङ्गभयात् ॥ 12-3-8 प्रबोधनाशङ्कीति झ. पाठः । 12-3-12 सूकरस्येव संस्थितं संस्थानं यस्य तम् । सूकरसन्निभमिति झ. पाठः ॥ 12-3-13 सूचीभिरिव तीक्ष्णै रोमभिः संवृतम् । सन्निरुद्धाङ्गं त्रासेन सङ्कुचिताङ्गं नाम प्रसिद्धम् । नामतो नाम्ना ॥ 12-3-14 असृजि शोणिते ॥ 12-3-19 यास्को नामेति ड. पाठः । ग्रस्तो नामेति थ. पाठः । देवयुगे सत्ययुगे ॥ 12-3-23 नकुशलः अभद्रः ॥ 12-3-25 कामया स्वरसेन । कामये सत्यमुच्यतामिति ट. ड. पाठः ॥ 12-3-26 ब्रह्मक्षत्रयोरन्तरे अन्यत्र जातम् ॥ 12-3-29 प्रहसन्निवेति थ. पाठः ॥ 12-3-30 तस्मादिति । हे मूढ ते तव वधकालादन्यत्र ब्रह्मास्त्रं न प्रतिभास्यतीति न किन्तु वधकालएव न प्रतिभास्यति । कालान्तरे तु प्रतिभास्यत्येवेत्यर्थ इत्युत्तरेण सम्बन्धः ॥ 12-3-31 सदृशेऽर्जुनादौ शूरे ते पुरतः स्थिते समीयुषः युध्यमानस्य । समित्याजिसमिद्युध इति सम्पूर्वस्य इणो युद्धार्थत्वदर्शनात् । चिरं मरणावधि न तिष्ठेद्ब्रह्म ब्रह्मास्त्रम् ॥ 12-3-33 न्यायेनाभिवन्दनादिपूर्वकम् उपजगाम । इष्टं देशमिति शेषः ॥
