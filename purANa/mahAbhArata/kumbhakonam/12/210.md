अध्यायः 210

भीष्मेण युधिष्ठिरम् प्रति नारदाय श्रीनारायणोक्तस्य प्रयाणकाले श्रीभगवदनुस्मृतिप्रकारस्य कथनम् ॥ 1 ॥
KK-12-03-210-001	`युधिष्ठिर उवाच 
KK-12-03-210-001a	पितामह महाप्राज्ञ सर्वशास्त्रविशारद ।
KK-12-03-210-001c	प्रयाणकाले किं जप्यं मोक्षिभिस्तत्त्वचिन्तकैः ॥
KK-12-03-210-002a	किंनु स्मरन्कुरुश्रेष्ठ मरणे समुपस्थिते ।
KK-12-03-210-002c	प्राप्नुयात्परमां सिद्धिं श्रोतुमिच्छामि तत्वतः ॥
KK-12-03-210-003	भीष्म उवाच 
KK-12-03-210-003a	त्वद्युक्तश्च हितः सूक्ष्म उक्तः प्रश्नस्त्वयाऽनघ ।
KK-12-03-210-003c	शृणुष्वावहितो राजन्नारदेन पुरा श्रुतम् ॥
KK-12-03-210-004a	श्रीवत्साङ्कं जगद्बीजमनन्तं लोकसाक्षिणम् ।
KK-12-03-210-004c	पुरा नारायणं देवं नारदः पर्यपृच्छत ॥
KK-12-03-210-005a	अक्षरं परमं ब्रह्म निर्गुणं तमसः परम् ।
KK-12-03-210-005c	आहुर्वैद्यं परं धाम ब्रह्मादिकमलोद्भवम् ॥
KK-12-03-210-006a	भगवन्भूतभव्येश श्रद्दधानैर्जितेन्द्रियैः ।
KK-12-03-210-006c	कथं भक्तैर्विचिन्त्योसि योगिभिर्मोक्षकाङ्क्षिभिः ॥
KK-12-03-210-007a	किंनु जप्यं जपेन्नित्यं काल्यमुत्थाय मानवः ।
KK-12-03-210-007c	स्मरेच्च म्रियमाणो वै विशेषेण महाद्युते ॥
KK-12-03-210-008ac	कथं युञ्जन्समाध्यायेद्ब्रूहि तत्वं सनातनम् ॥
KK-12-03-210-009a	श्रुत्वा च नारदोक्तं तु देवानामीश्वरः स्वयम् ।
KK-12-03-210-009c	प्रोवाच भगवान्विष्णुर्नारदं वरदः प्रभुः ॥
KK-12-03-210-010a	हन्त ते कथयिष्यामि इमां दिव्यामनुस्मृतिम् ।
KK-12-03-210-010c	यामधीत्य प्रयाणे तु मद्भावायोपपद्यते ॥
KK-12-03-210-011a	ओङ्कारमग्रतः कृत्वा मां नमस्कृत्य नारद ।
KK-12-03-210-011c	एकाग्रः प्रयतो भूत्वा इमं मन्त्रमुदीरयेत् ॥
KK-12-03-210-012ac	ओं नमो भगवते वासुदेवायेति ॥
KK-12-03-210-013a	इत्युक्तो नारदः प्राह प्राञ्जलिः प्रणतः स्थितः ।
KK-12-03-210-013c	सर्वदेवेश्वरं विष्णुं सर्वात्मानं हरिं प्रभुम् ॥
KK-12-03-210-014	नारद उवाच 
KK-12-03-210-014a	अव्ययं शाश्वतं देवं प्रभवं पुरुषोत्तमम् ।
KK-12-03-210-014c	प्रपद्ये प्राञ्जलिर्विष्णुमक्षरं परमं पदम् ॥
KK-12-03-210-015a	पुराणं प्रभवं विष्णुमक्षयं लोकसाक्षिणम् ।
KK-12-03-210-015c	प्रपद्ये पुण्डरीकाक्षमीशं भक्तानुकम्पिनम् ॥
KK-12-03-210-016a	लोकनाथं सहस्राक्षमद्भुतं परदं पदम् ।
KK-12-03-210-016c	भगवन्तं प्रपन्नोऽस्मि भूतभव्यभवत्प्रभुम् ॥
KK-12-03-210-017a	स्रष्टारं सर्वलोकानामनन्तं सर्वतोमुखम् ।
KK-12-03-210-017c	पद्मनाभं हृषीकेशं प्रपद्ये सत्यमच्युतम् ॥
KK-12-03-210-018a	हिरण्यगर्भममृतं भूगर्भं परतः परम् ।
KK-12-03-210-018c	प्रभोः प्रभुमनाद्यन्तं प्रपद्ये तं रविप्रभम् ॥
KK-12-03-210-019a	सहस्रशीर्षं पुरुषं महर्षिं तत्वभावनम् ।
KK-12-03-210-019c	प्रपद्ये सूक्ष्ममचलं वरेण्यमभयप्रदम् ॥
KK-12-03-210-020a	नारायणं पुराणर्षिं योगात्मानं सनातनम् ।
KK-12-03-210-020c	संस्थानं सर्वतत्वानां प्रपद्ये ध्रुवमीश्वरम् ॥
KK-12-03-210-021a	यः प्रभुः सर्वभूतानां येन सर्वमिदं ततम् ।
KK-12-03-210-021c	परावरगुरुर्विष्णुः स मे देवः प्रसीदतु ॥
KK-12-03-210-022a	यस्मादुत्पद्यते ब्रह्मा पद्मयोनिः सनातनः ।
KK-12-03-210-022c	ब्रह्मयोनिर्हि विश्वात्मा स मे विष्णुः प्रसीदतु ॥
KK-12-03-210-023a	यः पुरा प्रलये प्राप्ते नष्टे स्थावरजङ्गमे ।
KK-12-03-210-023c	ब्रह्मादिषु प्रलीनेषु नष्टे लोकपरावरे ॥
KK-12-03-210-024a	आभूतसम्प्लवे चैव प्रलीनेऽप्राकृतो महान् ।
KK-12-03-210-024c	एकस्तिष्ठति विश्वात्मा स मे विष्णुः प्रसीदतु ॥
KK-12-03-210-025a	चतुर्भिश्च चतुर्भिश्च द्वाभ्यां पञ्चभिरेव च ।
KK-12-03-210-025c	हूयते च पुनर्द्वाभ्यां स मे विष्णुः प्रसीदतु ॥
KK-12-03-210-026a	पर्जन्यः पृथिवी सस्यं कालो धर्मः क्रियाक्रिये ।
KK-12-03-210-026c	गुणाकरः स मे बभ्रुर्वासुदेवः प्रसीदतु ॥
KK-12-03-210-027a	अग्नीषोमार्कताराणां ब्रह्मरुद्रेन्द्रयोगिनाम् ।
KK-12-03-210-027c	यस्तेजयति तेजांसि स मे विष्णुः प्रसीदतु ॥
KK-12-03-210-028a	योगावास नमस्तुभ्यं सर्वावास वरप्रद ।
KK-12-03-210-028c	यज्ञगर्भ हिरण्याङ्ग पञ्चयज्ञ नमोस्तु ते ॥
KK-12-03-210-029a	चतुर्मूर्ते परं धाम लक्ष्म्यावास परार्चित ।
KK-12-03-210-029c	सर्वावास नमस्तेऽस्तु वासुदेव प्रधानकृत् ॥
KK-12-03-210-030a	अजस्त्वनामयः पन्था ह्यमूर्तिर्विश्वमूर्तिधृत् ।
KK-12-03-210-030c	विकर्तः पञ्चकालज्ञ नमस्ते ज्ञानसागर ॥
KK-12-03-210-031a	अव्यक्ताद्व्यक्तमुत्पन्नमव्यक्ताद्यः परोऽक्षरः ।
KK-12-03-210-031c	यस्मात्परतरं नास्ति तमस्मि शरणं गतः ॥
KK-12-03-210-032a	न प्रधानो न च महान्पुरुषश्चेतनो ह्यजः ।
KK-12-03-210-032c	अनयोर्यः परतरस्तमस्मि शरणं गतः ॥
KK-12-03-210-033a	चिन्तयन्तो हि यं नित्यं ब्रह्मेशानादयः प्रभुम् ।
KK-12-03-210-033c	निश्चयं नाधिगच्छन्ति तमस्मि शरणं गतः ॥
KK-12-03-210-034a	जितेन्द्रिया महात्मानो ज्ञानध्यानपरायणाः ।
KK-12-03-210-034c	यं प्राप्य न निवर्तन्ते तमस्मि शरणं गतः ॥
KK-12-03-210-035a	एकांशेन जगत्सर्वमवष्टभ्य विभुः स्थितः ।
KK-12-03-210-035c	अग्राह्यं निर्गुणं नित्यं तमस्मि शरणं गतः ॥
KK-12-03-210-036a	सोमार्काग्निमयं तेजो या च तारमयी द्युतिः ।
KK-12-03-210-036c	दिवि सञ्जायते योऽयं स महात्मा प्रसीदतु ॥
KK-12-03-210-037a	गुणादिर्निर्गुणश्चाद्यो लक्ष्मीवांश्चेतनो ह्यजः ।
KK-12-03-210-037c	सूक्ष्मः सर्वगतो योगी स महात्मा प्रसीदतु ॥
KK-12-03-210-038a	साङ्ख्ययोगाश्च ये चान्ये सिद्धाश्च परमर्षयः ।
KK-12-03-210-038c	यं विदित्वा विमुच्यन्ते स महात्मा प्रसीदतु ॥
KK-12-03-210-039a	अव्यक्तः समधिष्ठाता अचिन्त्यः सदसत्परः ।
KK-12-03-210-039c	अस्थितिः प्रकृतिश्रेष्ठः स महात्मा प्रसीदतु ॥
KK-12-03-210-040a	क्षेत्रज्ञः पञ्चधा भुङ्क्ते प्रकृतिं पञ्चभिर्मुखैः ।
KK-12-03-210-040c	महान्गुणांश्च यो भुङ्क्ते स महात्मा प्रसीदतु ॥
KK-12-03-210-041a	सूर्यमध्ये स्थितः सोमस्तस्य मध्ये च या स्थिता ।
KK-12-03-210-041c	भूतबाह्या च या दीप्तिः स महात्मा प्रसीदतु ॥
KK-12-03-210-042a	नमस्ते सर्वतः सर्वं सर्वतोक्षिशिरोमुख ।
KK-12-03-210-042c	निर्विकार नमस्तेऽस्तु साक्षी क्षेत्रध्रुवस्थितिः ॥
KK-12-03-210-043a	अतीन्द्रिय नमस्तुभ्यं लिङ्गैर्व्यक्तैर्न मीयसे ।
KK-12-03-210-043c	ये च त्वां नाभिजानन्ति संसारे संसरन्ति ते ॥
KK-12-03-210-044a	कामक्रोधविनिर्मुक्ता रागद्वेषविवर्जिताः ।
KK-12-03-210-044c	मान्यभक्ता विजानन्ति न पुनर्भवका द्विजाः ॥
KK-12-03-210-045a	एकान्तिनो हि निर्द्वन्द्वा निराशीःकर्मकारिणः ।
KK-12-03-210-045c	ज्ञानाग्निदग्धकर्माणस्त्वां विशन्ति विचिन्तकाः ॥
KK-12-03-210-046a	अशरीरं शरीरस्थं समं सर्वेषु देहिषु ।
KK-12-03-210-046c	पुण्यपापविनिर्मुक्ता भक्तास्त्वां प्राविशन्त्युत ॥
KK-12-03-210-047a	अव्यक्तं बुद्ध्यहङ्कारमनोभूतेन्द्रियाणि च ।
KK-12-03-210-047c	त्वयि तानि च तेषु त्वं न तेषु त्वं न ते त्वयि ॥
KK-12-03-210-048a	एकत्वान्यत्वनानात्वं ये विदुर्यान्ति ते परम् ।
KK-12-03-210-048c	समोसि सर्वभूतेषु न ते द्वेष्योस्ति न प्रियः ॥
KK-12-03-210-049a	समत्वमभिकाङ्क्षेऽहं भक्त्या वै नान्यचेतसा ।
KK-12-03-210-049c	चराचरमिदं सर्वं भूतग्रामं चतुर्विधम् ।
KK-12-03-210-049e	त्वया त्वय्येव तत्प्रोतं सूत्रे मणिगणा इव ॥
KK-12-03-210-050a	स्रष्टा भोक्तासि कूटस्थो ह्यतत्वं तत्वसञ्ज्ञिकः ।
KK-12-03-210-050c	अकर्ता हेतुरचलः पृथगात्मन्यवस्थितः ॥
KK-12-03-210-051a	न ते भूतेषु संयोगो भूततत्वगुणाधिकः ।
KK-12-03-210-051c	अहङ्कारेण बुद्ध्या वा न ते योगस्त्रिभिर्गुणैः ॥
KK-12-03-210-052a	न मोक्षधर्मो वा न त्वं नारम्भो जन्म वा पुनः ।
KK-12-03-210-052c	जरामरणमोक्षार्थं त्वां प्रपन्नोस्मि सर्वग ॥
KK-12-03-210-053a	ईश्वरोसि जगन्नाथ ततः परम उच्यसे ।
KK-12-03-210-053c	भक्तानां यद्धितं देव तद्ध्याहि त्रिदशेश्वर ॥
KK-12-03-210-054a	विषयैरिन्द्रियैर्वाऽपि न मे भूयः समागमः ।
KK-12-03-210-054c	पृथिवीं यातु गन्धो वै रसं यातु जलं तथा ॥
KK-12-03-210-055a	तेजो हुताशनं यातु स्पर्शो यातु च मारुतम् ।
KK-12-03-210-055c	श्रोत्रमाकाशमप्येतु मनो वैकारिकं पुनः ॥
KK-12-03-210-056a	इन्द्रियाण्यपि संयान्तु स्वासुस्वासु च योनिषु ।
KK-12-03-210-056c	पृथिवी यातु सलिलमापोग्निमनलोऽनिलम् ॥
KK-12-03-210-057a	वायुराकाशमप्येतु मनश्चाकाश एव च ।
KK-12-03-210-057c	अहङ्कारं मनो यातु मोहनं सर्वदेहिनाम् ॥
KK-12-03-210-058ac	अहङ्कारस्ततो बुद्धिं बुद्धिरव्यक्तमच्युत ॥
KK-12-03-210-059a	प्रधाने प्रकृतिं याते गुणसाम्ये व्यवस्थिते ।
KK-12-03-210-059c	वियोगः सर्वकरणैर्गुणैर्भूतैश्च मे भवेत् ॥
KK-12-03-210-060a	निष्केवलं पदं तात काङ्क्षेऽहं परमं तव ।
KK-12-03-210-060c	एकीभावस्त्वया मेऽस्तु न मे जन्म भवेत्पुनः ॥
KK-12-03-210-061a	त्वद्बुद्धिस्त्वद्गतप्राणस्त्वद्भक्तिस्त्वत्परायणः ।
KK-12-03-210-061c	त्वामेवाहं स्मरिष्यामि मरणे पर्युपस्थिते ॥
KK-12-03-210-062a	पूर्वदेहकृता ये तु व्याधयः प्रविशन्तु माम् ।
KK-12-03-210-062c	अर्दयन्तु च दुःखानि ऋणं मे प्रविमुञ्चतु ॥
KK-12-03-210-063a	अनुध्यातोऽसि देवेश न मे जन्म भवेत्पुनः ।
KK-12-03-210-063c	तस्माद्ब्रवीमि कर्माणि ऋणं मे न भवेदिति ॥
KK-12-03-210-064a	नोपतिष्ठन्तु मां सर्वे व्याधयः पूर्वसञ्चिताः ।
KK-12-03-210-064c	अनृणो गन्तुमिच्छामि तद्विष्णोः परमं पदम् ॥
KK-12-03-210-065	श्रीभगवानुवाच 
KK-12-03-210-065a	अहं भगवतस्तस्य मम चासौ सनातनः ।
KK-12-03-210-065c	तस्याहं न प्रणश्यासि स च मे न प्रणश्यति ॥
KK-12-03-210-066a	कर्मेन्द्रियाणि संयम्य पञ्च बुद्धीन्द्रियाणि च ।
KK-12-03-210-066c	दशेन्द्रियाणि मनसि अहङ्कारे तथा मनः ॥
KK-12-03-210-067a	अहङ्कारं तथा बुद्धौ बुद्धिमात्मनि योजयेत् ।
KK-12-03-210-067c	यतबुद्धीन्द्रियः पश्येद्बुद्ध्या बुद्ध्येत्परात्परम् ॥
KK-12-03-210-068a	ममायमिति यस्याहं येन सर्वमिदं तततम् ।
KK-12-03-210-068c	ततो बुद्धेः परं बुद्ध्वा लभते न पुनर्भवम् ॥
KK-12-03-210-069a	मरणे समनुप्राप्ते यश्चैवं मामनुस्मरेत् ।
KK-12-03-210-069c	अपि पापसमाचारः स याति परमां गतिम् ॥
KK-12-03-210-070a	ओं नमो भगवते तस्मै देहिनां परमात्मने ।
KK-12-03-210-070c	नारायणाय भक्तानामेकनिष्ठाय शाश्वते ॥
KK-12-03-210-071a	इमामनुस्मृतिं दिव्यां वैष्णवीं सुसमाहितः ।
KK-12-03-210-071c	स्वपन्विबुद्धश्च पठेद्यत्र तत्र समभ्यसेत् ॥
KK-12-03-210-072a	पौर्णमास्याममावास्यां द्वादश्यां च विशेषतः ।
KK-12-03-210-072c	श्रावयेच्छ्रद्दधानांश्च मद्भक्तांश्च विशेषतः ॥
KK-12-03-210-073a	यद्यहङ्कारमाश्रित्य यज्ञदानतपः क्रियाः ।
KK-12-03-210-073c	कुर्वंस्तत्फलमाप्नोति पुनरावर्तनं न तु ॥
KK-12-03-210-074a	अभ्यर्चयन्पितॄन्देवान्पठञ्जुह्वन्बलिं ददत् ।
KK-12-03-210-074c	ज्वलन्नग्निं स्मरेद्यो मां स याति परमां गतिम् ॥
KK-12-03-210-075a	यज्ञो दानं तपश्चैव पावनानि शरीरिणाम् ।
KK-12-03-210-075c	यज्ञं दानं तपस्तस्मात्कुर्यादाशीर्विवर्जितः ॥
KK-12-03-210-076a	नम इत्येव यो ब्रूयान्मद्भक्तः श्रद्धयान्वितः ।
KK-12-03-210-076c	तस्याक्षयो भवेल्लोकः श्वपाकस्यापि नारद ॥
KK-12-03-210-077a	किं पुनर्ये यजन्ते मां साधका विधिपूर्वकम् ।
KK-12-03-210-077c	श्रद्धावन्तो यतात्मानस्ते मां यान्ति मदाश्रिताः ॥
KK-12-03-210-078a	कर्माण्याद्यन्तवन्तीह मद्भक्तोऽमृतमश्नुते ।
KK-12-03-210-078c	मामेव तस्माद्देवर्षे ध्याहि नित्यमतन्द्रितः ।
KK-12-03-210-078e	अवाप्स्यसि ततः सिद्धिं द्रक्ष्यस्येव पदं मम ॥
KK-12-03-210-079a	अज्ञानिने च यो ज्ञानं दद्याद्धर्मोपदेशनम् ।
KK-12-03-210-079c	कृत्स्नां वा पृथिवीं दद्यात्तेन तुल्यं न तत्फलम् ॥
KK-12-03-210-080a	तस्मात्प्रदेयं साधुभ्यो जन्मबन्धभयापहम् ।
KK-12-03-210-080c	एवं दत्त्वा नरश्रेष्ठ श्रेयो वीर्यं च विन्दति ॥
KK-12-03-210-081a	अश्वमेधसहस्राणां सहस्रं यः समाचरेत् ।
KK-12-03-210-081c	नासौ पदमवाप्नोति मद्भक्तैर्यदवाप्यते ॥
KK-12-03-210-082	भीष्म उवाच 
KK-12-03-210-082a	एवं पृष्टः पुरा तेन नारदेन सुरर्षिणा ।
KK-12-03-210-082c	यदुवाच तदाऽसौ भो तदुक्तं तव सुव्रत ॥
KK-12-03-210-083a	त्वमप्येकमना भूत्वा ध्याहि ज्ञेयं गुणातिगम् ।
KK-12-03-210-083c	भजस्व सर्वभावेन परमात्मानमव्ययम् ॥
KK-12-03-210-084a	श्रुत्वैतन्नारदो वाक्यं दिव्यं नारायणेरितम् ।
KK-12-03-210-084c	अत्यन्तभक्तिमान्देव एकान्तत्वमुपेयिवान् ॥
KK-12-03-210-085a	नारायणमृषिं देवं दशवर्षाण्यनन्यभाक् ।
KK-12-03-210-085c	इदं जपन्वै प्राप्नोति तद्विष्णोः परमं पदम् ॥
KK-12-03-210-086a	किं तस्य बहुभिर्मन्त्रैर्भक्तिर्यस्य जनार्दने ।
KK-12-03-210-086c	नमो नारायणायेति मन्त्रः सर्वार्थसाधकः ॥
KK-12-03-210-087a	इमां रहस्यां परमामनुस्मृतिमधीत्य बुद्धिं लभते च नैष्ठिकीम् ।
KK-12-03-210-087c	विहाय दुःखान्यवमुच्य सङ्कटात्स वीतरागो विगतज्वरः सुखी ॥ 

इति श्रीमन्महाभारते शान्तिपर्वणि मोक्षधर्मपर्वणि दशाधिकद्विशततमोऽध्यायः ॥ 210 ॥

12-210-1 श्रुत्वा तस्य तु देवर्षेर्वाक्यं वाचस्पतिः स्वयमिति थ. पाठः ॥ 12-210-14 अव्यक्तं शाश्वतं देवमिति ट.थ. पाठः ॥ 12-210-15 पुराणं प्रभवं नित्यमिति ट. थ. पाठः ॥ 12-210-30 त्रिकर्तः पञ्चकालज्ञेति ट. थ. पाठः ॥ 12-210-44 न पुनर्मारका द्विजा इति ट. थ. पाठः ॥ 12-210-46 त्वां विशन्ति विनिश्चिता इति ध. पाठः ॥ 12-210-52 न मे धर्मो ह्यधर्मो वेति ट. थ. पाठः ॥ 12-210-54 पृथिवीं यातु मे घ्राणं यातु मे रसनं जलम् । रूपं हुताशनं यातु इति ट. थ. पाठः ॥ 12-210-60 निष्केवलं वरं देवेति ध. पाठः ॥ 12-210-74 जपन्भिन्नं स्मरेदिति ध. पाठः ॥ 12-210-78 मद्भक्तो नान्तमश्नुत इति ट. थ. पाठः ॥ 12-210-82 यदुवाच तदा शम्भुरिति ट. थ. पाठः ॥ 12-210-87 स वीतरागो विचरेदिमां महीम् । इति ट. थ. पाठः ॥
