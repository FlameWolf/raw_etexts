अध्यायः 267

भीष्मेण युधिष्ठिरम् प्रति जाजलिचरित्रकथनारम्भः ॥ 1 ॥ धार्मिकम्मन्येन जाजलिना खेचरकृतावज्ञया तुलाधारसमीपगमनम् ॥ 2 ॥
KK-12-03-267-001	भीष्म उवाच 
KK-12-03-267-001a	अत्राप्युदाहरन्तीममितिहासं पुरातनम् ।
KK-12-03-267-001c	तुलाधारस्य वाक्यानि धर्मे जाजलिना सह ॥
KK-12-03-267-002a	वने वनचरः कश्चिज्जाजलिर्नाम वै द्विजः ।
KK-12-03-267-002c	सागरोद्देशमागम्य तपस्तेपे महातपाः ॥
KK-12-03-267-003a	नियतो नियताहारश्चीराजिनजटाधरः ।
KK-12-03-267-003c	मलपङ्कधरो धीमान्बहून्वर्षगणान्मुनिः ॥
KK-12-03-267-004a	स कदाचिन्महातेजा जलवासो महीपते ।
KK-12-03-267-004c	चचार लोकान्विप्रर्षिः प्रेक्षमाणो मनोजवः ॥
KK-12-03-267-005a	स चिन्तयामास मुनिर्जलमध्ये कदाचन ।
KK-12-03-267-005c	विप्रेक्ष्य सागरान्तां वै महीं सवनकाननाम् ॥
KK-12-03-267-006a	न मया सदृशोऽस्तीह लोके स्थावरजङ्गमे ।
KK-12-03-267-006c	अप्सु वैहायसं गच्छेन्मया योऽन्यः सहेति वै ॥
KK-12-03-267-007a	स दृश्यमानो रक्षोभिर्जलमध्ये च भारत ।
KK-12-03-267-007c	आस्फोटयत्तदाऽऽकाशे धर्मः प्राप्तो मयेति वै ॥
KK-12-03-267-008a	अब्रुवंश्च पिशाचास्तं नैवं त्वं वक्तुमर्हसि ।
KK-12-03-267-008c	तुलाधारो वणिग्धर्मा वाराणस्यां महायशाः ।
KK-12-03-267-008e	सोऽप्येवं नार्हते वक्तुं यथा त्वं द्विजसत्तम ॥
KK-12-03-267-009a	इत्युक्तो जाजलिर्भूतैः प्रत्युवाच महातपाः ।
KK-12-03-267-009c	पश्येयं तमहं प्राज्ञं तुलाधारं यशस्विनम् ॥
KK-12-03-267-010a	इति ब्रुवाणं तमृषिं रक्षांस्युत्थाय सागरात् ।
KK-12-03-267-010c	अब्रुवन्गच्छ पन्थानमास्थायेमं द्विजोत्तम ॥
KK-12-03-267-011a	इत्युक्तो जाजलिर्भूतैर्जगाम विमनास्तदा ।
KK-12-03-267-011c	वाराणस्यां तुलाधारं समासाद्याब्रवीदिदम् ॥
KK-12-03-267-012	युधिष्ठिर उवाच 
KK-12-03-267-012a	किं कृतं दुष्करं तात कर्म जाजलिना पुरा ।
KK-12-03-267-012c	येन सिद्धिं परां प्राप्तस्तन्मे व्याख्यातुमर्हसि ॥
KK-12-03-267-013	भीष्म उवाच 
KK-12-03-267-013a	अतीव तपसा युक्तो घोरेण स बभूव ह ।
KK-12-03-267-013c	नद्युपस्पर्शनपरः सायम्प्रातर्महातपाः ॥
KK-12-03-267-014a	अग्नीन्परिचरन्सम्यक्स्वाध्यायपरमो द्विजः ।
KK-12-03-267-014c	वानप्रस्थ विधानज्ञो जाजलिर्ज्वलितः श्रिया ॥
KK-12-03-267-015a	वने तपस्यतिष्ठत्स न चाधर्ममवैक्षत ।
KK-12-03-267-015c	वर्षास्वाकाशशायी च हेमन्ते जलसंश्रयः ॥
KK-12-03-267-016a	वातातपसहो ग्रीष्मे न चाधर्ममविन्दत ।
KK-12-03-267-016c	दुःखशय्याश्च विविधा भूमौ च परिवर्तनम् ॥
KK-12-03-267-017a	ततः कदाचित्स मुनिर्वर्षास्वाकाशमास्थितः ।
KK-12-03-267-017c	अन्तरिक्षाज्जलं मूर्ध्नां प्रत्यगृह्णान्मुहुर्मुहुः ॥
KK-12-03-267-018a	आप्लुतस्य जटाः क्लिन्ना बभूवुर्ग्रथिताः प्रभो ।
KK-12-03-267-018c	अरण्यगमनान्नित्यं मलिनोऽमलसंयुतः ॥
KK-12-03-267-019a	स कदाचिन्निराहारो वायुभक्षो महातपाः ।
KK-12-03-267-019c	तस्थौ काष्ठवदव्यग्रो न चचाल च कर्हिचित् ॥
KK-12-03-267-020a	तस्य स्म स्थाणुभूतस्य निर्विचेष्टस्य भारत ।
KK-12-03-267-020c	कुलिङ्गशकुनौ राजन्नीडं शिरसि चक्रतुः ॥
KK-12-03-267-021a	स तौ दयावान्ब्रह्मर्षिरुपप्रैक्षत दम्पती ।
KK-12-03-267-021c	कुर्वाणौ नीडकं तत्र जटासु तृणतन्तुभिः ॥
KK-12-03-267-022a	यदा न स चलत्येव स्थाणुभूतो महातपाः ।
KK-12-03-267-022c	ततस्तौ सुखविश्वस्तौ सुखं तत्रोषतुस्तदा ॥
KK-12-03-267-023a	अतीतास्वथ वर्षासु शरत्काल उपस्थिते ।
KK-12-03-267-023c	प्राजापत्येन विधिना विश्वासात्काममोहितौ ॥
KK-12-03-267-024a	तत्रोत्पादयतां राजञ्शिरस्यण्डानि खेचरौ ।
KK-12-03-267-024c	तान्यबुध्यत तेजस्वी स विप्रः संशितव्रतः ॥
KK-12-03-267-025a	बुद्ध्वा च स महातेजा न चचाल च जाजलिः ।
KK-12-03-267-025c	धर्मे कृतमना नित्यं नाधर्मं स त्वरोचयत् ॥
KK-12-03-267-026a	अहन्यहनि चागत्य ततस्तौ तस्य मूर्धनि ।
KK-12-03-267-026c	आश्वासितौ निवसतः सम्प्रहृष्टौ तदा विभो ॥
KK-12-03-267-027a	अण्डेभ्यस्त्वथ पुष्टेभ्यः प्राजायन्त शकुन्तकाः ।
KK-12-03-267-027c	व्यवर्धन्त च तत्रैव न चाकम्पत जाजलिः ॥
KK-12-03-267-028a	स रक्षमाणस्त्वण्डानि कुलिङ्गानां धृतव्रतः ।
KK-12-03-267-028c	तथैव तस्थौ धर्मात्मा निर्विचेष्टः समाहितः ॥
KK-12-03-267-029a	ततस्तु काले राजेन्द्र बभूवुस्तेऽथ पक्षिणः ।
KK-12-03-267-029c	बुबुधे तांस्तु स मुनिर्जातपक्षान्कुलिङ्गकान् ॥
KK-12-03-267-030a	ततः कदाचित्तांस्तत्र पश्यन्पक्षीन्यतव्रतः ।
KK-12-03-267-030c	बभूव परमप्रीतस्तदा मतिमतां वरः ॥
KK-12-03-267-031a	तथा तानभिसंवृद्धान्दृष्ट्वा चैवाप्तवान्मुदम् ।
KK-12-03-267-031c	शकुनौ निर्भयौ तत्र ऊषतुश्चात्मजैः सह ॥
KK-12-03-267-032a	जातपक्षांश्च सोऽपश्यदुड्डीनान्पुनरागतान् ।
KK-12-03-267-032c	सायंसायं द्विजान्विप्रो न चाकम्पत जाजलिः ॥
KK-12-03-267-033a	कदाचित्पुनरभ्येत्य पुनर्गच्छन्ति सन्ततम् ।
KK-12-03-267-033c	त्यक्ता मातापितृभ्यां ते नचाकम्पत जाजलिः ॥
KK-12-03-267-034a	तथा ते दिवसं चापि गत्वा सायं पुनर्नृप ।
KK-12-03-267-034c	उपावर्तन्त तत्रैव निवासार्थं शकुन्तकाः ॥
KK-12-03-267-035a	कदाचिद्दिवसान्पञ्च समुत्पत्य विहङ्गमाः ।
KK-12-03-267-035c	षष्ठेऽहनि समाजग्मुर्न चाकम्पत जाजलिः ॥
KK-12-03-267-036a	क्रमेण च पुनः सर्वे दिवसान्सुबहूनथ ।
KK-12-03-267-036c	नोपावर्तन्त शकुना जातपक्षाश्च ते यदा ॥
KK-12-03-267-037a	कदाचिन्मासमात्रेण समुत्पत्य विहङ्गमाः ।
KK-12-03-267-037c	नैवागच्छंस्ततो राजन्प्रातिष्ठत स जाजलिः ॥
KK-12-03-267-038a	ततस्तेषु प्रलीनेषु जाजलिर्जातविस्मयः ।
KK-12-03-267-038c	सिद्धोस्मीति मतिं चक्रे ततस्तं मान आविशत् ॥
KK-12-03-267-039a	स तथा निर्गतान्दृष्ट्वा शकुन्तान्नियतव्रतः ।
KK-12-03-267-039c	सम्भावितात्मा सम्भाव्य भृशं प्रीतस्तदाऽभवत् ॥
KK-12-03-267-040a	स नद्यां समुपस्पृश्य तर्पयित्वा हुताशनम् ।
KK-12-03-267-040c	उदयन्तमथादित्यमभ्यागच्छन्महातपाः ॥
KK-12-03-267-041a	सम्भाव्य चटकान्मूर्ध्नि जाजलिर्जपतांवरः ।
KK-12-03-267-041c	आस्फोटयत्तथाऽऽकाशे धर्मः प्राप्तो मयेति वै ॥
KK-12-03-267-042a	अथान्तरिक्षे वागासीत्तां च शुश्राव जाजलिः ।
KK-12-03-267-042c	धर्मेण न समस्त्वं वै तुलाधारस्य जाजले ॥
KK-12-03-267-043a	वाराणस्यां महाप्राज्ञस्तुलाधारः प्रतिष्ठितः ।
KK-12-03-267-043c	सोऽप्येवं नार्हते वक्तुं यथा त्वं भाषसे द्विज ॥
KK-12-03-267-044a	सोमर्षवशमापन्नस्तुलाधारदिदृक्षया ।
KK-12-03-267-044c	पृथिवीमचरद्राजन्यत्रसायङ्गृहो मुनिः ॥
KK-12-03-267-045a	कालेन महताऽगच्छत्स तु वाराणसीं पुरीम् ।
KK-12-03-267-045c	विक्रीणन्तं च पण्यानि तुलाधारं ददर्श सः ॥
KK-12-03-267-046a	सोऽपि दृष्ट्वैव तं विप्रमायान्तं भाण्डजीवनः ।
KK-12-03-267-046c	समुत्थाय सुसंहृष्टः स्वागतेनाभ्यपूजयत् ॥
KK-12-03-267-047	तुलाधार उवाच 
KK-12-03-267-047a	आयानेवासि विदितो मम ब्रह्मन्न संशयः ।
KK-12-03-267-047c	ब्रवीमि यत्तु वचनं तच्छृणुष्व द्विजोत्तम ॥
KK-12-03-267-048a	सागरानूपमाश्रित्य तपस्तप्तं त्वया महत् ।
KK-12-03-267-048c	न च धर्मस्य सञ्ज्ञां त्वं पुरा वेत्थ कथञ्चन ॥
KK-12-03-267-049a	ततः सिद्धस्य तपसा तव विप्र शकुन्तकाः ।
KK-12-03-267-049c	क्षिप्रं शिरस्यजायन्त ते च सम्भावितास्त्वया ॥
KK-12-03-267-050a	जातपक्षा यदा ते च गता सञ्चरितुं ततः ।
KK-12-03-267-050c	मन्यमानस्ततो धर्मं चटकप्रभवं द्विज ।
KK-12-03-267-050e	खे वाचां त्वमथाश्रौषीर्मां प्रति द्विजसत्तम ॥
KK-12-03-267-051a	अमर्षवशमापन्नस्ततः प्राप्तो भवानिह ।
KK-12-03-267-051c	करवाणि प्रियं किं ते तद्ब्रूहि द्विजसत्तम ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तषष्ट्यधिकद्विशततमोऽध्यायः ॥ 267 ॥

12-267-1 जांजलिना सहेति ड. थ. पाठः । तुलाधारवाक्यानि धर्मे प्रमाणत्वेनोदाहरन्तीत्यर्थः ॥ 12-267-4 प्रेक्षमाणो महाजलमिति ध. पाठः ॥ 12-267-5 जलध्ये महीं विप्रेक्ष्य तपोबलाद्दूरदर्शनादिसिद्धिं प्राप्येत्यर्थः ॥ 12-267-6 वैहायसमाकाशगतं ग्रहनक्षत्रादि गच्छेत् अवगच्छेत् । मया सह गच्छेद्यः सोऽन्यः कोस्तीति योज्यम् ॥ 12-267-13 उपस्पर्शनरतः स्नानाचमनरतः ॥ 12-267-14 श्रिया वेदविद्यया ॥ 12-267-18 अमलसंयुतः निष्पापः ॥ 12-267-21 उपप्रैक्षतोपेक्षाञ्चक्रे । न वारितवानित्यर्थः ॥ 12-267-23 प्राजापत्येन गर्भाधानविधिना ॥ 12-267-29 ते शकुन्तकाः पक्षिणः पक्षवन्तो बभूवुः ॥ 12-267-30 पक्षीन् । आर्षो मत्वर्थीय इः ॥ 12-267-32 द्विजान् शकुन्तान् ॥ 12-267-38 प्रलीनेषु प्रडीनेषु । मानो गर्वः ॥ 12-267-41 सम्भाव्य वर्धयित्वा । आस्फोटयद्बाहुशब्दमकरोत् ॥ 12-267-46 भाण्डं मूलवणिग्धनं तेन जीवनं यस्य ॥ 12-267-47 आयानागच्छन् । आगतेनासि विदित इति थ. पाठः ॥ 12-267-48 सागरानूपं सागरसमीपस्थं सजलं प्रदेशम् ॥
