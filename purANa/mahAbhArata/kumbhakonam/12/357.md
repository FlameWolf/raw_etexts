अध्यायः 357

श्रीनारायणेन स्वनाभिपद्मे ब्रह्मणः सर्जनम् ॥ 1 ॥ ततो मधुकैटभयोरुत्पादनम् ॥ 2 ॥ ताभ्यां ब्रह्मणो वेदापहरणम् ॥ 3 ॥ हयशिरोरूपिणा हरिणा ब्रह्मणे पुनर्वेदप्रत्यर्पणपूर्वकं मधुकैटभसंहरणम् ॥ 4 ॥ वैशम्पायनेन जनमेजयाय श्रीनारायणमहिमानुवर्णनम् ॥ 5 ॥
001	शौनक उवाच 
001a	श्रुतं भगवतस्तस्य माहात्म्यं परमात्मनः ।
001c	जन्मधर्मगृहे चैव नरनारायणात्मकम् ॥
002a	महावराहसृष्टा च पिण्डोत्पत्तिः पुरातनी ।
002c	प्रवृत्तौ च निवृत्तौ च यो यथा परिकल्पितः ॥
003a	तथा स नः श्रुतो ब्रह्मन्कथ्यमानस्त्वयाऽनघ ।
003c	हव्यकव्यभुजो विष्णुरुदक्पूर्वे महोदधौ ॥
004a	यच्च तत्कथितं पूर्वं त्वया हयशिरो महत् ।
004c	तच्च दृष्टं भगवता ब्रह्मणा परमेष्ठिना ॥
005a	किं तदुत्पादितं पूर्वं हरिणा लोकधारिणा ।
005c	रूपं प्रभावं महतामपूर्वं धीमतांवर ॥
006a	दृष्ट्वा हि विबुधश्रेष्ठमपूर्वममितौजसम् ।
006c	तदश्वशिरसं पुण्यं ब्रह्मा किमकरोन्मुने ॥
007a	एतन्नः संशयं ब्रह्मन्पुराणं ब्रह्मसम्भवम् ।
007c	कथयस्वोत्तममते महापुरुषसंश्रितम् ।
007e	पाविताः स्म त्वया ब्रह्मन्पुण्याः कथय ताः कथाः ॥
008	सौतिरुवाच 
008a	कथयिष्यामि ते सर्वं पुराणं वेदसम्मितम् ।
008c	जगौ यद्भगवान्व्यासो राज्ञः पारिक्षितस्य वै ॥
009a	श्रुत्वाऽश्वशिरसो मूर्तिं देवस्य हरिमेधसः ।
009c	उत्पन्नसंशयो राजा एतदेवमचोदयत् ॥
010	जनमेजय उवाच 
010a	यत्तद्दर्शितवान्ब्राह्म देवं हयशिरोधरम् ।
010c	किमर्थं तत्समभवद्वपुर्देवोपकल्पितम् ॥
011	वैशम्पायन उवाच 
011a	यत्किञ्चिदिह लोके वै देहबद्धं विशाम्पते ।
011c	सर्वं पञ्चभिराविष्टं भूतैरीश्वरबुद्धिजैः ॥
012a	ईश्वरो हि जगत्स्रष्टा प्रभुर्नारायणो विराट् ।
012c	भूतान्तरात्मा वरदः सगुणो निर्गुणोपि च ॥
013ac	भूतप्रलयमव्यक्तं शृणुष्व नृपसत्तम ॥
014a	धरण्यामथ लीनायामप्सु चैकार्णवे पुरा ।
014c	ज्योतिर्भूते जले चापि लीने ज्योतिषि चानिले ॥
015a	वायौ चाकाशसंलीने आकाशे च मनोनुगे ।
015c	व्यक्ते मनसि संलीने व्यक्ते चाव्यक्ततां गते ॥
016a	अव्यक्ते पुरुषं याते पुंसि सर्वगतेऽपि च ।
016c	तम एवाभवत्सर्वं न प्राज्ञायत किञ्चन ॥
017a	तमसो ब्रह्मसम्भूतं तमोमूलमृतात्मकम् ।
017c	तद्विश्वभावसञ्ज्ञान्तं पौरुषीं तनुमाश्रितम् ॥
018a	सोऽनिरुद्ध इति प्रोक्तस्तत्प्रधानं प्रचक्षते ।
018c	तदव्यक्तमिति ज्ञेयं त्रिगुणं नृपसत्तम ॥
019a	विद्यासहायवान्देवो विष्वक्सेनो हरिः प्रभुः ।
019c	'आदिकर्ता स भूतानामप्रमेयो हरिः प्रभुः ॥
020a	अप्स्वेव शयनं चक्रे निद्रायोगमुपागतः ।
020c	जगतश्चिन्तयन्सृष्टिं चित्रां बहुगुणोद्भवाम् ॥
021a	तस्य चिन्तयतः सृष्टिं महानात्मगुणः स्मृतः ।
021c	अहङ्कारस्ततो जातो ब्रह्मा शुभचतुर्मुखः ।
021e	हिरण्यगर्भो भगवान्सर्वलोकपितामहः ॥
022a	पद्मेऽनिरुद्धात्सम्भूतस्तदा पद्मनिभेक्षणः ।
022c	सहस्रपत्रे द्युतिमानुपविष्टः सनातनः ॥
023a	ददृशेऽद्भुतसङ्काशो लोकानाप्याययन्प्रभुः ।
023c	सत्वस्थः परमेष्ठी स ततो भूतगणान्सृजन् ॥
024a	पूर्वमेव च पद्मस्य पत्रे सूर्यांशुसप्रभे ।
024c	नारायणकृतौ बिन्दू अपामास्तां गुणोत्तरौ ॥
025a	तावपश्यत्स भगवाननादिनिधनोऽच्युतः ।
025c	एकस्तत्राभवद्बिन्दुर्मध्वाभो रुचिरप्रभः ॥
026a	स तामसो मधुर्जातस्तदा नारायणाज्ञया ।
026c	कठिनस्त्वपरो बिन्दुः कैटभो राजसस्तु सः ॥
027a	तावभ्यधातवां श्रेष्ठौ तमोरजगुणान्वितौ ।
027c	बलवन्तौ गदाहस्तौ पद्मनालानुसारिणौ ॥
028a	ददृशातेऽरविन्दस्थं ब्रह्माणममितप्रभवम् ।
028c	सृजन्तं प्रथमं वेदांश्चतुरश्चारुविग्रहान् ॥
029a	ततो विग्रहवन्तस्तान्वेदान्दृष्ट्वाऽसुरोत्तमौ ।
029c	सहसा जगृहतुर्वेदान्ब्रह्मणः पश्यतस्तदा ॥
030a	अथ तौ दानवश्रेष्ठौ वेदान्गृह्य सनातनान् ।
030c	रसां विविशतुस्तूर्णमुदक्पूर्वे महोदधौ ॥
031a	ततो हृतेषु देवेषु ब्रह्मा कश्मलमाविशत् ।
031c	ततो वचनमीशानं प्राह वेदैर्विनाकृतः ॥
032	ब्रह्मोवाच 
032a	वेदा मे परमं चक्षुर्वेदा मे परमं बलम् ।
032c	वेदा मे परमं धाम वेदा मे ब्रह्म चोत्तरम् ॥
033a	मम वेदा हृताः सर्वे दानवाभ्यां बलादितः ।
033c	अन्धकारा हि मे लोका जाता वेदैर्विना कृताः ॥
034a	वेदानृते हि किं कुर्यां लोकानां सृष्टिमुत्तमाम् ।
034c	अहो बत महद्दुःखं वेदनाशनजं मम ॥
035a	प्राप्तं दुनोति हृदयं तीव्रं शोकपरायणम् ।
035c	को हि शोकार्णवे मग्नं मामितोऽद्य समुद्धरेत् ॥
036a	वेदांस्तांश्चानयेन्नष्टान्कस्य चाहं प्रियो भवे ।
036c	इत्येवं भाषमाणस्य ब्रह्मणो नृपसत्तम ॥
037a	हरेः स्तोत्रार्थमुद्भूता बुद्धिर्बुद्धिमतां वर ।
037c	ततो जगौ परं जप्यं साञ्जलिप्रग्रहः प्रभुः ॥
038	ब्रह्मोवाच 
038a	ॐ नमस्ते ब्रह्महृदय नमस्ते मम पूर्वज ।
038c	लोकाद्यभुवनश्रेष्ठ साङ्ख्ययोगनिधे प्रभो ॥
039a	व्यक्ताव्यक्तकराचिन्त्य क्षेमं पन्थानमास्थितः ।
039c	विश्वभुक्सर्वभूतानामन्तरात्मन्नयोनिज ।
039e	अहं प्रसादजस्तुभ्यं लोकधाम स्वयम्भुवः ॥
040a	त्वत्तो मे मानसं जन्म प्रथमं द्विजपूजितम् ।
040c	चाक्षुषं वै द्वितीयं मे जन्म चासीत्पुरातनम् ॥
041a	त्वत्प्रसादात्तु मे जन्म तृतीयं वाचिकं महत् ।
041c	त्वत्तः श्रवणजं चापि चतुर्थं जन्म मे विभो ॥
042a	नासत्यं चापि मे जन्म त्वत्तः पञ्चममुच्यते ।
042c	अण्डजं चापि मे जन्म त्वत्तः षष्ठं विनिर्मितम् ॥
043a	इदं च सप्तमं जन्म पद्मजन्मेति वै प्रभो ।
043c	सर्गेसर्गे ह्यहं पुत्रस्तव त्रिगुणवर्जित ॥
044a	प्रथमः पुण्डरीकाक्षः प्रधानगुणकल्पितः ।
044c	त्वमीश्वरः स्वभावश्च भूतानां त्वं प्रभावन ॥
045a	त्वया विनिर्मितोऽहं वै वेदचक्षुर्वयोतिग ।
045c	ते मे वेदा हृताश्चक्षुरन्धो जातोस्मि जागृहि ।
045e	ददस्व चक्षूंषि मम प्रियोऽहं ते प्रियोसि मे ॥
046a	एवं स्तुतः स भगवान्पुरुषः सर्वतोमुखः ।
046c	जहौ निद्रामथ तदा वेदकार्यार्थमुद्यतः ॥
047a	ऐश्वर्येण प्रयोगेण द्वितीयां तनुमास्थितः ।
047c	सुनासिकेन कायेन भूत्वा चन्द्रप्रभस्तदा ।
047e	कृत्वा हयशिरः शुभ्रं वेदानामालयं प्रभुः ॥
048a	तस्य मूर्धा समभवद्द्यौः सनक्षत्रतारका ।
048c	केशाश्चास्याभवन्दीर्घा रवेरंशुसमप्रभाः ॥
049a	कर्णावाकाशपाताले ललाटं भूतधारिणी ।
049c	गङ्गासरस्वती पुण्ये भ्रुवावास्तां महाद्युती ॥
050a	चक्षुषी सोमसूर्यौं ते नासा सन्ध्या पुनः स्मृता ।
050c	ॐकारस्त्वथ संस्कारो विद्युज्जिह्वा च निर्मिता ॥
051a	दन्ताश्च पितरो राजन्सोमपा इति विश्रुताः ।
051c	गोलोको ब्रह्मलोकश्च ओष्ठावास्तां महात्मनः ।
051e	ग्रीवा चास्याभवद्राजन्कालरात्रिर्गुणोत्तरा ॥
052a	एतद्धयशिरः कृत्वा नानामूर्तिभिरावृतम् ।
052c	अन्तर्दधौ स विश्वेशो विवेश च रसां प्रभुः ॥
053a	रसां पुनः प्रविष्टश्च योगं परममास्थितः ।
053c	शैक्ष्यं स्वरं समास्थाय उद्गीतं प्रासृजत्स्वरम् ॥
054a	सस्वरः सानुनादी च सर्वशः स्निग्ध एव च ।
054c	बभूवान्तर्जलगतः सर्वभूतगुणोदितः ॥
055a	ततस्तावसुरौ कृत्वा वेदान्समयबन्धनान् ।
055c	रसातले विनिक्षिप्य यतः शब्दस्ततो द्रुतौ ॥
056a	एतस्मिन्नन्तरे राजन्देवो हयशिरोधरः ।
056c	जग्राह वेदानखिलान्रसातलगतान्हरिः ॥
057ac	प्रादाच्च ब्रह्मणे भूयस्ततः स्वां प्रकृतिं गतः ॥
058a	स्थापयित्वा हयशिरा उदक्पूर्वे महोदधौ ।
058c	वेदानामालयश्चापि बभूवाश्वशिरास्ततः ॥
059a	अथ किञ्चिदपश्यन्तौ दानवौ मधुकैटभौ ।
059c	यत्र देवा विनिक्षिप्तास्तत्स्थानं शून्यमेव च ॥
060a	तत उत्तममास्थाय वेगं बलवतां वरौ ।
060c	पुनरुत्तस्थतुः शीघ्रं रसानामालयात्तदा ॥
061a	ददृशाते च पुरुषं तमेवादिकरं प्रभुम् ।
061c	श्वेतं चन्द्रविशुद्धाभमनिरुद्धतनौ स्थितम् ।
061e	भूयोप्यमितविक्रान्तं निद्रायोगमुपागतम् ॥
062a	आत्मप्रमाणरचिते अपामुपरि कल्पिते ।
062c	शयने नागभोगाढ्ये ज्वालामालासमावृते ॥
063a	निष्कल्मषेण सत्वेन सम्पन्नं रुचिरप्रभम् ।
063c	तं दृष्ट्वा दानवेन्द्रौ तौ महाहासममुञ्चताम् ॥
064a	ऊचतुश्च समाविष्टौ रजसा तमसा च तौ ।
064c	अयं स पुरुषः श्वेतः शेते निद्रामुपागतः ॥
065a	अनेन नूनं वेदानां कृतमाहरणं रसात् ।
065c	कस्यैष कोनु खल्वेष किञ्च स्वपिति भोगवान् ।
065e	इच्युच्चारितवाक्यौ तौ बोधयामासतुर्हरिम् ॥
066a	युद्धार्थिनौ हि विज्ञाय विबुद्धः पुरुषोत्तमः ।
066c	निरीक्ष्य चासुरेन्द्रौ तौ ततो युद्धे मनोदधे ॥
067ac	अथ युद्धं समभवत्तयोर्नारायणस्य वै ॥
068a	रजस्तमोविष्टतनू तावुभौ मधुकैटभौ ।
068c	ब्रह्मणोपचितिं कुर्वञ्जधान मधुसूदनः ॥
069a	ततस्तयोर्वधेनाशु वेदापहरणेन च ।
069c	शोकापनयनं चक्रे ब्रह्मणः पुरुषोत्तमः ॥
070a	ततः परिवृतो ब्रह्मा हरिणा वेदसत्कृतः ।
070c	निर्ममे स तदा लोकान्कृत्स्नान्स्थावरजङ्गमान् ॥
071a	दत्त्वा पितामहायाग्र्यां मतिं लोकविसर्गिकीम् ।
071c	तत्रैवान्तर्दधे देवो यत एवागतो हरिः ॥
072a	तौ दानवौ हरिर्हत्वा कृत्वा हयशिरस्तनुम् ।
072c	पुनः प्रवृत्तिधर्मार्थं तामेव विदधे तनुम् ॥
073a	एवमेष महाभागो बभूवाश्वशिरा हरिः ।
073c	पौराणमेतत्प्रख्यातं रूपं वरदमैश्वरम् ॥
074a	यो ह्येतद्ब्राह्मणो नित्यं शृणुयाद्धारयीत वा ।
074c	न तस्याध्ययनं नाशमुपगच्छेत्कदाचन ॥
075a	आराध्य तपसोग्रेण देवं हयशिरोधरम् ।
075c	पाञ्चालेन क्रमः प्राप्तो रामेण पथि देशिते ॥
076a	एतद्धयशिरो राजन्नाख्यानं तव कीर्तितम् ।
076c	पुराणं वेदसमितं यन्मां त्वं परिपृच्छसि ॥
077a	यांयामिच्छेत्तनुं देवः कर्तुं कार्यविधौ क्वचित् ।
077c	तातां कुर्याद्विकुर्वाणः स्वयमात्मानमात्मना ॥
078a	एष वेदनिधिः श्रीमानेष वै तपसोनिधिः ।
078c	एष योगश्च साङ्ख्यं च ब्रह्म चाग्र्यं हविर्विभुः ॥
079a	नारायणपरा वेदा यज्ञा नारायणात्मकाः ।
079c	तपो नारायणपरं नारायणपरा गतिः ॥
080a	नारायणपरं सत्यमृतं नारायणात्मकम् ।
080c	नारायणपरो धर्मः पुनरावृत्तिदुर्लभः ॥
081a	प्रवृत्तिलक्षणश्चैव धर्मो नारायणात्मकः ।
081c	नारायणात्मको गन्धो भूमौ श्रेष्ठतमः स्मृतः ॥
082a	अपां चापि गुणा राजन्रसा नारायणात्मकाः ।
082c	ज्योतिषां च परं रूपं स्मृतं नारायणात्मकम् ॥
083a	नारायणात्मकश्चापि स्पर्शो वायुगुणः स्मृतः ।
083c	नारायणात्मकश्चैव शब्द आकाशसम्भवः ॥
084a	मनश्चापि ततो भूतमव्यक्तगुणलक्षणम् ।
084c	नारायणपरं कालो ज्योतिषामयनं च यत् ॥
085a	नारायणपरा कीर्तिः श्रीश्च लक्ष्णीश्च देवताः ।
085c	नारायणपरं साङ्ख्यं योगो नारायणात्मकः ॥
086a	कारणं पुरुषो ह्येषां प्रधानं चापि कारणम् ।
086c	स्वभावश्चैव कर्माणि दैवं येषां च कारणम् ॥
087a	अधिष्ठानं तथा कर्ता करणं च पृथग्विधम् ।
087c	विविधा च तथा चेष्टा दैवं चैवात्र पञ्चमम् ॥
088a	पञ्चकारणसङ्ख्यातो निष्ठा सर्वत्र वै हरिः ।
088c	तत्त्वं जिज्ञासमानानां हेतुभिः सर्वतोमुखैः ॥
089a	तत्त्वमेको महायोगी हनिर्नारायणः प्रभुः ।
089c	ब्रह्मादीनां सलोकानामृषीणां च महात्मनाम् ॥
090a	साङ्ख्यानां योगिनां चापि यतीनामात्मवेदिनाम् ।
090c	मनीषितं विजानाति केशवो न तु तस्य ते ॥
091a	ये केचित्सर्वलोकेषु दैवं पित्र्यं च कुर्वते ।
091c	दानानि च प्रयच्छन्ति तप्यन्ते च तपो महत् ॥
092a	सर्वेषामाश्रयो विष्णुरैश्वरं विधिमास्थितः ।
092c	सर्वभूतकृतावासो वासुदेवेति चोच्यते ॥
093a	अयं हि नित्यः परमो महर्षिर्महाविभूतिर्गुणवान्गुणाख्यः ।
093c	गुणैश्च संयोगमुपैति शीघ्रं कालो यथर्तावृतुसम्प्रयुक्तः ॥
094a	नैवास्य विन्दन्ति गतिं महात्मनो न चागतिं कश्चिदिहानुपश्यति ।
094c	ज्ञानात्मकाः संयमिनो महर्षयः पश्यन्ति नित्यं पुरुषं गुणाधिकम् ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये सप्तपञ्चाशदधिकत्रिशततमोऽध्यायः ॥ 357 ॥

12-357-3 हव्यकव्यभुजः । मूलविभुजादित्वात्कः । अकारान्तः शब्दः । उदक्पूर्वे ऐशानकोणे । महोदधौ तत्समीपे । इदमुत्तरान्वयि ॥ 12-357-5 अपूर्वं प्रागदृष्टम् ॥ 12-357-6 अपूर्वम् अद्भुतम् ॥ 12-357-10 तत् अश्वशिरोरूपम् ॥ 12-357-11 ईश्वरबुद्धिजैः ईश्वरसङ्कल्पमात्रजैः ॥ 12-357-23 लोकनाथो महान्प्रभुरिति ट. पाठः ॥ 12-357-38 लोकाद्यनिधनश्रेष्ठेति ट. पाठः ॥ 12-357-46 देवकार्यार्थमुद्यत इति ट. ध. पाठः ॥ 12-357-53 ओमिति प्रासृजत्स्वरमिति थ. ध. पाठः ॥ 12-357-74 शृणुयाच्छ्रावयेत वेति थ. ध. पाठः ॥ 12-357-90 केशवो ननु वै गतिरिति ट. पाठः ॥ 12-357-93 गुणवान्निर्गुणाख्य इति थ. पाठः ॥ 12-357-94 पुरुषं गुणातिगमिति ट. पाठः ॥
