अध्यायः 362

भीष्मेण युधिष्ठिरम् प्रत्युञ्छवृत्त्युपाख्यानोपोद्घातकथनम् ॥ 1 ॥
KK-12-03-362-001	युधिष्ठिर उवाच 
KK-12-03-362-001a	धर्माः पितामहेनोक्ता मोक्षधर्माश्रिताः शुभाः ।
KK-12-03-362-001c	धर्ममाश्रमिणां श्रेष्ठं वक्तुमर्हति मे भवान् ॥
KK-12-03-362-002	भीष्म उवाच 
KK-12-03-362-002a	सर्वत्र विहितो धर्मः सत्यः सत्यफलोदयः ।
KK-12-03-362-002c	बहुद्वारस्य धर्मस्य नेहास्ति विफला क्रिया ॥
KK-12-03-362-003a	यस्मिन्यस्मिंश्च विषये यो यो याति विनिश्चयम् ।
KK-12-03-362-003c	स तमेवाभिजानाति नान्यं भरतसत्तम ॥
KK-12-03-362-004a	इमां च त्वं नरव्याघ्र श्रोतुमर्हसि मे कथाम् ।
KK-12-03-362-004c	पुरा शक्रस्य कथितां नारदेन महर्षिणा ॥
KK-12-03-362-005a	महर्षिर्नारदो राजन्सिद्धस्त्रैलोक्यसम्मतः ।
KK-12-03-362-005c	पर्येति क्रमशो लोकान्वायुरव्याहतो यथा ॥
KK-12-03-362-006a	स कदाचिन्महेष्वास देवराजालयं गतः ।
KK-12-03-362-006c	सत्कृतश्च महेन्द्रेण प्रत्यासन्नगतोऽभवत् ॥
KK-12-03-362-007a	तं कृतक्षणमासीनं पर्यपृच्छच्छचीपतिः ।
KK-12-03-362-007c	महर्षे किञ्चिदाश्चर्यमस्ति दृष्टं त्वयाऽनघ ॥
KK-12-03-362-008a	दृष्टमेव हि विप्रर्षे त्रैलोक्यं सचराचरम् ।
KK-12-03-362-008c	जातकौतूहलो नित्यं सिद्धश्चरसि साक्षिवत् ॥
KK-12-03-362-009a	न ह्यस्त्यविदितं लोके देवर्षे तव किञ्चन ।
KK-12-03-362-009c	श्रुतं वाऽप्यनुभूतं वा दृष्टं वा कथयस्व मे ॥
KK-12-03-362-010a	तस्मै राजन्सुरेन्द्राय नारदो वदतांवरः ।
KK-12-03-362-010c	आसीनायोपपन्नाय प्रोक्तवान्विपुलां कथाम् ॥
KK-12-03-362-011a	यथा येन च कल्पेन स तस्मै द्विजसत्तमः ।
KK-12-03-362-011c	कथां कथितवान्पृष्टस्तथा त्वमपि मे शृणु ॥ 

इति श्रीमन्महाभारते शान्तिपर्वणि मोक्षधर्मपर्वणि द्विषष्ट्यधिकत्रिशततमोऽध्यायः ॥ 362 ॥

12-362-2 स्वर्गः सत्यफलं महदिति झ. पाठः ॥ 12-362-3 सर्वेष्वाश्रमेषु स्वर्गो मोक्षश्चास्ति तेषु यत्र यस्य रुचिस्तेन स कृतकृत्यो नान्यं धर्मं बहु मन्यते इति श्लोकद्वयार्थः ॥ 12-362-4 अपिच त्वं नरव्याघ्रेति ट. पाठः ॥ 12-362-11 कल्पेन न्यायेन ॥
