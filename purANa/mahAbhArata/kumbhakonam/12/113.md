अध्यायः 113

भीष्मेण युधिष्ठिरम् प्रति बलवच्छत्रुवशीकरणे विनयस्योपायतायां दृष्टान्ततया सरित्सागरसंवादानुवादः ॥ 1 ॥
KK-12-01-113-001	युधिष्ठिर उवाच 
KK-12-01-113-001a	राजा राज्यमनुप्राप्य दुर्बलो भरतर्षभ ।
KK-12-01-113-001c	अमित्रस्यातिवृद्धस्य कथं तिष्ठेदसाधनः ॥
KK-12-01-113-002	भीष्म उवाच 
KK-12-01-113-002a	अत्राप्युदाहरन्तीममितिहासं पुरातनम् ।
KK-12-01-113-002c	सरितां चैव संवादं सागरस्य च भारत ॥
KK-12-01-113-003a	सुरारिनिलयः शश्वत्सागरः सरितां पतिः ।
KK-12-01-113-003c	पप्रच्छ सरितः सर्वाः संशयं जातमात्मनः ॥
KK-12-01-113-004	सागर उवाच 
KK-12-01-113-004a	समूलशाखान्पश्यामि निहतान्क्वापि नो द्रुमान् ।
KK-12-01-113-004c	युष्माभिरिह पूर्णाभिरन्यांस्तत्र न वेतसान् ॥
KK-12-01-113-005a	अल्पकायश्चाल्पसारो वेतसः कूलजश्च यः ।
KK-12-01-113-005c	अवज्ञया वा नानीतः किं च वा तेन वः कृतम् ॥
KK-12-01-113-006a	तदहं श्रोतुमिच्छामि सर्वासामेव वो मतम् ।
KK-12-01-113-006c	यथा चेमानि कूलानि हित्वा नायाति वेतसः ॥
KK-12-01-113-007a	तत्र प्राह नदी गङ्गा वाक्यमुत्तरमर्थवत् ।
KK-12-01-113-007c	हेतुमद्ग्राहकं चैव सागरं सरितां पतिम् ॥
KK-12-01-113-008	गङ्गोवाच 
KK-12-01-113-008a	तिष्ठन्त्येते यथास्थानं नगा ह्येकनिकेतनाः ।
KK-12-01-113-008c	ततस्त्यजन्ति तत्स्थानं प्रातिलोम्यान्न वेतसः ॥
KK-12-01-113-009a	वेतसो वेगमायान्तं दृष्ट्वा नमति नापरे ।
KK-12-01-113-009c	स च वेगे ह्यतिक्रान्ते स्थानमापद्यते पुनः ॥
KK-12-01-113-010a	कालज्ञः समयज्ञश्च सदावश्यश्च नो द्रुमः ।
KK-12-01-113-010c	अनुलोमवृत्तिरस्तब्धस्तेन त्वां नैति वेतसः ॥
KK-12-01-113-011a	मारुतोदकवेगेन ये नमन्त्युन्नमन्ति च ।
KK-12-01-113-011c	ओषध्यः पादपा गुल्मा न ते यान्ति पराभवम् ॥
KK-12-01-113-012	भीष्म उवाच 
KK-12-01-113-012a	यो हि शत्रोर्विवृद्धस्य प्रभोर्बन्धविनाशने ।
KK-12-01-113-012c	पूर्वं न सहते वेगं क्षिप्रमेव विनश्यति ॥
KK-12-01-113-013a	सारासारं बलं वीर्यमात्मनो द्विषतश्च यः ।
KK-12-01-113-013c	जानन्विचरति प्राज्ञो न स याति पराभवम् ॥
KK-12-01-113-014a	एवमेव यदा विद्वान्मन्यते विपुलं बलम् ।
KK-12-01-113-014c	संश्रयेद्वैतसीं वृत्तिमेतत्प्रज्ञानलक्षणम् ॥ 

इति श्रीमन्महाभारते शान्तिपर्वणि राजधर्मपर्वणि त्रयोदशाधिकशततमोऽध्यायः ॥ 113 ॥

12-113-4 निहतानुन्मूलितान् । कायिन इति पाठे महाशरीरान् । अन्यानल्पशरीरान्वेतसान् न हतान्पश्यामि ॥ 12-113-5 अवज्ञाय न शक्यो वा इति द. पाठः ॥ 12-113-8 एकनिकेतनाः स्तब्धा इत्यर्थः । प्रातिलोम्यादस्माकं प्रातिकूल्यात् ॥ 12-113-14 वैतसीं वृत्तिमस्तब्धत्वम् ॥
