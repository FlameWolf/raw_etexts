अध्यायः 240

भीष्मेण युधिष्ठिरम् प्रति व्यासेन शुकायोक्तब्राह्मणधर्मानुवादः ॥ 1 ॥तथा ब्राह्मणेभ्यो दानमहिमानुवादः ॥ 2 ॥
001	व्यास उवाच 
001a	भूतग्रामे नियुक्तं यत्तदेतत्कीर्तितं मया ।
001c	ब्राह्मणस्य तु यत्कृत्यं तत्ते वक्ष्यामि साम्प्रतम् ॥
002a	जातकर्मप्रभृत्यस्य कर्मणां दक्षिणावताम् ।
002c	क्रिया स्यादासमावृत्तेराचार्ये वेदपारगे ॥
003a	अधीत्य वेदानखिलान्गुरुशुश्रूषणे रतः ।
003c	गुरूणामनृणो भूत्वा समावर्तेत यज्ञवित् ॥
004a	आचार्येणाभ्यनुज्ञातश्चतुर्णामेकमाश्रमम् ।
004c	आविमोक्षाच्छरीरस्य सोऽवतिष्ठेद्यथाविधि ॥
005a	प्रजासर्गेण दारैश्च ब्रह्मचर्येण वा पुनः ।
005c	वने गुरुसकाशे वा यतिधर्मेण वा पुनः ॥
006a	गृहस्थस्त्वेष धर्माणां सर्वेषां मूलमुच्यते ।
006c	यत्र पक्वकषायो हि दान्तः सर्वत्र सिध्यति ॥
007a	प्रजावान्श्रोत्रियो यज्वा मुक्त एव ऋणैस्त्रिभिः ।
007c	अथान्यानाश्रमान्पश्चात्पूतो गच्छेत कर्मभिः ॥
008a	यत्पृथिव्यां पुण्यतमं विद्यात्स्थानं तदावसेत् ।
008c	यतेत तस्मिन्प्रामाण्यं गन्तुं यशसि चोत्तमे ॥
009a	तपसा वा सुमहता विद्यानां पारणेन वा ।
009c	इज्यया वा प्रदानैर्वा विप्राणां वर्धते यशः ॥
010a	यावदस्य भवत्यस्मिन्कीर्तिर्लोके यशस्करी ।
010c	तावत्पुण्यकृताँल्लोकाननन्तान्पुरुषोऽश्नुते ॥
011a	अध्यापयेदधीयीत याजयेत यजेत वा ।
011c	न वृथा प्रतिगृह्णीयान्न च दद्यात्कथञ्चन ॥
012a	याज्यतः शिष्यतो वाऽपि कन्याया वा धनं महत् ।
012c	यद्यागच्छेद्यजेद्दद्यान्नैकोऽश्नीयात्कथञ्चन ॥
013a	गृहमावसतो ह्यस्य नान्यत्तीर्थमुदाहृतम् ।
013c	देवर्षिपितृगुर्वर्थं वृद्धातुरबुभुक्षताम् ॥
014a	अन्तर्हिताभितप्तानां यथाशक्ति बुभूषताम् ।
014c	द्रव्याणामतिशक्त्याऽपि देयमेषां कृतादपि ॥
015a	अर्हतामनुरूपाणां नादेयं ह्यस्ति किञ्चन ।
015c	उच्चैःश्रवसमप्यश्वं काश्यपाय महात्मने ।
015e	दत्त्वा जगाम प्रह्लादो लोकान्देवैरभिष्टुतान् ॥
016a	अनुनीय तथा काव्यः सत्यसन्धो महाव्रतः ।
016c	स्वैः प्राणैर्ब्राह्मणप्राणान्परित्राय दिवं गतः ॥
017a	रन्तिदेवश्च साङ्कृत्यो वसिष्ठाय महात्मने ।
017c	अपः प्रदाय शीतोष्णा नाकपृष्ठे महीयते ॥
018a	आत्रेयश्चेन्द्रद्रुमये ह्यर्हते विविधं धनम् ।
018c	दत्त्वा लोकान्ययौ धीमाननन्तान्स महीपतिः ॥
019a	शिबिरौशीनरोऽङ्गानि सुतं च प्रियमौरसम् ।
019c	ब्राह्मणार्थमुपाकृत्य नाकपृष्ठमितो गतः ॥
020a	प्रतर्दनः काशिपतिः प्रदाय नयने स्वके ।
020c	ब्राह्मणायातुलां कीर्तिमिह चामुत्र चाश्नुते ॥
021a	दिव्यमष्टशलाकं तु सौवर्णं परमर्द्धिमत् ।
021c	छत्रं देवावृधो दत्त्वा सराष्ट्रोऽभ्यगमद्दिवम् ॥
022a	साङ्कृतिश्च तथाऽऽत्रेयः शिष्येभ्यो ब्रह्म निर्गुणम् ।
022c	उपदिश्य महातेजा गतो लोकाननुत्तमान् ॥
023a	अम्बरीषो गवां दत्त्वा ब्राह्मणेभ्यः प्रतापवान् ।
023c	अर्बुदानि दशैकं च सराष्ट्रोऽभ्यगमद्दिवम् ॥
024a	सावित्री कुण्डले दिव्ये शरीरं जनमेजयः ।
024c	ब्राह्मणार्थे परित्यज्य जग्मतुर्लोकमुत्तमम् ॥
025a	सर्वरत्नं वृषादर्विर्युवनाश्वः प्रियाः स्त्रियः ।
025c	रम्यमावसथं चैव दत्त्वामुं लोकमास्थितः ॥
026a	निमी राष्ट्रं च वैदेहो जामदग्न्यो वसुन्धराम् ।
026c	ब्राह्मणेभ्यो ददौ चापि गयश्चोर्वीं सपत्तनाम् ॥
027a	अवर्षति च पर्जन्ये सर्वभूतानि भूतकृत् ।
027c	वसिष्ठो जीवयामास प्रजापतिरिव प्रजाः ॥
028a	करन्धमस्य पुत्रस्तु मरुत्तो नृपतिस्तथा ।
028c	कन्यामङ्गिरसे दत्त्वा दिवमाशु जगाम ह ॥
029a	ब्रह्मदत्तश्च पाञ्चाल्यो राजा बुद्धिमतां वरः ।
029c	निधिं शङ्खं द्विजाग्र्येभ्यो दत्त्वा लोकानवाप्तवान् ॥
030a	राजा मित्रसहश्चापि वसिष्ठाय महात्मने ।
030c	मदयन्तीं प्रियां दत्त्वा तया सह दिवं गतः ॥
031a	सहस्रजिच्च राजर्षिः प्राणानिष्टान्महायशाः ।
031c	ब्राह्मणार्थं परित्यज्य गतो लोकाननुत्तमान् ॥
032a	सर्वकामैश्च सम्पूर्णं दत्त्वा वेश्म हिरण्मयम् ।
032c	मुद्गलाय गतः स्वर्गं शतद्युम्नो महीपतिः ॥
033a	नाम्ना च द्युतिमान्नाम साल्वराजः प्रतापवान् ।
033c	दत्त्वा राज्यमृचीकाय गतो लोकाननुत्तमान् ॥
034a	लोमपादश्च राजर्षिः शान्तां दत्त्वा सुतां प्रभुः ।
034c	ऋश्यशृङ्गाय विपुलैः सर्वकामैरयुज्यत ॥
035a	मदिराश्वश्च राजर्षिर्दत्त्वा कन्यां सुमध्यमाम् ।
035c	हिरण्यहस्ताय गतो लोकान्देवैरभिष्टुतान् ॥
036a	दत्त्वा शतसहस्रं तु गवां राजा प्रसेनजित् ।
036c	सवत्सानां महातेजा गतो लोकाननुत्तमान् ॥
037a	एते चान्ये च बहवो दानेन तपसैव च ।
037c	महात्मानो गताः स्वर्गं शिष्टात्मानो जितेन्द्रियाः ॥
038a	तेषां प्रतिष्ठिता कीर्तिर्यावत्स्थास्यति मेदिनी ।
038c	दानयज्ञप्रजासर्गैरेते हि दिवमाप्नुवन् ॥ 

इति श्रीमन्महाभारते शान्तिपर्वणि मोक्षधर्मपर्वणि चत्वारिंशदधिकद्विशततमोऽध्यायः ॥ 240 ॥

12-240-14 कृतात्पक्वान्नादपि ॥
