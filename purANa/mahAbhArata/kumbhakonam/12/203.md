अध्यायः 203

भीष्मेण युधिष्ठिरम् प्रति मनुबृहस्पतिसंवादानुवादः ॥ 1 ॥
KK-12-03-203-001	मनुरुवाच 
KK-12-03-203-001a	दुःखोपघाते शारीरे मानसे चाप्युपस्थिते ।
KK-12-03-203-001c	यस्मिन्न शक्यते कर्तुं यत्नस्तं नानुचिन्तयेत् ॥
KK-12-03-203-002a	भैषज्यमेतद्दुःखस्य यदेतन्नानुचिन्तयेत् ।
KK-12-03-203-002c	चिन्त्यमानं हि चाभ्येति भूयश्चापि प्रवर्तते ॥
KK-12-03-203-003a	प्रज्ञया मानसं दुःखं हन्याच्छारीरमौषधैः ।
KK-12-03-203-003c	एतद्विज्ञानसामर्थ्यं न बालैः समतामियात् ॥
KK-12-03-203-004a	अनित्यं यौवनं रूपं जीवितं द्रव्यसञ्चयः ।
KK-12-03-203-004c	आरोग्यं प्रियसंवासो गृध्येत्तत्र न पण्डितः ॥
KK-12-03-203-005a	न जानपदिकं दुःखमेकः शोचितुमर्हति ।
KK-12-03-203-005c	अशोचन्प्रतिकुर्वीत यदि पश्येदुपक्रमम् ॥
KK-12-03-203-006a	सुखाद्बहुतरं दुःखं जीविते नास्ति संशयः ।
KK-12-03-203-006c	स्निग्धस्य चेन्द्रियार्थेषु मोहान्मरणमप्रियम् ॥
KK-12-03-203-007a	परित्यजति यो दुःखं सुखं वाऽप्युभयं नरः ।
KK-12-03-203-007c	अभ्येति ब्रह्म सोत्यन्तं न ते शोचन्ति पण्डिताः ॥
KK-12-03-203-008a	दुःखमर्था हि युज्यन्ते पालने न च ते सुखम् ।
KK-12-03-203-008c	दुःखेन चाधिगम्यन्ते नाशमेषां न चिन्तयेत् ॥
KK-12-03-203-009a	ज्ञानं ज्ञेयाभिर्निवृत्तं विद्धि ज्ञानगुणं मनः ।
KK-12-03-203-009c	प्रज्ञाकरणसंयुक्तं ततो बुद्धिः प्रवर्तते ॥
KK-12-03-203-010a	यदा कर्मगुणोपेता बुद्धिर्मनसि वर्तते ।
KK-12-03-203-010c	तदा प्रज्ञायते ब्रह्म ध्यानयोगसमाधिना ॥
KK-12-03-203-011a	सेयं गुणवती बुद्धिर्गुणेष्वेवाभिवर्तते ।
KK-12-03-203-011c	अपरादभिनिःस्रौति गिरेः शृङ्गादिवोदकम् ॥
KK-12-03-203-012a	यदा निर्गुणमाप्नोति ध्यानं मनसि पूर्वजम् ।
KK-12-03-203-012c	तदा प्रज्ञायते ब्रह्म निकषं निकषे यथा ॥
KK-12-03-203-013a	मनस्त्वसंहृतं बुद्ध्या हीन्द्रियार्थनिदर्शकम् ।
KK-12-03-203-013c	न समर्थं गुणापेक्षि निर्गुणस्य निदर्शने ॥
KK-12-03-203-014a	सर्वाण्येतानि संवार्य द्वाराणि मनसि स्थितः ।
KK-12-03-203-014c	मनस्येकाग्रतां कृत्वा तत्परं प्रतिपद्यते ॥
KK-12-03-203-015a	यथा महान्ति भूतानि निवर्तन्ते गुणक्षये ।
KK-12-03-203-015c	तथेन्द्रियाण्युपादाय बुद्धिर्मनसि वर्तते ॥
KK-12-03-203-016a	यदा मनसि सा बुद्धिर्वर्ततेऽन्तरचारिणी ।
KK-12-03-203-016c	व्यवसायगुणोपेता तदा सम्पद्यते मनः ॥
KK-12-03-203-017a	गुणवद्भिर्गुणोपेतं यदा ध्यानगतं मनः ।
KK-12-03-203-017c	तदा सर्वान्गुणान्हित्वा निर्गुणं प्रतिपद्यते ॥
KK-12-03-203-018a	अव्यक्तस्येह विज्ञाने नास्ति तुल्यं निदर्शनम् ।
KK-12-03-203-018c	यत्र नास्ति पदन्यासः कस्तं विषयमाप्नुयात् ॥
KK-12-03-203-019a	तपसा चानुमानेन गुणैर्जात्या श्रुतेन च ।
KK-12-03-203-019c	निनीषेत्परमं ब्रह्म विशुद्धेनान्तरात्मना ॥
KK-12-03-203-020a	गुणहीनो हि तं मार्गं बहिः समनुवर्तते ।
KK-12-03-203-020c	गुणाभावात्प्रकृत्या वा निस्तर्क्यं ज्ञेयसम्मितम् ॥
KK-12-03-203-021a	नैर्गुण्याद्ब्रह्म चाप्नोति सगुणत्वान्निवर्तते ।
KK-12-03-203-021c	गुणप्रसारिणी बुद्धिर्हुताशन इवेन्धने ॥
KK-12-03-203-022a	यदा पञ्च वियुक्तानि इन्द्रियाणि स्वकर्मभिः ।
KK-12-03-203-022c	तदा तत्परमं ब्रह्म सम्मुक्तं प्रकृतेः परम् ॥
KK-12-03-203-023a	एवं प्रकृतितः सर्वे सम्भवन्ति शरीरिणः ।
KK-12-03-203-023c	निवर्तन्ते निवृत्तौ च स्वर्गे नैवोपयान्ति च ॥
KK-12-03-203-024a	पुरुषप्रकृतिर्बुद्धिर्विशेषाश्चेन्द्रियाणि च ।
KK-12-03-203-024c	अहङ्कारोऽभिमानश्च सम्भूतो भूतसञ्ज्ञकः ॥
KK-12-03-203-025a	एतस्याद्या प्रवृत्तिस्तु प्रधानात्सम्प्रवर्तते ।
KK-12-03-203-025c	द्वितीया मिथुनव्यक्तिमविशेषान्नियच्छति ॥
KK-12-03-203-026a	धर्मादुत्कृष्यते श्रेयस्तथा धर्मोऽष्यधर्मतः ।
KK-12-03-203-026c	रागवान्प्रकृतिं ह्येति विरक्तो ज्ञानवान्भवेत् ॥ 

इति श्रीमन्महाभारते शान्तिपर्वणि मोक्षधर्मपर्वणि त्र्यधिकद्विशततमोऽध्यायः ॥ 203 ॥

12-203-5 उपक्रमं प्रतीकारोपायम् ॥ 12-203-6 मरणं भवति ॥ 12-203-7 ते ब्रह्माभिगताः ॥
