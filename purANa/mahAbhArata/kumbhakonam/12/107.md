अध्यायः 107

भीष्मेण युधिष्ठिरम् प्रति गणवृद्धिप्रकारादिकथनम् ॥ 1 ॥
KK-12-01-107-001	युधिष्ठिर उवाच 
KK-12-01-107-001	ब्राह्मणक्षत्रियविशां शूद्राणां च परन्तप ।
KK-12-01-107-001	धर्मवृत्तं च वित्तं च वृत्त्युपायाः फलानि च ॥
KK-12-01-107-002	राज्ञां वृत्तं च कोशं च कोशसञ्चयनं जयः ।
KK-12-01-107-002	अमात्यगुणवृत्तिश्च प्रकृतीनां च वर्धनम् ॥
KK-12-01-107-003	षाड्गुण्यगुणकल्पश्च सेनानीतिस्तथैव च ।
KK-12-01-107-003	दुष्टस्य च परिज्ञानमदुष्टस्य च लक्षणम् ॥
KK-12-01-107-004	समहीनाधिकानां च यथावल्लक्षणं च यत् ।
KK-12-01-107-004	मध्यमस्य च तुष्ट्यर्थं यथा स्थेयं विवर्धता ॥
KK-12-01-107-005	क्षीणग्रहणवृत्तिश्च यथा धर्मं प्रकीर्तितम् ।
KK-12-01-107-005	लघुनाऽदेशरूपेण ग्रन्थयोगेन भारत ॥
KK-12-01-107-006	विजिगीषोस्तथा वृत्तमुक्तं चैव तथैव ते ।
KK-12-01-107-006	गणानां वृत्तिमिच्छामि श्रोतुं मतिमतां वर ॥
KK-12-01-107-007	यथा गणाः प्रवर्धन्ते न भिद्यन्ते च भारत ।
KK-12-01-107-007	अरींश्च विजिगीषन्ते सुहृदः प्राप्नुवन्ति च ॥
KK-12-01-107-008	भेदमूलो विनाशो हि गणानामुपलक्षये ।
KK-12-01-107-008	मन्त्रसंवरणं दुःखं बहूनामिति मे मतिः ॥
KK-12-01-107-009	एतदिच्छाम्यहं श्रोतुं निखिलेन परन्तप ।
KK-12-01-107-009	यथा च ते न भिद्येरंस्तच्च मे वद भारत ॥
KK-12-01-107-010	भीष्म उवाच 
KK-12-01-107-010	गणानां च कुलानां च राज्ञां भरतसत्तम ।
KK-12-01-107-010	वैरसन्दीपनावेतौ लोभामर्षौ नराधिप ॥
KK-12-01-107-011	लोभमेको हि वृणुते ततोऽमर्षमनन्तरम् ।
KK-12-01-107-011	ततो ह्यमर्षसंयुक्तावन्योन्यजनिताशयौ ॥
KK-12-01-107-012	चारमन्त्रबलादानैः सामदानविभेदनैः ।
KK-12-01-107-012	क्षयव्ययभयोपायैः प्रकर्षन्तीतरेतरम् ॥
KK-12-01-107-013	तत्रादानेन भिद्यन्ते गणाः सङ्घातवृत्तयः ।
KK-12-01-107-013	भिन्ना विमनसः सर्वे गच्छन्त्यरिवशं भयात् ॥
KK-12-01-107-014	भेदे गणा विनश्युर्हि भिन्नास्तु सुजयाः परैः ।
KK-12-01-107-014	तस्मात्सङ्घातयोगेन प्रयतेरन्गणाः सदा ॥
KK-12-01-107-015	अर्थाश्चैवाधिगम्यन्ते सङ्घातबलपौरुषैः ।
KK-12-01-107-015	ब्राह्माश्च मैत्रीं कुर्वन्ति तेषु सङ्घातवृत्तिषु ॥
KK-12-01-107-016	ज्ञानवृद्धाः प्रशंसन्ति शुश्रूषन्तः परस्परम् ।
KK-12-01-107-016	विनिवृत्ताभिसन्धानाः सुखमेधन्ति सर्वशः ॥
KK-12-01-107-017	धर्मिष्ठान्व्यवहारांश्च स्थापयन्तश्च शास्त्रतः ।
KK-12-01-107-017	यथावत्प्रतिपश्यन्तो विवर्धन्ते गणोत्तमाः ॥
KK-12-01-107-018	पुत्रान्भ्रातॄन्निगृह्णन्तो विनयन्तश्च तान्सदा ।
KK-12-01-107-018	विनीतांश्च प्रगृह्णन्तो विवर्धन्ते गणोत्तमाः ॥
KK-12-01-107-019	चारमन्त्रविधानेषु कोशसन्निचयेषु च ।
KK-12-01-107-019	नित्ययुक्ता महाबाहो वर्धन्ते सर्वतो गणाः ॥
KK-12-01-107-020	प्राज्ञांश्चारान्महोत्साहान्कर्मसु स्थिरपौरुषान् ।
KK-12-01-107-020	मानयन्तः सदा युक्ता विवर्धन्ते गणा नृप ॥
KK-12-01-107-021	द्रव्यवन्तश्च शूराश्च शस्त्रज्ञाः शास्त्रपारगाः ।
KK-12-01-107-021	कृच्छ्रास्वापत्सु सम्मूढान्गणाः सन्तारयन्ति ते ॥
KK-12-01-107-022	क्रोधो भेदो भयं दण्डः कर्षणं निग्रहो वधः ।
KK-12-01-107-022	नयत्यरिवशं सद्यो गणान्भरतसत्तम ॥
KK-12-01-107-023	तस्मान्मानयितव्यास्ते गणमुख्याः प्रधानतः ।
KK-12-01-107-023	लोकयात्रा समायत्ता भूयसी तेषु पार्थिव ॥
KK-12-01-107-024	मन्त्रगुप्तिः प्रधानेषु चारश्चामित्रकर्षण ।
KK-12-01-107-024	न गणाः कृत्स्नशो मन्त्रं श्रोतुमर्हन्ति भारत ॥
KK-12-01-107-025	गणमुख्यैस्तु सम्भूय कार्यं गणहितं मिथः ॥
KK-12-01-107-026	पृथग्गणस्य भिन्नस्य विततस्य ततोऽन्यथा ।
KK-12-01-107-026	अर्थाः प्रत्यवसीदन्ति तथाऽनर्था भवन्ति व ॥
KK-12-01-107-027	तेषामन्योन्यभिन्नानां स्वशक्तिमनुतिष्ठताम् ।
KK-12-01-107-027	निग्रहः पण्डितैः कार्यः क्षिप्रमेव प्रधानतः ॥
KK-12-01-107-028	कुलेषु कलहा जाताः कुलवृद्धैरुपेक्षिताः ।
KK-12-01-107-028	गोत्रस्य नाशं कुर्वन्ति गणभेदस्य कारकम् ॥
KK-12-01-107-029	आभ्यन्तरं भयं रक्ष्यमसारं बाह्यतो भयम् ।
KK-12-01-107-029	आभ्यन्तरं भयं राजन्सद्यो मूलानि कृन्तति ॥
KK-12-01-107-030	अकस्मात्क्रोधमोहाभ्यां लोभाद्वाऽपि स्वभावजात् ।
KK-12-01-107-030	अन्योन्यं नाभिभाषन्ते तत्पराभवलक्षणम् ॥
KK-12-01-107-031	जात्या च सदृशाः सर्वे कुलेन सदृशास्तथ ।
KK-12-01-107-031	न चोद्योगेन बुद्ध्या वा रूपद्रव्येण वा पुनः ॥
KK-12-01-107-032	भेदाच्चैव प्रदानाच्च नाम्यन्ते रिपुभिर्गणाः ।
KK-12-01-107-032	तस्मात्सङ्घातमेवाहुर्गणानां शरणं महत् ॥ 

इति श्रीमन्महाभारते शान्तिपर्वणि राजधर्मपर्वणि सप्ताधिकशततमोऽध्यायः ॥ 107 ॥

12-107-5 क्षीणस्य ग्रहणं वृत्तिर्जीविका च । लघुना सुगमेन । आदेशरूपेणोपदेशात्मकेन ॥ 12-107-6 गणानां शूरजनस्तेमानाम् ॥ 12-107-11 एको राजा लोभं वृणुते । गणस्तदाऽस्मभ्यं न ददातीत्यमर्षं वृणुते ॥ 12-107-12 इतरेतरं गणा राजानश्च प्रकर्षन्ति ॥ 12-107-14 सङ्घातयोगेनैकमत्यप्रयोगेण ॥
