अध्यायः 071

भीष्मेण युधिष्ठिरंप्रति राजधर्मकथनम् ॥ 1 ॥
KK-12-01-071-001	युधिष्ठिर उवाच 
KK-12-01-071-001a	कथं राजा प्रजा रक्षन्नाधिबन्धेन युज्यते ।
KK-12-01-071-001c	धर्मे च नापराध्नोति तन्मे ब्रूहि पितामह ॥
KK-12-01-071-002	भीष्म उवाच 
KK-12-01-071-002a	समासेनैव ते राजन्धर्मान्वक्ष्यामि शाश्वतान् ।
KK-12-01-071-002c	विस्तरेणैव धर्माणां न जात्वन्तमवाप्नुयात् ॥
KK-12-01-071-003a	धर्मनिष्ठाञ्श्रुतवतो देवव्रतसमाहितान् ।
KK-12-01-071-003c	अर्चितान्वासयेथास्त्वं गृहे गुणवतो द्विजान् ॥
KK-12-01-071-004a	प्रत्युत्थायोपसंगृह्य चरणावभिवाद्य च ।
KK-12-01-071-004c	अथ सर्वाणि कुर्वीथाः कार्याणि सपुरोहितः ॥
KK-12-01-071-005a	धर्मकार्याणि निर्वर्त्य मङ्गलानि प्रयुज्य च ।
KK-12-01-071-005c	ब्राह्मणान्वाचयेथास्त्वमर्थसिद्धिजयाशिषः ॥
KK-12-01-071-006a	आर्जवेन च संपन्नो धृत्या बुद्ध्या च भारत ।
KK-12-01-071-006c	धर्मार्थौ प्रतिगृह्णीयात्कामक्रोधौ च वर्जयेत् ॥
KK-12-01-071-007a	कामक्रोधौ पुरस्कृत्य योऽर्थं राजाऽनुतिष्ठति ।
KK-12-01-071-007c	न स धर्मं न चाप्यर्थं प्रतिगृह्णाति बालिशः ॥
KK-12-01-071-008a	मा स्म लुब्धांश्च मूर्खांश्च कामार्थे च प्रयूयुजः ।
KK-12-01-071-008c	अलुब्धान्बुद्धिसंपन्नान्सर्वकर्मसु योजयेत् ॥
KK-12-01-071-009a	मूर्खो ह्यधिकृतोऽर्थेषु कार्याणामविशारदः ।
KK-12-01-071-009c	प्रजाः क्लिश्नात्ययोगेन कामक्रोधसमन्वितः ॥
KK-12-01-071-010a	बलिषष्ठेन शुल्केन दण्डेनाथापराधिनाम् ।
KK-12-01-071-010c	शास्त्रानीतेन लिप्सेथा वेतनेन धनागमम् ॥
KK-12-01-071-011a	दापयित्वा करं धर्म्यं राष्ट्रं नीत्या यथाविधि ।
KK-12-01-071-011c	तथैतं कल्पयेद्राजा योगक्षेममतन्द्रितः ॥
KK-12-01-071-012a	गोपायितारं दातारं धर्मनित्यमतन्द्रितम् ।
KK-12-01-071-012c	अकामद्वेषसंयुक्तमनुरज्यन्ति मानवाः ॥
KK-12-01-071-013a	तस्माद्धर्मेण लाभेन लिप्सेथास्त्वं धनागमम् ।
KK-12-01-071-013c	धर्मार्थावध्रुवौ तस्य यो न शास्त्रपरो भवेत् ॥
KK-12-01-071-014a	अपशास्त्रधनो राजा संचयं नाधिगच्छति ।
KK-12-01-071-014c	अस्थाने चास्य तद्वित्तं सर्वमेव विनश्यति ॥
KK-12-01-071-015a	अर्थमूलोऽपि हिंसां च कुरुते स्वयमात्मनः ।
KK-12-01-071-015c	करैरशास्त्रदृष्टैर्हि मोहात्संपीडयन्प्रजाः ॥
KK-12-01-071-016a	ऊधश्छिन्द्यात्तु यो धेन्वाः क्षीरार्थी न लभेत्पयः ।
KK-12-01-071-016c	एवं राष्ट्रमयोगेन पीडितं न विवर्धते ॥
KK-12-01-071-017a	`यवसोदकमादाय सान्त्वेन विनयेन च ।
KK-12-01-071-017c	'यो हि दोग्ध्रीमुपास्ते च स नित्यं विन्दते पयः ।
KK-12-01-071-017e	एवं राष्ट्रमुपायेन भुञ्जानो लभते फलम् ॥
KK-12-01-071-018a	अथ राष्ट्रमुपायेन भुज्यमानं सुरक्षितम् ।
KK-12-01-071-018c	जनयत्यतुलां नित्यं कोशवृद्धिं युधिष्ठिर ॥
KK-12-01-071-019a	दोग्ध्री धान्यं हिरण्यं च मही राजा सुरक्षिता ।
KK-12-01-071-019c	नित्यं स्वेभ्यः परेभ्यश्च तृप्ता माता यथा पयः ॥
KK-12-01-071-020a	मालाकारोपमो राजन्भव माऽऽङ्गारिकोपमः ।
KK-12-01-071-020c	तथायुक्तश्चिरं राज्यं भोक्तुं शक्ष्यसि पालयन् ॥
KK-12-01-071-021a	परचक्राभियानेन यदि ते स्याद्धनक्षयः ।
KK-12-01-071-021c	अथ साम्नैव लिप्सेथा धनमब्राह्मणेषु यत् ॥
KK-12-01-071-022a	मा स्म ते ब्राह्मणं दृष्ट्वा धनस्थं प्रचलेन्मनः ।
KK-12-01-071-022c	अन्त्यायामप्यवस्थायां किमु स्फीतस्य भारत ॥
KK-12-01-071-023a	धनानि तेभ्यो दद्यास्त्वं यथाशक्ति यथार्हतः ।
KK-12-01-071-023c	सान्त्वयन्परिरक्षंश्च स्वर्गमाप्स्यसि दुर्जयम् ॥
KK-12-01-071-024a	एवं धर्म्येण वृत्तेन प्रजास्त्वं परिपालय ।
KK-12-01-071-024c	स्वर्ग्यं पुण्यं यशो नित्यं प्राप्स्यसे कुरुनन्दन ॥
KK-12-01-071-025a	धर्मेण व्यवहारेण प्रजाः पालय पाण्डव ।
KK-12-01-071-025c	युधिष्ठिर यथायुक्तो नाधिबन्धेन योक्ष्यसे ॥
KK-12-01-071-026a	एष एव परो धर्मो यद्राजा रक्षति प्रजाः ।
KK-12-01-071-026c	भूतानां हि यदा धर्मो रक्षणं परमा दया ॥
KK-12-01-071-027a	तस्मादेवं परं धर्मं मन्यन्ते धर्मकोविदाः ।
KK-12-01-071-027c	यो राजा रक्षणे युक्तो भूतेषु कुरुते दयाम् ॥
KK-12-01-071-028a	यदह्ना कुरुते पापमरक्षन्भयतः प्रजाः ।
KK-12-01-071-028c	राजा वर्षसहस्रेण तस्यान्तमधिगच्छति ॥
KK-12-01-071-029a	यदह्ना कुरुते धर्मं प्रजा धर्मेण पालयन् ।
KK-12-01-071-029c	दशवर्षसहस्राणि तस्य भुङ्क्ते फलं दिवि ॥
KK-12-01-071-030a	स्विष्टिः स्वधीतिः सुतपा लोकाञ्जयति यावतः ।
KK-12-01-071-030c	क्षणेन तानवाप्नोति प्रजा धर्मेण पालयन् ॥
KK-12-01-071-031a	एवं धर्मं प्रयत्नेन कौन्तेय परिपालय ।
KK-12-01-071-031c	ततः पुण्यफलं लब्ध्वा नानुबन्धेन योक्ष्यसे ॥
KK-12-01-071-032a	स्वर्गलोके सुमहतीं श्रियं प्राप्स्यसि पाण्डव ।
KK-12-01-071-032c	असंभवश्च धर्माणामीदृशानामराजसु ॥
KK-12-01-071-033a	तस्माद्राजैव नान्योऽस्ति यो धर्मफलमाप्नुयात् ।
KK-12-01-071-033c	स राज्यं धृतिमान्प्राप्य धर्मेण परिपालय ।
KK-12-01-071-033e	इन्द्रं तर्पय सोमेन कामैश्च सुहृदो जनान् ॥ 

इति श्रीमन्महाभारते शान्तिपर्वणि राजधर्मपर्वणि एकसप्ततितमोऽध्यायः ॥ 71 ॥

12-71-1 बह्वीनां प्रजानां परिपालन कथं स्यादिति चिन्ता आधिः स एव बन्धस्तेन न युज्यते ॥ 12-71-9 अयोगेन योग इष्टप्राप्ति स्तदभावेन ॥ 12-71-10 बली राजदेयं तदेव सस्यादेः षष्ठंशस्तेन बलिषष्ठेन । वेतनेन पथिरक्षितैर्वणिग्भिर्यद्दत्तं तद्राज्ञो वेतनं सेवाधनम् ॥ 12-71-11 धान्यादेः षष्ठांशे हृते शेषेण प्रजानां यदि वार्षिको ग्रासो न भवेत्तदा राजैव तासां योगक्षेमं कल्पयेदित्याह दापयित्वेति ॥ 12-71-19 दोग्ध्री पूरयित्री ॥ 12-71-20 आङ्गारिक इङ्गालकर्ता ॥ 12-71-25 यथायुक्त उक्तेन प्रकारेणाऽवहितः ॥ 12-71-27 यो दयां कुरुते तं धर्मं मन्यन्ते इति योजना ॥ 12-71-28 अन्तं यातनाभोगनिष्कृतिम् ॥ 12-71-30 स्विष्टिः स्वधीतिः सुतपा इति क्रमेण गृहस्थब्रह्मचारिवानप्रस्थधर्मान्सम्यगनुतिष्ठन् ॥
