अध्यायः 294

भीष्मेण युधिष्ठिरम् प्रति मुक्तिसाधनप्रतिपादकसगरारिष्टनेमिसंवादानुवादः ॥ 1 ॥
KK-12-03-294-001	युधिष्ठिर उवाच 
KK-12-03-294-001a	कथं नु युक्तः पृथिवीं चरेदस्मद्विधो नृपः ।
KK-12-03-294-001c	नित्यं कैश्च गुणैर्युक्तः सङ्गपाशाद्विमुच्यते ॥
KK-12-03-294-002	भीष्म उवाच
KK-12-03-294-002a	अत्र ते वर्तयिष्येऽहमितिहासं पुरातनम् ।
KK-12-03-294-002c	अरिष्टनेमिना प्रोक्तं सगरायानुपृच्छते ॥
KK-12-03-294-003	सगर उवाच
KK-12-03-294-003a	किं श्रेयः परमं ब्रह्मन्कृत्वेह सुखमश्नुते ।
KK-12-03-294-003c	कथं न शोचेन्न क्षुभ्येदेतदिच्छामि वेदितुम् ॥
KK-12-03-294-004	भीष्म उवाच
KK-12-03-294-004a	एवमुक्तस्तदा तार्क्ष्यः सर्वशास्त्रविदां वरः ।
KK-12-03-294-004c	विबुध्य सम्पदं चाग्र्यां सद्वाक्यमिदमब्रवीत् ॥
KK-12-03-294-005a	सुखं मोक्षसुखं लोके न च मूढोऽवगच्छति ।
KK-12-03-294-005c	प्रसक्तः पुत्रपशुषु धनधान्यसमाकुलः ॥
KK-12-03-294-006a	सक्तबुद्धिरशान्तात्मा स न शक्यश्चिकित्सितुम् ।
KK-12-03-294-006c	स्नेहपाशसितो मूढो न स मोक्षाय कल्पते ॥
KK-12-03-294-007a	स्नेहजानिह ते पाशान्वक्ष्यामि शृणु तान्मम ।
KK-12-03-294-007c	सकर्णकेन शिरसा शक्याश्छेत्तुं विजानता ॥
KK-12-03-294-008a	सम्भाव्य पुत्रान्कालेन यौवनस्थान्निवेश्य च ।
KK-12-03-294-008c	समर्थाञ्जीवने ज्ञात्वा मुक्तश्चर यथासुखम् ॥
KK-12-03-294-009a	भार्यां पुत्रवतीं वृद्धां लालितां पुत्रवत्सलाम् ।
KK-12-03-294-009c	ज्ञात्वा प्रजहि कालेन परार्थमनुदृश्य च ॥
KK-12-03-294-010a	सापत्यो निरपत्यो वा मुक्तश्चर यथासुखम् ।
KK-12-03-294-010c	इन्द्रियैरिन्द्रियार्थांस्त्वमनुभूय यथाविधि ॥
KK-12-03-294-011a	कृतकौतूहलस्तेषु मुक्तश्चर यथासुखम् ।
KK-12-03-294-011c	उपपत्त्योपलब्धेषु लोकेषु च समो भव ॥
KK-12-03-294-012a	एष तावत्समासेन तव सङ्कीर्तितो मया ।
KK-12-03-294-012c	मोक्षार्थो विस्तरेणाथ भूयो वक्ष्यामि तच्छृणु ॥
KK-12-03-294-013a	मुक्ता वीतभया लोके चरन्ति सुखिनो नराः ।
KK-12-03-294-013c	सक्तभावा विनश्यन्ति नरास्तत्र न संशयः ॥
KK-12-03-294-014a	आहारसञ्चये सक्ता यथा कीटपिपीलिकाः ।
KK-12-03-294-014c	असक्ताः सुखिनो लोके सक्ताश्चैव विनाशिनः ॥
KK-12-03-294-015a	स्वजने न च ते चिन्ता कर्तव्या मोक्षबुद्धिना ।
KK-12-03-294-015c	इमे मया विनाभूता भविष्यन्ति कथं त्विति ॥
KK-12-03-294-016a	स्वयमुत्पद्यते जन्तुः स्वयमेव विवर्धते ।
KK-12-03-294-016c	सुखदुःखे तथा मृत्युं स्वयमेवाधिगच्छति ॥
KK-12-03-294-017a	भोजनाच्छादने चैव मात्रा पित्रा च सङ्ग्रहम् ।
KK-12-03-294-017c	स्वकृते नाधिगच्छन्ति लोके नास्त्यकृतं पुरा ॥
KK-12-03-294-018a	धात्रा विहितभक्ष्याणि सर्वभूतानि मेदिनीम् ।
KK-12-03-294-018c	लोके विपरिधावन्ति रक्षितानि स्वकर्मभिः ॥
KK-12-03-294-019a	स्वयं मृत्पिण्डभूतस्य परतन्त्रस्य सर्वदा ।
KK-12-03-294-019c	को हेतुः स्वजनं द्वेष्टुं रक्षितं वाऽदृढात्मनः ॥
KK-12-03-294-020a	स्वजनं हि यदा मृत्युर्हन्त्येव भुवि पश्यतः ।
KK-12-03-294-020c	कृतेऽपि यत्ने महति तत्र बोद्धव्यमात्मना ॥
KK-12-03-294-021a	जीवन्तमपि चैवैनं भरणे रक्षणे तथा ।
KK-12-03-294-021c	असमाप्ते परित्यज्य पश्चादपि मरिष्यसि ॥
KK-12-03-294-022a	यदा मृतं च स्वजनं न ज्ञास्यसि कथञ्चन ।
KK-12-03-294-022c	सुखितं दुःखितं वाऽपि ननु बोद्धव्यमात्मना ॥
KK-12-03-294-023a	मृते वा त्वयि जीवे वा यदा भोक्ष्यति वै जनः ।
KK-12-03-294-023c	स्वकृतं ननु बुद्ध्वैवं कर्तव्यं हितमात्मनः ॥
KK-12-03-294-024a	एवं विजानँल्लोकेऽस्मिन्कः कस्येत्यभिनिश्चितः ।
KK-12-03-294-024c	मोक्षे निवेशय मनो भूयश्चाप्युपधारय ॥
KK-12-03-294-025a	क्षुत्पिपासादयो भावा जिता यस्येह देहिनः ।
KK-12-03-294-025c	क्रोधो लोभस्तथा मोहः सत्ववान्मुक्त एव सः ॥
KK-12-03-294-026a	द्यूते पाने तथा स्त्रीषु मृगयायां च यो नरः ।
KK-12-03-294-026c	न प्रमाद्यति सम्मोहात्सततं मुक्त एव सः ॥
KK-12-03-294-027a	दिवसेदिवसे नाम रात्रौरात्रौ पुमान्सदा ।
KK-12-03-294-027c	भोक्तव्यमिति यः खिन्नो दोषबुद्धिः स उच्यते ॥
KK-12-03-294-028a	आत्मभावं तथा स्त्रीषु सक्तमेव पुनः पुनः ।
KK-12-03-294-028c	यः पश्यति सदा युक्तो यथावन्मुक्त एव सः ॥
KK-12-03-294-029a	सम्भवं च विनाशं च भूतानां चेष्टितं तथा ।
KK-12-03-294-029c	यस्तत्त्वतो विजानाति लोकेऽस्मिन्मुक्त एव सः ॥
KK-12-03-294-030a	प्रस्थं वाहसहस्रेषु यात्रार्थं चैव कोटिषु ।
KK-12-03-294-030c	प्रासादे मञ्चकं स्थानं यः पश्यति स मुच्यते ॥
KK-12-03-294-031a	मृत्युनाऽभ्याहतं लोकं व्याधिभिश्चोपपीडितम् ।
KK-12-03-294-031c	अवृत्तिकर्शितं चैव यः पश्यति स मुच्यते ॥
KK-12-03-294-032a	यः पश्यति स सन्तुष्टो नपश्यंश्च विहन्यते ।
KK-12-03-294-032c	यश्चाप्यल्पेन सन्तुष्टो लोकेऽस्मिन्मुक्त एव सः ॥
KK-12-03-294-033a	अग्नीषोमाविदं सर्वमिति यश्चानुपश्यति ।
KK-12-03-294-033c	न च संस्पृश्यते भावैरद्भुतैर्मुक्त एव सः ॥
KK-12-03-294-034a	पर्यङ्कशय्या भूमिश्च समाने यस्य देहिनः ।
KK-12-03-294-034c	शाल्यन्नं च कदन्नं च यस्य स्यान्मुक्त एव सः ॥
KK-12-03-294-035a	क्षौमं च कुशचीरं च कौशेयं वल्कलानि च ।
KK-12-03-294-035c	आविकं चर्म च समं यस्य स्यान्मुक्त एव सः ॥
KK-12-03-294-036a	पञ्चभूतसमुद्भूतं लोकं यश्चानुपश्यति ।
KK-12-03-294-036c	तथाच वर्तते दृष्ट्वा लोकेऽस्मिन्मुक्त एव सः ॥
KK-12-03-294-037a	सुखदुःखे समे यस्य लाभालाभौ जयाजयौ ।
KK-12-03-294-037c	इच्छाद्वेषौ भयोद्वेगौ सर्वथा मुक्त एव सः ॥
KK-12-03-294-038a	रक्तमूत्रपुरीषाणां दोषाणां सञ्चयांस्तथा ।
KK-12-03-294-038c	शरीरं दोषबहुलं दृष्ट्वा चैव विमुच्यते ॥
KK-12-03-294-039a	वलीपलितसंयोगं कार्श्यं वैवर्ण्यमेव च ।
KK-12-03-294-039c	कुब्जभावं च जरया यः पश्यति स मुच्यते ॥
KK-12-03-294-040a	पुंस्त्वोपघातं कालेन दर्शनोपरमं तथा ।
KK-12-03-294-040c	बाधिर्यं प्राणमन्दत्वं यः पश्यति स मुच्यते ॥
KK-12-03-294-041a	गतानृषींस्तथा देवानसुरांश्च तथा गतान् ।
KK-12-03-294-041c	लोकादस्मात्परं लोकं यः पश्यति स मुच्यते ॥
KK-12-03-294-042a	प्रभावैरन्वितास्तैस्तैः पार्थिवेन्द्राः सहस्रशः ।
KK-12-03-294-042c	ये गताः पृथिवीं त्यक्त्वा इति ज्ञात्वा विमुच्यते ॥
KK-12-03-294-043a	अर्थांश्च दुर्लभाँल्लोके क्लेशांश्च सुलभांस्तथा ।
KK-12-03-294-043c	दुःखं चैव कुटुम्बार्थे यः पश्यति स मुच्यते ॥
KK-12-03-294-044a	अपत्यानां च वैगुण्यं जनं विगुणमेव च ।
KK-12-03-294-044c	पश्यन्भूयिष्ठशो लोके को मोक्षं नाभिपूजयेत् ॥
KK-12-03-294-045a	शास्त्राल्लोकाच्च यो बुद्धः सर्वं पश्यति मानवः ।
KK-12-03-294-045c	असारमिव मानुष्यं सर्वथा मुक्त एव सः ॥
KK-12-03-294-046a	एतच्छ्रुत्वा मम वचो भवांश्चरतु मुक्तवत् ।
KK-12-03-294-046c	गार्हस्थ्याद्यदि ते मोक्षे कृता बुद्धिरविक्लवा ॥
KK-12-03-294-047a	तत्तस्य वचनं श्रुत्वा सम्यक्स पृथिवीपतिः ।
KK-12-03-294-047c	मोक्षजैश्च गुणैर्युक्तः पालयामास च प्रजाः ॥ 

इति श्रीमन्महाभारते शान्तिपर्वणि मोक्षधर्मपर्वणि चतुर्नवत्यधिकद्विशततमोऽध्यायः ॥ 294 ॥

12-294-1 कथं विमुक्तः पृथिवीमिति थ. पाठः ॥ 12-294-5 नच लोकोऽवगच्छतीति थ. ध. पाठः ॥ 12-294-8 निवेश्य दारैः संयोज्य ॥ 12-294-9 परार्थमन्तिमं पुरुषार्थं मोक्षम् । प्रजहि त्यज ॥ 12-294-11 कृतकौतूहलः छिन्नौत्सुक्यः । लाभेषु च समो भवेति थ. ध. पाठः ॥ 12-294-12 मोक्षार्थो मोक्षप्रयोजनः ॥ 12-294-13 मुक्ताश्छिन्नस्नेहपाशाः । सक्तभावाः विषयासक्तचित्ताः ॥ 12-294-30 वाहः धान्यपूर्णं शकटम् । सहस्रेषु कोटिष्विति समानाधिकरणम् । प्रस्थं पुरुषाहारपरिमितं धान्यम् । यात्रार्थं देहव्यवहारार्थम् । अधिकसङ्ग्रहो व्यर्थम् इति यः पश्यति ॥ 12-294-31 अवृत्तिर्जीविकाया अभावः ॥ 12-294-32 नपश्यन्नित्येकं पदम् । मृत्युनाभ्याहतं लोकमित्यनुकृष्यते ॥ 12-294-33 अग्निर्जाठरो भोक्ता । सोमोऽन्नं भोज्यम् ॥ 12-294-34 शालयश्च कदन्नं चेति झ. ध. पाठः ॥ 12-294-38 श्लेष्ममूत्रपुरीषाणामिति ध. पाठः । छर्दिमूत्रेति थ. पाठः ॥ 12-294-40 बाधिर्यं घ्राणमन्दत्वमिति ध. पाठः ॥ 12-294-42 प्रतापैरन्विता इति थ. पाठः ॥
