अध्यायः 224

भीष्मेण युधिष्ठिरम् प्रति गार्हस्थ्ये स्थितस्यापि भगवदुपासकस्य ज्ञानिनः पुरुषार्थसिद्धौ दृष्टान्ततया सुवर्चलाश्वेतकेतूपाख्यानकथनम् ॥ 1 ॥
001	`युधिष्ठिर उवाच 
001a	अस्ति कश्चिद्यदि विभो सदारो नियतो गृहे ।
001c	अतीतसर्वसंसारः सर्वद्वन्द्वविवर्जितः ।
001e	तं मे ब्रूहि महाप्राज्ञ दुर्लभः पुरुषो महान् ॥
002	भीष्म उवाच 
002a	शृणु राजन्यथावृत्तं यन्मां त्वं पृष्टवानसि ।
002c	इतिहासमिमं शुद्धं संसारभयभेषजम् ॥
003a	देवलो नाम विप्रर्षिः सर्वशास्त्रार्थकोविदः ।
003c	क्रियावान्धार्मिको नित्यं देवब्राह्मणपूजकः ॥
004a	सुता सुवर्चला नाम तस्य कल्याणलक्षणा ।
004c	नातिह्रस्वा नातिकृशा नातिदीर्घा यशस्विनी ।
004e	प्रदानसमयं प्राप्ता पिता तस्य ह्यचिन्तयत् ॥
005a	अस्याः पतिः कुतो वेति ब्राह्मणः श्रोत्रियः परः ।
005c	विद्वान्विप्रो ह्यकुटुम्बः प्रियवादी महातपाः ॥
006ac	इत्येवं चिन्तयानं तं रहस्याह सुवर्चला ॥
007a	अन्धाय मां महाप्राज्ञ देह्यनन्धाय वै पितः ।
007c	एवं स्मर सदा विद्वन्ममेदं प्रार्थितं मुने ॥
008	पितोवाच 
008a	न शक्यं प्रार्थितं वत्से त्वयाऽद्य प्रतिभाति मे ।
008c	अन्धतानन्धता चेति विकारो मम जायते ॥
009ac	उन्मत्तेवाशुभं वाक्यं भाषसे शुभलोचने ॥
010	सुवर्चलोवाच 
010a	नाहमुन्मत्तभूताऽद्य बुद्धिपूर्वं ब्रवीमि ते ।
010c	विद्यते चेत्पतिस्तादृक्स मां भरति वेदवित् ॥
011a	येभ्यस्त्वं मन्यसे दातुं मामिहानय तान्द्विजान् ।
011c	तादृशं तं पतिं तेषु वरयिष्ये यथातथम् ॥
012	भीष्म उवाच 
012a	तथेति चोक्त्वा तां कन्यामृषिः शिष्यानुवाच ह ।
012c	ब्राह्मणान्वेदसम्पन्नान्योनिगोत्रविशोधितान् ॥
013a	मातृतः पितृतः शुद्धाञ्शुद्धानाचारतः शुभान् ।
013c	अरोगान्बुद्धिसम्पन्नाञ्शीलसत्वगुणान्वितान् ॥
014a	असङ्कीर्णांश्च गोत्रेषु वेदव्रतसमन्वितान् ।
014c	ब्राह्मणान्स्नातकाञ्शीघ्रं मातापितृसमन्वितान् ।
014e	निवेष्टुकामान्कन्यां मे दृष्ट्वाऽऽनयत शिष्यकाः ॥
015a	तच्छ्रुत्वा त्वरिताः शिष्या ह्याश्रमेषु ततस्ततः ।
015c	ग्रामेषु च ततो गत्वा ब्राह्मणेभ्यो न्यवेदयन् ॥
016a	ऋषेः प्रभावं मत्वा ते कन्यायाश्च द्विजोत्तमाः ।
016c	अनेकमुनयो राजन्सम्प्राप्ता देवलाश्रमम् ॥
017a	अनुमान्य यथान्यायं मुनीन्मुनिकुमारकान् ।
017c	अभ्यर्च्य विधिवत्तत्र कन्यामाह पिता महान् ॥
018a	एतेऽपि मुनयो वत्से स्वपुत्रैकमता इह ।
018c	वेदवेदाङ्गसम्पन्नाः कुलीनाः शीलसम्मताः ॥
019a	येऽमी तेषु वरं भद्रे त्वमिच्छसि महाव्रतम् ।
019c	तं कुमारं वृणीष्वाद्य तस्मै दास्याम्यहं शुभे ॥
020a	तथेति चोक्त्वा कल्याणी तप्तहेमनिभा तदा ।
020c	सर्वलक्षणसम्पन्ना वाक्यमाह यशस्विनी ॥
021a	विप्राणां समितीर्दृष्ट्वा प्रणिपत्य तपोधनान् ।
021c	यद्यस्ति समितौ विप्रो ह्यन्धोऽनन्धः स मे वरः ॥
022a	तच्छ्रुत्वा मुनयस्तत्र वीक्षमाणाः परस्परम् ।
022c	नोचुर्विप्रा महाभागाः कन्यां मत्वा ह्यवेदिकाम् ॥
023a	कुत्सयित्वा मुनिं तत्र मनसा मुनिसत्तमाः ।
023c	यथागतं ययुः क्रुद्धा नानादेशनिवासिनः ॥
024ac	कन्या च संस्थिता तत्र पितृवेश्मनि भामिनी ॥
025a	ततः कदाचिद्ब्रह्मण्यो विद्वान्न्यायविशारदः ।
025c	ऊहापोहविधानज्ञो ब्रह्मचर्यसमन्वितः ॥
026a	वेदविद्वेदतत्वज्ञः क्रियाकल्पविशारदः ।
026c	आत्मतत्वविभागज्ञः पितृमान्गुणसागरः ॥
027a	श्वेतकेतुरिति ख्यातः श्रुत्वा वृत्तान्तमादरात् ।
027c	कन्यार्थं देवलं चापि शीघ्रं तत्रागतोऽभवत् ॥
028a	उद्दालकसुतं दृष्ट्वा श्वेतकेतुं महाव्रतम् ।
028c	यथान्यायं च सम्पूज्य देवलः प्रत्यभाषत ॥
029a	कन्ये एष महाभागे प्राप्तो ऋषिकुमारकः ।
029c	वरयैनं महाप्राज्ञं वेदवेदाङ्गपारगम् ॥
030a	तच्छ्रुत्वा कुपिता कन्या ऋषिपुत्रमुदैक्षत ।
030c	तां कन्यामाह विप्रर्षिः सोऽहं भद्रे समागतः ॥
031a	अन्धोऽहमत्र तत्वं हि तथा मन्ये च सर्वदा ।
031c	विशालनयनं विद्धि तथा मां हीनसंशयम् ।
031e	वृणीष्व मां वरारोहे भजे च त्वामनिन्दिते ॥
032a	येनेदं वीक्षते नित्यं वृणोति स्पृशतेऽथवा ।
032c	घ्रायते वक्ति सततं येनेदं सार्यते पुनः ॥
033a	येनेदं मन्यते तत्वं येन बुध्यति वा पुनः ।
033c	न चक्षुर्विद्यते ह्येतत्स वै भूतान्ध उच्यते ॥
034a	यस्मिन्प्रवर्तते चेदं पश्यञ्छृण्वन्स्पृशन्नपि ।
034c	जिघ्रंश्च रसयंस्तद्वद्वर्तते येन चक्षुषा ॥
035a	तन्मे नास्ति ततो ह्यन्धो वृणु भद्रेऽद्य मामतः ।
035c	लोकदृष्ट्या करोमीह नित्यनैमित्तिकादिकम् ॥
036a	आत्मदृष्ट्या च तत्सर्वं विलिप्यामि च नित्यशः ।
036c	स्थितोऽहं निर्भरः शान्तः कार्यकारणभावनः ॥
037a	अविद्यया तरन्मृत्युं विद्यया तं तथाऽमृतम् ।
037c	यथाप्राप्तं तु सन्दृश्य वसामीह विमत्सरः ।
037e	क्रीते व्यवसितं भद्रे भर्ताऽहं ते वृणीष्व माम् ॥
038	भीष्म उवाच 
038a	ततः सुवर्चला दृष्ट्वा प्राह तं द्विजसत्तमम् ।
038c	मनसाऽसि वृतो विद्वञ्शेषकर्ता पिता मम ।
038e	वृणीष्व पितरं मह्यमेष वेदविधिक्रमः ॥
039a	तद्विज्ञाय पिता तस्या देवलो मुनिसत्तमः ।
039c	श्वेतकेतुं च सम्पूज्य तथैवोद्दालकेन तम् ॥
040a	मुनीनामग्रतः कन्यां प्रददौ जलपूर्वकम् ।
040c	उदाहरन्ति वै तत्र श्वेतकेतुं निरीक्ष्य तम् ॥
041a	हृत्पुण्डरीकनिलयः सर्वभूतात्मको हरिः ।
041c	श्वेतकेतुस्वरूपेण स्थितोऽसौ मधुसूदनः ॥
042a	प्रीयतां माधवो देवः पत्नी चेयं सुता मम ।
042c	प्रतिपादयामि ते कन्यां सहधर्मचरीं शुभाम् ।
042e	इत्युक्त्वा प्रददौ तस्मै देवलो मुनिपुङ्गवः ॥
043a	प्रतिगृह्य च तां कन्यां श्वेतकेतुर्महायशाः ।
043c	उपयम्य यथान्यायमत्र कृत्वा यथाविधि ॥
044a	समाप्य तन्त्रं मुनिभिर्वैवाहिकमनुत्तमम् ।
044c	स गार्हस्थ्ये वसन्धीमान्भार्यां तामिदमब्रवीत् ॥
045a	यानि चोक्तानि वेदेषु तत्सर्वं कुरु शोभने ।
045c	मया सह यथान्यायं सहधर्मचरी मम ॥
046a	अहमित्येव भावेन स्थितोऽहं त्वं तथैव च ।
046c	तस्मात्कर्माणि कुर्वीथाः कुर्यां ते च ततः परम् ॥
047a	न ममेति च भावेन ज्ञानाग्निनिलयेन च ।
047c	अनन्तरं तथा कुर्यास्तानि कर्माणि भस्मसात् ॥
048a	एवं त्वया च कर्तव्यं सर्वदा दुर्भगा मया ।
048c	यद्यदाचरति श्रेष्ठस्तत्तदेवेतरो जनः ।
048e	तस्माल्लोकस्य सिद्ध्यर्थं कर्तव्यं चात्मसिद्धये ॥
049a	उक्त्वैवं स महाप्राज्ञः सर्वज्ञानैकभाजनः ।
049c	पुत्रानुत्पाद्य तस्यां च यज्ञैः सन्तर्प्य देवताः ॥
050a	आत्मयोगपरो नित्यं निर्द्वन्द्वो निष्परिग्रहः ।
050c	भार्यां तां सदृशीं प्राप्य बुद्धिं क्षेत्रज्ञयोरिव ॥
051a	लोकमन्यमनुप्राप्तौ भार्या भर्ता तथैव च ।
051c	साक्षिभूतौ जगत्यस्मिंश्चरमाणौ मुदाऽन्वितौ ॥
052a	ततः कदाचिद्भर्तारं श्वेतकेतुं सुवर्चला ।
052c	पप्रच्छ को भवानत्र ब्रूहि मे तद्द्विजोत्तम ॥
053a	तामाह भगवान्वाग्मी तया ज्ञातो न संशयः ।
053c	द्विजोत्तमेति मामुक्त्वा पुनः कमनुपृच्छसि ॥
054a	सा तमाह महात्मानं पृच्छामि हृदि शायिनम् ।
054c	तच्छ्रुत्वा प्रत्युवाचैनां स न वक्ष्यति भामिनि ॥
055a	नामगोत्रसमायुक्तमात्मानं मन्यसे यदि ।
055c	तन्मिथ्यागोत्रसद्भावे वर्तते देहबन्धनम् ॥
056a	अहमित्येष भावोऽत्र त्वयि चापि समाहितः ।
056c	त्वमप्यहमहं सर्वमहमित्येव वर्तते ।
056e	नात्र तत्परमार्थं वै किमर्थमनुपृच्छसि ॥
057a	ततः प्रहस्य सा हृष्टा भर्तारं धर्मचारिणी ।
057c	उवाच वचनं काले स्मयमाना तदा नृप ॥
058a	किमनेकप्रकारेण विरोधेन प्रयोजनम् ।
058c	क्रियाकलापैर्ब्रह्मर्षे ज्ञाननष्टोऽसि सर्वदा ।
058e	तन्मे ब्रूहि महाप्राज्ञ यथाऽहं त्वामनुव्रता ॥
059	श्वेतकेतुरुवाच 
059a	यद्यदाचरति श्रेष्ठस्तत्तदेवेतरो जनः ।
059c	वर्तते तेन लोकोऽयं सङ्कीर्णश्च भविष्यति ॥
060a	सङ्कीर्णे च तथा धर्मे वर्णः सङ्करमेति च ।
060c	सङ्करे च प्रवृत्ते तु मात्स्यो न्यायः प्रवर्तते ॥
061a	तदनिष्टं हरेर्भद्रे धातुरस्य महात्मनः ।
061c	परमेश्वरसङ्क्रीडा लोकसृष्टिरियं शुभे ॥
062a	यावत्पांसव उद्दिष्टास्तावत्योऽस्य विभूतयः ।
062c	तावत्यश्चैव मायास्तु तावत्योऽस्याश्च शक्तयः ॥
063a	एवं सुगह्वरे युक्तो यत्र मे तद्भवाभवम् ।
063c	छित्त्वा ज्ञानासिना गच्छेत्स विद्वान्स च मे प्रियः ।
063e	सोऽहमेव न सन्देहः प्रतिज्ञा इति तस्य वै ॥
064a	ये मूढास्ते दुरात्मानो धर्मसङ्करकारकाः ।
064c	मर्यादाभेदका नीचा नरके यान्ति जन्तवः ॥
065ac	आसुरीं योनिमापन्ना इति देवानुशासनम् ॥
066a	भगवत्या तथा लोके रक्षितव्यं न संशयः ।
066c	मर्यादालोकरक्षार्थमेवमस्ति तथा स्थितः ॥
067	सुवर्चलोवाच 
067a	शब्दः कोत्र इति ख्यातस्तथाऽर्थं च महामुने ।
067c	आकृत्या पतयो ब्रूहि लक्षणेन पृथक्पृथक् ॥
068	श्वेतकेतुरुवाच 
068a	व्यत्ययेन च वर्णानां परिवादकृतो हि यः ।
068c	स शब्द इति विज्ञेयस्तन्निपातोऽर्थ उच्यते ॥
069	सुवर्चलोवाच 
069a	शब्दार्थयोर्हि सम्बन्धस्त्वनयोरस्ति वा न वा ।
069c	तन्मे ब्रूहि यथातत्वं शब्दस्यानेऽर्थ एव चेत् ॥
070	श्वेतकेतुरुवाच
070a	शब्दार्थयोर्न चैवास्ति सम्बन्धोऽत्यन्त एव हि ।
070c	पुष्करे च यथा तोयं तथाऽस्मीति च वेत्थ तत् ॥
071	सुवर्चलोवाच 
071a	अर्थे स्थितिर्हि शब्दस्य नान्यथा च स्थितिर्भवेत् ।
071c	विद्यते चेन्महाप्राज्ञ विनाऽर्थं ब्रूहि सत्तम ॥
072	श्वेतकेतुरुवाच 
072a	ससंसर्गोऽतिमात्रस्तु वाचकत्वेन वर्तते ।
072c	अस्ति चेद्वर्तते नित्यं विकारोच्चारणेन वै ॥
073	सुवर्चलोवाच 
073a	शब्दस्थानोत्र इत्युक्तस्तथाऽर्थ इति मे कृतः ।
073c	अर्थः स्थितो न तिष्ठेच्च विरूढमिह भाषितम् ॥
074	श्वेतकेतुरुवाच 
074a	न विकूलोऽत्र कथितो नाकाशं हि विना जगत् ।
074c	सम्बन्धस्तत्र नास्त्येव तद्वदित्येष मन्यताम् ॥
075	सुवर्चलोवाच 
075a	सदाऽहङ्कारशब्दोऽयं व्यक्तमात्मनि संश्रितः ।
075c	न वाचस्तत्र वर्तन्ते इति मिथ्या भविष्यति ॥
076	श्वेतकेतुरुवाच 
076a	अहंशब्दो ह्यहम्भावो नात्मभावे शुभव्रते ।
076c	न वर्तन्ते परेऽचिन्त्ये वाचः सगुणलक्षणाः ॥
077	सुवर्चलोवाच 
077a	अहं गात्रैकतः श्यामा भवानपि तथैव च ।
077c	तन्मे ब्रूहि यथान्यायमेवं चेन्मुनिसत्तम ॥
078	श्वेतकेतुरुवाच 
078a	मृण्मये हि घटे भावस्तादृग्भाव इहेष्यते ।
078c	अयं भावः परेऽचिन्त्ये ह्यात्मभावो यथाच तत् ॥
079a	अहं त्वमेतदित्येव परे सङ्कल्पना मया ।
079c	तस्माद्वाचो न वर्तन्त इति नैव विरुध्यते ॥
080a	तस्माद्वामेन वर्तन्ते मनसा भीरु सर्वशः ।
080c	यथाऽऽकाशगतं विश्वं संसक्तमिव लक्ष्यते ॥
081a	संसर्गे सति स्बन्धात्तद्विकारं भविष्यति ।
081c	अनाकाशगतं सर्वं विकारे च सदा गतम् ॥
082a	तद्ब्रह्म परमं शुद्धमनौपम्यं न शक्यते ।
082c	न दृश्यते तथा तच्च दृश्यते च मतिर्मम ॥
083	सुवर्चलोवाच 
083a	निर्विकारं ह्यमूर्तिं च निरयं सर्वगं तथा ।
083c	दृश्यते च वियन्नित्यं दृगात्मा तेन दृश्यते ॥
084	श्वेतकेतुरुवाच 
084a	त्वचा स्पृशति वै वायुमाकाशस्थं पुनः पुनः ।
084c	तत्स्थं गन्धं तथाघ्राति ज्योतिः पश्यति चक्षुषा ॥
085a	तमोरश्मिगणश्चैव मेघजालं तथैव च ।
085c	वर्षं तारागणं चैव नाकाशं दृश्यते पुनः ॥
086a	आकाशस्याप्यथाकाशं सद्रूपमिति निश्चितम् ।
086c	तदर्थे कल्पिता ह्येते तत्सत्यो विष्णुरेव च ।
086e	यानि नामानि गौणानि ह्युपचारात्परात्मनि ॥
087a	न चक्षुषा न मनसा न चान्येन परो विभुः ।
087c	चिन्त्यते सूक्ष्मया बुद्ध्या वाचा वक्तुं न शक्यते ॥
088a	एतत्प्रपञ्चमखिलं तस्मिन्सर्वं प्रतिष्ठितम् ।
088c	महाघटोऽल्पकश्चैव यथा मह्यां प्रतिष्ठितौ ॥
089a	न च स्त्री न पुमांश्चैव यथैव न नपुंसकः ।
089c	केवलज्ञानमात्रं तत्तस्मिन्सर्वं प्रतिष्ठितम् ॥
090a	भूमिसंस्थानयोगेन वस्तुसंस्थानयोगतः ।
090c	रसभेदा यथा तोये प्रकृत्यामात्मनस्तथा ॥
091a	तद्वाक्यस्मरणान्नित्यं तृप्तिं वारि पिबन्निव ।
091c	प्राप्नोति ज्ञानमखिलं तेन तत्सुखमेधते ॥
092	सुवर्चलोवाच 
092a	अनेन साध्यं किं स्याद्वै शब्देनेति मतिर्मम ।
092c	वेदगम्यः परोऽचिन्त्य इति पौराणिका विदुः ॥
093a	निरर्थको यथा लोके तद्वत्स्यादिति मे मतिः ।
093c	निरीक्ष्यैवं यथान्यायं वक्तुमर्हसि मेऽनघ ॥
094	श्वेतकेतुरुवाच 
094a	वेदगम्यं परं शुद्धमिति सत्या परा श्रुतिः ।
094c	व्याहत्या नैतदित्याह व्युपलिङ्गे च वर्तते ॥
095a	निरर्थको न चैवास्ति शब्दो लौकिक उत्तमे ।
095c	अनन्वयास्तथा शब्दा निरर्था इति लौकिकैः ॥
096a	गृह्यन्ते तद्वदित्येव न वर्तन्ते परात्मनि ।
096c	अगोचरत्वं वचसां युक्तमेवं तथा शुभे ॥
097a	साधनस्योपदेशाच्च ह्युपायस्य च सूचनात् ।
097c	उपलक्षणयोगेन व्यावृत्त्या च प्रदर्शनात् ।
097e	वेदगम्यः परः शुद्ध इति मे धीयते मतिः ॥
098a	अध्यात्मध्यानसम्भूतमभूतं----- वत्स्फुटम् ।
098c	ज्ञानं विद्धि शुभाचारे तेन यान्ति परां गतिम् ॥
099a	यदि मे व्याहृतं गुह्यं श्रुतं न तु त्वया शुभे ।
099c	तथ्यमित्येव वा शुद्धे ज्ञानं ज्ञानविलोचने ॥
100a	नानारूपवदस्यैवमैश्वर्यं दृश्यते शुभे ।
100c	न वायुस्तं न सूर्यस्तं नाग्निस्तत्तत्परं पदम् ॥
101a	अनेन पूर्णमेतद्धि हृदि भूतमिहेष्यते ।
101c	एतावदात्मविज्ञानमेतावद्यदहं स्मृतम् ।
101e	आवयोर्न च सत्वे वै तस्मादज्ञानबन्धनम् ॥
102	भीष्म उवाच 
102a	एवं सुवर्चला हृष्टा प्रोक्ता भर्त्रा यथार्थवत् ।
102c	परिचर्यमाणा ह्यनिशं तत्वबुद्धिसमन्विता ॥
103a	भर्ता च तामनुप्रेक्ष्य नित्यनैमित्तिकान्वितः ।
103c	परमात्मनि गोविन्दे वासुदेवे महात्मनि ॥
104a	समाधाय च कर्माणि तन्मयत्वेन भावितः ।
104c	कालेन महता राजन्प्राप्नोति परमां गतिम् ॥
105a	एतत्ते कथितं राजन्यस्मात्त्वं परिपृच्छसि ।
105c	गार्हस्थ्यं च समास्थाय गतौ जायापती परम् ॥'

इति श्रीमन्महाभारते शान्तिपर्वणि मोक्षधर्मपर्वणि चतुर्विंशत्यधिकद्विशततमोऽध्यायः ॥ 224 ॥
