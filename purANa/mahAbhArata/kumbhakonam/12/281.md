अध्यायः 281

भीष्मेण युधिष्ठिरम् प्रति भूतोत्पत्तिविनाशादिप्रतिपादकदेवलनारदसंवादानुवादः ॥ 1 ॥
KK-12-03-281-001	भीष्म उवाच 
KK-12-03-281-001a	अत्रैवोदाहरन्तीममितिहासं पुरातनम् ।
KK-12-03-281-001c	नारदस्य च संवादं देवलस्यासितस्य च ॥
KK-12-03-281-002a	आसीनं देवलं वृद्धं बुद्ध्वा बुद्धिमतां वरम् ।
KK-12-03-281-002c	नारदः परिपप्रच्छ भूतानां प्रभवाप्ययम् ॥
KK-12-03-281-003	नारद उवाच 
KK-12-03-281-003a	कुतः सृष्टमिदं विश्वं ब्रह्मन्स्थावरजङ्गमम् ।
KK-12-03-281-003c	प्रलये च कमभ्येति तद्भवान्प्रब्रवीतु मे ॥
KK-12-03-281-004	असित उवाच 
KK-12-03-281-004a	येभ्यः सृजति भूतानि कालो भावप्रचोदितः ।
KK-12-03-281-004c	महाभूतानि पञ्चेति तान्याहुर्भूतचिन्तकाः ॥
KK-12-03-281-005a	तेभ्यः सृजति भूतानि काल आत्मप्रचोदितः ।
KK-12-03-281-005c	एतेभ्यो यः परं ब्रूयादसद्ब्रूयादसंशयम् ॥
KK-12-03-281-006a	विद्धि नारद पञ्चैताञ्शाश्वतानचलान्ध्रुवान् ।
KK-12-03-281-006c	महतस्तेजसो राशीन्कालषष्ठान्स्वभावतः ॥
KK-12-03-281-007a	आपश्चैवान्तरिक्षं च पृथिवी वायुपावकौ ।
KK-12-03-281-007c	असिद्धिः परमेतेभ्यो भूतेभ्यो मुक्तसंशयम् ॥
KK-12-03-281-008a	नोपपत्त्या न वा युक्त्या त्वसद्ब्रूयादसंशयम् ।
KK-12-03-281-008c	वेत्थैतानभिनिर्वृत्तान्षडेते यस्य राशयः ॥
KK-12-03-281-009a	पञ्चैव तानि कालश्च भावाभावौ च केवलौ ।
KK-12-03-281-009c	अष्टौ भूतानि भूतानां शाश्वतानि भवाव्ययौ ॥
KK-12-03-281-010a	अभावभावितेष्वेव तेभ्यश्च प्रभवन्त्यपि ।
KK-12-03-281-010c	विनष्टोऽप्यनुतान्येव जन्तुर्भवति पञ्चधा ॥
KK-12-03-281-011a	तस्य भूमिमयो देहः श्रोत्रमाकाशसम्भवम् ।
KK-12-03-281-011c	सूर्याच्चक्षुरसुर्वायोरद्भ्यस्तु खलु शोणितम् ॥
KK-12-03-281-012a	चक्षुषी नासिकाकर्णौ त्वक् जिह्वेति च पञ्चमी ।
KK-12-03-281-012c	इन्द्रियाणीन्द्रियार्थानां ज्ञानानि कवयो विदुः ॥
KK-12-03-281-013a	दर्शनं श्रवणं घ्राणं स्पर्शनं रसनं तथा ।
KK-12-03-281-013c	उपपत्त्या गुणान्विद्धि पञ्च पञ्चसु धातुषु ॥
KK-12-03-281-014a	रूपं गन्धो रसः स्पर्शः शब्दश्चैवाथ तद्गुणाः ।
KK-12-03-281-014c	इन्द्रियैरुपलभ्यन्ते पञ्चधा पञ्च पञ्चभिः ॥
KK-12-03-281-015a	रूपं गन्धं रसं स्पर्शं शब्दं चैवाथ तद्गुणान् ।
KK-12-03-281-015c	इन्द्रियाणि न बुध्यन्ते क्षेत्रज्ञस्तैस्तु बुध्यते ॥
KK-12-03-281-016a	चित्तमिन्द्रियसङ्घातात्परं तस्मात्परं मनः ।
KK-12-03-281-016c	मनसस्तु परा बुद्धिः क्षेत्रज्ञो बुद्धितः परः ॥
KK-12-03-281-017a	पूर्वं चेतयते जन्तुरिन्द्रियैर्विषयान्पृथक् ।
KK-12-03-281-017c	विचार्य मनसा पश्चादथ बुद्ध्या व्यवस्यति ।
KK-12-03-281-017e	इन्द्रियैरुपसृष्टार्थान्मत्वा यस्त्वध्यवस्यति ॥
KK-12-03-281-018a	चित्तमिन्द्रियसङ्घातं मनो बुद्धिस्तथाऽष्टमी ।
KK-12-03-281-018c	अष्टौ ज्ञानेन्द्रियाण्याहुरेतान्यध्यात्मचिन्तकाः ॥
KK-12-03-281-019a	पाणिं पादं च पायुं च मेहनं पञ्चमं मुखम् ।
KK-12-03-281-019c	इति संशब्द्यमानानि शृणु कर्मेन्द्रियाण्यपि ॥
KK-12-03-281-020a	जल्पनाभ्यवहारार्थं मुखमिन्द्रियमुच्यते ।
KK-12-03-281-020c	गमनेन्द्रियं तथा पादौ कर्मणः करणे करौ ॥
KK-12-03-281-021a	पायूपस्थं विसर्गार्थमिन्द्रिये तुल्यकर्मणी ।
KK-12-03-281-021c	विसर्गे च पुरीषस्य विसर्गे चापि कामिके ॥
KK-12-03-281-022a	मनः षष्ठान्यथैतानि वाचा सम्यग्यथागमम् ।
KK-12-03-281-022c	ज्ञानचेष्टेन्द्रियगुणाः सर्वेषां शब्दिता मया ॥
KK-12-03-281-023a	इन्द्रियाणां स्वकर्मभ्यः श्रमादुपरमो यदा ।
KK-12-03-281-023c	भवतीन्द्रियसंन्यासादथ स्वपिति वै नरः ॥
KK-12-03-281-024a	इन्द्रियाणां व्युपरमे मनोऽव्युपरतं यदि ।
KK-12-03-281-024c	सेवते विषयानेव तं विद्यात्स्वप्नदर्शनम् ॥
KK-12-03-281-025a	सात्विकाश्चैव ये भावास्तथा राजसतामसाः ।
KK-12-03-281-025c	कर्मयुक्ताः प्रशंसन्ति सात्विकान्नेतरांस्तथा ॥
KK-12-03-281-026a	आनन्दः कर्मणां सिद्धिः प्रतिपत्तिः परा गतिः ।
KK-12-03-281-026c	सात्विकस्य निमित्तानि भावान्संश्रयते स्मृतिः ॥
KK-12-03-281-027a	जन्तुष्वेकतमेष्वेवं भावं यो वा समास्थितः ।
KK-12-03-281-027c	भावयोरीप्सितं नित्यं प्रत्यक्षं गमनं द्वयोः ॥
KK-12-03-281-028a	इन्द्रियाणि च भावाश्च गुणाः सप्तदश स्मृताः ।
KK-12-03-281-028c	तेषामष्टादशो देही यः शरीरे स शाश्वतः ॥
KK-12-03-281-029a	अथवा सशरीरास्ते गुणाः सर्वे शरीरिणाम् ।
KK-12-03-281-029c	संश्रितास्तद्वियोगे हि सशरीरा न सन्ति ते ॥
KK-12-03-281-030a	अथवा संविभागेन शरीरं पाञ्चभौतिकम् ।
KK-12-03-281-030c	एकश्च दश चाष्टौ च गुणाः सह शरीरिणाम् ।
KK-12-03-281-030e	ऊष्मणा सह विंशो वा सङ्घातः पाञ्चभौतिकः ॥
KK-12-03-281-031a	महान्सन्धारयत्येतच्छरीरं वायुना सह ।
KK-12-03-281-031c	सत्यप्रभावयुक्तस्य निमित्तं देहभेदने ॥
KK-12-03-281-032a	यथैवोत्पद्यते किञ्चित्पञ्चत्वं गच्छते तथा ।
KK-12-03-281-032c	पुण्यपापविनाशान्ते पुण्यपापसमीरितः ।
KK-12-03-281-032e	देहं विशति कालेन ततोऽयं कर्मसम्भवम् ॥
KK-12-03-281-033a	हित्वाहित्वा ह्ययं प्रैति देहाद्देहं कृताश्रयः ।
KK-12-03-281-033c	कालसञ्चोदितः क्षेत्री विशीर्णाद्वा गृहाद्गृहम् ॥
KK-12-03-281-034a	तं तु नैवानुतप्यन्ते प्राज्ञा निश्चितनिश्चयाः ।
KK-12-03-281-034c	कृपणास्त्वनुतप्यन्ते जनाः सम्बन्धिमानिनः ॥
KK-12-03-281-035a	न ह्ययं कस्यचित्कश्चिन्नास्य कश्चन विद्यते ।
KK-12-03-281-035c	भवत्येको ह्ययं नित्यं शरीरे सुखदुःखकृत् ॥
KK-12-03-281-036a	नैव सञ्जायते जन्तुर्न च जातु विपद्यते ।
KK-12-03-281-036c	याति देहमयं मुक्त्वा कदाचित्परमां गतिम् ॥
KK-12-03-281-037a	पुण्यपापमयं देहं क्षपयन्कर्मसङ्क्षयात् ।
KK-12-03-281-037c	क्षीणदेहः पुनर्देही ब्रह्मत्वमुपगच्छति ॥
KK-12-03-281-038a	पुण्यपापक्षयार्थं हि साङ्ख्यज्ञानं विधीयते ।
KK-12-03-281-038c	तत्क्षये हृदि पश्यन्ति ब्रह्मभावे परां गतिम् ॥ 

इति श्रीमन्महाभारते शान्तिपर्वणि मोक्षधर्मपर्वणि एकाशीत्यधिकद्विशततमोऽध्यायः ॥ 281 ॥

12-281-13 पञ्चधेति झ. पाठः ॥ 12-281-37 क्षीणभोगः पुनर्देहीति ध. पाठः ॥
