अध्यायः 281

भीष्मेण युधिष्ठिरम् प्रति भूतोत्पत्तिविनाशादिप्रतिपादकदेवलनारदसंवादानुवादः ॥ 1 ॥
001	भीष्म उवाच 
001a	अत्रैवोदाहरन्तीममितिहासं पुरातनम् ।
001c	नारदस्य च संवादं देवलस्यासितस्य च ॥
002a	आसीनं देवलं वृद्धं बुद्ध्वा बुद्धिमतां वरम् ।
002c	नारदः परिपप्रच्छ भूतानां प्रभवाप्ययम् ॥
003	नारद उवाच 
003a	कुतः सृष्टमिदं विश्वं ब्रह्मन्स्थावरजङ्गमम् ।
003c	प्रलये च कमभ्येति तद्भवान्प्रब्रवीतु मे ॥
004	असित उवाच 
004a	येभ्यः सृजति भूतानि कालो भावप्रचोदितः ।
004c	महाभूतानि पञ्चेति तान्याहुर्भूतचिन्तकाः ॥
005a	तेभ्यः सृजति भूतानि काल आत्मप्रचोदितः ।
005c	एतेभ्यो यः परं ब्रूयादसद्ब्रूयादसंशयम् ॥
006a	विद्धि नारद पञ्चैताञ्शाश्वतानचलान्ध्रुवान् ।
006c	महतस्तेजसो राशीन्कालषष्ठान्स्वभावतः ॥
007a	आपश्चैवान्तरिक्षं च पृथिवी वायुपावकौ ।
007c	असिद्धिः परमेतेभ्यो भूतेभ्यो मुक्तसंशयम् ॥
008a	नोपपत्त्या न वा युक्त्या त्वसद्ब्रूयादसंशयम् ।
008c	वेत्थैतानभिनिर्वृत्तान्षडेते यस्य राशयः ॥
009a	पञ्चैव तानि कालश्च भावाभावौ च केवलौ ।
009c	अष्टौ भूतानि भूतानां शाश्वतानि भवाव्ययौ ॥
010a	अभावभावितेष्वेव तेभ्यश्च प्रभवन्त्यपि ।
010c	विनष्टोऽप्यनुतान्येव जन्तुर्भवति पञ्चधा ॥
011a	तस्य भूमिमयो देहः श्रोत्रमाकाशसम्भवम् ।
011c	सूर्याच्चक्षुरसुर्वायोरद्भ्यस्तु खलु शोणितम् ॥
012a	चक्षुषी नासिकाकर्णौ त्वक् जिह्वेति च पञ्चमी ।
012c	इन्द्रियाणीन्द्रियार्थानां ज्ञानानि कवयो विदुः ॥
013a	दर्शनं श्रवणं घ्राणं स्पर्शनं रसनं तथा ।
013c	उपपत्त्या गुणान्विद्धि पञ्च पञ्चसु धातुषु ॥
014a	रूपं गन्धो रसः स्पर्शः शब्दश्चैवाथ तद्गुणाः ।
014c	इन्द्रियैरुपलभ्यन्ते पञ्चधा पञ्च पञ्चभिः ॥
015a	रूपं गन्धं रसं स्पर्शं शब्दं चैवाथ तद्गुणान् ।
015c	इन्द्रियाणि न बुध्यन्ते क्षेत्रज्ञस्तैस्तु बुध्यते ॥
016a	चित्तमिन्द्रियसङ्घातात्परं तस्मात्परं मनः ।
016c	मनसस्तु परा बुद्धिः क्षेत्रज्ञो बुद्धितः परः ॥
017a	पूर्वं चेतयते जन्तुरिन्द्रियैर्विषयान्पृथक् ।
017c	विचार्य मनसा पश्चादथ बुद्ध्या व्यवस्यति ।
017e	इन्द्रियैरुपसृष्टार्थान्मत्वा यस्त्वध्यवस्यति ॥
018a	चित्तमिन्द्रियसङ्घातं मनो बुद्धिस्तथाऽष्टमी ।
018c	अष्टौ ज्ञानेन्द्रियाण्याहुरेतान्यध्यात्मचिन्तकाः ॥
019a	पाणिं पादं च पायुं च मेहनं पञ्चमं मुखम् ।
019c	इति संशब्द्यमानानि शृणु कर्मेन्द्रियाण्यपि ॥
020a	जल्पनाभ्यवहारार्थं मुखमिन्द्रियमुच्यते ।
020c	गमनेन्द्रियं तथा पादौ कर्मणः करणे करौ ॥
021a	पायूपस्थं विसर्गार्थमिन्द्रिये तुल्यकर्मणी ।
021c	विसर्गे च पुरीषस्य विसर्गे चापि कामिके ॥
022a	मनः षष्ठान्यथैतानि वाचा सम्यग्यथागमम् ।
022c	ज्ञानचेष्टेन्द्रियगुणाः सर्वेषां शब्दिता मया ॥
023a	इन्द्रियाणां स्वकर्मभ्यः श्रमादुपरमो यदा ।
023c	भवतीन्द्रियसंन्यासादथ स्वपिति वै नरः ॥
024a	इन्द्रियाणां व्युपरमे मनोऽव्युपरतं यदि ।
024c	सेवते विषयानेव तं विद्यात्स्वप्नदर्शनम् ॥
025a	सात्विकाश्चैव ये भावास्तथा राजसतामसाः ।
025c	कर्मयुक्ताः प्रशंसन्ति सात्विकान्नेतरांस्तथा ॥
026a	आनन्दः कर्मणां सिद्धिः प्रतिपत्तिः परा गतिः ।
026c	सात्विकस्य निमित्तानि भावान्संश्रयते स्मृतिः ॥
027a	जन्तुष्वेकतमेष्वेवं भावं यो वा समास्थितः ।
027c	भावयोरीप्सितं नित्यं प्रत्यक्षं गमनं द्वयोः ॥
028a	इन्द्रियाणि च भावाश्च गुणाः सप्तदश स्मृताः ।
028c	तेषामष्टादशो देही यः शरीरे स शाश्वतः ॥
029a	अथवा सशरीरास्ते गुणाः सर्वे शरीरिणाम् ।
029c	संश्रितास्तद्वियोगे हि सशरीरा न सन्ति ते ॥
030a	अथवा संविभागेन शरीरं पाञ्चभौतिकम् ।
030c	एकश्च दश चाष्टौ च गुणाः सह शरीरिणाम् ।
030e	ऊष्मणा सह विंशो वा सङ्घातः पाञ्चभौतिकः ॥
031a	महान्सन्धारयत्येतच्छरीरं वायुना सह ।
031c	सत्यप्रभावयुक्तस्य निमित्तं देहभेदने ॥
032a	यथैवोत्पद्यते किञ्चित्पञ्चत्वं गच्छते तथा ।
032c	पुण्यपापविनाशान्ते पुण्यपापसमीरितः ।
032e	देहं विशति कालेन ततोऽयं कर्मसम्भवम् ॥
033a	हित्वाहित्वा ह्ययं प्रैति देहाद्देहं कृताश्रयः ।
033c	कालसञ्चोदितः क्षेत्री विशीर्णाद्वा गृहाद्गृहम् ॥
034a	तं तु नैवानुतप्यन्ते प्राज्ञा निश्चितनिश्चयाः ।
034c	कृपणास्त्वनुतप्यन्ते जनाः सम्बन्धिमानिनः ॥
035a	न ह्ययं कस्यचित्कश्चिन्नास्य कश्चन विद्यते ।
035c	भवत्येको ह्ययं नित्यं शरीरे सुखदुःखकृत् ॥
036a	नैव सञ्जायते जन्तुर्न च जातु विपद्यते ।
036c	याति देहमयं मुक्त्वा कदाचित्परमां गतिम् ॥
037a	पुण्यपापमयं देहं क्षपयन्कर्मसङ्क्षयात् ।
037c	क्षीणदेहः पुनर्देही ब्रह्मत्वमुपगच्छति ॥
038a	पुण्यपापक्षयार्थं हि साङ्ख्यज्ञानं विधीयते ।
038c	तत्क्षये हृदि पश्यन्ति ब्रह्मभावे परां गतिम् ॥ 

इति श्रीमन्महाभारते शान्तिपर्वणि मोक्षधर्मपर्वणि एकाशीत्यधिकद्विशततमोऽध्यायः ॥ 281 ॥

12-281-13 पञ्चधेति झ. पाठः ॥ 12-281-37 क्षीणभोगः पुनर्देहीति ध. पाठः ॥
