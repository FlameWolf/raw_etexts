अध्यायः 209

भीष्मेण युधिष्ठिरम् प्रति वासुदेवतत्वकथनम् ॥ 1 ॥
KK-12-03-209-001	`* युधिष्ठिर उवाच 
KK-12-03-209-001a	पितामह महाप्राज्ञ केशवस्य महात्मनः ।
KK-12-03-209-001c	वक्तुमर्हसि तत्त्वेन माहात्म्यं पुनरेव तु ॥
KK-12-03-209-002a	न तृप्याम्यहमप्येनं पश्यञ्शृण्वंश्च भारत ।
KK-12-03-209-002c	एवं कृष्णं महाबाहो तस्मादेतद्ब्रवीहि मे ॥
KK-12-03-209-003	भीष्म उवाच 
KK-12-03-209-003a	शृणु राजन्कथामेतां वैष्णवीं पापनाशनीम् ।
KK-12-03-209-003c	नारदो मां पुरा प्राह यामहं ते वदामि ताम् ॥
KK-12-03-209-004a	देवर्षिर्नारदः पूर्वं तत्वं वेत्स्यामि वै हरेः ।
KK-12-03-209-004c	इति सञ्चिन्त्य मनसा दध्यौ ब्रह्म सनातनम् ॥
KK-12-03-209-005a	हिमालये शुभे दिव्ये दिव्यं वर्षशतं किल ।
KK-12-03-209-005c	अनुच्छ्वसन्निराहारः संयतात्मा जितेन्द्रियः ॥
KK-12-03-209-006a	ततोऽन्तरिक्षे वागासीत्तं मुनिप्रवरं प्रति ।
KK-12-03-209-006c	मेघगम्भीरनिर्घोषा दिव्या वाह्याऽशरीरिणी ॥
KK-12-03-209-007a	किमर्थं त्वं समापन्नो ध्यानं मुनिवरोत्तम ।
KK-12-03-209-007c	अहं ददामि ते ज्ञानं धर्माद्यं वा वृणीष्व माम् ॥
KK-12-03-209-008a	तच्छ्रुत्वा मुनिरालोच्य सम्भ्रमाविष्टमानसः ।
KK-12-03-209-008c	किंनु स्यादिति सञ्चिन्त्य वाक्यमाहापरं प्रति ॥
KK-12-03-209-009a	कस्त्वं भवानण्डं बिभेद मध्ये समास्थितो वाक्यमुदीरयन्माम् ।
KK-12-03-209-009c	न रूपमन्यत्तव दृश्यते वै ईदृग्विधस्त्वं समधिष्ठितोऽसि ॥
KK-12-03-209-010a	पुनस्तमाह स मुनिमनन्तोऽहं बृहत्तरः ।
KK-12-03-209-010c	न मां मूढा विजानन्ति ज्ञानिनो मां विदन्त्युत ॥
KK-12-03-209-011a	तं प्रत्याह मुनिः श्रीमान्प्रणतो विनयान्वितः ।
KK-12-03-209-011c	भवन्तं ज्ञातुमिच्छामि तव तत्वं ब्रवीहि मे ॥
KK-12-03-209-012a	तस्य तद्वचनं श्रुत्वा नारदं प्राह लोकपः ।
KK-12-03-209-012c	ज्ञानेन मां विजानीहि नान्यथा शक्तिरस्ति ते ॥
KK-12-03-209-013	नारद उवाच 
KK-12-03-209-013a	कीदृग्विधं तु तज्ज्ञानं येन जानामि ते तनुम् ।
KK-12-03-209-013c	अनन्त तन्मे ब्रूहि त्वं यद्यनुग्रहवानहम् ॥
KK-12-03-209-014	लोकपाल उवाच 
KK-12-03-209-014a	विकल्पहीनं विपुलं तस्य चूरं शिवं परम् ।
KK-12-03-209-014c	ज्ञानं तत्तेन जानासि साधनं प्रति ते मुने ॥
KK-12-03-209-015a	अत्रावृत्य स्थितं ह्येतत्तच्छुद्धमितरन्मृषा ।
KK-12-03-209-015c	एतत्ते सर्वमाख्यातं सङ्क्षेपान्मुनिसत्तम ॥
KK-12-03-209-016	नारद उवाच 
KK-12-03-209-016a	त्वमेव तव यत्तत्वं ब्रूहि लोकगुरो मम ।
KK-12-03-209-016c	भवन्तं ज्ञातुमिच्छामि कीदृग्भूतस्त्वमव्यय ॥
KK-12-03-209-017a	ततः प्रहस्य भगवान्मेघगम्भीरया गिरा ।
KK-12-03-209-017c	प्राहेशः सर्वभूतानां न मे चास्यं श्रुतिर्न च ॥
KK-12-03-209-018a	न घ्राणजिह्वे दृक्चैव त्वचा नास्ति तथा मुने ।
KK-12-03-209-018c	कथं वक्ष्यामि चात्मानमशरीरस्तथाप्यहम् ॥
KK-12-03-209-019a	तज्ज्ञात्वा विस्मयाविष्टो मुनिराह प्रणम्य तम् ।
KK-12-03-209-019c	येन त्वं पूर्वमात्मानमनन्तोऽहं बृहत्तरः ।
KK-12-03-209-019e	शतोऽहमिति मां प्रीतः प्रोक्तवानसि तत्कथम् ॥
KK-12-03-209-020a	पुनस्तमाह भगवांस्तवाप्यक्षाणि सन्ति वै ।
KK-12-03-209-020c	त्वमेनं ब्रूहि चात्मानं यदि शक्नोषि नारद ॥
KK-12-03-209-021a	आत्मा यथा तव मुने विदितस्तु भविष्यति ।
KK-12-03-209-021c	मां च जानासि तेन त्वमेकं साधनमावयोः ।
KK-12-03-209-021e	इत्युक्त्वा भगवान्देवस्ततो नोवाच किञ्चन ॥
KK-12-03-209-022a	नारदोऽप्युत्स्मयन्खिन्नः क्व गतोऽसाविति प्रभुः ।
KK-12-03-209-022c	स्थित्वा स दीर्घकालं च मुनिर्व्यामूढमानसः ॥
KK-12-03-209-023a	आह मां भगवान्देवस्त्वनन्तोऽहं बृहत्तरः ।
KK-12-03-209-023c	तेनाहमिति सर्वस्य को वानन्तो बृहत्तरः ॥
KK-12-03-209-024a	केयमुर्वी ह्यनन्ताख्या बृहती नूनमेव सा ।
KK-12-03-209-024c	यस्यां जानन्ति भूतानि विलीनानि ततस्ततः ।
KK-12-03-209-024e	एनां पृच्छामि तरुणीं सैषा नूनमुवाच माम् ॥
KK-12-03-209-025a	इत्येवं स मुनिः श्रीमान्कृत्वा निश्चयमात्मनः ।
KK-12-03-209-025c	स भूतलं समाविश्य प्रणिपत्येदमब्रवीत् ॥
KK-12-03-209-026a	आश्चर्यासि च धन्यासि बृहती त्वं वसुन्धरे ।
KK-12-03-209-026c	त्वामत्र वेत्तुमिच्छामि याग्दृभूताऽसि शोभने ॥
KK-12-03-209-027a	तच्छ्रुत्वा धरणी देवी स्मयमानाऽब्रवीदिदम् ।
KK-12-03-209-027c	नाहं हि बृहती विप्र न चानन्ता च सत्तम ॥
KK-12-03-209-028a	कारणं मम यो गन्धो गन्धात्मानं ब्रवीहि तम् ।
KK-12-03-209-028c	ततो मुनिस्तद्धि तत्वं प्रणिपत्येदमब्रवीत् ॥
KK-12-03-209-029ac	कारणं मे जलं मत्तो बृहत्तरतमं हि तत् ॥
KK-12-03-209-030a	स समुद्रं मुनिर्गत्वा प्रणिपत्येदमब्रवीत् ।
KK-12-03-209-030c	आश्चर्योसि च धन्योसि ह्यनन्तोसि बृहत्तरः ॥
KK-12-03-209-031a	भवन्तं वेत्तुमिच्छामि कीदृग्भूतस्त्वमव्यय ।
KK-12-03-209-031c	तच्छ्रुत्वा सरितानाथः समुद्रो मुनिमब्रवीत् ॥
KK-12-03-209-032a	कारणं मेऽत्र सम्पृच्छ रसात्मानं बृहत्तरम् ।
KK-12-03-209-032c	ततो बृहत्तरं विद्वंस्त्वं पृच्छ मुनिसत्तम ॥
KK-12-03-209-033a	ततो मुनिर्यथायोगं जलं तत्वमवेक्ष्य तत् ।
KK-12-03-209-033c	जलात्मानं प्रणम्याह जलतत्वस्थितो मुनिः ॥
KK-12-03-209-034a	आश्चर्योसि च धन्योसि ह्यनन्तोसि बृहत्तरः ।
KK-12-03-209-034c	भवन्तं श्रोतुमिच्छामि कीदृग्भूतस्त्वमव्यय ॥
KK-12-03-209-035a	ततो रसात्मकः सोनु मुनिमाह पुनःपुनः ।
KK-12-03-209-035c	ममापि कारणं पृच्छ तेजोरूपं विभावसुम् ।
KK-12-03-209-035e	नाहं बृहत्तरो ब्रह्मन्नाप्यनन्तश्च सत्तम ॥
KK-12-03-209-036a	ततोऽग्निं प्रणिपत्याह मुनिर्विस्मितमानसः ।
KK-12-03-209-036c	यज्ञात्मानं महावासं सर्वभूतनमस्कृतम् ॥
KK-12-03-209-037a	आश्चर्योसि च धन्योसि ह्यनन्तश्च बृहत्तरः ।
KK-12-03-209-037c	भवन्तं वेत्तुमिच्छामि कीदृग्भूतस्त्वमव्यय ॥
KK-12-03-209-038a	ततः प्रहस्य भगवान्मुनिं स्विष्टकृदब्रवीत् ।
KK-12-03-209-038c	नाहं बृहत्तरो ब्रह्मन्नाप्यनन्तश्च सत्तम ।
KK-12-03-209-038e	कारणं मम रूपं यत्तं पृच्छ मुनिसत्तम ॥
KK-12-03-209-039a	ततो योगक्रमेणैव प्रतीतं तं प्रविश्य सः ।
KK-12-03-209-039c	रूपात्मानं प्रणम्याह नारदो वदतांवरः ॥
KK-12-03-209-040a	आश्चर्योसि च धन्योसि ह्यनन्तोसि बृहत्तरः ।
KK-12-03-209-040c	भवन्तं वेत्तुमिच्छामि कीदृग्भूतस्त्वमव्यय ॥
KK-12-03-209-041a	उत्स्मयित्वा तु रूपात्मा तं मुनिं प्रत्युवाच ह ।
KK-12-03-209-041c	वायुर्मे कारणं ब्रह्मंस्तं पृच्छ मुनिसत्तम ।
KK-12-03-209-041e	मत्तो बहुतरः श्रीमाननन्तश्च महाबिलम् ॥
KK-12-03-209-042a	स मारुतं प्रणम्याह भगवान्मुनिसत्तमः ।
KK-12-03-209-042c	योगसिद्धो महायोगी ज्ञानविज्ञानपारगः ॥
KK-12-03-209-043a	आश्चर्योसि च धन्योसि ह्यनन्तोसि बृहत्तरः ।
KK-12-03-209-043c	भवन्तं वेत्तुमिच्छामि कीदृग्भूतस्त्वमव्यय ॥
KK-12-03-209-044a	ततो वायुर्हि सम्प्राह नारदं मुनिसत्तमम् ।
KK-12-03-209-044c	कारणं पृच्छ भगवन्स्पर्शात्मानं ममाद्य वै ॥
KK-12-03-209-045a	मत्तो बृहत्तरः श्रीमाननन्तश्च तथैव सः ।
KK-12-03-209-045c	ततोस्य वचनं श्रुत्वा स्पर्शात्मानमुवाच सः ॥
KK-12-03-209-046a	आश्चर्योसि च धन्योसि ह्यनन्तोसि बृहत्तरः ।
KK-12-03-209-046c	भवन्तं वेत्तुमिच्छामि कीदृग्भूतस्त्वमव्यय ॥
KK-12-03-209-047a	तस्य तद्वचनं श्रुत्वा स्पर्शात्मा मुनिमब्रवीत् ।
KK-12-03-209-047c	नाहं बृहत्तरो ब्रह्मन्नाप्यनन्तश्च सत्तम ॥
KK-12-03-209-048a	कारणं मम चैवेममाकाशं च बृहत्तरम् ।
KK-12-03-209-048c	तं पृच्छ मुनिशार्दूल सर्वव्यापिनमव्ययम् ॥
KK-12-03-209-049a	तच्छ्रुत्वा नारदः श्रीमान्वाक्यं वाक्यविशारदः ।
KK-12-03-209-049c	आकाशं समुपागम्य प्रणम्याह कृताञ्जलिः ॥
KK-12-03-209-050a	आश्चर्योसि न धन्योसि ह्यनन्तोसि बृहत्तरः ।
KK-12-03-209-050c	भवन्तं वेत्तुमिच्छामि कीदृग्भूतस्त्वमव्यय ॥
KK-12-03-209-051a	आकाशस्तमुवाचेदं प्रहसन्मुनिसत्तमम् ।
KK-12-03-209-051c	नाहं बृहत्तरो ब्रह्मञ्शब्दो वै कारणं मम ।
KK-12-03-209-051e	तं पृच्छ मुनिशार्दूल स वै मत्तो बृहत्तरः ॥
KK-12-03-209-052a	ततो ह्याविश्य चाकाशं शब्दात्मानमुवाच ह ।
KK-12-03-209-052c	स्वरव्यञ्जनसंयुक्तं नानाहेतुविभूषितम् ।
KK-12-03-209-052e	वेदाख्यं परमं गुह्यं वेदकारणमच्युतम् ॥
KK-12-03-209-053a	आश्चर्योसि च धन्योसि ह्यनन्तोसि बृहत्तरः ।
KK-12-03-209-053c	भवन्तं श्रोतुमिच्छामि कीदृग्भूतस्त्वमव्यय ॥
KK-12-03-209-054a	वेदात्मा प्रत्युवाचेदं नारदं मुनिपुङ्गवम् ।
KK-12-03-209-054c	मया कारणभूतेन सर्ववेत्ता पितामहः ॥
KK-12-03-209-055a	ब्रह्मणो बुद्धिसंस्थानमास्थितोऽहं महामुने ।
KK-12-03-209-055c	तस्माद्बृहत्तरो मत्तः पद्मयोनिर्महामतिः ।
KK-12-03-209-055e	तं पृच्छ मुनिशार्दूल सर्वकारणकारणम् ॥
KK-12-03-209-056a	ब्रह्मलोकं ततो गत्वा नारदो मुनिपुङ्गवैः ।
KK-12-03-209-056c	सेव्यमानं महात्मानं लोकपालैर्मरुद्गणैः ॥
KK-12-03-209-057a	समुद्रैश्च सरिद्भिश्च भूततत्वैः सभूधरैः ।
KK-12-03-209-057c	गन्धर्वैरप्सरोभिश्च ज्योतिषां च गणैस्तथा ॥
KK-12-03-209-058a	स्तुतिस्तोमग्रहस्तोभैस्तथा वेदैर्मुनीश्वरैः ।
KK-12-03-209-058c	उपास्यमानं ब्रह्माणं लोकनाथं परात्परम् ॥
KK-12-03-209-059a	हिरण्यगर्भं विश्वेशं चतुर्वक्त्रेण भूषितम् ।
KK-12-03-209-059c	प्रणम्य प्राञ्जलिः प्रह्वस्तमाह मुनिपुङ्गवः ॥
KK-12-03-209-060a	आश्चर्योसि च धन्योसि ह्यनन्तोसि बृहत्तरः ।
KK-12-03-209-060c	भवन्तं वेत्तुमिच्छामि कीदृग्भूतस्त्वमव्यय ॥
KK-12-03-209-061a	तच्छ्रुत्वा भगवान्ब्रह्मा सर्वलोकपितामहः ।
KK-12-03-209-061c	उत्स्मयन्मुनिमाहेदं कर्ममूलस्य लोपकम् ॥
KK-12-03-209-062a	नाहं बृहत्तरो ब्रह्मन्नाप्यनन्तश्च सत्तम ।
KK-12-03-209-062c	लोकानां मम सर्वेषां नाथभूतो बृहत्तरः ॥
KK-12-03-209-063a	नन्दगोपकुले गोपकुमारैः परिवारितः ।
KK-12-03-209-063c	समस्तजगतां गोप्ता गोपवेषेण संस्थितः ॥
KK-12-03-209-064a	मद्रूपं च समास्थाय जगत्सृष्टिं करोति सः ।
KK-12-03-209-064c	ऐशानमास्थितः श्रीमान्हन्ति नित्यं हि पाति च ॥
KK-12-03-209-065a	विष्णुः स्वरूपरूपोऽसौ कारणं स हरिर्मम ।
KK-12-03-209-065c	तं पृच्छ मुनिशार्दूल स चानन्तो बृहत्तरः ॥
KK-12-03-209-066a	ततोऽवतीर्य भगवान्ब्रह्मलोकान्महामुनिः ।
KK-12-03-209-066c	नन्दगोपकुले विष्णुमेनं कृष्णं जगत्पतिम् ॥
KK-12-03-209-067a	बालक्रीडनकासक्तं वत्सजालविभूषितम् ।
KK-12-03-209-067c	पाययित्वाथ बध्नन्तं धूलिधूम्राननं परम् ॥
KK-12-03-209-068a	गाहमानैर्हसद्भिश्च नृत्यद्भिश्च समन्ततः ।
KK-12-03-209-068c	पाणिवादनकैश्चैव संवृतं वेणुवादकैः ॥
KK-12-03-209-069a	प्रणिपत्याब्रवीदेनं नारदो भगवान्मुनिः ।
KK-12-03-209-069c	आश्चर्योसि च धन्योसि ह्यनन्तश्च बृहत्तरः ।
KK-12-03-209-069e	वेत्ताऽसि चाव्ययश्चासि वेत्तुमिच्छामि यादृशम् ॥
KK-12-03-209-070a	ततः प्रहस्य भगवान्नारदं प्रत्युवाच ह ।
KK-12-03-209-070c	मत्तः परतरं नास्ति मत्तः सर्वं प्रतिष्ठितम् ॥
KK-12-03-209-071a	मतो बृहत्तरं नान्यदहमेव बृहत्तरः ।
KK-12-03-209-071c	आकाशे च स्थितः पूर्वमुक्तवानहमेव ते ॥
KK-12-03-209-072a	न मां वेत्ति जनः कश्चिन्माया मम दुरत्यया ।
KK-12-03-209-072c	भक्त्या त्वनन्यया युक्ता मां विजानन्ति योगिनः ॥
KK-12-03-209-073a	प्रियोसि मम भक्तोसि मम तत्वं विलोकय ।
KK-12-03-209-073c	ददामि तव तज्ज्ञानं येन तत्वं प्रपश्यसि ॥
KK-12-03-209-074a	अन्येषां चैव भक्तानां मम योगरतात्मनाम् ।
KK-12-03-209-074c	ददामि दिव्यं ज्ञानं च येन तत्वं प्रपश्यसि ॥
KK-12-03-209-075a	अन्येषां चैव भक्तानां मम योगरतात्मनाम् ।
KK-12-03-209-075c	ददामि दिव्यं ज्ञानं च तेन ते यान्ति मत्पदम् ॥
KK-12-03-209-076ac	एवमुक्त्वा ययौ कृष्णो नन्दगोपगृहं हरिः ॥
KK-12-03-209-077	भीष्म उवाच 
KK-12-03-209-077a	एतत्ते कथितं राजन्विष्णुतत्वमनुत्तमम् ।
KK-12-03-209-077c	भजस्वैनं विशालाक्षं जपन्कृष्णेति सत्तम ॥
KK-12-03-209-078a	मोहयन्मां तथा त्वां च शृणोत्येष मयेरितान् ।
KK-12-03-209-078c	धर्मात्मा च महाबाहो भक्तान्रक्षति नान्यथा ॥ 

इति श्रीमन्महाभारते शान्तिपर्वणि मोक्षधर्मपर्वणि नवाधिकद्विशततमोऽध्यायः ॥ 209 ॥ *अयमध्यायो ध. पुस्तकएव दृश्यते |
