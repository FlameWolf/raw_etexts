अध्यायः 209

भीष्मेण युधिष्ठिरम् प्रति वासुदेवतत्वकथनम् ॥ 1 ॥
001	`* युधिष्ठिर उवाच 
001a	पितामह महाप्राज्ञ केशवस्य महात्मनः ।
001c	वक्तुमर्हसि तत्त्वेन माहात्म्यं पुनरेव तु ॥
002a	न तृप्याम्यहमप्येनं पश्यञ्शृण्वंश्च भारत ।
002c	एवं कृष्णं महाबाहो तस्मादेतद्ब्रवीहि मे ॥
003	भीष्म उवाच 
003a	शृणु राजन्कथामेतां वैष्णवीं पापनाशनीम् ।
003c	नारदो मां पुरा प्राह यामहं ते वदामि ताम् ॥
004a	देवर्षिर्नारदः पूर्वं तत्वं वेत्स्यामि वै हरेः ।
004c	इति सञ्चिन्त्य मनसा दध्यौ ब्रह्म सनातनम् ॥
005a	हिमालये शुभे दिव्ये दिव्यं वर्षशतं किल ।
005c	अनुच्छ्वसन्निराहारः संयतात्मा जितेन्द्रियः ॥
006a	ततोऽन्तरिक्षे वागासीत्तं मुनिप्रवरं प्रति ।
006c	मेघगम्भीरनिर्घोषा दिव्या वाह्याऽशरीरिणी ॥
007a	किमर्थं त्वं समापन्नो ध्यानं मुनिवरोत्तम ।
007c	अहं ददामि ते ज्ञानं धर्माद्यं वा वृणीष्व माम् ॥
008a	तच्छ्रुत्वा मुनिरालोच्य सम्भ्रमाविष्टमानसः ।
008c	किंनु स्यादिति सञ्चिन्त्य वाक्यमाहापरं प्रति ॥
009a	कस्त्वं भवानण्डं बिभेद मध्ये समास्थितो वाक्यमुदीरयन्माम् ।
009c	न रूपमन्यत्तव दृश्यते वै ईदृग्विधस्त्वं समधिष्ठितोऽसि ॥
010a	पुनस्तमाह स मुनिमनन्तोऽहं बृहत्तरः ।
010c	न मां मूढा विजानन्ति ज्ञानिनो मां विदन्त्युत ॥
011a	तं प्रत्याह मुनिः श्रीमान्प्रणतो विनयान्वितः ।
011c	भवन्तं ज्ञातुमिच्छामि तव तत्वं ब्रवीहि मे ॥
012a	तस्य तद्वचनं श्रुत्वा नारदं प्राह लोकपः ।
012c	ज्ञानेन मां विजानीहि नान्यथा शक्तिरस्ति ते ॥
013	नारद उवाच 
013a	कीदृग्विधं तु तज्ज्ञानं येन जानामि ते तनुम् ।
013c	अनन्त तन्मे ब्रूहि त्वं यद्यनुग्रहवानहम् ॥
014	लोकपाल उवाच 
014a	विकल्पहीनं विपुलं तस्य चूरं शिवं परम् ।
014c	ज्ञानं तत्तेन जानासि साधनं प्रति ते मुने ॥
015a	अत्रावृत्य स्थितं ह्येतत्तच्छुद्धमितरन्मृषा ।
015c	एतत्ते सर्वमाख्यातं सङ्क्षेपान्मुनिसत्तम ॥
016	नारद उवाच 
016a	त्वमेव तव यत्तत्वं ब्रूहि लोकगुरो मम ।
016c	भवन्तं ज्ञातुमिच्छामि कीदृग्भूतस्त्वमव्यय ॥
017a	ततः प्रहस्य भगवान्मेघगम्भीरया गिरा ।
017c	प्राहेशः सर्वभूतानां न मे चास्यं श्रुतिर्न च ॥
018a	न घ्राणजिह्वे दृक्चैव त्वचा नास्ति तथा मुने ।
018c	कथं वक्ष्यामि चात्मानमशरीरस्तथाप्यहम् ॥
019a	तज्ज्ञात्वा विस्मयाविष्टो मुनिराह प्रणम्य तम् ।
019c	येन त्वं पूर्वमात्मानमनन्तोऽहं बृहत्तरः ।
019e	शतोऽहमिति मां प्रीतः प्रोक्तवानसि तत्कथम् ॥
020a	पुनस्तमाह भगवांस्तवाप्यक्षाणि सन्ति वै ।
020c	त्वमेनं ब्रूहि चात्मानं यदि शक्नोषि नारद ॥
021a	आत्मा यथा तव मुने विदितस्तु भविष्यति ।
021c	मां च जानासि तेन त्वमेकं साधनमावयोः ।
021e	इत्युक्त्वा भगवान्देवस्ततो नोवाच किञ्चन ॥
022a	नारदोऽप्युत्स्मयन्खिन्नः क्व गतोऽसाविति प्रभुः ।
022c	स्थित्वा स दीर्घकालं च मुनिर्व्यामूढमानसः ॥
023a	आह मां भगवान्देवस्त्वनन्तोऽहं बृहत्तरः ।
023c	तेनाहमिति सर्वस्य को वानन्तो बृहत्तरः ॥
024a	केयमुर्वी ह्यनन्ताख्या बृहती नूनमेव सा ।
024c	यस्यां जानन्ति भूतानि विलीनानि ततस्ततः ।
024e	एनां पृच्छामि तरुणीं सैषा नूनमुवाच माम् ॥
025a	इत्येवं स मुनिः श्रीमान्कृत्वा निश्चयमात्मनः ।
025c	स भूतलं समाविश्य प्रणिपत्येदमब्रवीत् ॥
026a	आश्चर्यासि च धन्यासि बृहती त्वं वसुन्धरे ।
026c	त्वामत्र वेत्तुमिच्छामि याग्दृभूताऽसि शोभने ॥
027a	तच्छ्रुत्वा धरणी देवी स्मयमानाऽब्रवीदिदम् ।
027c	नाहं हि बृहती विप्र न चानन्ता च सत्तम ॥
028a	कारणं मम यो गन्धो गन्धात्मानं ब्रवीहि तम् ।
028c	ततो मुनिस्तद्धि तत्वं प्रणिपत्येदमब्रवीत् ॥
029ac	कारणं मे जलं मत्तो बृहत्तरतमं हि तत् ॥
030a	स समुद्रं मुनिर्गत्वा प्रणिपत्येदमब्रवीत् ।
030c	आश्चर्योसि च धन्योसि ह्यनन्तोसि बृहत्तरः ॥
031a	भवन्तं वेत्तुमिच्छामि कीदृग्भूतस्त्वमव्यय ।
031c	तच्छ्रुत्वा सरितानाथः समुद्रो मुनिमब्रवीत् ॥
032a	कारणं मेऽत्र सम्पृच्छ रसात्मानं बृहत्तरम् ।
032c	ततो बृहत्तरं विद्वंस्त्वं पृच्छ मुनिसत्तम ॥
033a	ततो मुनिर्यथायोगं जलं तत्वमवेक्ष्य तत् ।
033c	जलात्मानं प्रणम्याह जलतत्वस्थितो मुनिः ॥
034a	आश्चर्योसि च धन्योसि ह्यनन्तोसि बृहत्तरः ।
034c	भवन्तं श्रोतुमिच्छामि कीदृग्भूतस्त्वमव्यय ॥
035a	ततो रसात्मकः सोनु मुनिमाह पुनःपुनः ।
035c	ममापि कारणं पृच्छ तेजोरूपं विभावसुम् ।
035e	नाहं बृहत्तरो ब्रह्मन्नाप्यनन्तश्च सत्तम ॥
036a	ततोऽग्निं प्रणिपत्याह मुनिर्विस्मितमानसः ।
036c	यज्ञात्मानं महावासं सर्वभूतनमस्कृतम् ॥
037a	आश्चर्योसि च धन्योसि ह्यनन्तश्च बृहत्तरः ।
037c	भवन्तं वेत्तुमिच्छामि कीदृग्भूतस्त्वमव्यय ॥
038a	ततः प्रहस्य भगवान्मुनिं स्विष्टकृदब्रवीत् ।
038c	नाहं बृहत्तरो ब्रह्मन्नाप्यनन्तश्च सत्तम ।
038e	कारणं मम रूपं यत्तं पृच्छ मुनिसत्तम ॥
039a	ततो योगक्रमेणैव प्रतीतं तं प्रविश्य सः ।
039c	रूपात्मानं प्रणम्याह नारदो वदतांवरः ॥
040a	आश्चर्योसि च धन्योसि ह्यनन्तोसि बृहत्तरः ।
040c	भवन्तं वेत्तुमिच्छामि कीदृग्भूतस्त्वमव्यय ॥
041a	उत्स्मयित्वा तु रूपात्मा तं मुनिं प्रत्युवाच ह ।
041c	वायुर्मे कारणं ब्रह्मंस्तं पृच्छ मुनिसत्तम ।
041e	मत्तो बहुतरः श्रीमाननन्तश्च महाबिलम् ॥
042a	स मारुतं प्रणम्याह भगवान्मुनिसत्तमः ।
042c	योगसिद्धो महायोगी ज्ञानविज्ञानपारगः ॥
043a	आश्चर्योसि च धन्योसि ह्यनन्तोसि बृहत्तरः ।
043c	भवन्तं वेत्तुमिच्छामि कीदृग्भूतस्त्वमव्यय ॥
044a	ततो वायुर्हि सम्प्राह नारदं मुनिसत्तमम् ।
044c	कारणं पृच्छ भगवन्स्पर्शात्मानं ममाद्य वै ॥
045a	मत्तो बृहत्तरः श्रीमाननन्तश्च तथैव सः ।
045c	ततोस्य वचनं श्रुत्वा स्पर्शात्मानमुवाच सः ॥
046a	आश्चर्योसि च धन्योसि ह्यनन्तोसि बृहत्तरः ।
046c	भवन्तं वेत्तुमिच्छामि कीदृग्भूतस्त्वमव्यय ॥
047a	तस्य तद्वचनं श्रुत्वा स्पर्शात्मा मुनिमब्रवीत् ।
047c	नाहं बृहत्तरो ब्रह्मन्नाप्यनन्तश्च सत्तम ॥
048a	कारणं मम चैवेममाकाशं च बृहत्तरम् ।
048c	तं पृच्छ मुनिशार्दूल सर्वव्यापिनमव्ययम् ॥
049a	तच्छ्रुत्वा नारदः श्रीमान्वाक्यं वाक्यविशारदः ।
049c	आकाशं समुपागम्य प्रणम्याह कृताञ्जलिः ॥
050a	आश्चर्योसि न धन्योसि ह्यनन्तोसि बृहत्तरः ।
050c	भवन्तं वेत्तुमिच्छामि कीदृग्भूतस्त्वमव्यय ॥
051a	आकाशस्तमुवाचेदं प्रहसन्मुनिसत्तमम् ।
051c	नाहं बृहत्तरो ब्रह्मञ्शब्दो वै कारणं मम ।
051e	तं पृच्छ मुनिशार्दूल स वै मत्तो बृहत्तरः ॥
052a	ततो ह्याविश्य चाकाशं शब्दात्मानमुवाच ह ।
052c	स्वरव्यञ्जनसंयुक्तं नानाहेतुविभूषितम् ।
052e	वेदाख्यं परमं गुह्यं वेदकारणमच्युतम् ॥
053a	आश्चर्योसि च धन्योसि ह्यनन्तोसि बृहत्तरः ।
053c	भवन्तं श्रोतुमिच्छामि कीदृग्भूतस्त्वमव्यय ॥
054a	वेदात्मा प्रत्युवाचेदं नारदं मुनिपुङ्गवम् ।
054c	मया कारणभूतेन सर्ववेत्ता पितामहः ॥
055a	ब्रह्मणो बुद्धिसंस्थानमास्थितोऽहं महामुने ।
055c	तस्माद्बृहत्तरो मत्तः पद्मयोनिर्महामतिः ।
055e	तं पृच्छ मुनिशार्दूल सर्वकारणकारणम् ॥
056a	ब्रह्मलोकं ततो गत्वा नारदो मुनिपुङ्गवैः ।
056c	सेव्यमानं महात्मानं लोकपालैर्मरुद्गणैः ॥
057a	समुद्रैश्च सरिद्भिश्च भूततत्वैः सभूधरैः ।
057c	गन्धर्वैरप्सरोभिश्च ज्योतिषां च गणैस्तथा ॥
058a	स्तुतिस्तोमग्रहस्तोभैस्तथा वेदैर्मुनीश्वरैः ।
058c	उपास्यमानं ब्रह्माणं लोकनाथं परात्परम् ॥
059a	हिरण्यगर्भं विश्वेशं चतुर्वक्त्रेण भूषितम् ।
059c	प्रणम्य प्राञ्जलिः प्रह्वस्तमाह मुनिपुङ्गवः ॥
060a	आश्चर्योसि च धन्योसि ह्यनन्तोसि बृहत्तरः ।
060c	भवन्तं वेत्तुमिच्छामि कीदृग्भूतस्त्वमव्यय ॥
061a	तच्छ्रुत्वा भगवान्ब्रह्मा सर्वलोकपितामहः ।
061c	उत्स्मयन्मुनिमाहेदं कर्ममूलस्य लोपकम् ॥
062a	नाहं बृहत्तरो ब्रह्मन्नाप्यनन्तश्च सत्तम ।
062c	लोकानां मम सर्वेषां नाथभूतो बृहत्तरः ॥
063a	नन्दगोपकुले गोपकुमारैः परिवारितः ।
063c	समस्तजगतां गोप्ता गोपवेषेण संस्थितः ॥
064a	मद्रूपं च समास्थाय जगत्सृष्टिं करोति सः ।
064c	ऐशानमास्थितः श्रीमान्हन्ति नित्यं हि पाति च ॥
065a	विष्णुः स्वरूपरूपोऽसौ कारणं स हरिर्मम ।
065c	तं पृच्छ मुनिशार्दूल स चानन्तो बृहत्तरः ॥
066a	ततोऽवतीर्य भगवान्ब्रह्मलोकान्महामुनिः ।
066c	नन्दगोपकुले विष्णुमेनं कृष्णं जगत्पतिम् ॥
067a	बालक्रीडनकासक्तं वत्सजालविभूषितम् ।
067c	पाययित्वाथ बध्नन्तं धूलिधूम्राननं परम् ॥
068a	गाहमानैर्हसद्भिश्च नृत्यद्भिश्च समन्ततः ।
068c	पाणिवादनकैश्चैव संवृतं वेणुवादकैः ॥
069a	प्रणिपत्याब्रवीदेनं नारदो भगवान्मुनिः ।
069c	आश्चर्योसि च धन्योसि ह्यनन्तश्च बृहत्तरः ।
069e	वेत्ताऽसि चाव्ययश्चासि वेत्तुमिच्छामि यादृशम् ॥
070a	ततः प्रहस्य भगवान्नारदं प्रत्युवाच ह ।
070c	मत्तः परतरं नास्ति मत्तः सर्वं प्रतिष्ठितम् ॥
071a	मतो बृहत्तरं नान्यदहमेव बृहत्तरः ।
071c	आकाशे च स्थितः पूर्वमुक्तवानहमेव ते ॥
072a	न मां वेत्ति जनः कश्चिन्माया मम दुरत्यया ।
072c	भक्त्या त्वनन्यया युक्ता मां विजानन्ति योगिनः ॥
073a	प्रियोसि मम भक्तोसि मम तत्वं विलोकय ।
073c	ददामि तव तज्ज्ञानं येन तत्वं प्रपश्यसि ॥
074a	अन्येषां चैव भक्तानां मम योगरतात्मनाम् ।
074c	ददामि दिव्यं ज्ञानं च येन तत्वं प्रपश्यसि ॥
075a	अन्येषां चैव भक्तानां मम योगरतात्मनाम् ।
075c	ददामि दिव्यं ज्ञानं च तेन ते यान्ति मत्पदम् ॥
076ac	एवमुक्त्वा ययौ कृष्णो नन्दगोपगृहं हरिः ॥
077	भीष्म उवाच 
077a	एतत्ते कथितं राजन्विष्णुतत्वमनुत्तमम् ।
077c	भजस्वैनं विशालाक्षं जपन्कृष्णेति सत्तम ॥
078a	मोहयन्मां तथा त्वां च शृणोत्येष मयेरितान् ।
078c	धर्मात्मा च महाबाहो भक्तान्रक्षति नान्यथा ॥ 

इति श्रीमन्महाभारते शान्तिपर्वणि मोक्षधर्मपर्वणि नवाधिकद्विशततमोऽध्यायः ॥ 209 ॥ *अयमध्यायो ध. पुस्तकएव दृश्यते |
