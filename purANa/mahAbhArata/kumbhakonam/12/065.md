अध्यायः 065

भीष्मेण युधिष्ठिरम् प्रति वर्णाश्रमधर्मकथनम् ॥ 1 ॥
KK-12-01-065-001	युधिष्ठिर उवाच 
KK-12-01-065-001a	श्रुता मे कथिताः पूर्वं चत्वारो मानवाश्रमाः ।
KK-12-01-065-001c	व्याख्यानमेषामाचक्ष्व पृच्छतो मे पितामह ॥
KK-12-01-065-002	भीष्म उवाच 
KK-12-01-065-002a	विदिताः सर्व एवेह धर्मास्तव युधिष्ठिर ।
KK-12-01-065-002c	यथा मम महाबाहो विदिताः साधुसम्मताः ॥
KK-12-01-065-003a	यत्तु लिङ्गान्तरगतं पृच्छसे मां युधिष्ठिर ।
KK-12-01-065-003c	धर्मं धर्मभृतां श्रेष्ठ तन्निबोध नराधिप ।
KK-12-01-065-004a	सर्वाण्येतानि कौन्तेय विद्यन्ते भरतर्षभ ।
KK-12-01-065-004c	साध्वाचारप्रवृत्तानां चातुराश्रम्यकर्मणाम् ॥
KK-12-01-065-005a	अकामद्वेषसंयुक्तो दण्डनीत्या युधिष्ठिर ।
KK-12-01-065-005c	समदर्शी च भूतेषु भैक्ष्याश्रमपदं भवेत् ॥
KK-12-01-065-006a	वेत्ति दानं विसर्गं च विग्रहानुग्रहौ तथा ।
KK-12-01-065-006c	यथोक्तवृत्तो धीरश्च क्षमाश्रमपदं भवेत् ॥
KK-12-01-065-007a	अर्हान्पूजयतो नित्यं संविभागेन पाण्डव ।
KK-12-01-065-007c	सर्वतस्तस्य कौन्तेय भैक्ष्याश्रमपदं भवेत् ॥
KK-12-01-065-008a	ज्ञातिसम्बन्धिमित्राणि व्यापन्नानि युधिष्ठिर ।
KK-12-01-065-008c	समभ्युद्धरमाणस्य दीक्षाश्रमपदं भवेत् ॥
KK-12-01-065-009a	लोकमुख्येषु सत्कारं लिङ्गिमुख्येषु चासकृत् ।
KK-12-01-065-009c	कुर्वतस्तस्य कौन्तेय वन्याश्रमपदं भवेत् ॥
KK-12-01-065-010a	आह्निकं पितृयज्ञांश्च भूतयज्ञान्समानुषान् ।
KK-12-01-065-010c	कुर्वतः पार्थ विपुलान्वन्याश्रमपदं भवेत् ॥
KK-12-01-065-011a	संविभागेन भूतानामतिथीनां तथाऽर्चनात् ।
KK-12-01-065-011c	देवयज्ञैश्च राजेन्द्र वन्याश्रमपदं भवेत् ॥
KK-12-01-065-012a	मर्दनं परराष्ट्राणां शिष्टार्थं सत्यविक्रम ।
KK-12-01-065-012c	कुर्वतः पुरुषव्याघ्र वन्याश्रमपदं भवेत् ॥
KK-12-01-065-013a	पालनात्सर्वभूतानां स्वराष्ट्रपरिपालनात् ।
KK-12-01-065-013c	दीक्षा बहुविधा राजन्सत्याश्रमपदं भवेत् ॥
KK-12-01-065-014a	वेदाध्ययननित्यत्वं क्षमाऽथाचार्यपूजनम् ।
KK-12-01-065-014c	तथोपाध्यायशुश्रूषा ब्रह्माश्रमपदं भवेत् ॥
KK-12-01-065-015a	आह्निकाञ्जपमानस्य देवान्पूजयतः सदा ।
KK-12-01-065-015c	धर्मेण पुरुषव्याघ्र धर्माश्रमपदं भवेत् ॥
KK-12-01-065-016a	मृत्युर्वा रक्षणं वेति यस्य राज्ञो विनिश्चयः ।
KK-12-01-065-016c	प्राणद्यूते व्यवस्थाप्य ब्रह्माश्रमपदं भवेत् ॥
KK-12-01-065-017a	अजिह्नमशठं मार्गं वर्तमानस्य भारत ।
KK-12-01-065-017c	सर्वदा सर्वभूतेषु ब्रह्माश्रमपदं भवेत् ॥
KK-12-01-065-018a	वानप्रस्थेषु विप्रेषु त्रैविद्येषु च भारत ।
KK-12-01-065-018c	प्रयच्छतोऽर्थान्विपुलान्वन्याश्रमपदं भवेत् ॥
KK-12-01-065-019a	सर्वभूतेष्वनुक्रोशं कुर्वतस्तव भारत ।
KK-12-01-065-019c	आनृशंस्ये प्रवृत्तस्य नियतः पुण्यसञ्चयः ॥
KK-12-01-065-020a	बालवृद्धेषु कौन्तेय सर्वावस्थं युधिष्ठिर ।
KK-12-01-065-020c	अनुक्रोशक्रिया पार्थ धर्म एष सनातनः ॥
KK-12-01-065-021a	बलात्कृतेषु भूतेषु परित्राणं कुरूद्वह ।
KK-12-01-065-021c	शरणागतेषु कौरव्य परं कारुण्यमाचर ॥
KK-12-01-065-022a	चराचराणां भूतानां रक्षणं चापि सर्वशः ।
KK-12-01-065-022c	यथार्हपूजां च तथा कुर्वन्गार्हस्थ्यमावसेत् ॥
KK-12-01-065-023a	ज्येष्ठानुज्येष्ठपत्नीनां भ्रातॄणां पुत्रनप्तृणाम् ।
KK-12-01-065-023c	निग्रहानुग्रहौ पार्थ गार्हस्थ्यममितं तपः ॥
KK-12-01-065-024a	साधूनामर्चनीयानां पूजासु विदितात्मनाम् ।
KK-12-01-065-024c	पालनं पुरुषव्याघ्र गृहाश्रमपदं भवेत् ॥
KK-12-01-065-025a	आश्रमस्थानि भूतानि यस्य वेश्मनि भारत ।
KK-12-01-065-025c	भुञ्जते विपुलं भोज्यं तद्गार्हस्थ्यं युधिष्ठिर ॥
KK-12-01-065-026a	यः स्थितः पुरुषो धर्मे धात्रा सृष्टे यथार्थवत् ।
KK-12-01-065-026c	आश्रमाणां हि सर्वेषां फलं प्राप्नोत्यनामयम् ॥
KK-12-01-065-027a	यस्मिन्न नश्यन्ति गुणाः कौन्तेय पुरुषे सदा ।
KK-12-01-065-027c	आश्रमस्थं तमप्याहुर्नरश्रेष्ठं युधिष्ठिर ॥
KK-12-01-065-028a	स्थानमानं कुलेमानं वयोमानं तथैव च ।
KK-12-01-065-028c	कुर्वन्वसति सर्वेषु ह्याश्रमेषु युधिष्ठिर ॥
KK-12-01-065-029a	देशधर्मांश्च कौन्तेय कुलधर्मांस्तथैव च ।
KK-12-01-065-029c	पालयन्पुरुषव्याघ्र राजा सर्वाश्रमी भवेत् ॥
KK-12-01-065-030a	काले विभूतिं भूतानामुपहारांस्तथैव च ।
KK-12-01-065-030c	अर्हयन्पुरुषव्याघ्र साधूनामाश्रमे वसेत् ॥
KK-12-01-065-031a	देशधर्मगतश्चापि यो धर्मं प्रत्यवेक्षते ।
KK-12-01-065-031c	सर्वलोकस्य कौन्तेय राजा भवति सोश्रमी ॥
KK-12-01-065-032a	ये धर्मकुशला लोके धर्मं कुर्वन्ति भारत ।
KK-12-01-065-032c	पालिता यस्य विषये पादांशस्तस्य भूपतेः ॥
KK-12-01-065-033a	धर्मारामान्धर्मपरान्ये न रक्षन्ति मानवान् ।
KK-12-01-065-033c	पार्थिवाः पुरुषव्याघ्र तेषां पापं हरन्ति ते ॥
KK-12-01-065-034a	ये च रक्षासहायाः स्युः पार्थिवानां युधिष्ठिर ।
KK-12-01-065-034c	ते चैवांशहराः सर्वे धर्मे परकृतेऽनघ ॥
KK-12-01-065-035a	सर्वाश्रमपदेऽप्याहुर्गार्हस्थ्यं दीप्तनिर्णयम् ।
KK-12-01-065-035c	पावनं पुरुषव्याघ्र यद्वयं पर्युपास्महे ॥
KK-12-01-065-036a	आत्मोपमस्तु भूतेषु यो वै भवति मानवः ।
KK-12-01-065-036c	न्यस्तदण्डो जितक्रोधः प्रेत्येह लभते सुखम् ॥
KK-12-01-065-037a	धर्मोच्छ्रिता सत्यजला शीलयष्टिर्दमध्वजा ।
KK-12-01-065-037c	त्यागवाताध्वगा शीघ्रा नौस्तया सन्तरिष्यति ॥
KK-12-01-065-038a	यदा सर्वत्र निर्मुक्तः कामो नास्य हृदि स्थितः ।
KK-12-01-065-038c	यदा सत्यान्वितो वृत्तैस्तदा ब्रह्म समश्नुते ॥
KK-12-01-065-039a	सुप्रसन्नस्तु भावेन योगेन च नराधिप ।
KK-12-01-065-039c	धर्मं पुरुषशार्दूल प्राप्स्यसे पालने रतः ॥
KK-12-01-065-040a	वेदाध्ययनशीलानां विप्राणां साधुकर्मणाम् ।
KK-12-01-065-040c	पालने यत्नमातिष्ठ सर्वलोकस्य चानघ ॥
KK-12-01-065-041a	वने चरन्ति ये धर्ममाश्रमेषु च भारत ।
KK-12-01-065-041c	रक्षणात्तच्छतगुणं धर्मं प्राप्नोति पार्थिवः ॥
KK-12-01-065-042a	एष ते विविधो धर्मः पाण्डवश्रेष्ठ कीर्तितः ।
KK-12-01-065-042c	युधिष्ठिर त्वमेनं वै पूर्वं दृष्टं सनातनम् ॥
KK-12-01-065-043a	चातुराश्रम्यमैकाग्र्यं चातुर्वर्ण्यं च पाण्डवं ।
KK-12-01-065-043c	धर्मं पुरुषशार्दूल प्राप्स्यसे पालने रतः ॥ 

इति श्रीमन्महाभारते शान्तिपर्वणि राजधर्मपर्वणि पञ्चषष्टितमोऽध्यायः ॥ 65 ॥

12-65-4 एतानि चातुराश्रम्यकारिणां लिङ्गानि सतां राज्ञां राजधर्मेष्वेव वर्तन्ते इत्यर्थः ॥ 12-65-5 भैक्ष्याश्रमः ब्रह्मचर्यम् ॥ 12-65-6 क्षमाश्रमो गार्हस्थ्यम् ॥ 12-65-7 भैक्ष्याश्रमः सन्न्यासः ॥ 12-65-8 दीक्षाश्रमो वैखानसः ॥ 12-65-12 शिष्टार्थं शिष्टसंरक्षणार्थम् ॥ 12-65-13 सत्याश्रमः क्षात्राश्रमः ॥ 12-65-15 धर्माश्रमः यत्याश्रमः ॥ 12-65-19 सर्वावस्थं पदं भवेत् इति झ. पाठः ॥ 12-65-31 सोश्रमी सः आश्रमी सर्वाश्रमफलभागित्यर्थः ॥ 12-65-37 धर्मे स्थिता सत्ववीर्या धर्मसेतुवटारका । त्यागवाताध्वगाशीघ्रा नौस्तं सन्तारयिष्यति । इति झ. पाठः । तत्र धर्मसेतुः शास्त्रं सैव वटारका बन्धनरज्जुर्यत्रेत्यर्थः ॥
