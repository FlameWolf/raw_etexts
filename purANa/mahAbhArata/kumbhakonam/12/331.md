अध्यायः 331

भीष्मेण युधिष्ठिरम् प्रति शुकोत्पत्तिप्रकारकथनारम्भः ॥ 1 ॥ तथा पुत्रार्थं व्यासतपश्चर्याकथनम् ॥ 2 ॥
001	युधिष्ठिर उवाच 
001a	कथं व्यासस्य धर्मात्मा शुको जज्ञे महातपाः ।
001c	सिद्धिं च परमां प्राप्तस्तन्मे ब्रूहि पितामह ॥
002a	कस्यां चोत्पादयामास शुकं व्यासस्तपोधनः ।
002c	न ह्यस्य जननीं विद्मो जन्म चाग्र्यं महात्मनः ॥
003a	कथं च बालस्य सतः सूक्ष्मज्ञाने रता मतिः ।
003c	यथा नान्यस्य लोकेऽस्मिन्द्वितीयस्येह कस्यचित् ॥
004a	एतदिच्छाम्यहं श्रोतुं विस्तरेण महामते ।
004c	न हि मे तृप्तिरस्तीह शृण्वतोऽमृतमुत्तमम् ॥
005a	माहात्म्यमात्मयोगं च विज्ञानं च शुकस्य ह ।
005c	यथावदानुपूर्व्येण तन्मे ब्रूहि पितामह ॥
006	भीष्म उवाच 
006a	न हायनैर्न पलितैर्न वित्तैर्न च बन्धुभिः ।
006c	ऋषयश्चक्रिरे धर्मं योऽनूचानः स नो महान् ॥
007a	तपोमूलमिदं सर्वं यन्मां पृच्छसि पाण्डव ।
007c	तदिन्द्रियाणि संयम्य तपो भवति नान्यथा ॥
008a	इन्द्रियाणां प्रसङ्गेन दोषमृच्छत्यसंशयम् ।
008c	संनियम्य तु तान्येव सिद्धिमाप्नोति मानवः ॥
009a	अश्वमेधसहस्रस्य वाजपेयशतस्य च ।
009c	योगस्य कलया तात न तुल्यं विद्यते फलम् ॥
010a	अत्र ते वर्तयिष्यामि जन्मयोगफलं तथा ।
010c	शुकस्याग्र्यां गतिं चैव दुर्विदामकृतात्मभिः ॥
011a	मेरुशृङ्गे किल पुरा कर्णिकारवनायुते ।
011c	विजहार महादेवो भीमैर्भूतगणैर्वृतः ॥
012a	शैलराजसुता चैव देवी तत्राभवत्पुरा ।
012c	तत्र दिव्यं तपस्तेपे कृष्णद्वैपायनः प्रभुः ॥
013a	योगेनात्मानमाविश्य योगधर्मपरायणः ।
013c	धारयन्स तपस्तेपे पुत्रार्थं कुरुसत्तम ॥
014a	अग्नेर्भूमेरपां वायोरन्तरिक्षस्य वा विभो ।
014c	वीर्येण सम्मितः पुत्रो मम भूयादिति स्म ह ॥
015a	सङ्कल्पेनाथ मौनेन दुष्प्रापमकृतात्मभिः ।
015c	वरयामास देवेशमास्थितस्तप उत्तमम् ॥
016a	अतिष्ठन्मारुताहारः शतं किल समाः प्रभुः |
016c	आराधयन्महादेवं बहुरूपमुमापतिम् ॥
017a	तत्र ब्रह्मर्षयश्चैव सर्वे देवर्षयस्तथा ।
017c	लोकपालाश्च लोकेशं साध्याश्च वसुभिः सह ॥
018a	आदित्याश्चैव रुद्राश्च दिवाकरनिशाकरौ ।
018c	मारुतो मरुतश्चैव सागराः सरितस्तथा ॥
019a	अश्विनौ देवगन्धर्वास्तथा नारदपर्वतौ ।
019c	विश्वावसुश्च गन्धर्वः सिद्धाश्चाप्सरसां गणाः ॥
020a	तत्र रुद्रो महादेवः कर्णिकारमयीं शुभाम् ।
020c	धारयाणः स्रजं भाति ज्योत्स्नामिव निशाकरः ॥
021a	तस्मिन्दिव्ये वने रम्ये देवदेवर्षिसङ्कुले ।
021c	आस्थितः परमं योगमृषिः पुत्रार्थमच्युतः ॥
022a	न चास्य हीयते प्राणो न ग्लानिरुपजायते ।
022c	त्रयाणामपि लोकानां तदद्भुतमिवाभवत् ॥
023a	जटाश्च तेजसा तस्य वैश्वानरशिखोपमाः ।
023c	प्रज्वलन्त्यः स्म दृश्यन्ते युक्तस्यामिततेजसः ॥
024a	मार्कण्डेयो हि भगवानेतदाख्यातवान्मम ।
024c	स देवचरितानीह कथयामास मे तदा ॥
025a	एता अद्यापि कृष्णस्य तपसा तेन दीपिताः ।
025c	अग्निवर्णा जटास्तात प्रकाशन्ते महात्मनः ॥
026a	एवंविधेन तपसा तस्य भक्त्या च भारत ।
026c	महेश्वरः प्रसन्नात्मा चकार मनसा मतिम् ॥
027a	'ततस्तस्य महादेवो दर्शयामास साम्बिकः ।'
027c	उवाच चैवं भगवांस्त्र्यम्बकः प्रहसन्निव ।
027e	एवंविधस्ते तनयो द्वैपायन भविष्यति ॥
028a	यथा ह्यग्निर्यथा वायुर्यथा भूमिर्यथा जलम् ।
028c	यथाऽऽकाशस्तथा शुद्धो भविता ते सुतो महान् ॥
029a	तद्भावभावी तद्बुद्धिस्तदाऽऽत्मा तदपाश्रयः ।
029c	तेजसाऽऽवृत्य लोकांस्त्रीन्यशः प्राप्स्यति ते सुतः ॥ 

इति श्रीमन्महाभारते शान्तिपर्वणि मोक्षधर्मपर्वणि एकत्रिंशदधिकत्रिशततमोऽध्यायः ॥ 331 ॥

12-331-2 कथं चोत्पादयामासेति ध. पाठः ॥ 12-331-3 सूक्ष्मज्ञाने स्थिता मतिरिति ध. पाठः ॥ 12-331-12 देवी भर्त्राभवत्पुरेति ध. पाठः ॥ 12-331-15 सङ्कल्पेनाथ योगेनेति झ. पाठः ॥ 12-331-18 वसवो मरुतश्चैवेति झ. पाठः ॥ 12-331-22 हीयते वर्णम् इति ध. पाठः ॥ 12-331-25 कृष्णस्य व्यासस्य ॥ 12-331-29 यशः प्राप्स्यति केवलमिति ट. ड. ध. पाठः ॥
