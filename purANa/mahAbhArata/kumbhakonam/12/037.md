अध्यायः 037
राजमार्गे नागरैः स्तूयमानस्य युधिष्ठिरस्य राजगृहमेत्य सभाप्रवेशः ॥ 1 ॥ तत्र युधिष्ठिरं निन्दतश्चार्वाकराक्षसस्य ब्राह्मणैर्हुङ्कारेण भस्मीकरणम् ॥ 2 ॥
KK-12-01-037-001	वैशम्पायन उवाच 
KK-12-01-037-001a	प्रवेशने तु पार्थानां जनानां पुरवासिनाम् ।
KK-12-01-037-001c	दिदृक्षूणां सहस्राणि समाजग्मुः सहस्रशः ॥
KK-12-01-037-002a	स राजमार्गः शुशुभे समलङ्कृतचत्वरः ।
KK-12-01-037-002c	यथा चन्द्रोदये राजन्वर्धमानो महोदधिः ॥
KK-12-01-037-003a	गृहाणि राजमार्गेषु रत्नवन्ति महान्ति च ।
KK-12-01-037-003c	प्राकम्पन्तीव भारेण स्त्रीणां पूर्णानि भारत ॥
KK-12-01-037-004a	ताः शनैरिव सव्रीडं प्रशशंसुर्युधिष्ठिरम् ।
KK-12-01-037-004c	भीमसेनार्जुनौ चैव माद्रीपुत्रौ च पाण्डवौ ॥
KK-12-01-037-005a	धन्या त्वमसि पाञ्चालि या त्वं पुरुषसत्तमान् ।
KK-12-01-037-005c	उपतिष्ठसि कल्याणि महर्षिमिव गौतमी ॥
KK-12-01-037-006a	तव कर्माण्यमोघानि व्रतचर्या च भामिनि ।
KK-12-01-037-006c	इति कृष्णां महाराज प्रशशंसुस्तदा स्त्रियः ॥
KK-12-01-037-007a	प्रशंसावचनैस्तासां मिथः शब्दैश्च भारत ।
KK-12-01-037-007c	प्रीतिजैश्च तदा शब्दैः पुरमासीत्समाकुलम् ॥
KK-12-01-037-008a	तमतीत्य यथायुक्तं राजमार्गं युधिष्ठिरः ।
KK-12-01-037-008c	अलङ्कृतं शोभमानमुपायाद्राजवेश्म ह ॥
KK-12-01-037-009a	ततः प्रकृतयः सर्वाः पौरा जानपदास्तदा ।
KK-12-01-037-009c	ऊचुः कर्णसुखा वाचः समुपेत्य ततस्ततः ॥
KK-12-01-037-010a	दिष्ट्या जयसि राजेन्द्र शत्रूञ्छत्रुनिषूदन ।
KK-12-01-037-010c	दिष्ट्या राज्यं पुनः प्राप्तं धर्मेण च बलेन च ॥
KK-12-01-037-011a	भव नस्त्वं महाराज राजेह शरदां शतम् ।
KK-12-01-037-011c	प्रजाः पालय धर्मेण यथेन्द्रस्त्रिदिवं तथा ॥
KK-12-01-037-012a	एवं राजकुलद्वारि मङ्गलैरभिपूजितः ।
KK-12-01-037-012c	आशीर्वादान्द्विजैरुक्तान्प्रतिगृह्य समन्ततः ॥
KK-12-01-037-013a	प्रविश्य भवनं राजा देवराजगृहोपमम् ।
KK-12-01-037-013c	श्रुत्वा विजयसंयुक्तं रथात्पश्चादवातरत् ॥
KK-12-01-037-014a	प्रविश्याभ्यन्तरं श्रीमान्दैवतान्यभिगम्य च ।
KK-12-01-037-014c	पूजयामास रत्नैश्च गन्धमाल्यैश्च सर्वशः ॥
KK-12-01-037-015a	निश्चक्राम ततः श्रीमान्पुनरेव महायशाः ।
KK-12-01-037-015c	ददर्श ब्राह्मणांश्चैव सोऽभिरूपानवस्थितान् ॥
KK-12-01-037-016a	स संवृतस्तदा विप्रैराशीर्वादविवक्षुभिः ।
KK-12-01-037-016c	शुशुभे विमलश्चन्द्रस्तारागणवृतो यथा ॥
KK-12-01-037-017a	तांस्तु वै पूजयामास कौन्तेयो विधिवद्द्विजान् ।
KK-12-01-037-017c	सुमनोमोदकै रत्नैर्हिरण्येन च भूरिणा ।
KK-12-01-037-017e	गोभिर्वस्त्रैश्च राजेन्द्र विविधैश्च किमिच्छकैः ॥
KK-12-01-037-018a	धौम्यं गुरुं पुरस्कृत्य ज्येष्ठं पितरमेव च ।
KK-12-01-037-018c	`प्रविवेश सभां राजा सुधर्मां वासवो यथा ॥'
KK-12-01-037-019a	ततः पुण्याहघोषोऽभूद्दिवं स्तब्ध्वेव भारत ।
KK-12-01-037-019c	सुहृदां प्रीतिजननः पुण्यः श्रुतिसुखावहः ॥
KK-12-01-037-020a	हंसवन्नेदुषां राजन्द्विजानां तत्र भारती ।
KK-12-01-037-020c	शुश्रुवे वेदविदुषां पुष्कलार्थपदाक्षरा ॥
KK-12-01-037-021a	ततो दुन्दुभिनिर्घोषः शङ्खानां च मनोरमः ।
KK-12-01-037-021c	जयं प्रवदतां तत्र स्वनः प्रादुरभून्नृप ॥
KK-12-01-037-022a	निःशब्दे च स्थिते तत्र ततो विप्रजने पुनः ।
KK-12-01-037-022c	राजानं ब्राह्मणच्छद्मा चार्वाको राक्षसोऽब्रवीत् ॥
KK-12-01-037-023a	तत्र दुर्योधनसखा भिक्षुरूपेण संवृतः ।
KK-12-01-037-023c	साङ्ख्यः शिखी त्रिदण्डी च धृष्टो विगतसाध्वसः ॥
KK-12-01-037-024a	वृतः सर्वैस्तथा विप्रैराशीर्वादविवक्षुभिः ।
KK-12-01-037-024c	परस्सहस्रै राजेन्द्र तपोनियमसंस्थितैः ॥
KK-12-01-037-025a	सुदुष्टः पापमाशंसुः पाण्डवानां महात्मनाम् ।
KK-12-01-037-025c	अनामन्त्र्यैव तान्विप्रांस्तमुवाच महीपतिम् ॥
KK-12-01-037-026	चार्वाक उवाच 
KK-12-01-037-026a	इमे प्राहुर्द्विजाः सर्वे समारोप्य वचो मयि ।
KK-12-01-037-026c	धिग्भवन्तं कुनृपतिं ज्ञातिघातिनमस्तु वै ॥
KK-12-01-037-027a	किं ते राज्येन कौन्तेय कृत्वेमं ज्ञातिसङ्क्षयम् ।
KK-12-01-037-027c	घातयित्वा गुरूंश्चैव मृतं श्रेयो न जीवितम् ॥
KK-12-01-037-028a	इति ते वै द्विजाः श्रुत्वा तस्य दुष्टस्य रक्षसः ।
KK-12-01-037-028c	विव्यथुश्चुक्रुशुश्चैव तस्य वाक्यप्रधर्षिताः ॥
KK-12-01-037-029a	ततस्ते ब्राह्मणाः सर्वे स च राजा युधिष्ठिरः ।
KK-12-01-037-029c	व्रीडिताः परमोद्विग्रास्तूष्णीमासन्विशाम्पते ॥
KK-12-01-037-030	युधिष्ठिर उवाच 
KK-12-01-037-030a	प्रसीदन्तु भवन्तो मे प्रणतस्याभियाचतः ।
KK-12-01-037-030c	प्रत्यासन्नव्यसनिनं न मां धिक्कर्तुमर्हथ ॥
KK-12-01-037-031	वैशम्पायन उवाच 
KK-12-01-037-031a	ततो राजन्ब्राह्माणास्ते सर्व एव विशाम्पते ।
KK-12-01-037-031c	ऊचुर्नैष द्विजोऽस्माकमन्यस्तु तव पार्थिव ॥
KK-12-01-037-032a	जज्ञुश्चैनं महात्मानस्ततस्तं ज्ञानचक्षुषा ।
KK-12-01-037-032c	ब्राह्मणा वेदविद्वांसस्तपोभिर्विमलीकृताः ॥
KK-12-01-037-033	ब्राह्मणा ऊचुः 
KK-12-01-037-033a	एष दुर्योधनसखा विश्रुतो ब्रह्मराक्षसः ।
KK-12-01-037-033c	परिव्राजकरूपेण हितं तस्य चिकीर्षति ॥
KK-12-01-037-034a	न वयं ब्रूम धर्मात्मन्व्येतु ते भयमीदृशम् ।
KK-12-01-037-034c	उपतिष्ठतु कल्याणं भवन्तं भ्रातृभिः सह ॥
KK-12-01-037-035	वैशम्पायन उवाच 
KK-12-01-037-035a	ततस्ते ब्राह्मणाः सर्वे हुङ्कारैः क्रोधमूर्च्छिताः ।
KK-12-01-037-035c	निर्भर्त्सयन्तः शुचयो निजघ्नुः पापराक्षसम् ॥
KK-12-01-037-036a	स पपात विनिर्दग्धस्तेजसा ब्रह्मवादिनाम् ।
KK-12-01-037-036c	महेन्द्राशनिनिर्दग्धः पादपोऽङ्कुरवानिव ॥
KK-12-01-037-037a	पूजिताश्च ययुर्विप्रा राजानमभिनन्द्य तम् ।
KK-12-01-037-037c	राजा च हर्षमापेदे पाण्डवः ससुहृज्जनः ॥ 

इति श्रीमन्महाभारते शान्तिपर्वणि राजधर्मपर्वणि सप्तत्रिंशोऽध्यायः ॥ 37 ॥

12-37-3 स्त्रीणां स्त्रीभिः ॥ 12-37-15 अभिरूपान्मङ्गलद्रव्यपाणीन् ॥ 12-37-17 किमिच्छसि किमिच्छसीति पृच्छद्भिर्भृत्यैर्विविधैर्गोवस्त्रादिद्रव्यैर्निमन्त्रयद्भिरित्यर्थः ॥ 12-37-19 स्तब्ध्वा व्याप्य ॥ 12-37-23 साक्षः शिखीति झ. पाठः ॥ 12-37-30 प्रत्यासन्नाः समीपस्थाः व्यसनिनश्चिरदुःखिनो भ्रात्रादयो यस्य तम् । भ्रात्रादिदुःखपरिहारार्थं ममेदं राज्यकरणं नतु स्वसुखार्थमित्यर्थः ॥ 12-37-32 जज्ञुर्ज्ञातवन्तः ॥ 12-37-33 चार्वाको नाम राक्षसः इति झ. पाठः ॥
