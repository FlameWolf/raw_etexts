अध्यायः 165

स्वस्वाभिमतार्थकथनाय चोदितैर्विदुरार्जुनभीमसेनैः क्रमेण धर्मार्थकामेषु अभिष्टुतेषु युधिष्ठिरेण मोक्षप्रशंसनम् ॥ 1 ॥
KK-12-02-165-001	वैशम्पायन उवाच 
KK-12-02-165-001a	इत्युक्तवति भीष्मे तु तूष्णीम्भूते युधिष्ठिरः ।
KK-12-02-165-001c	पप्रच्छावसथं गत्वा भ्रातॄन्विदुरपञ्चमान् ॥
KK-12-02-165-002a	धर्मे चार्थे च कामे च लोकवृत्तिः समाहिता ।
KK-12-02-165-002c	तेषां गरीयान्कतमो मध्यमः को लघुश्च कः ॥
KK-12-02-165-003a	कस्मिंश्चात्मा नियन्तव्यस्त्रिवर्गविजयाय वै ।
KK-12-02-165-003c	सम्पृष्टा नैष्ठिकं वाक्यं यथावद्वक्तुमर्हथ ॥
KK-12-02-165-004a	ततोऽर्थगतितत्त्वज्ञः प्रथमं प्रतिभानवान् ।
KK-12-02-165-004c	जगाद विदुरो वाक्यं धर्मशास्त्रमनुस्मरन् ॥
KK-12-02-165-005	विदुर उवाच 
KK-12-02-165-005a	बहुश्रुतं तपस्त्यागः श्रद्धा यज्ञक्रिया क्षमा ।
KK-12-02-165-005c	भावशुद्धिर्दया सत्यं संयमश्चात्मसम्पदः ॥
KK-12-02-165-006a	एतदेवाभिपद्यस्व मा ते भूच्चलितं मनः ।
KK-12-02-165-006c	एतन्मूलौ हि धर्मार्थावेतदेकपदं हितम् ॥
KK-12-02-165-007a	धर्मेणैवर्षयस्तीर्णा धर्मे लोकाः प्रतिष्ठिताः ।
KK-12-02-165-007c	धर्मेण देवा दिवि च धर्मे चार्थः समाहितः ॥
KK-12-02-165-008a	धर्मो राजन्गुणः श्रेष्ठो मध्यमो ह्यर्थ उच्यते ।
KK-12-02-165-008c	कामो यवीयानिति च प्रवदन्ति मनीषिणः ॥
KK-12-02-165-009a	तस्माद्धर्मप्रधानेन भवितव्यं यतात्मना ।
KK-12-02-165-009c	तथा च सर्वभूतेषु वर्तितव्यं यतात्मना ॥
KK-12-02-165-010	वैशम्पायन उवाच 
KK-12-02-165-010a	समाप्तवचने तस्मिन्भीमकर्मा धनञ्जयः ।
KK-12-02-165-010c	ततोऽर्थगतितत्त्वज्ञो जगौ वाक्यं प्रचोदितः ॥
KK-12-02-165-011a	कर्मभूमिरियं राजन्निह वार्ता प्रशस्यते ।
KK-12-02-165-011c	कृषिर्वाणिज्यगोरक्षं शिल्पानि विविधानि च ॥
KK-12-02-165-012a	अर्थ इत्येव सर्वेषां कर्मणामव्यतिक्रमः ।
KK-12-02-165-012c	निवृत्तेऽर्थे न वर्तेते धर्मकामाविति श्रुतिः ॥
KK-12-02-165-013a	विषहेतार्थवान्धर्ममाराधयितुमुत्तमम् ।
KK-12-02-165-013c	कामं च चरितुं शक्तो दुष्प्रापमकृतात्मभिः ॥
KK-12-02-165-014a	अर्थस्यावयवावेतौ धर्मकामाविति श्रुतिः ।
KK-12-02-165-014c	अर्थसिद्ध्या विनिर्वृत्तावुभावेतौ भविष्यतः ॥
KK-12-02-165-015a	तद्गतार्थं हि पुरुषं विशिष्टतरयोनयः ।
KK-12-02-165-015c	ब्रह्माणमिव भूतानि सततं पर्युपासते ॥
KK-12-02-165-016a	जटाजिनधरा दान्ताः पङ्कदिग्धा जितेन्द्रियाः ।
KK-12-02-165-016c	मुण्डा निस्तन्तवश्चापि वसन्त्यर्थार्थिनः पृथक् ॥
KK-12-02-165-017a	काषायवसनाश्चान्ये श्मश्रुला हि सुसंयताः ।
KK-12-02-165-017c	विद्वांसश्चैव शान्ताश्च मुक्ताः सर्वपरिग्रहैः ॥
KK-12-02-165-018a	`अर्थार्थिनः सन्ति नित्यं परितप्यन्ति कर्मभिः ।'
KK-12-02-165-018c	अर्थार्थिनः सन्ति केचिदपरे स्वर्गकाङ्क्षिणः ।
KK-12-02-165-018e	कुलप्रत्यागमाश्चैके स्वंस्वं धर्ममनुष्ठिताः ॥
KK-12-02-165-019a	आस्तिका नास्तिकाश्चैव नियताः संयमे परे ।
KK-12-02-165-019c	अप्रज्ञानं तमोभूतं प्रज्ञानं तु प्रकाशिता ॥
KK-12-02-165-020a	भृत्यान्भोगैर्द्विषो दण्डैर्यो योजयति सोऽर्थवान् ।
KK-12-02-165-020c	एतन्मतिमतांश्रेष्ठ मतं मम यथातथम् ।
KK-12-02-165-020e	अनयोस्तु विबोध त्वं वचनं शक्रकण्वयोः ॥
KK-12-02-165-021	वैशम्पायन उवाच 
KK-12-02-165-021a	तथा धर्मार्थकुशलौ माद्रीपुत्रावनन्तरम् ।
KK-12-02-165-021c	नकुलः सहदेवश्च वाक्यमूचतुरुत्तमम् ॥
KK-12-02-165-022a	आसीनश्च शयानश्च विचरन्नपि वा स्थितः ।
KK-12-02-165-022c	अर्थयोगं दृढं कुर्याद्योगैरुच्चावचैरपि ॥
KK-12-02-165-023a	अस्मिंस्तु वै विनिर्वृत्ते दुर्लभे परमप्रिये ।
KK-12-02-165-023c	इह कामानवाप्नोति प्रत्यक्षं नात्र संशयः ॥
KK-12-02-165-024a	योऽर्थो धर्मेण संयुक्तो धर्मो यश्चार्थसंयुतः ।
KK-12-02-165-024c	मध्विवामृतसंसृष्टं तस्मादेतौ मताविह ॥
KK-12-02-165-025a	अनर्थस्य न कामोस्ति तथाऽर्थोऽधर्मिणः कुतः ।
KK-12-02-165-025c	तस्मादुद्विजलते लोको धर्मार्थाभ्यां बहिष्कृतात् ॥
KK-12-02-165-026a	तस्माद्धर्मप्रधानेन साध्योऽर्थः संयतात्मना ।
KK-12-02-165-026c	विश्वस्तेषु हि भूतेषु कल्पते सर्वमेव हि ॥
KK-12-02-165-027a	धर्मं समाचरेत्पूर्वं ततोऽर्थं धर्मसंयुतम् ।
KK-12-02-165-027c	ततः कामं चरेत्पश्चात्सिद्धार्थस्य हि तत्फलम् ॥
KK-12-02-165-028	वैशम्पायन उवाच 
KK-12-02-165-028a	विरेमतुस्तु तद्वाक्यमुक्त्वा तावश्विनोः सुतौ ।
KK-12-02-165-028c	भीमसेनस्ततो वाक्यमिदं वक्तुं प्रचक्रमे ॥
KK-12-02-165-029a	नाकामः कामयत्यर्थं नाकामो धर्ममिच्छति ।
KK-12-02-165-029c	नाकामः कामयानोऽस्ति तस्मात्कामो विशिष्यते ॥
KK-12-02-165-030a	कामेन युक्ता ऋषयस्तपस्येव समाहिताः ।
KK-12-02-165-030c	पलाशाः शाकमूलाशा वायुभक्षाः सुसंयताः ॥
KK-12-02-165-031a	वेदोपवेदेष्वपरे युक्ताः स्वाध्यायपारगाः ।
KK-12-02-165-031c	श्राद्धे यज्ञक्रियायां च तथा दानप्रतिग्रहे ॥
KK-12-02-165-032a	वणिजः कर्षका गोपाः कारवः शिल्पिनस्तथा ।
KK-12-02-165-032c	देशधर्मकृतश्चैव युक्ताः कामेन कर्मसु ॥
KK-12-02-165-033a	समुद्रं वा विशन्त्यन्ये नराः कामेन संयुताः ।
KK-12-02-165-033c	कामो हि विविधाकारः सर्वं कामेन सन्ततम् ॥
KK-12-02-165-034a	नास्ति नासीन्न भविता भूतं काममृते परम् ।
KK-12-02-165-034c	एतत्सारं महाराज धर्मार्थावत्र संश्रितौ ॥
KK-12-02-165-035a	नवनीतं यथा दध्नस्तथा कामोऽर्थधर्मतः ।
KK-12-02-165-035c	श्रेयस्तैलं न पिण्याको घृतं श्रेय उदश्वितः ॥
KK-12-02-165-036a	श्रेयः पुष्पफलं काष्ठात्कामो धर्मार्थयोर्वरः ।
KK-12-02-165-036c	पुष्पतो मध्विव परं कामात्सञ्जायते सुखम् ।
KK-12-02-165-036e	कामो धर्मार्थयोर्योनिः कामश्चाथ तदात्मकः ॥
KK-12-02-165-037a	[नाकामतो ब्राह्मणाः स्वन्नमर्थान्नाकामतो ददति ब्राह्मणेभ्यः ।
KK-12-02-165-037c	नाकामतो विविधा लोकचेष्टा तस्मात्कामः प्राक् त्रिवर्गस्य दृष्टः ॥]
KK-12-02-165-038a	सुचारुवेषाभिरलङ्कृताभिर्मदोत्कटाभिः प्रियवादिनीभिः ।
KK-12-02-165-038c	रमस्व योषिद्भिरुपेत्य कामं कामो हि राजन्परमाभिरामः ॥
KK-12-02-165-039a	बुद्धिर्ममैषा परिखास्थितस्य माभूद्विचारस्तव धर्मपुत्र ।
KK-12-02-165-039c	स्यात्संहितं सद्भिरफल्गुसारं मसस्तवाक्यं परमानृशंसम् ॥
KK-12-02-165-040a	धर्मार्थकामाः सममेव सेव्या यो ह्येकभक्तः स नरो जघन्यः ।
KK-12-02-165-040c	द्वयोस्तु सक्तं प्रवदन्ति मध्यमं स उत्तमो योऽभिरतस्त्रिवर्गे ॥
KK-12-02-165-041a	प्राज्ञः सुहृच्चन्दनसारलिप्तो विचित्रमाल्याभरणैरुपेतः ।
KK-12-02-165-041c	ततो वचः सङ्ग्रहविस्तरेण प्रोक्त्वाऽथ वीरान्विरराम भीमः ॥
KK-12-02-165-042a	ततो मुहूर्तादथ धर्मराजो वाक्यानि तेषामनुचिन्त्य सम्यक् ।
KK-12-02-165-042c	उवाच वाचाऽवितथं स्मयन्वै बहुश्रुतो धर्मभृतां वरिष्ठः ॥
KK-12-02-165-043a	निःसंशयं निश्चितसर्वशास्त्राः सर्वे भवन्तो विदितप्रमाणाः ।
KK-12-02-165-043c	विज्ञातुकामस्य ममेह वाक्यमुक्तं यद्वो नैष्ठिकं तच्छ्रुतं मे ।
KK-12-02-165-043e	इहानुवंशं गदतो ममापि वाक्यं निबोधध्वमनन्यभावाः ॥
KK-12-02-165-044a	यो वै न पापे निरतो न पुण्ये नार्थे न धर्मे मनुजो न कामे ।
KK-12-02-165-044c	विमुक्तदोषः समफल्गुसारो विमुच्यते दुःखसुखात्स सिद्धः ॥
KK-12-02-165-045a	भूतानि जातीमरणान्वितानि जराविकारैश्च समन्वितानि ।
KK-12-02-165-045c	भूयश्च तैस्तैरुपसेवितानि मोक्षं प्रशंसन्ति न तं च विद्मः ॥
KK-12-02-165-046a	स्नेहेन बद्धस्य न सन्ति तानि चैवं स्वयम्भूर्भगवानुवाच ।
KK-12-02-165-046c	बोधाय निर्वाणपरा भवन्ति तस्मान्न कुर्यात्प्रियमप्रियं च ॥
KK-12-02-165-047a	एतच्च मुख्यं न तु कामकारो यथा नियुक्तोऽस्मि तथा करोमि ।
KK-12-02-165-047c	भूतानि सर्वाणि विधिर्नियुङ्क्ते विधिर्बलीयानिति वित्त सर्वे ॥
KK-12-02-165-048a	न कर्मणाऽप्नोत्यनवाप्यमर्थं यद्भावि तद्वै भवतीति विद्मः ।
KK-12-02-165-048c	त्रिवर्गहीनोऽपि हि विन्दतेऽर्थं तस्माददो लोकहिताय गुह्यम् ॥
KK-12-02-165-049	वैशम्पायन उवाच 
KK-12-02-165-049a	तदग्र्यबुद्धेर्वचनं मनोनुगं समस्तमाज्ञाय तथाहि हेतुमत् ।
KK-12-02-165-049c	तदा प्रणेदुश्च जहर्षिरे च ते कुरुप्रवीराय च चक्रिरेऽञ्जलिम् ॥
KK-12-02-165-050a	सुचारुवर्णाक्षरशब्दभूषितां मनोनुगां निर्गतवाक्यकण्टकाम् ।
KK-12-02-165-050c	निशम्य तां पार्थिवभाषितां गिरं पार्थस्य सर्वे प्रणता बभूवुः ॥
KK-12-02-165-051a	तथैव राजा प्रशशंस वीर्यवान्पुनश्च पप्रच्छ सरिद्वरासुतम् ।
KK-12-02-165-051c	धर्मार्थकामेषु विनिश्चयज्ञं ततः परं धर्ममहीनचेतसम् ॥ 

इति श्रीमन्महाभारते शान्तिपर्वणि आपद्धर्मपर्वणि पञ्चषष्ट्यधिकशततमोऽध्यायः ॥ 165 ॥

12-165-3 त्रिवर्गविजयाय कामक्रोधलोभानां जयाय ॥ 12-165-12 अव्यतिक्रमः मर्यादा ॥ 12-165-16 निस्तन्तवः नैष्ठिकब्रह्मचारिणः ॥ 12-165-17 श्मश्रुला ह्रीनिषेविण इति झ. पाठः ॥ 12-165-20 वचनं शुककण्वयोरिति ड. द. पाठः ॥ 12-165-25 अनर्थस्य अर्थहीस्य । अधर्मिणः धर्महीनस्य ॥ 12-165-27 अत्र धर्मार्थयोः समत्वेऽपि धर्मस्य पूर्वत्वाद्विदुरमतमेवैतदीषद्भेदेन दर्शितम् ॥ 12-165-35 उदश्वितः तक्रात् ॥ 12-165-37 अकामतः कामं विना । केवलार्थात्स्वन्नं मृष्ठान्नं नास्ति ॥ 12-165-39 परिखास्थितस्य परितः खाता परिखा । सर्वतो मूलशोध इत्यर्थः । तत्र स्थितस्य अनृशंसमनिष्टुरम् ॥ 12-165-40 तयोस्तु दाक्ष्यं प्रवदन्तीति झ. पाठः ॥ 12-165-43 नैष्ठिकं सिद्धान्तरूपम् । एतेन पूर्वे सर्वे पूर्वपक्षा एवेत्युक्तम् ॥ 12-165-48 अर्थं मोक्षम् । लोकहिताय मोक्षाय । त्रिवर्गहीनोऽपि गुह्यमर्थं रहस्यं ज्ञानं विन्दते लभते पूर्वोक्तोऽधिकारी ॥
