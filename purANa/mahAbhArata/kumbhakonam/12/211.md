अध्यायः 211

भीष्मेण युधिष्ठिरम् प्रति गरुडेनात्मानम् प्रत्युक्तश्रीभगवन्महिमानुवादः ॥ 1 ॥
001	* युधिष्ठिर उवाच 
001a	देवासुरमनुष्येषु ऋषिमुख्येषु वा पुनः ।
001c	विष्णोस्तत्वं यथाख्यातं को विद्वाननुवेत्ति तत् ॥
002a	एतन्मे सर्वमाचक्ष्व न मे तृप्तिर्हि तत्वतः ।
002c	वर्तते भरतश्रेष्ठ सर्वज्ञोऽसीति मे मतिः ॥
003	भीष्म उवाच 
003a	कारितोऽहं त्वया राजन्यद्वृत्तं च पुरा मम ।
003c	गरुडेन पुरा मह्यं संवादोऽभूभृतोत्तम ॥
004a	पुराहं तप आस्थाय वासुदेवपरायणः ।
004c	ध्यायन्स्तुवन्नमस्यंश्च यजमानस्तमेवच ।
004e	गङ्गाद्वीपे समासीनो दशवर्षाणि भारत ॥
005a	माता च मम सा देवी जननी लोकपावनी ।
005c	समासीना समीपे मे रक्षणार्थं ममाच्युत ॥
006a	तस्मिन्कालेऽद्भुतः श्रीमान्सर्ववेदमयः प्रभुः ।
006c	सुपर्णः पततांश्रेष्ठो मेरुमन्दरसन्निभः ।
006e	आजगाम विशुद्धात्मा गङ्गां द्रष्टुं महायशाः ॥
007a	तमागतं महात्मानं प्रत्युद्गम्याहमर्थितः ।
007c	प्रणिपत्य यथान्यायं कृताञ्जलिरवस्थितः ॥
008a	सोऽपि देवो महाभागामभिनन्द्य च जाह्नवीम् ।
008c	तथा च पूजितः श्रीमानुणपोपाविशदासने ॥
009a	ततः कथान्तरे तं वै वचनं चेदमब्रवम् ।
009c	वेदवेद महावीर्य वैनतेय महाबल ॥
010a	नारायणं हृषीकेशं सहमानोऽनिशं हरिम् ।
010c	जानासि तं यथा वक्तुं यादृग्भूतो जनार्दनः ।
010e	ममापि तस्य सद्भावं वक्तुमर्हसि सत्तम ॥
011	गरुड उवाच 
011a	शृणु भीष्म यथान्यायं पुरा त्वमिह सत्तमाः ।
011c	अनेके मुनयः सिद्धा मानसोत्तरवासिनः |
011e	पप्रच्छुर्मां महाप्राज्ञा वासुदेवपरायणाः ॥
012a	पक्षीन्द्र वासुदेवस्य तत्वं वेत्सि परं पदम् ।
012c	स्वसा सयो न तस्यास्ति सन्निकृष्टप्रियोपि च ॥
013a	तेषामहं वचः श्रुत्वा प्रणिपत्य महाहरिम् ।
013c	अब्रवं च यथावृत्तं मम नारायणस्य च ॥
014a	शृणुध्वं मुनिशार्दूला हृत्वा सोममहं पुरा ।
014c	आकाशे पतमानस्तु वाक्यं तत्र शृणोमि वै ॥
015a	साधुसाधु महाबाहो प्रीतोस्मि तव दर्शनात् ।
015c	वृणीष्व वचनं मत्तः पक्षीन्द्र गरुडाधुना ॥
016a	त्वामहं भक्तितत्वज्ञो ब्रवै वचनमुत्तमम् ।
016c	इत्याह स्म ध्रुवं तत्र मामाह भगवान्पुनः ॥
017a	ऋषिरस्मि महावीर्य न मां जानाति वा मयि ।
017c	असूयति च मां मूढ तच्छ्रुत्वा गर्वमास्थितः ॥
018a	अहं देवनिकायानां मध्ये वचनमब्रवम् ।
018c	ऋषे पूर्वं वरं मत्तस्त्वं वृणीष्व ततो ह्यहम् ।
018e	वृणे त्वत्तो वरं पश्चादित्येवं मुनिसत्तमाः ॥
019a	तस्मात्त्वां भगवान्देवः श्रीमाञ्श्रीवत्सलक्षणः ।
019c	अद्य पश्यति पक्षीन्द्र वाहनं भव मे सदा ।
019e	वृणेऽहं वरमेतद्धि त्वत्तोऽद्य पतगेश्वर ॥
020a	तथेति तं वीक्ष्य मातामनहङ्कारमास्थितम् ।
020c	जेतुकामो ह्यहं विष्णुं मायया मायिनं हरिम् ॥
021a	त्वत्तो ह्यहं वृणे त्वद्य वरम् ऋषिवरोत्तम ।
021c	तवोपरिष्टात्स्थास्यामि वरमेतत्प्रयच्छ मे ॥
022a	तथेति च हसन्प्राह हरिर्नारायणः प्रभुः ।
022c	ध्वजं च मे भव सदा त्वमेव विहगेश्वर ।
022e	उपरिष्टात्स्थितिस्तेऽस्तु मम पक्षीन्द्र सर्वदा ॥
023a	इत्युक्त्वा भगवान्देवः शङ्खचक्रगदाधरः ।
023c	सहस्रचरणः श्रीमान्सहस्रादित्यसन्निभः ॥
024a	सहस्रशीर्षा पुरुषः सहस्रनयनो महान् ।
024c	सहस्रमकुटोऽचिन्त्यः सहस्रवदनो विभुः ॥
025a	विद्युन्मालानिभैर्दिव्यैर्नानाभरणराजिभिः ।
025c	क्वचित्सन्दृश्यमानस्तु चतुर्बाहुः क्वचिद्धरिः ॥
026a	क्वचिज्ज्योतिर्मयोचिन्त्यः क्वचित्स्कन्धे समाहितः ।
026c	एवं मम जयन्देवस्तत्रैवान्तरधीयत ॥
027a	ततोऽहं विस्मयापन्नः कृत्वा कार्यमनुत्तमम् ।
027c	अस्याविमुच्य जननीं मया सह मुनीश्वराः ॥
028a	अचिन्त्योऽयमहं भूयः कोऽसौ मामब्रवीत्पुरा ।
028c	कीदृग्विधः स भगवानिति मत्वा तमास्थितः ॥
029a	अनन्तरं देवदेवं स्कन्धे मम समाश्रितम् ।
029c	अद्राक्षं पुण्डरीकाक्षं वहमानोऽहमद्भुतम् ॥
030a	अवशस्तस्य भावेन यत्र यत्र स चेच्छति ।
030c	विस्मयापन्नहृदयो ह्यहं किमिति चिन्तयन् ।
030e	अन्तर्जलमहं सर्वं वहमानोऽगमं पुनः ॥
031a	सेन्द्रैर्देवैर्महाभागैर्ब्रह्माद्यैः कल्पजीविभिः ।
031c	स्तूयमानो ह्यहमपि तैस्तैरभ्यर्चितः पृथक् ॥
032a	क्षीरोदस्योत्तरे कूले दिव्ये मणिमये शुभे ।
032c	वैकर्णनाम सदनं हरेस्तस्य महात्मनः ॥
033a	दिव्यं तेजोमयं श्रीमदचिन्त्यममरैरपि ।
033c	तेजोनिलमयैः स्तम्भैर्नानासंस्थानसंस्थितैः ॥
034a	विभूषितं हिरण्येन भास्वरेण समन्ततः ।
034c	दिव्यं ज्योतिः समायुक्तं गीतवादित्रशोभितम् ॥
035a	शृणोमि शब्दं तत्राहं न पश्यामि शरीरिणम् ।
035c	न च स्थलं न चान्यच्च पादयोस्तं समन्ततः ।
035e	वेपमानो ह्यहं तत्र विष्ठितोऽहं कृताञ्जलिः ॥
036a	ततो ब्रह्मादयो देवा लोकपालास्तथैव च ।
036c	सनन्दनाद्या मुनयस्तथाऽन्ये परजीविनः ॥
037a	प्राप्तास्तत्र सभाद्वारि देवगन्धर्वसत्तमाः ।
037c	ब्रह्माणं परतः कृत्वा कृताञ्जलिपुटास्तदा ॥
038a	ततस्तदन्तरे तस्मिन्क्षीरोदार्णवशीकरैः ।
038c	बोध्यमानो महाविष्णुराविर्भूत इवाबभौ ॥
039a	फणासहस्रमालाढ्यं शेषमव्यक्तसंस्थितम् ।
039c	पश्याम्यहं मुदाऽऽकाशे यस्योपरि जनार्दनम् ॥
040a	दीर्घवृत्तैः समैः पीनैः केयूरवलयोज्ज्वलैः ।
040c	चर्तुभिर्बाहुभिर्युक्तं------------ ॥
041a	पिताम्बरेण संवीतं कौस्तुभेन विराजितम् ।
041c	वक्षस्थलेन संयुक्तं पद्मयाऽधिष्ठितेन च ॥
042a	ईषदुन्मीलिताक्षं तं सर्वकारणकारणम् ।
042c	क्षीरोदस्योपरि बभौ नीलाभ्रं परमं यथा ॥
043a	न कश्चिद्वदते कश्चिन्न व्याहरति कश्चन ।
043c	ब्रह्मादिस्तम्बपर्यन्तं माशब्दमिति रोषितम् ।
043e	भ्रुकुटीकुटिलाक्षास्ते नानाभूतगणाः स्थिताः ॥
044a	कृत्वा च प्रस्थितं तत्र जगतां हितकाम्यया ।
044c	गच्छध्वमिति मामुक्त्वा गरुडेत्याह मां ततः ॥
045a	ततोऽहं प्रणिपत्याग्रे कृताञ्जलिरवस्थितः ।
045c	आगच्छेति च मामुक्त्वा पूर्वोत्तरपथं गतः ॥
046a	अतीव मृदुभावेन गच्छन्निव स दृश्यते ।
046c	अयुतं नियुतं चाहं प्रयुतं चार्बुदं तथा ।
046e	पतमानोऽहमनिशं योजनानि ततस्ततः ॥
047a	ननु तत्वमहं भक्तो विष्ठितोस्मि प्रशास्तु नः ।
047c	आगच्छ गरुडेत्येवं पुनराह स माधवः ॥
048a	ततो भूयो ह्यहं पातं पतमानो विहायसम् ।
048c	आजगाम ततो घोरं शतकोटिसमावृतम् ॥
049a	तामसानीव भूतानि पर्वताभानि तत्र ह ।
049c	समानानीव पद्मानि ततोऽहं भीत आस्थितः ॥
050a	ततो मां किङ्करो घोरः शतयोजनमायतम् ।
050c	निगृह्य पाणिना तस्माच्चिक्षेप च स लोष्टवत् ॥
051a	तत्तमोऽहमतिक्रम्य ह्यापं चैव विहायसम् ।
051c	हुङ्कारघोषं तत्राहमशनीपातसन्निभान् ।
051e	कर्णमूले ह्यशृण्वन्तस्ततो भूतैः समास्थितः ॥
052a	ततोऽहं देवदेवेश त्राहि मां पुष्करेक्षण ।
052c	इत्यब्रवमहं तत्र ततो विष्णुरुवाच माम् ॥
053a	सुषिरस्य मुखे कश्चिन्मां चिक्षेप भयङ्करः ।
053c	अतीतोऽहं क्षणादग्निमपश्यं वायुमण्डलम् ॥
054a	आकाशमिव सम्प्रेक्ष्य क्षेप्तुकाममुपागतः ।
054c	तत्राहं दुःखितो भूतः क्रोशमानो ह्यवस्थितः ॥
055a	क्षणान्तरेण घोरेण क्रुद्धो हि परमात्मना ।
055c	स्वपक्षराजिना दृष्ट्वा मां चिक्षेप भयङ्करः ॥
056a	-----गरुडकुलं सहस्रादित्यसन्निभम् ।
056c	मां दृष्ट्वाऽप्यथ संस्थेऽथ ह्यल्पकालोऽतिदुर्बलः ॥
057a	अहो विहङ्गमः प्राप्त इति विस्मयमानसाः ।
057c	मां दृष्ट्वोचुरहं तत्र पश्यामि गरुडध्वजम् ॥
058a	सहस्रयोजनायामं सहस्रादित्यवर्चसम् ।
058c	सहस्रगरुडारूढं गरुडास्ते महाबलाः ॥
059a	अत्याश्चर्यमिमं देव वपुषाऽस्मत्कुलोद्भवः ।
059c	स्वल्पप्राणः स्वल्पकायः कोसौ पक्षी इहागतः ॥
060a	तच्छ्रुत्वाऽहं नष्टगर्वो भीतो लज्जासमन्वितः ।
060c	स्वयं बुद्धश्च संविग्नस्ततो ह्यशृणवं पुनः ॥
061a	आगच्छ गरुडेत्येव ततोऽहं यानमास्थितः ।
061c	परार्ध्यं च ततो गत्वा योजनानां शतं पुनः ।
061e	तत्रापश्यमहं यो वै ब्रह्माणं परमेष्ठिनम् ॥
062a	तत्रापि चापरं तत्र शतकोटिपितामहान् ।
062c	पुनरेहीत्युवाचोच्चैर्भगवान्मधुसूदनः ॥
063a	महाकुलं ततोऽपश्यं प्रमाणानि तमव्ययम् ।
063c	कपित्थफलसङ्काशमन्धकारैः समाश्रितम् ॥
064a	तत्र स्थितो हरिः श्रीमानण्डमेकं बिभेद ह ।
064c	महद्भूतं हि मां गृह्य दत्त्वा वै प्राक्षिपत्पुनः ॥
065a	तन्मध्ये सागरान्सप्त ब्रह्माणं च तथा सुरान् ।
065c	पश्याम्यहं यथायोगं मातरं स्वकुलं तथा ॥
066a	एवं मयाऽनुभूतं हि तत्वान्वेषणकाङ्क्षिणा ।
066c	शिबिकासदृशं मां वै पश्यध्वं मुनिसत्तमाः ॥
067a	इत्येवमब्रवं विप्रान्भीष्म यन्मे पुराऽभवत् ।
067c	तत्ते सर्वं यथान्यायमुक्तवानस्मि सत्तम ॥
068a	योगिनस्तं प्रपश्यन्ति ज्ञानं दृष्ट्वा परं हरिम् ।
068c	नान्यथा शक्यरूपोसौ ज्ञानगम्यः परः पुमान् ॥
069ac	अनन्यया च भक्त्या च प्राप्तुं शक्यो महाहरिः ॥
070	भीष्म उवाच 
070a	इत्येवमुक्त्वा भगवान्सुपर्णः पक्षिराट् प्रभुः ।
070c	आमन्त्र्य जननीं मे वै तत्रैवान्तरधीयत ॥
071a	तस्माद्राजेन्द्र सर्वात्मा वासुदेवः प्रधानकृत् ।
071c	ज्ञानेन भक्त्या सुलभो नान्यथेति मतिर्मम ॥' 

इति श्रीमन्महाभारते शान्तिपर्वणि मोक्षधर्मपर्वणि एकादशाधिकद्विशततमोऽध्यायः ॥ 211 ॥

* अयमध्यायो ध. पुस्तक एव दृश्यते ।
