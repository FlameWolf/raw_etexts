अध्यायः 130

भीष्मेण युधिष्ठिरम् प्रति राज्ञा ब्रह्मस्ववर्जम् आपदि प्रजापीडनेनापि कोशवृद्धेरवश्यं कर्तव्यत्वोक्तिः ॥ 1 ॥
KK-12-01-130-001	युधिष्ठिर उवाच 
KK-12-01-130-001a	मित्रैः प्रहीयमाणस्य बह्वमित्रस्य का गतिः ।
KK-12-01-130-001c	राज्ञः सङ्क्षीणकोशस्य बलहीनस्य भारत ॥
KK-12-01-130-002a	दुष्टामात्यसहायस्य श्रुतमन्त्रस्य सर्वतः ।
KK-12-01-130-002c	राज्यात्प्रच्यवमानस्य गतिमन्यामपश्यतः ॥
KK-12-01-130-003a	परचक्राभियातस्य परराष्ट्राणि मृद्नतः ।
KK-12-01-130-003c	विग्रहे वर्तमानस्य दुर्बलस्य बलीयसा ॥
KK-12-01-130-004a	असंविहितराष्ट्रस्य देशकालावजानतः ।
KK-12-01-130-004c	अप्राप्यं च भवेत्सान्त्वं भेदो वाऽप्यतिपीडनात् ।
KK-12-01-130-004e	जीवितं त्वर्थहेतोर्वा तत्र किं सुकृतं भवेत् ॥
KK-12-01-130-005	भीष्म उवाच 
KK-12-01-130-005a	गुह्यां मा धर्ममप्राक्षीरतीव भरतर्षभ ।
KK-12-01-130-005c	प्रवक्तुं नोत्सहे पृष्टो धर्ममेतं युधिष्ठिर ॥
KK-12-01-130-006a	धर्मो ह्यणीयान्वचनाद्बुद्धेश्च भरतर्षभ ।
KK-12-01-130-006c	श्रुत्वौपम्यं सदाचारैः साधुर्भवति स क्वचित् ॥
KK-12-01-130-007a	कर्मणा बुद्धिपूर्वेण भवत्याढ्ये न वा पुनः ।
KK-12-01-130-007c	तादृशोऽयमनुप्रश्नस्तद्ध्यायस्व स्वया धिया ॥
KK-12-01-130-008a	उपायं धर्मबहुलं यात्रार्थं शृणु भारत ।
KK-12-01-130-008c	नाहमेतादृशे धर्मे बुभूषे धर्मकारणात् ॥
KK-12-01-130-009a	दुःखादान इह ह्येष स्यात्तु पश्चात्क्षमो मम ।
KK-12-01-130-009c	अभिगम्य मतीनां हि सर्वासामेव निश्चयम् ॥
KK-12-01-130-010a	यथायथा हि पुरुषो नित्यं शास्त्रमवेक्षते ।
KK-12-01-130-010c	तथातथा विजानाति विज्ञानं चास्य रोचते ॥
KK-12-01-130-011a	अविज्ञानादयोगो हि पुरुषस्योपजायते ।
KK-12-01-130-011c	विज्ञानादपि योगश्च योगो भूतिकरः परः ॥
KK-12-01-130-012a	अशङ्कमानो वचनमनसूयुरिदं शृणु ।
KK-12-01-130-012c	राज्ञः कोशक्षयादेव जायते बलसङ्क्षयः ॥
KK-12-01-130-013a	कोशं सञ्जनयेद्राजा नित्यमेभ्यो यथाबलम् ।
KK-12-01-130-013c	कालं प्राप्यानुगृह्णीयादेष धर्मोऽत्र साम्प्रतम् ॥
KK-12-01-130-014a	उपायधर्मं प्राप्यैनं पूर्वैराचरितं जनैः ।
KK-12-01-130-014c	अन्यो धर्मः समर्थानामापत्स्वल्पश्च भारत ॥
KK-12-01-130-015a	प्रकार्यं प्रोच्यते धर्मो वृत्तिर्धर्मे गरीयसी ।
KK-12-01-130-015c	धर्मं प्राप्य यथान्यायं न बलीयान्निषीदति ॥
KK-12-01-130-016a	यस्माद्धर्मस्योपचितिरेकान्तेन न विद्यते ।
KK-12-01-130-016c	तस्मादापद्यधर्मोऽपि श्रूयते धर्मलक्षणः ॥
KK-12-01-130-017a	अधर्मो जायते तस्मिन्निति वै कवयो विदुः ।
KK-12-01-130-017c	अनन्तरं क्षत्रियस्य तत्र किं विचिकित्स्यते ॥
KK-12-01-130-018a	यथास्य धर्मो न ग्लायेन्नेयाच्छत्रुवशं यथा ।
KK-12-01-130-018c	तत्कर्तव्यमिहेत्याहुर्नात्मानमवसादयेत् ॥
KK-12-01-130-019a	सर्वात्मनैव धर्मस्य न परस्य न चात्मनः ।
KK-12-01-130-019c	सर्वोपायैरुज्जिहीर्षेदात्मानमिति निश्चयः ॥
KK-12-01-130-020a	तत्र धर्मविदस्तात निश्चयो धर्मनैपुणैः ।
KK-12-01-130-020c	उद्यमं जीवनं क्षात्रे बाहुवीर्यादिति श्रुतिः ॥
KK-12-01-130-021a	क्षत्रियो वृत्तिसंरोधे कस्य नादातुमर्हति ।
KK-12-01-130-021c	अन्यत्र तापसस्वाच्च श्रोत्रियस्वाच्च भारत ॥
KK-12-01-130-022a	यथा वै ब्राह्मणः सीदन्नयाज्यमपि याजयेत् ।
KK-12-01-130-022c	अभोज्यमपि चाश्नीयात्तत्रेदं नात्र संशयः ॥
KK-12-01-130-023a	पीडितस्य किमद्वारमुत्पथेनार्दितस्य च ।
KK-12-01-130-023c	अद्वारतः प्रद्रवति यथा भवति पीडितः ॥
KK-12-01-130-024a	तस्य कोशबलग्लान्यां सर्वलोकपराभवः ।
KK-12-01-130-024c	भैक्षचर्या न विहिता न च विट्शूद्रजीविका ॥
KK-12-01-130-025a	स्वधर्मानन्तरावृत्तिर्याऽन्यामनुपजीवतः ।
KK-12-01-130-025c	जहतः प्रथमं कल्पमनुकल्पेन जीवनम् ॥
KK-12-01-130-026a	आपद्गतेन धर्माणामन्यायेनोपजीवनम् ।
KK-12-01-130-026c	अपि ह्येतद्ब्राह्मणेषु दृष्टं वृत्तिपरिक्षये ॥
KK-12-01-130-027a	क्षत्रिये संशयः कस्मादित्येन्निश्चितं सदा ।
KK-12-01-130-027c	आददीत विशिष्टेभ्यो नावसीदेत्कथञ्चन ॥
KK-12-01-130-028a	आर्तानां रक्षितारं च प्रजानां क्षत्रियं विदुः ।
KK-12-01-130-028c	तस्मात्संरक्षता कार्यमादानं क्षत्रबन्धुना ॥
KK-12-01-130-029a	अन्यत्रापि विहिंसाया वृत्तिर्नेहास्ति कस्यचित् ।
KK-12-01-130-029c	अप्यरण्यसमुत्थस्य एकस्य चरतो मुनेः ॥
KK-12-01-130-030a	न शङ्खलिखितां वृत्तिं शक्यमास्थाय जीवितुम् ।
KK-12-01-130-030c	विशेषतः कुरुश्रेष्ठ प्रजापालनमीप्सता ॥
KK-12-01-130-031a	परस्पराभिहरणं राज्ञा राष्ट्रेण चापदि ।
KK-12-01-130-031c	नित्यमेव हि कर्तव्यमेष धर्मः सनातनः ॥
KK-12-01-130-032a	राजा राष्ट्रं यथापत्सु द्रव्यौघैः परिरक्षति ।
KK-12-01-130-032c	राष्ट्रेण राजा व्यसने परिरक्ष्यस्तथा भवेत् ॥
KK-12-01-130-033a	कोशं दण्डं बलं मित्रं यदन्यदपि सञ्चितम् ।
KK-12-01-130-033c	न कुर्वीतान्तरं राष्ट्रे राजा परिगतः क्षुधा ॥
KK-12-01-130-034a	बीजं भक्तेन सम्पाद्यमिति धर्मविदो विदुः ।
KK-12-01-130-034c	अत्रैतच्छम्बरस्याहुर्महामायस्य दर्शनम् ॥
KK-12-01-130-035a	धिक्तस्य जीवितं राज्ञो राष्ट्रं यस्यावसीदति ।
KK-12-01-130-035c	अवृत्त्यान्यमनुष्योऽपि यो वैदेशिक इत्यपि ॥
KK-12-01-130-036a	राज्ञः कोशबलं मूलं कोशमूलं पुनर्बलम् ।
KK-12-01-130-036c	तन्मूलं सर्वधर्माणां धर्ममूलाः पुनः प्रजाः ॥
KK-12-01-130-037a	नान्यानपीडयित्वेह कोशः शक्यः कुतो बलम् ।
KK-12-01-130-037c	तदर्थं पीडयित्वा च न दोषं प्राप्तुमर्हति ॥
KK-12-01-130-038a	अकार्यमपि कार्यार्थं क्रियते यज्ञकर्मसु ।
KK-12-01-130-038c	एतस्मिन्कारणे राजा न दोषं प्राप्तुमर्हति ॥
KK-12-01-130-039a	अर्थार्थमन्यद्भवति विपरीतमथापरम् ।
KK-12-01-130-039c	अनर्थार्थमथाप्यन्यत्तत्सर्वं ह्यर्थकारणम् ।
KK-12-01-130-039e	एवं बुद्ध्या सम्प्रपश्येन्मेधावी कार्यनिश्चयम् ॥
KK-12-01-130-040a	यज्ञार्थमन्यद्भवति यज्ञोऽन्यार्थस्तथाः परः ।
KK-12-01-130-040c	यज्ञस्यार्थार्थमेवान्यत्तत्सर्वं यज्ञसाधकम् ॥
KK-12-01-130-041ac	उपमामत्र वक्ष्यामि धर्मतत्त्वप्रकाशिनीम् ॥
KK-12-01-130-042a	यूपं छिन्दन्ति यज्ञार्थं तत्र ये परिपन्थिनः ।
KK-12-01-130-042c	द्रुमाः केचन सामन्ता ध्रुवं छिन्दन्ति तानपि ॥
KK-12-01-130-043a	ते चापि निपतन्तोऽन्यान्निघ्नन्त्यपि वनस्पतीन् ।
KK-12-01-130-043c	एवं कोशस्य महतो ये नराः परिपन्थिनः ।
KK-12-01-130-043e	तानहत्वा न पश्यामि सिद्धिमत्र परन्तप ॥
KK-12-01-130-044a	धनेन जयते लोकमिमं चामुं च भारत ।
KK-12-01-130-044c	सत्यं च धर्मवचनं यथा नास्त्यधनस्तथा ॥
KK-12-01-130-045a	सर्वोपायैराददीत धनं यज्ञप्रयोजनम् ।
KK-12-01-130-045c	न तुल्यदोषः स्यादेवं कार्याकार्येषु भारत ॥
KK-12-01-130-046a	नोभौ सम्भवतो राजन्कथञ्चिदपि भारत ।
KK-12-01-130-046c	न ह्यरण्येषु पश्यामि धनवृद्धानहं क्वचित् ॥
KK-12-01-130-047a	यदिदं दृश्यते वित्तं पृथिव्यामिह किञ्चन ।
KK-12-01-130-047c	ममेदं स्यान्ममेदं स्यादित्येवं मन्यते जनः ॥
KK-12-01-130-048a	न च राज्ञः समो धर्मः कश्चिदस्ति कथञ्चन ।
KK-12-01-130-048c	धर्मः संशब्दितो राज्ञामापदर्थस्ततोऽन्यथा ॥
KK-12-01-130-049a	ज्ञानेन कर्मणा चान्ये तपन्त्यन्ये तपस्विनः ।
KK-12-01-130-049c	बुद्ध्या दाक्ष्येण चैवान्ये चिन्वन्ति धनसञ्चयान् ॥
KK-12-01-130-050a	अधनं दुर्बलं प्राहुर्धनेन बलवान्भवेत् ।
KK-12-01-130-050c	सर्वं बलवतः प्राप्यं सर्वं तरति कोशवान् ॥
KK-12-01-130-051a	कोशो धर्मश्च कामश्च परलोकस्तथा ह्ययम् ।
KK-12-01-130-051c	तं धर्मेण विलिप्सेत नाधर्मेण कदाचन ॥ 

इति श्रीमन्महाभारते शतसाहस्रिकायां संहितायां वैयासिक्यां शान्तिपर्वणि राजधर्मपर्वणि त्रिंशदधिकशततमोऽध्यायः ॥ 130 ॥ समाप्तं च राजधर्मपर्व ॥ 1 ॥

12-130-2 सर्वतः सर्वैः ॥ 12-130-3 परस्य चक्रं राष्ट्रं प्रत्यभियातस्य । बलीयसा सार्धम् ॥ 12-130-4 असंविहितमसम्यग्रक्षितं राष्ट्रं येन तस्य । अतिपीडनात् परकीयामात्यादीनां भेदोऽप्यप्राप्यः ॥ 12-130-5 मा मामप्राक्षीः पृष्टवानसि । गुह्यं धर्मज मा प्राक्षीरतीव भरतर्षभ । अपृष्टो नोत्सहे वक्तुं धर्ममेतं युधिष्ठिरेति झ. पाठः ॥ 12-130-6 वचनाच्छास्त्रात् ॥ 12-130-8 यात्रार्थं राज्ञां व्यवहारनिर्वाहार्थम् । बुभूषे प्राप्तुमिच्छामि ॥ 12-130-9 एष उपायो दुःखादानः प्रजानां दुःखेनाऽऽदीयतेङ्गीक्रियते ॥ 12-130-11 अयोग उपायाभावः ॥ 12-130-13 अनुगृह्णीयात् प्राक्कर्षिताः प्रजा इति शेषः ॥ 12-130-14 उपायधर्ममुपधर्मम् । अमुख्यधर्ममितियावत् ॥ 12-130-17 अनन्तरम् आपन्निवृत्त्युत्तरं तत्र पूर्वोक्ताधर्मे किं विचिकित्स्यते प्रायश्चित्तादिकं कराग्रहणादिकं च विधीयते दोषपरिहारार्थमित्यर्थः ॥ 12-130-19 धर्मस्येति कर्मणिषष्ठी । परस्य धर्मं नोज्जिहीर्षेत्राप्यात्मनो धर्ममुज्जिहीर्षेदपि तु आत्मानमेव उज्जिहीर्षेत् । स्वपरधर्मलोपेऽप्यात्मानमेवोद्धर्तुमिच्छेदित्यर्थः ॥ 12-130-30 शङ्खे ललाटास्थ्नि छिखितां वृत्तिम् । दिष्टमात्रालम्बिना राज्ञा जीवितुं न शक्यम् ॥ 12-130-33 अन्तरं दूरतः ॥ 12-130-34 बीजभक्तेन सम्पादितं चेदग्रे भक्तदौर्बल्यं यथाभवति एवमल्पधनो राजा प्रजाभिर्न रक्षितो नश्यति । नष्टे च तस्मिन्सर्वाः प्रजा अपि नश्यन्तीत्यर्थः । एतत्पूर्वार्धोक्तं दर्शनं शास्त्रम् ॥ 12-130-35 अवृत्त्या जीविकाया अभावेन यस्य राष्ट्रम् अवसीदति यो वा अमनुष्यः यो वा वैदेशिको देशान्तरोपजीवी तस्य राज्ञो जीवीतं धिक् ॥ 12-130-36 राज्ञो मूलं कोशो बलं च । कोशो बलस्य मूलं तद्बलं धर्माणां मूलम् । अतः सर्वस्य मूलभूतं कोशं वर्धयेत् ॥ 12-130-39 अन्यत् आपदि प्रजापीडनमप्यर्थार्थं भवति । अपरम् अपीडनं विपरीतम् अनर्थार्थं भवति । यदप्यन्यत् अनर्थार्थम् अर्थाभावार्थं कुञ्जरपालनादि भवति तदेवेहार्थस्य कारणम् उत्पादकं भवति ॥ 12-130-40 यथा पश्वादिकं यज्ञार्थं यज्ञश्च चित्तसंस्कारार्थः । पश्वादिकं यज्ञः संस्कारश्चेति त्रयम् अर्थार्थं मोक्षार्थं भवति । एवं दण्डः कोशार्थं कोशो बलार्थं बलं शत्रुपराभवार्थम् । कोशो बलं जयश्चेति त्रयं राष्ट्रपुष्ट्यर्थमिति भावः ॥ 12-130-42 सामन्ताः प्रतिपक्षभूताः ॥ 12-130-44 यथा नास्त्यधनस्तथेति जीवन्मृतत्वमधनस्योक्तम् ॥ 12-130-45 कार्याकार्येषु विहितनिषिद्धेषु आपदि प्रजापीडनं विहितं तदेवानापदि निषिद्धम् । तथाभूतेष्वर्थेषु तुल्यदोषो न स्याद्देशकालानुसारेण कार्यमप्यकार्यं भवत्यकार्यमपि कार्यं भवति तत्र विपरीतं न प्रतिपद्येतेति भावः ॥ 12-130-46 उभौ धनसङ्ग्रहत्यागावेकस्मिन्पुरुषे न सम्भवतः ॥ 12-130-47 अन्येषु त्यागार्थसम्भवमाह यदिदमिति ॥ 12-130-48 न च राज्यसमो धर्म इति झ. पाठः । अनापद्येव राज्ञो बहुकरादानं पापमूलमापदि तु न तत्तथा भवतीत्यर्थः ॥
