अध्यायः 293

भीष्मेण युधिष्ठिरम् प्रति श्रेयःसाधनानां कथनम् ॥ 1 ॥
001	युधिष्ठिर उवाच
001a	अतत्त्वज्ञस्य शास्त्राणां सन्ततं संशयात्मनः ।
001c	अकृतव्यवसायस्य श्रेयो ब्रूहि पितामह ॥
002	भीष्म उवाच
002a	गुरुपूजा च सततं वृद्धानां पर्युपासनम् ।
002c	श्रवणं चैव विद्यानां कूटस्थं श्रेय उच्यते ॥
003a	अत्राप्युदाहरन्तीममितिहासं पुरातनम् ।
003c	गालवस्य च संवादं देवर्षेर्नारदस्य च ॥
004a	वीतमोहक्लमं विप्रं ज्ञानतृप्तं जितेन्द्रियः ।
004c	श्रेयस्कामो यतात्मानं नारदं गालवोऽब्रवीत् ॥
005a	यैः कैश्चित्सम्मतो लोके गुणैश्च पुरुषो नृषु ।
005c	भवत्यनपगान्सर्वांस्तान्गुणाँल्लक्षयामहे ॥
006a	भवानेवंविधोऽस्माकं संशयं छेत्तुमर्हति ।
006c	अमूढश्चिरमूढानां लोकतत्त्वमजानताम् ॥
007a	ज्ञाने ह्येवं प्रवृत्तिः स्यात्कार्याणामविशेषतः ।
007c	यत्कार्यं न व्यवस्यामस्तद्भवान्वक्तुमर्हति ॥
008a	भगवन्नाश्रमाः सर्वे पृथगाचारदर्शिनः ।
008c	इदं श्रेय इदं श्रेय इति सर्वे प्रबोधिताः ॥
009a	तांस्तु विप्रस्थितान्दृष्ट्वा शास्त्रैः शास्त्राभिनन्दिनः ।
009c	स्वशास्त्रैः परितुष्टाश्च श्रेयो नोपलभामहे ॥
010a	शास्त्रं यदि भवेदेकं श्रेयो व्यक्तं भवेत्तदा ।
010c	शास्त्रैश्च बहुभिर्भूयः श्रेयो गुह्यं प्रवेशितम् ॥
011a	एतस्मात्कारणाच्छ्रेयो गहनं प्रतिभाति मे ।
011c	ब्रवीतु भगवांस्तन्मे उपसन्नोस्म्यधीहि भो ॥
012	नारद उवाच
012a	आश्रमास्तात चत्वारो यथा सङ्कल्पिताः पृथक् ।
012c	तान्सर्वाननुपश्य त्वं समाश्रित्यैव गालव ॥
013a	तेषांतेषां तथाहि त्वमाश्रमाणां ततस्ततः ।
013c	नानारूपं गुणोद्देशं पश्य विप्रस्थितं पृथक् ॥
014a	न यान्ति चैव ते सम्यगभिप्रेतमसंशयम् ।
014c	अन्येऽपश्यंस्तथा सम्यगाश्रमाणां परां गतिम् ॥
015a	यत्तु निःश्रेयसं सम्यक्तच्चैवासंशयात्मकम् ।
015c	अनुग्रहं च मित्राणाममित्राणां च निग्रहम् ॥
016a	सङ्ग्रहं च त्रिवर्गस्य श्रेय आहुर्मनीषिणः ।
016c	निवृत्तिः कर्मणः पापात्सततं पुण्यशीलता ॥
017a	सद्भिश्च समुदाचारः श्रेय एतदसंशयम् ।
017c	मार्दवं सर्वभूतेषु व्यवहारेषु चार्जवम् ॥
018a	वाक्चैव मधुरा प्रोक्ता श्रेय एतदसंशयम् ।
018c	देवताभ्यः पितृभ्यश्च संविभागोऽतिथिष्वपि ॥
019a	असन्त्यागश्च भृत्यानां श्रेय एतदसंशयम् ।
019c	सत्यस्य वचनं श्रेयः सत्यज्ञानं तु दुष्करम् ॥
020a	यद्भूतहितमत्यन्तमेतत्सत्यं ब्रवीम्यहम् ।
020c	अहङ्कारस्य च त्यागः प्रमादस्य च निग्रहः ॥
021a	सन्तोषश्चैकचर्या च कूटस्थं श्रेय उच्यते ।
021c	धर्मेण वेदाध्ययनं वेदाङ्गानां तथैव च ॥
022a	ज्ञानार्थानां च जिज्ञासा श्रेय एतदसंशयम् ।
022c	शब्दरूपरसस्पर्शान्सह गन्धेन केवलान् ॥
023ac	नात्यर्थमुपसेवेत श्रेयसोर्थी कथञ्चन ॥
024a	नक्तञ्चर्यां दिवास्वप्नमालस्यं पैशुनं मदम् ।
024c	अतियोगमयोगं च श्रेयसोर्थी परित्यजेत् ॥
025a	आत्मोत्कर्षं न मार्गेत परेषां परिनिन्दया ।
025c	स्वगुणैरेव मार्गेति विप्रकर्षं पृथग्जनात् ॥
026a	निर्गुणास्त्वेव भूयिष्ठमात्मसम्भाविता नराः ।
026c	दोषैरन्यान्गुणवतः क्षिपन्त्यात्मगुणक्षयात् ॥
027a	अनूच्यमानास्तु पुनस्ते मन्यन्ते महाजनात् ।
027c	गुणवत्तरमात्मानं स्वेन मानेन दर्पिताः ॥
028a	अब्रुवन्कस्यचिन्निन्दामात्मपूजामवर्णयन् ।
028c	विपश्चिद्गुणसम्पन्नः प्राप्नोत्येव महद्यशः ॥
029a	अब्रुवन्वाऽतिसुरभिर्गन्धः सुमनसां शुचिः ।
029c	तथैवाव्याहरन्भाति विमलो भानुरम्बरे ॥
030a	एवमादीनि चान्यानि परित्यक्तानि मेधया ।
030c	ज्वलन्ति यशसा लोके यानि न व्याहरन्ति च ॥
031a	न लोके दीप्यते मूर्खः केवलात्मप्रशंसया ।
031c	अपि चापिहितः श्वभ्रे कृतविद्यः प्रकाशते ॥
032a	असदुच्चैरपि प्रोक्तः शब्दः समुपशाम्यति ।
032c	दीप्यते त्वेव लोकेषु शनैरपि सुभाषितम् ॥
033a	मूढानामवलिप्तानामसारं भाषितं बहु ।
033c	दर्शयत्यन्तरात्मानमग्निरूपमिवांशुमान् ॥
034a	एतस्मात्कारणात्प्रज्ञां मृगयन्ते पृथग्विधाम् ।
034c	प्रज्ञालाभो हि भूतानामुत्तमः प्रतिभाति मे ॥
035a	नापृष्टः कस्यचिद्ब्रूयान्नाप्यन्यायेन पृच्छतः ।
035c	जानन्नपि च मेधावी जडवत्समुपाविशेत् ॥
036a	ततो वासं परीक्षेत धर्मनित्येषु साधुषु ।
036c	मनुष्येषु वदान्येषु स्वधर्मनिरतेषु च ॥
037a	चतुर्णां यत्र वर्णानां धर्मव्यतिकरो भवेत् ।
037c	न तत्र वासं कुर्वीत श्रेयोर्थी वै कथञ्चन ॥
038a	निरारम्भोऽप्ययमिह यथालब्धोपजीवनः ।
038c	पुण्यं पुण्येषु विमलं पापं पापेषु चाप्नुयात् ॥
039a	अपामग्नेस्तथेन्दोश्च स्पर्शं वेदयते यथा ।
039c	तथा पश्यामहे स्पर्शमुभयोः पुण्यपापयोः ॥
040a	अपश्यन्तोऽन्यविषयं भुञ्जते विघसाशिनः ।
040c	भुञ्जानाश्चान्यविषयान्विषयान्विद्धि कर्मणाम् ॥
041a	यत्रागमयमानानामसत्कारेण पृच्छताम् ।
041c	प्रब्रूयाद्ब्रह्मणो धर्मं त्यजेत्तं देशमात्मवान् ॥
042a	शिष्योपाध्यायिका वृत्तिर्यत्र स्यात्सुसमाहिता ।
042c	यथावच्छास्त्रसम्पन्ना कस्तं देशं परित्यजेत् ॥
043a	आकाशस्था ध्रुवं यत्र दोषं ब्रूयुर्विपश्चिताम् ।
043c	आत्मपूजाभिकामो वै को वसेत्तत्र पण्डितः ॥
044a	यत्र संलोडिता लुब्धैः प्रायशो धर्मसेतवः ।
044c	प्रदीप्तमिव चेलान्तं कस्तं देशं न सन्त्यजेत् ॥
045a	यत्र धर्ममनाशङ्काश्चरेयुर्वीतमत्सराः ।
045c	भवेत्तत्र वसेच्चैव पुण्यशीलेषु साधुषु ॥
046a	धर्ममर्थनिमित्तं च चरेयुर्यत्र मानवाः ।
046c	न ताननुवसेज्जातु ते हि पापकृतो जनाः ॥
047a	कर्मणां यत्र पापेन वर्तन्ते जीवितेप्सवः ।
047c	व्यवधावेत्ततस्तूर्णं ससर्पाच्छरणादिव ॥
048a	येन खट्वां समारूढः कर्मणाऽनुशयी भवेत् ।
048c	आदितस्तन्न कर्तव्यमिच्छता भवमात्मनः ॥
049a	यत्र राजा च राज्ञश्च पुरुषाः प्रत्यनन्तराः ।
049c	कुटुम्बिनामग्रभुजस्त्यजेत्तद्राष्ट्रमात्मवान् ॥
050a	श्रोत्रियास्त्वग्रभोक्तारो धर्मनित्याः सनातनाः ।
050c	याजनाध्यापने युक्ता यत्र तद्राष्ट्रमावसेत् ॥
051a	स्वाहास्वधावषट्कारा यत्र सम्यगनुष्ठिताः ।
051c	अजस्रं चैव वर्तन्ते वसेत्तत्राविचारयन् ॥
052a	अशुचीन्यत्र पश्येत ब्राह्मणान्वृत्तिकर्शितान् ।
052c	त्यजेत्तद्राष्ट्रमासन्नमुपसृष्टमिवामिषम् ॥
053a	प्रीयमाणा नरा यत्र प्रयच्छेयुरयाचिताः ।
053c	स्वस्थचित्तो वसेत्तत्र कृतकृत्य इवात्मवान् ॥
054a	दण्डो यत्राविनीतेषु सत्कारश्च कृतात्मसु ।
054c	चरेत्तत्र वसेच्चैव पुण्यशीलेषु साधुषु ॥
055a	उपसृष्टेषु दान्तेषु दुराचारेषु साधुषु ।
055c	अविनीतेषु लुब्धेषु सुमहद्दण्डधारणम् ॥
056a	यत्र राजा धर्मनित्यो राज्यं धर्मेण पालयेत् ।
056c	अपास्य कामान्कामेशो वसेत्तत्राविचारयन् ॥
057a	यथाशीला हि राजानः सर्वान्विषयवासिनः ।
057c	श्रेयसा योजयत्याशु श्रेयसि प्रत्युपस्थिते ॥
058a	पृच्छतस्ते मया तात श्रेय एतदुदाहृतम् ।
058c	न हि शक्यं प्रधानेन श्रेयः सङ्ख्यातुमात्मनः ॥
059a	एवं प्रवर्तमानस्य वृत्तिं प्राणिहितात्मनः ।
059c	तपसैवेह बहुलं श्रेयो व्यक्तं भविष्यति ॥ 

इति श्रीमन्महाभारते शान्तिपर्वणि मोक्षधर्मपर्वणि त्रिनवत्यधिकद्विशततमोऽध्यायः ॥ 293 ॥

12-293-2 श्रवणं चैव शास्त्राणामिति झ. पाठः ॥ 12-293-4 श्रेयस्कामं जितात्मानमिति थ. पाठः ॥ 12-293-7 प्रवृत्तिः स्यात्कार्याकार्ये विजानत इति ध. पाठः ॥ 12-293-9 नानाविधा गिरस्तास्तु दृष्ट्वा शास्त्राभिनन्दिन इति ध. पाठः ॥ 12-293-11 श्रेयः कलिलं प्रति भाति मे इति झ. पाठः । उपपन्नोस्म्यधीहि भो इति ध. पाठः ॥ 12-293-14 ऋजु पश्यन्ति ये सम्यगिति ध. पाठः ॥ 12-293-19 असन्त्यागश्च भूतानामिति ध. पाठः ॥ 12-293-20 प्रणयस्य च निग्रह इति ध. पाठः ॥ 12-293-22 वेद्यार्थानां च जिज्ञासेति ध. पाठः ॥ 12-293-37 कर्मव्यतिकरो भवेदिति ध. पाठः ॥ 12-293-43 आकारं गूहमानाय दोषान्ब्रूयुर्विपश्चिताम् इति ध. पाठः ॥ 12-293-45 धर्मशीलेषु साधुष्विति ध. पाठः ॥ 12-293-48 इच्छता हितमात्मन इति ध. पाठः ॥ 12-293-55 ये दान्तेषु उपसृष्टाः सक्रोधास्तेषु येच साधुषु दुराचारास्तेषु । उपसृष्टेष्वदान्तेषु दुराचारेष्वसाधुष्विति ध. पाठः ॥ 12-293-59 वृत्तिं प्रणिहितात्मन इति ध. पाठः ॥
