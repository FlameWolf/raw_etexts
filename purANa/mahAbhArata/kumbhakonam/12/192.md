अध्यायः 192

भीष्मेण युधिष्ठिरम् प्रत्यध्यात्मनिरूपणम् ॥ 1 ॥
001	युधिष्ठिर उवाच 
001a	अध्यात्मं नाम यदिदं पुरुषस्येह चिन्त्यते ।
001c	यदध्यात्मं यथा चैतत्तन्मे ब्रूहि पितामह ॥
002a	कुतः सृष्टमिदं सर्वं ब्रह्मन्स्थावरजङ्गमम् ।
002c	प्रलये च कमभ्येति तन्मे वक्तुमिहार्हसि ॥
003	भीष्म उवाच 
003a	अध्यात्ममिति मां पार्थ यदेतदनुपृच्छसि ।
003c	तद्व्याख्यास्यामि ते तात श्रेयस्करतमं शुभम् ॥
004a	[सृष्टिप्रलयसंयुक्तमाचार्यैः परिदर्शितम् ।]
004c	यज्ज्ञात्वा पुरुषो लेके प्रीतिं सौख्यं च विन्दति ।
004e	फललाभश्च तस्य स्यात्सर्वभूतहितं च तत् ॥
005a	`आत्मानममलं राजन्नावृत्यैवं व्यवस्थितम् ।
005c	तस्मिन्प्रकाशते नित्यं तमः सोमो यथैव तत् ॥
006a	तद्विद्वान्नष्टपाप्मैष ब्रह्मभूयाय कल्पते ।
006c	अण्डावरणभूतानां पर्यन्तं हि यथा तमः ॥'
007a	पृथिवी वायुराकाशमापो ज्योतिश्च पञ्चमम् ।
007c	महाभूतानि भूतानां सर्वेषां प्रभवाप्ययौ ॥
008a	यतः सृष्टानि तत्रैव तानि यान्ति पुनःपुनः ।
008c	महाभूतानि भूतेभ्यः सागरस्योर्मयो यथा ॥
009a	प्रसार्य च यथाङ्गानि कूर्मः संहरते पुनः ।
009c	तद्वद्भूतानि भूतात्मा सृष्ट्वा संहरते पुनः ॥
010a	`स तेषां गुणसङ्घातः शरीरे भरतर्षभ ।
010c	सततं प्रविलीयन्ते गुणास्ते प्रभवन्ति च ॥
011a	यद्विना नैव शृणुते न पश्यति न दीप्यते ।
011c	यदधीनं यतस्तस्मादध्यात्ममिति कथ्यते ॥
012a	ज्ञानं तदेकरूपाख्यं नानाप्रज्ञान्वितं तदा ।
012c	न ते वाचाऽनुरूपं स्याद्यया रासविवर्जितम् ॥
013a	आकाशात्खलु याज्येषु भवन्ति सुमहागुणाः ।
013c	इति तन्मयमेवैतत्सर्वं स्थावरजङ्गमम् ||
014a	प्रलये च तमभ्येति तस्मादुत्सृज्यते पुनः ।
014e	महाभूतेषु भूतात्मा सृष्ट्वा संहरते पुनः ॥'
015a	महाभूतानि पञ्चैव सर्वभूतेषु भूतकृत् ।
015c	अकरोत्तेषु वैषम्यं तत्तु जीवो न पश्यति ॥
016a	शब्दः श्रोत्रं तथा खानि त्रयमाकाशसम्भवम् ।
016c	वायोः स्पर्शस्तथा चेष्टा त्वक्चैव त्रितयं स्मृतम् ॥
017a	रूपं चक्षुस्तथा पाकस्त्रिविधं तेज उच्यते ।
017c	रसः क्लेदश्च जिह्वा च त्रयो जलगुणाः स्मृताः ॥
018a	घ्रेयं घ्राणं शरीरं च एते भूमिगुणास्त्रयः ।
018c	महाभूतानि पञ्चैव षष्ठं च मन उच्यते ॥
019a	इन्द्रियाणि मनश्चैव विज्ञानान्यस्य भारत ।
019c	सप्तमी बुद्धिरित्याहुः क्षेत्रज्ञः पुनरष्टमः ॥
020a	चक्षुरालोचनायैव संशयं कुरुते मनः ।
020c	बुद्धिरध्यवसानाय क्षेत्रज्ञः साक्षिवत्स्थितः ॥
021a	`चिच्छक्त्याधिष्ठिता बुद्धिश्चेतनेत्यभिविश्रुता ।
021c	चेतनानन्तरो जीवस्तदा वेत्ति च लक्ष्यते ॥
022a	नोत्सृजन्विसृजंश्चैव शरीरं दृश्यते तमः ।
022c	तस्मिंश्चेतोपलब्धिः स्यात्तमो वा सारयन्त्युत ॥
023a	ऊर्ध्वं पादतलाभ्यां यदर्वाक्चोर्ध्वं च पश्यति ।
023c	एतेन सर्वमेवेदं विद्ध्यभिव्याप्तमन्तरम् ॥
024a	पुरुषैरिन्द्रियाणीह विजेतव्यानि कृत्स्नशः ।
024c	तमो रजश्च सत्वं च तेऽपि भावास्तदाश्रिताः ॥
025a	एतां बुद्ध्वा नरो बुद्ध्या भूतानामागतिं गतिम् ।
025c	समवेक्ष्य शनैश्चैव लभते शममुत्तमम् ॥
026a	गुणैर्नेनीयते बुद्धिर्बुद्धिरेवेन्द्रियाण्यपि ।
026c	मनःषष्ठानि सर्वाणि बुद्ध्यभावे कुतो गुणाः ॥
027a	इति तन्मयमेवैतत्सर्वं स्थावरजङ्गमम् ।
027c	प्रलीयते चोद्भवति तस्मान्निर्दिश्यते तथा ॥
028a	येन पश्यति तच्चक्षुः शृणोति श्रोत्रमुच्यते ।
028c	जिघ्रति घ्राणमित्याहू रसं जानाति जिह्वया ॥
029a	त्वचा स्पर्शयते स्पर्शं बुद्धिर्विक्रियतेऽसकृत् ।
029c	येन सङ्कल्पयत्यर्थं किञ्चिद्भवति तन्मनः ॥
030a	अधिष्ठानानि बुद्धेर्हि पृथगर्थानि पञ्चधा ।
030c	पञ्चेन्द्रियाणि यान्याहुस्तान्यदृश्योऽधितिष्ठति ॥
031a	पुरुषाधिष्ठिता बुद्धिस्त्रिषु भावेषु वर्तते ।
031c	कदाचिल्लभते प्रीतिं कदाचिदनुशोचति ॥
032a	न सुखेन न दुःखेन कदाचिदपि वर्तते ।
032c	एवं नराणां मनसि त्रिषु भावेष्ववस्थिता ॥
033a	सेयं भावात्मिका भावांस्त्रीनेतानतिवर्तते ।
033c	सरितां सागरो भर्ता महावेलामिवोर्मिमान् ॥
034a	अविभागगता बुद्धिर्भावे मनसि वर्तते ।
034c	प्रवर्तमानं तु रजस्तद्भावमनुवर्तते ॥
035a	इन्द्रियाणि हि सर्वाणि प्रवर्तयति सा तदा ।
035c	ततः सत्वं तमो भावः प्रीतियोगात्प्रवर्तते ॥
036a	प्रीतिः सत्वं रजः शोकस्तमो मोहस्तु ते त्रयः ।
036c	येये च भावा लोकेऽस्मिन्सर्वेष्वेतेषु वै त्रिषु ॥
037a	इति बुद्धिगतिः सर्वा व्याख्याता तव भारत ।
037c	इन्द्रियाणि च सर्वाणि विजेतव्यानि धीमता ॥
038a	सत्वं रजस्तमश्चैव प्राणिनां संश्रिताः सदा ।
038c	त्रिविधा वेदना चैव सर्वसत्वेषु दृश्यते ॥
039a	सात्विकी राजसी चैव तामसी चेति भारत ।
039c	सुखस्पर्शः सत्त्वगुणो दुःखस्पर्शो रजोगुणः ।
039e	तमोगुणेन संयुक्तौ भवतो व्यावहारिकौ ॥
040a	तत्र यत्प्रीतिसंयुक्तं काये मनसि वा भवेत् ।
040c	वर्तते सात्विको भाव इत्युपेक्षेत तत्तथा ॥
041a	अथ यद्दुःखसंयुक्तमप्रीतिकरमात्मनः ।
041c	प्रवृत्तं रज इत्येव तन्न संरभ्य चिन्तयेत् ॥
042a	अथ यन्मोहसंयुक्तमव्यक्तविषयं भवेत् ।
042c	अप्रतर्क्यमविज्ञेयं तमस्तदुपधारयेत् ||
043a	प्रहर्षः प्रीतिरानन्दः सुखं संशान्तचित्तता ।
043c	कथञ्चिदभिवर्तन्त इत्येते सात्विका गुणा ॥
044a	अतुष्टिः परितापश्च शोको लोभस्तथाऽक्षमा ।
044c	लिङ्गानि रजसस्तानि दृश्यन्ते हेत्वहेतुभिः ॥
045a	अभिमानस्तथा मोहः प्रमादः स्वप्नतन्द्रिता ।
045c	कथञ्चिदभिवर्तन्ते विविधास्तामसा गुणाः ॥
046a	दूरगं बहुधागामि प्रार्थनासंशयात्मकम् ।
046c	मनः सुनियतं यस्य स सुखी प्रेत्य चेह च ॥
047a	सत्वक्षेत्रज्ञयोरेतदन्तरं पश्य सूक्ष्मयोः ।
047c	सृजते तु गुणानेक एको न सृजते गुणान् ॥
048a	मशकोदुम्बरौ वाऽपि सम्प्रयुक्तौ यथा सदा ।
048c	अन्योन्यमेतौ स्यातां च सम्प्रयोगस्तथा तयोः ॥
049a	पृथग्भूतौ प्रकृत्या तौ सम्प्रयुक्तौ च सर्वदा ।
049c	यथा मत्स्यो जलं चैव सम्प्रयुक्तौ तथैव तौ ॥
050a	न गुणा विदुरात्मानं स गुणान्वेत्ति सर्वशः ।
050c	परिद्रष्टा गुणानां स संसृष्टान्मन्यते तथा ॥
051a	इन्द्रियैस्तु प्रदीपार्थं कुरुते बुद्धिसप्तमैः ।
051c	निर्विचेष्टैरजानद्भिः परमात्मा प्रदीपवत् ॥
052a	सृजते हि गुणान्सत्वं क्षेत्रज्ञः परिपश्यति ।
052c	सम्प्रयोगस्तयोरेष सत्वक्षेत्रज्ञयोर्ध्रुवः ॥
053a	आश्रयो नास्ति सत्वस्य क्षेत्रज्ञस्य च कश्चन ।
053c	सत्वं मनः संसृजते न गुणान्वै कदाचन ॥
054a	रश्मींस्तेषां स मनसा यदा सम्यङ्नियच्छति ।
054c	तदा प्रकाशतेऽस्यात्मा घटे दीपो ज्वलन्निव ॥
055a	त्यक्त्वा यः प्राकृतं कर्म नित्यमात्मरतिर्मुनिः ।
055c	सर्वभूतात्मभूस्तस्मात्स गच्छेदुत्तमां गतिम् ॥
056a	यथा वारिचरः पक्षी सलिलेन न लिप्यते ।
056c	एवमेव कृतप्रज्ञो भूतेषु परिवर्तते ॥
057a	एवं स्वभावमेवैतत्स्वबुद्ध्या विहरेन्नरः ।
057c	अशोचन्नप्रहृष्यंश्च चरेद्विगतमत्सरः ॥
058a	स्वभावसिद्ध्या युक्तस्तु स नित्यं सृजते गुणान् ।
058c	ऊर्णनाभिर्यथा सूत्रं विज्ञेयास्तन्तुवद्गुणाः ॥
059a	प्रध्वस्ता न निवर्न्तते निवृत्तिर्नोपलभ्यते ।
059c	प्रत्यक्षेण परोक्षं तदनुमानेन सिध्यति ॥
060a	एवमेकेऽध्यवस्यन्ति निवृत्तिरिति चापरे ।
060c	उभयं सम्प्रधार्यैतद्व्यवस्येत यथामति ॥
061a	इतीमं हृदयग्रत्थिं बुद्धिभेदमयं दृढम् ।
061c	विमुच्य सुखमासीत न शोचेच्छिन्नसंशयः ॥
062a	मलिनाः प्राप्नुयुः शुद्धिं यथा पूर्णां नदीं नराः ।
062c	अवगाह्य सुविद्वांसो विद्धि ज्ञानमिदं तथा ॥
063a	महानद्या हि पारज्ञस्तप्यते न तदन्यथा ।
063c	न तु तप्यति तत्त्वज्ञः फले ज्ञाते तरत्युत ॥
064ac	एवं ये विदुराध्यात्मं केवलं ज्ञानमुत्तमम् ॥
065a	एतां बुद्ध्वा नरः सर्वां भूतानामागतिं गतिम् ।
065c	अवेक्ष्य च शनैर्बुद्ध्या लभते शममुत्तमम् ॥
066a	त्रिवर्गो यस्य विदितः प्रेक्ष्य तं स विमुच्यते ।
066c	अन्वीक्ष्य मनसा युक्तस्तत्त्वदर्शी निरुत्सुकः ॥
067a	न चात्मा शक्यते द्रष्टुमिन्द्रियेषु विभागशः ।
067c	तत्रतत्र विसृष्टेषु दुर्वार्येष्वकृतात्मभिः ॥
068a	एतद्बुद्ध्वा भवेद्बुद्धः किमन्यद्बुद्धिलक्षणम् ।
068c	प्रतिगृह्य च निह्नोति ह्यन्यथा च प्रदृश्यते ॥
069a	न सर्पति च यं प्राहुः सर्वत्र प्रतिहन्यते ।
069c	धूमेन चाप्रसन्नोऽग्निर्यथाऽर्कं न प्रवर्तयेत् ॥
070a	धिष्ण्याधिपे प्रसन्ने तु स्थितिमेतां निरीक्षते ।
070c	अतिक्षूराच्च सूक्ष्मत्वात्प्रस्थानं न प्रकाशते ॥
071a	प्रपद्य तच्छ्रुताह्नानि चिन्मयं स्वीकृतं विना ।
071c	विज्ञाय तद्धि मन्यन्ते कृतकृत्या मनीषिणः ॥
072a	न भवति विदुषां ततो भयं यदविदुषां सुमहद्भयं भवेत् ।
072c	न हि गतिरधिकास्ति कस्यचित्सति हि गुणे प्रवदन्त्यतुल्यताम् ॥
073a	यः करोत्यनभिसन्धिपूर्वकं तच्च निर्णुदति यत्पुरा कृतम् ।
073c	नाप्रियं तदुभयं कुतः प्रियं तस्य तज्जनयतीह सर्वतः ॥
074a	लोकमातुरमसूयते जनस्तस्य तज्जनयतीह सर्वतः ।
074c	लोक आतुरजनान्विराविणस्तत्तदेव बहु पश्य शोचतः ।
074e	तत्र पश्य कुशलानशोचतो ये विदुस्तदुभयं पदं सताम् ॥ 

इति श्रीमन्महाभारते शान्तिपर्वणि मोक्षधर्मपर्वणि द्विनवत्यधिकशततमोऽध्यायः ॥ 192 ॥

12-192-47 क्षेत्रक्षेत्रज्ञयोरेतदिति ध. पाठः ॥ 12-192-61 बुद्धिमोहमयं दृढमिति थ. ध. पाठः ॥ 12-192-63 पारज्ञस्तप्यते न चरन्यथेति ध. पाठः । पारज्ञास्तरन्ते न तदन्यथेति ट.थ. पाठः ॥
