अध्यायः 159

भीष्मेण तपोनिरूपणम् ॥ 1 ॥
001	भीष्म उवाच 
001a	सर्वमेतत्तपोमूलं कवयः परिचक्षते ।
001c	न ह्यतप्ततपा मूढः क्रियाफलमवाप्नुते ॥
002a	प्रजापतिरिदं सर्वं तपसैवासृजत्प्रभुः ।
002c	तथैव वेदानृषयस्तपसा प्रतिपेदिरे ॥
003a	तपसैव ससर्जान्नं फलमूलानि यानि च ।
003c	त्रीँल्लोकांस्तपसा सिद्धाः पश्यन्ति सुसमाहिताः ॥
004a	औषधान्यगदादीनि तिस्रो विद्याश्च संस्कृताः ।
004c	तपसैव हि सिद्ध्यन्ति तपोमूलं हि साधनम् ॥
005a	यद्दुरापं दुराराध्यं दुराधर्षं दुरुत्सहम् ।
005c	तत्सर्वं तपसा शक्यं तपो हि दुरतिक्रमम् ।
005e	ऐश्वर्यमृषयः प्राप्तास्तपसैव न संशयः ॥
006a	सुरापोऽसम्मतादायी भ्रूणहा गुरुतल्पगः ।
006c	तपसैव सुतप्तेन नरः पापात्प्रमुच्यते ॥
007a	तपसो बहुरूपस्य तैस्तैर्द्वारैः प्रवर्ततः ।
007c	निवृत्त्या वर्तमानस्य तपो नानशनात्परम् ॥
008a	अहिंसा सत्यवचनं दानमिन्द्रियनिग्रहः ।
008c	एतेभ्यो हि महाराज तपो नानशनात्परम् ॥
009a	न दुष्करतरं दानान्नाति मातरमाश्रमः ।
009c	त्रैविद्येभ्यः परं नास्ति संन्यासान्नापरं तपः ॥
010a	इन्द्रियाणीह रक्षन्ति विप्रर्षिपितृदेवताः ।
010c	तस्मादर्थे च धर्मे च तपो नानशनात्परम् ॥
011a	ऋषयः पितरो देवा मनुष्या मृगपक्षिणः ।
011c	यानि चान्यानि भूतानि स्थावराणि चराणि च ॥
012a	तपः परायणाः सर्वे सिध्यन्ति तपसा च ते ।
012c	इत्येवं तपसा देवा महत्त्वं प्रतिपेदिरे ॥
013a	इमानीष्टविभागानि फलानि तपसः सदा ।
013c	तपसा शक्यते प्राप्नुं देवत्वमपि निश्चयः ॥ 

इति श्रीमन्महाभारते शान्तिपर्वणि आपद्धर्मपर्वणि एकोनषष्ट्यधिकशततमोऽध्यायः ॥ 159 ॥

12-159-3 तपसो ह्यानुपूर्व्येण फलमूलानिलाशिनः । इति द. ध. पाठः ॥ 12-159-9 मातरमतिक्रम्याश्रमो न । सर्वेष्वप्याश्रमेषु माता पालनीयैव । तत्त्यागस्य संन्यासिनोऽप्ययोगात् ॥ 12-159-13 इमानि नक्षत्रादीनि । सुकृतां वा एतानि ज्योतींषि यन्नक्षत्राणीति श्रुतेः ॥
