अध्यायः 340

शुकेन कैलासशिखरादन्तरिक्षोत्पतनम् ॥ 1 ॥ शुकेनात्मानमवलोकयतो देवान्प्रति व्यासेन शुकेत्याक्रोशे तम् प्रति प्रतिवचनचोदना ॥ 2 ॥
001	भीष्म उवाच 
001a	गिरिशृङ्गं समारुह्य सुतो व्यासस्य भारत ।
001c	समे देशे विविक्ते स निःशलाक उपाविशत् ॥
002a	धारयामास चात्मानं यथाशास्त्रं यथाविधि ।
002c	पादप्रभृतिगात्रेषु क्रमेण क्रमयोगवित् ॥
003a	ततः स प्राङ्मुखो विद्वानादित्ये नाचिरोदिते ।
003c	पाणिपादं समाधाय विनीतवदुपाविशत् ॥
004a	न तत्र पक्षिसम्पातो न शब्दो नापि दर्शनम् ।
004c	यत्र वैयासकिर्धीमान्योक्तुं समुपचक्रमे ॥
005a	स ददर्श तदाऽऽत्मानं सर्वसङ्गविनिःसृतम् ।
005c	प्रजहास ततो हासं शुकः सम्प्रेक्ष्य तत्परम् ॥
006a	स पुनर्योगमास्थाय मोक्षमार्गोपलब्धये ।
006c	महायोगेश्वरो भूत्वा सोऽत्यक्रामद्विहायसम् ॥
007a	ततः प्रदक्षिणं कृत्वा देवर्षिं नारदं ततः ।
007c	निवेदयामास च तं स्वं योगं परमर्षये ॥
008	शुक उवाच 
008a	दृष्टो मार्गः प्रवृत्तोस्मि स्वस्ति तेऽस्तु तपोधन ।
008c	त्वत्प्रसादाद्गमिष्यामि गतिमिष्टां महाद्युते ॥
009a	नारदेनाभ्यनुज्ञातः शुको द्वैपायनात्मजः ।
009c	अभिवाद्य पुनर्योगमास्थायाकाशमाविशत् ॥
010a	कैलासपृष्ठादुत्पत्य स पपात दिवं तदा ।
010c	अन्तरिक्षचरः श्रीमान्व्यासपुत्रः सुनिश्चितः ॥
011a	तमुद्यन्तं द्विजश्रेष्ठं वैनतेयसमद्युतिम् ।
011c	ददृशुः सर्वभूतानि मनोऽमारुतरंहसम् ॥
012a	व्यवसायेन लोकांस्त्रीन्सर्वान्सोऽथ विचिन्तयन् ।
012c	आस्थितो दिव्यमध्वानं पावकार्कसमप्रभः ॥
013a	तमेकमनसं यान्तमव्यग्रमकुतोभयम् ।
013c	ददृशुः सर्वभूतानि जङ्गमानीतराणि च ॥
014a	यथाशक्ति यथान्यायं पूजयाञ्चक्रिरे तदा ।
014c	पुष्पवर्षैश्च दिव्यैस्तमलञ्चक्रुर्दिवौकसः ॥
015a	तं दृष्ट्वा विस्मिताः सर्वे गन्धर्वाप्सरसां गणाः ।
015c	ऋषयश्चैव संसिद्धाः परं विस्मयमागताः ॥
016a	अन्तरिक्षगतः कोऽयं तपसा सिद्धिमागतः ।
016c	अधः कायोर्ध्ववक्त्रश्च नेत्रैः समतिवाह्यते ॥
017a	ततः परमधर्मात्मा त्रिषु लोकेषु विश्रुतः ।
017c	भास्करं समुदीक्षन्स प्राङ्मुखो वाग्यतोऽगमत् ।
017e	शब्देनाकाशमखिलं पूरयन्निव सर्वशः ॥
018a	तमापतन्तं सहसा दृष्ट्वा सर्वाप्सरोगणाः ।
018c	सम्भ्रान्तमनसो राजन्नासन्परमविस्मिताः ।
018e	पञ्चचूडाप्रभृतयो भृशमुत्फुल्ललोचनाः ॥
019a	दैवतं कतमं ह्येतदुत्तमां गतिमास्थितम् ।
019c	सुनिश्चितमिहायाति विमुक्तमिव निःस्पृहम् ॥
020a	ततः समभिचक्राम मलयं नाम पर्वतम् ।
020c	उर्वशी पूर्वचित्तिश्च यं नित्यमुपसेवतः ॥
021a	तस्य ब्रह्मर्षिपुत्रस्य विस्मयं ययतुः परम् ।
021c	अहो बुद्धिसमाधानं वेदाभ्यासरते द्विजे ॥
022a	अचिरेणैव कालेन नभश्चरति चन्द्रवत् ।
022c	पितृशुश्रूषया बुद्धिं सम्प्राप्तोऽयमनुत्तमाम् ॥
023a	पितृभक्तो दृढतपाः पितुः सुदयितः सुतः ।
023c	अनन्यमनसा तेन कथं पित्रा विसर्जितः ॥
024a	उर्वश्या वचनं श्रुत्वा शुकः परमधर्मवित् ।
024c	उदैक्षत दिशः सर्वा वचने गतमानसः ॥
025a	सोऽन्तरिक्षं महीं चैव सशैलवनकाननाम् ।
025c	विलोकयामास तदा सरांसि सरितस्तथा ॥
026a	ततो द्वैपायनसुतं बहुमानात्समन्ततः ।
026c	कृताञ्जलिपुटाः सर्वा निरीक्षन्ते स्म देवताः ॥
027a	अब्रवीत्तास्तदा वाक्यं शुकः परमधर्मवित् ।
027c	पिता यद्यनुगच्छेन्मां क्रोशमान शुकेति वै ॥
028a	तस्य प्रतिवचो देयं सर्वैरेव समाहितैः ।
028c	एतन्मे स्नेहतः सर्वे वचनं कर्तुमर्हथ ॥
029a	शुकस्य वचनं श्रुत्वा दिशः सजलकाननाः ।
029c	समुद्राः सरितः शैलाः प्रत्यूचुस्तं समन्ततः ॥
030a	यथा ज्ञापयसे विप्र बाढमेवं भविष्यति ।
030c	ऋषेर्व्याहरतो वाक्यं प्रतिवक्ष्यामहे वयम् ॥ 

इति श्रीमन्महाभारते शान्तिपर्वणि मोक्षधर्मपर्वणि चत्वारिंशदधिकत्रिशततमोऽध्यायः ॥ 340 ॥

12-340-1 निःशलाके निस्तृणे ॥ 12-340-16 अधःकायात् ऊर्ध्वं वक्त्रं यस्य । सूर्ये दत्तदृष्टिरतः स्वदेहस्याधोभागं न पश्यतीत्यर्थः ॥
