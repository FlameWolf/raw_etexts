अध्यायः 207

भीष्मेण युधिष्ठिरम् प्रति मरीच्यादिब्रह्मपुत्रवंशकथनपूर्वकं प्राच्यादिदिग्गतमहर्षिनामनिर्देशः ॥ 1 ।
001	युधिष्ठिर उवाच 
001a	के पूर्वमासन्पतयः प्रजानां भरतर्षभ ।
001c	के चर्षयो महाभागा दिक्षु प्रत्येकशः स्थिताः ॥
002	भीष्म उवाच 
002a	श्रूयतां भरतश्रेष्ठ यन्मां त्वं परिपृच्छसि ।
002c	प्रजानां पतयो ये च दिक्षु ये चर्षयः स्मृताः ॥
003a	एकः स्वयम्भूर्भगवानाद्यो ब्रह्मा सनातनः ।
003c	ब्रह्मणः सप्त वै पुत्रा महात्मानः स्वयम्भुवः ॥
004a	मरीचिरत्र्यङ्गिरसौ पुलस्त्यः पुलहः क्रतुः ।
004c	वसिष्ठश्च महाभागः सदृशो वै स्वयम्भुवा ॥
005a	सप्त ब्रह्माण इत्येते पुराणे निश्चयं गताः ।
005c	अत ऊर्ध्वं प्रवक्ष्यामि सर्वानेव प्रजापतीन् ॥
006a	अत्रिवंशतमुत्पन्नो ब्रह्मयोनिः सनातनः ।
006c	प्राचीनबर्हिर्भगवांस्तस्मात्प्राचेतसो दश ॥
007a	दशानां तनयस्त्वेको दक्षो नाम प्रजापतिः ।
007c	तस्य द्वे नामनी लोके दक्षः क इति चोच्यते ॥
008a	मरीचेः कश्यपः पुत्रस्तस्य द्वे नामनी स्मृते ।
008c	अरिष्टनेमिरित्येके कश्यपेत्यपरे विदुः ॥
009a	अत्रेश्चैवौरसः श्रीमान्राजा सोमश्च वीर्यवान् ।
009c	सहस्रं यश्च दिव्यानां युगानां पर्युपासिता ॥
010a	अर्यमा चैव भगवान्ये चास्य तनया विभो ।
010c	एते प्रदेशाः कथिता भुवनानां प्रभावनाः ॥
011a	शशबिन्दोश्च भार्याणां सहस्राणि दशाच्युत ।
011c	एकैकस्यां सहस्रं तु तनयानामभूत्तदा ॥
012a	एवं शतसहस्राणि दश तस्य महात्मनः ।
012c	पुत्राणां च न ते कञ्चिदिच्छन्त्यन्यं प्रजापतिम् ॥
013a	प्रजामाचक्षते विप्राः पुराणाः शाशबिन्दवीम् ।
013c	स वृष्णिवंशप्रभवो महावंशः प्रजापतेः ॥
014ac	एते प्रजानां पतयः समुद्दिष्टा यशस्विनः ॥
015a	`शशबिन्दुस्तु राजर्षिर्महायोगी महामनाः ।
015c	अध्यात्मवित्सहस्राणां भार्याणां दशमध्यगः ॥
016a	स योगी योगमापन्नस्ततः सायुच्यतां गतः ।'
016c	अतः परं प्रवक्ष्यामि देवांस्त्रिभुवनेश्वरान् ॥
017a	भगोंऽशश्चार्यमा चैव मित्रोऽथ वरुणस्तथा ।
017c	सविता चैव धाता च विवस्वांश्च महाबलः ॥
018a	त्वष्टा पूषा तथैवेन्द्रो द्वादशो विष्णुरुच्यते ।
018c	इत्येते द्वादशादित्याः कश्यपस्यात्मसम्भवाः ॥
019a	नासत्यश्चैव दस्रश्च स्मृतो द्वावश्विनावपि ।
019c	मार्तण्डस्यात्मजावेतावष्टमस्य प्रजापतेः ॥
020ac	त्वष्टुश्चैवात्मजः श्रीमान्विश्वरूपो महायशाः ॥
021a	अजैकपादहिर्बुध्न्यो विरूपाक्षोऽथ रैवतः ।
021c	हरश्च बहुरूपश्च त्र्यम्बकश्च सुरेश्वरः ॥
022a	सावित्रश्च जयन्तश्च पिनाकी चापराजितः ।
022c	`एकादशैते कथिता रुद्रास्त्रिभुवनेश्वराः ॥'
023a	पूर्वमेव महाभागा वसवोऽष्टौ प्रकीर्तिताः ।
023c	एत एवंविधा देवा मनोरेव प्रजापतेः ।
023e	ते च पूर्वं सुराश्चेति द्विविधाः पितरः स्मृताः ॥
024a	शीलयौवनयोस्त्वन्यस्तथाऽन्ये सिद्धसाध्ययोः ।
024c	ऋभवो मरुतश्चैव देवानां चोदितो गणः ॥
025a	एवमेते समाम्नाता विश्वेदेवास्तथाऽश्विनौ ।
025c	आदित्याः क्षत्रियास्तेषां विशश्च मरुतस्तथा ॥
026a	अश्विनौ तु स्मृतौ शूद्रौ तपस्युग्रे समास्थितौ ।
026c	स्मृतास्त्वङ्गिरसो देवा ब्राह्मणा इति निश्चयः ।
026e	इत्येतत्सर्वदेवानां चातुर्वर्ण्यं प्रकीर्तितम् ॥
027a	एतान्वै प्रातरुत्थाय देवान्यस्तु प्रकीर्तयेत् ।
027c	स्वजादन्यकृताच्चैव सर्वपापात्प्रमुच्यते ॥
028a	यवक्रीतोऽथ रैभ्यश्च अर्वावसुपरावसू ।
028c	औशिजश्चैव कक्षीवान्बलश्चाङ्गिरसः स्मृतः ॥
029a	ऋषिर्मेधातिथेः पुत्रः कण्वो बर्हिषदस्तथा ।
029c	त्रैलोक्यभावनास्तात प्राच्यां सप्तर्षयस्तथा ॥
030a	उन्मुचो विमुचश्चैव स्वस्त्यात्रेयश्च वीर्यवान् ।
030c	प्रमुचश्चेध्मवाहश्च भगवांश्च दृढव्रतः ॥
031a	मित्रावरुणयोः पुत्रस्तथाऽगस्त्यः प्रतापवान् ।
031c	एते ब्रह्मर्षयो नित्यमास्थिता दक्षिणां दिशम् ॥
032a	उषङ्गुः कवषो धौम्यः परिव्याधश्च वीर्यवान् ।
032c	एकतश्च द्वितश्चैव त्रितश्चैव महर्षयः ॥
033a	अत्रेः पुत्रश्च दुर्वासास्तथा सारस्वतः प्रभुः ।
033c	एते चैव महात्मानः पश्चिमामाश्रिता दिशम् ॥
034a	अत्रिश्चैव वसिष्ठश्च काश्यपश्च महानृषिः ।
034c	गौतमोऽथ भरद्वाजो विश्वामित्रोऽथ कौशिकः ॥
035a	तथैव पुत्रो भगवानृचीकस्य महात्मनः ।
035c	जमदग्निश्च सप्तैते उदीचीमाश्रिता दिशम् ॥
036a	एते प्रतिदिशं सर्वे कीर्तितास्तिग्मतेजसः ।
036c	साक्षिभूता महात्मानो भुवनानां प्रभावनाः ॥
037a	एवमेते महात्मानः स्थिताः प्रत्येकशो दिशम् ।
037c	एतेषां कीर्तनं कृत्वा सर्वपापात्प्रमुच्यते ॥
038a	यस्यांयस्यां दिशि ह्येते तां दिशं शरणं गतः ।
038c	मुच्यते सर्वपापेभ्यः स्वस्तिमांश्च तथा भवेत् ॥ 

इति श्रीमन्महाभारते शान्तिपर्वणि मोक्षधर्मपर्वणि सप्ताधिकद्विशततमोऽध्यायः ॥ 207 ॥

12-207-9 अङ्गश्च पौरवः श्रीमान्राजा भौमश्च वीर्तवान् इति ड. थ. पाठः । अंशश्चैवौरसः श्रीमान्राजा भौमश्च वीर्यवानिति ध. पाठः ॥ 12-207-10 प्रदेशाः प्रदिशन्ति आज्ञापयन्तीति प्रदेशा ईशनशीला इत्यर्थः । प्रभावनाः प्रकर्षेण स्रष्टारश्च ॥ 12-207-27 स्वजात् स्वयं कामतोऽकामतश्च कृतात् । अन्यसंसर्गजात् ॥ 12-207-28 नीलश्चाङ्गिरसः स्मृत इति ड. ध. पाठः ॥ 12-207-29 त्रैलोक्यगायना इति ड. थ. पाठः ॥
