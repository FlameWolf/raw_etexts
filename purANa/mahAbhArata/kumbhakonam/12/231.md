अध्यायः 231

भीष्मेण युधिष्ठिरम् प्रति सर्वस्यापि कालनियामकेश्वरनियम्यत्वप्रतिपादकशक्रबलिसंवादानुवादः ॥ 1 ॥
001	भीष्म उवाच 
001a	पुनेरव तु तं शक्रः प्रहसन्निदमब्रवीत् ।
001c	निःश्वसन्तं यथा नागं प्रत्याहाराय भारत ॥
002a	यत्तद्यानसहस्रेण ज्ञातिभिः परिवारितः ।
002c	लोकान्प्रतापयन्सर्वान्यास्यस्मानवितर्कयन् ॥
003a	दृष्ट्वा सुकृपणां चेमागयस्थामात्मनो बले ।
003c	ज्ञातिमित्रपरित्यक्तः शोचस्याहो न शोचसि ॥
004a	प्रीतिं प्राप्यातुलां पूर्वं लोकांश्चात्मवशे स्थितान् ।
004c	विनिपातमिमं चाद्य शोचस्याहो न शोचसि ॥
005	बलिरुवाच 
005a	`गर्वं हित्वा तथा मानं देवराज शृणुष्व मे ।
005c	मया च त्वाऽनुसद्भावं पूर्वमाचरितं महत् ॥
006a	अवश्यकालपर्यायमात्मनः परिवर्तनम् ।
006c	अविदँल्लोकमाहात्म्यं------- ॥'
007a	अनित्यमुपलक्ष्येह कालपर्यायमात्मनः ।
007c	तस्माच्छक्र न शोचामि सर्वं ह्येवेदमन्तवत् ॥
008a	अन्तवन्त इमे देहा भूतानां च सुराधिप ।
008c	तेन शक्र न शोचामि नापराधादिदं मम ॥
009a	जीवितं च शरीरं च जात्या वै सह जायते ।
009c	उभे सह विवर्धेते उभे सह विनश्यतः ॥
010a	न हीदृशमहम्भावमवशः प्राप्य केवलम् ।
010c	यदेवमभिजानामि का व्यथा मे विजानतः ॥
011a	भूतानां निधनं निष्ठा स्रोतसामिव सागरः ।
011c	नैतत्सम्यग्विजानन्तो नरा मुह्यन्ति वज्रधृत् ॥
012a	ये त्वेवं नाभिजानन्ति रजोमोहपरायणाः ।
012c	ते कृच्छ्रं प्राप्य सीदन्ति बुद्धिर्येषां प्रणश्यति ॥
013a	बुद्धिलाभात्तु पुरुषः सर्वं तुदति किल्बिषम् ।
013c	विपाप्मा लभते सत्वं सत्वस्थः सम्प्रसीदति ॥
014a	ततस्तु ये निवर्तन्ते जायन्ते वा पुनःपुनः ।
014c	कृपणाः परितप्यन्ते तैरर्थैरभिचोदिताः ॥
015a	अर्थसिद्धिमनर्थं च जीवितं मरणं तथा ।
015c	सुखं दुःखं फलं चैव न द्वेष्मि न च कामये ॥
016a	हतं हन्ति हतो ह्येव यो नरो हन्ति कञ्चन ।
016c	उभौ तौ न विजानीतो यश्च हन्ति हतश्च यः ॥
017a	हत्वा जित्वा च मघवन्यः कश्चित्पुरुषायते ।
017c	अकर्ता ह्येव भवति कर्ता ह्येव करोति तत् ॥
018a	को हि लोकस्य कुरुते विनाशप्रभवावुभौ ।
018c	कृतं हि तत्कृतेनैव कर्ता तस्यापि चापरः ॥
019a	पृथिवी ज्योतिराकाशमापो वायुश्च पञ्चमः ।
019c	एतद्योनीनि भूतानि तत्र का परिदेवना ॥
020a	महाविद्योऽल्पविद्यश्च बलवान्दुर्बलश्च यः ।
020c	दर्शनीयो विरूपश्च सुभगो दुर्भगश्च यः ॥
021a	सर्वं कालः समादत्ते गम्भीरः स्वेन तेजसा ।
021c	तस्मिन्कालवशं प्राप्ते का व्यथा मे विजानतः ॥
022a	दग्धमेवानुदहते हतमेवानुहन्यते ।
022c	नश्यते नष्टमेवाग्रे लब्धव्यं लभते नरः ॥
023a	नास्य द्वीपः कुतः पारो नावारः सम्प्रदृश्यते ।
023c	नान्तमस्य प्रपश्यामि विधेर्दिव्यस्य चिन्तयन् ॥
024a	यदि मे पश्यतः कालो भूतानि न विनाशयेत् ।
024c	स्यान्मे हर्षश्च दर्पश्च क्रोधश्चैव शचीपते ॥
025a	तुषभक्षं तु मां ज्ञात्वा प्रविविक्तजने गृहे ।
025c	बिभ्रतं गार्दभं रूपमागत्य परिगर्हसे ॥
026a	इच्छन्नहं विकुर्यां हि रूपाणि बहुधाऽऽत्मनः ।
026c	विभीषणानि यानीक्ष्य पलायेथास्त्वमेव मे ॥
027a	कालः सर्वं समादत्ते कालः सर्वं प्रयच्छति ।
027c	कालेन विहितं सर्वं मा कृथाः शक्र पौरुषम् ॥
028a	पुरा सर्वं प्रव्यथितं मयि क्रुद्धे पुरन्दर ।
028c	'विद्रवन्ति त्वया सार्धं सर्व एव दिवौकसः ॥'
029a	अवैमि त्वस्य लोकस्य धर्मं शक्र सनातनम् ।
029c	त्वमप्येवमवेक्षस्व माऽऽत्मना विस्मगं गमः ॥
030a	प्रभवश्च प्रभावश्च नात्मसंस्थः कदाचन ।
030c	कौमारमेव ते चित्तं तथैवाद्य यथा पुरा ।
030e	समवेक्षस्व मघवन्बुद्धिं विन्दस्व नैष्ठिकीम् ॥
031a	देवा मनुष्याः पितरो गन्धर्वोरगराक्षसाः ।
031c	आसन्सर्वे मम वशे तत्सर्वं वेत्थ वासव ॥
032a	नमस्तस्यै दिशेऽप्यस्तु यस्यां वैरोचनो बलिः ।
032c	इति मामभ्यपद्यन्त बुद्धिमात्सर्यमोहिताः ॥
033a	नाहं तदनुशोचामि नात्मभ्रंशं शचीपते ।
033c	एवं मे निश्चिता बुद्धिः शास्तुस्तिष्ठाम्यहं वशे ॥
034a	दृश्यते हि कुले जातो दर्शनीयः प्रतापवान् ।
034c	दुःखं जीवन्सहामात्यो भवितव्यं हि तत्तथा ॥
035a	दौष्कुलेयस्तथा मूढो दुर्जातः शक्र दृश्यते ।
035c	सुखं जीवन्सहामात्यो भवितव्यं हि तत्तथा ॥
036a	कल्याणी रूपसम्पन्ना दुर्भगा शक्र दृश्यते ।
036c	अलक्षणा विरूपा च सुभगा दृश्यते परा ॥
037a	नैतदस्मत्कृतं शक्र नैतच्छक्र त्वया कृतम् ।
037c	यत्तमेवं गतो वज्रिन्यच्चाप्येवं गता वयम् ॥
038a	न कर्म तव नान्येषां कुतो मम शतक्रतो ।
038c	ऋद्धिर्वाऽप्यथवा नर्द्धिः पर्यायकृतमेव तत् ॥
039a	पश्यामि त्वां विराजन्तं देवराजमवस्थितम् ।
039c	श्रीमन्तं द्युतिमन्तं च गर्जमानं ममोपरि ॥
040a	एवं नैव न चेत्कालो मामाक्रम्य स्थितो भवेत् ।
040c	पातयेयमहं त्वाऽद्य सवज्रमपि मुष्टिना ॥
041a	न तु विक्रमकालोऽयं शान्तिकालोऽयमागतः ।
041c	कालः स्थापयते सर्वं कालः पचति वै तथा ॥
042a	मां चेदभ्यागतः कालो दानवेश्वरमूर्जितम् ।
042c	गर्जन्तं प्रतपन्तं च कमन्यं नागमिष्यति ॥
043a	द्वादशानां तु भवतामादित्यानां महात्मनाम् ।
043c	तेजांस्येकेन सर्वेषां देवराज धृतानि मे ॥
044a	अहमेवोद्वहाम्यापो विसृजामि च वासव ।
044c	तपामि चैव त्रैलोक्यं विद्योताम्यहमेव च ॥
045a	संरक्षामि विलुम्पामि ददाम्यहमथाददे ।
045c	संयच्छामि नियच्छामि लोकेषु प्रभुरीश्वरः ॥
046a	तदद्य विनिवृत्तं मे प्रभुत्वममराधिप ।
046c	कालसैन्यावगाढस्य सर्वं न प्रतिभाति मे ॥
047a	नाहं कर्ता न चैव त्वं नान्यः कर्ता शचीपते ।
047c	पर्यायेण हि भुज्यन्ते लोकाः शक्र यदृच्छया ॥
048a	मासमासार्धवेश्मानमहोरात्राभिसंवृतम् ।
048c	ऋतुद्वारं वायुमुखमायुर्वेदविदो जनाः ॥
049a	आहुः सर्वमिदं चिन्त्यं जनाः केचिन्मनीषया ।
049c	`अनित्यपञ्चवर्षाणि षष्ठो दृश्यति देहिनाम् ॥'
050a	अस्याः पञ्चैव चिन्तायाः पर्येष्यामि च पञ्चधा ।
050c	`ततस्तानि न पश्यामि काले तमपि वृत्रहन् ॥'
051a	गम्भीरं गहनं ब्रह्म महत्तोयार्णवं यथा ।
051c	अनादिनिधनं चाहुरक्षरं क्षरमेव च ॥
052a	सत्त्वेषु लिङ्गमाविश्य निर्लिङ्गमपि तत्स्वयम् ।
052c	मन्यन्ते ध्रुवमेवैनं ये जनास्तत्त्वदर्शिनः ॥
053a	`यमिन्द्रियाणि सर्वाणि नानुपश्यन्ति पञ्चधा ।
053c	तं कालमिति जानीहि यस्य सर्वमिदं वशे ॥'
054a	भूतानां तु विपर्यासं कुरुते भगवानिति ।
054c	न ह्येतावद्भवेद्ग्राम्यं न यस्मात्प्रभवेत्पुनः ॥
055a	गतिं हि सर्वभूतानामगत्वा क्व गमिष्यति ।
055c	यो धावता न हातव्यस्तिष्ठन्नपि न हीयते ॥
056a	तमिन्द्रियाणि सर्वाणि नानुपश्यन्ति पञ्चधा ।
056c	आहुश्चैनं केचिदग्निं केचिदाहुः प्रजापतिम् ॥
057a	ऋतून्मासार्धमासांश्च दिवसांश्च क्षणांस्तथा ।
057c	पूर्वाह्णमपराह्णं च मध्याह्नमपि चापरे ॥
058a	मुहूर्तमपि चैवाहुरेकं सन्तमनेकधा ।
058c	तं कालमिति जानीहि यस्य सर्वमिदं वशे ॥
059a	बहूनीन्द्रसहस्राणि समतीतानि वासव ।
059c	बलवीर्योपपन्नानि यथैव त्वं शचीपते ॥
060a	त्वामप्यतिबलं शक्र देवराजं बलोत्कटम् ।
060c	प्राप्ते काले महावीर्यः कालः संशमयिष्यति ॥
061a	य इदं सर्वमादत्ते तस्माच्छक्र स्थिरो भव ।
061c	मया त्वया च पूर्वैश्च न स शक्योऽतिवर्तितुम् ॥
062a	यामेतां प्राप्य जानीषे राज्यश्रियमनुत्तमाम् ।
062c	स्थिता मयीति तन्मिथ्या नैषा ह्येकत्र तिष्ठति ॥
063a	स्थिता हीन्द्रसहस्रेषु त्वद्विशिष्टतमेष्वियम् ।
063c	मां च लोला परित्यज्य त्वामगाद्विबुधाधिप ॥
064a	मैवं शक्र पुनः कार्षीः शान्तो भवितुमर्हसि ।
064c	त्वामप्येवंविधं ज्ञात्वा क्षिप्रमन्यं गमिष्यति ।
064e	`कालेन चोदिता शक्र मा ते गर्वः शतक्रतो ॥
065a	क्षमस्व कालयोगं तमागतं विद्धि देवप ।
065c	निर्लज्जश्चैव कस्मात्त्वं देवराज विकत्थसे ॥
066a	सर्वासुराणामधिपः सर्वदेवभयङ्करः ।
066c	जितवान्ब्रह्मणो लोकं को विद्यादागतं गतिम् ॥' 

इति श्रीमन्महाभारते शान्तिपर्वणि मोक्षधर्मपर्वणि एकत्रिंशदधिकद्विशततमोऽध्यायः ॥ 231 ॥

12-231-1 यथा नागं प्रव्याहाराय इति ध. पाठः ॥ 12-231-11 निष्ठा परागतिः ॥ 12-231-19 मनोऽपि पाञ्चभौतिकमित्यर्थः । भूतानि स्थूलसूक्ष्मशरीराणि ॥ 12-231-22 दग्धं कालात्मनेश्वरेणाऽनुदहते वह्न्यादिः । एवमग्रेऽपि ॥ 12-231-26 ईक्ष्य दृष्ट्वा ॥ 12-231-29 धर्मं वृद्धिहासवत्त्वम् ॥ 12-231-30 प्रभव ऐश्वर्यम् । प्रभावस्तदाविष्करणाम् । नात्मसंस्थो नात्माधीनः । कौमारं बालस्येवाज्ञं तव चित्तम् ॥ 12-231-33 शास्तुरीश्वरस्य ॥ 12-231-36 सुभगा भाग्यवती ॥ 12-231-38 नर्द्धिः ऋद्ध्यभावः । पर्यायः कालक्रमस्तेन कृतम् ॥ 12-231-40 एवं मम गर्दभत्वादिकं नैव स्यादिति शेषः । नचेदित्यादि तत्रोपपत्तिः ॥ 12-231-44 उद्वहामि मेघो भूत्वा सूर्यो भूत्वा शोषयामीति वार्थः । आपः अपः ॥ 12-231-46 कालसैन्यं मासार्धमासादि ॥ 12-231-47 पर्यायेण कालक्रमेण भुज्यन्ते पाल्यन्ते संह्रियन्ते वा ॥
