अध्यायः 153

भीष्मेण युधिष्ठिरम् प्रति बलवति रिपौ मोहाद्वैरमुत्पादितवता कर्तव्यविषये निदर्शनतया शाल्मलिचरितकथनोपक्रमः ॥ 1 ॥ हिमवति पर्वते महाशाल्मलिं दृष्टवता नारदेन तद्वर्णनम् ॥ 2 ॥
KK-12-02-153-001	युधिष्ठिर उवाच 
KK-12-02-153-001a	बलिनः प्रत्यमित्रस्य नित्यमासन्नवर्तिनः ।
KK-12-02-153-001c	उपकारापकाराभ्यां समर्थस्योद्यतस्य च ॥
KK-12-02-153-002a	मोहाद्विकत्थनामात्रैरसारोऽल्पबलो लघुः ।
KK-12-02-153-002c	वाग्भिरप्रतिरूपाभिरभिद्रुह्य पितामह ॥
KK-12-02-153-003a	आत्मनो बलमास्थाय कथं वर्तेत मानवः ।
KK-12-02-153-003c	आगच्छतोऽतिक्रुद्धस्य तस्योद्धरणकाम्यया ॥
KK-12-02-153-004	भीष्म उवाच 
KK-12-02-153-004a	अत्राप्युदाहन्तीममितिहासं पुरातनम् ।
KK-12-02-153-004c	संवादं भरतश्रेष्ठ शाल्मलेः पवनस्य च ॥
KK-12-02-153-005a	हिमवन्तं समासाद्य महानासीद्वनस्पतिः ।
KK-12-02-153-005c	वर्षपूगाभिसंवृद्धः शाखामूलपलाशवान् ॥
KK-12-02-153-006a	तत्र स्म मत्तमातङ्गा घर्मार्ताः श्रमकर्शिताः ।
KK-12-02-153-006c	विश्राम्यन्ति महाबाहो तथाऽन्या मृगजातयः ॥
KK-12-02-153-007a	नल्वमात्रपरीणाहो घनच्छायो वनस्पतिः ।
KK-12-02-153-007c	शुकशारिकसङ्घुष्टः पुष्पवान्फलवानपि ॥
KK-12-02-153-008a	सार्थका वणिजश्चापि तापसाश्च वनौकसः ।
KK-12-02-153-008c	वसन्ति तत्र मार्गस्थाः सुरम्ये नगसत्तमे ॥
KK-12-02-153-009a	तस्य ता विपुलाः शाखा दृष्ट्वा स्कन्धं च सर्वशः ।
KK-12-02-153-009c	अभिगम्याब्रवीदेनं नारदो भरतर्षभ ॥
KK-12-02-153-010a	अहो नु रमणीयस्त्वमहो चासि मनोहरः ।
KK-12-02-153-010c	प्रीयामहे त्वया नित्यं तरुप्रवर शाल्मले ॥
KK-12-02-153-011a	सदैव शकुनास्तात मृगाश्चाथ तथा गजाः ।
KK-12-02-153-011c	वसन्ति तव संहृष्टा मनोहरतरास्तथा ॥
KK-12-02-153-012a	तव शाखा महाशाख स्कन्धांश्च विपुलांस्तथा ।
KK-12-02-153-012c	न वै प्रभग्नान्पश्यामि मारुतेन कथञ्चन ॥
KK-12-02-153-013a	किन्नु ते पवनस्तात प्रीतिमानथवा सुहृत् ।
KK-12-02-153-013c	त्वां रक्षति सदा येन वनेऽत्र पवनो ध्रुवम् ॥
KK-12-02-153-014a	भगवान्पवनः स्थानाद्वृक्षानुच्चावचानपि ।
KK-12-02-153-014c	पर्वतानां च शिखराण्याचालयति वेगवान् ॥
KK-12-02-153-015a	शोषयत्येव पातालं वहन्गन्धवहः शुचिः ।
KK-12-02-153-015c	सरांसि सरितश्चैव सागरांश्च तथैव च ॥
KK-12-02-153-016a	संरक्षति त्वां पवनः सखित्वेन न संशयः ।
KK-12-02-153-016c	तस्मात्त्वं बहुशाखोऽपि पर्णवान्पुष्पवानपि ॥
KK-12-02-153-017a	इदं च रमणीयं ते प्रतिभाति वनस्पते ।
KK-12-02-153-017c	य इमे विहगास्तात रमन्ते मुदितास्त्वयि ॥
KK-12-02-153-018a	एषां पृथक्समस्तानां श्रूयते मधुरस्वरः ।
KK-12-02-153-018c	पुष्पसम्मोदने काले वाशन्ते हरियूथपाः ॥
KK-12-02-153-019a	तथेमे गर्जिता नागाः स्वयूथगणशोभिताः ।
KK-12-02-153-019c	घर्मार्तास्त्वां समासाद्य सुखं विन्दति शाल्मले ||
KK-12-02-153-020a	तथैव मृगजातीभिरन्याभिरभिशोभसे ।
KK-12-02-153-020c	तथा सार्थाधिवासैश्च शोभसे मेरुवद्द्रुम ॥
KK-12-02-153-021a	ब्राह्मणैश्च तपःसिद्धैस्तापसैः श्रमणैस्तथा ।
KK-12-02-153-021c	त्रिविष्टपसमं मन्ये तवायतनमेव हि ॥ 

इति श्रीमन्महाभारते शान्तिपर्वणि आपद्धर्मपर्वणि त्रिपञ्चाशदधिकशततमोऽध्यायः ॥ 153 ॥

12-153-7 शुककोकिलसङ्घुष्ट इति ध. पाठः । नल्वः हस्तानां शतचतुष्टयम् । परीणाहः स्थूलत्वं वैपुल्यमितियावत् ॥ 12-153-14 प्रवाति च वनस्थानां वृक्षाणां च वनान्यपि । पर्वतानां च शिखराण्याकालयति वेगवान् । इति ट. ड. पाठः ॥
