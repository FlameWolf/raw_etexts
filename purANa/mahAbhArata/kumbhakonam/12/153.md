अध्यायः 153

भीष्मेण युधिष्ठिरम् प्रति बलवति रिपौ मोहाद्वैरमुत्पादितवता कर्तव्यविषये निदर्शनतया शाल्मलिचरितकथनोपक्रमः ॥ 1 ॥ हिमवति पर्वते महाशाल्मलिं दृष्टवता नारदेन तद्वर्णनम् ॥ 2 ॥
001	युधिष्ठिर उवाच 
001a	बलिनः प्रत्यमित्रस्य नित्यमासन्नवर्तिनः ।
001c	उपकारापकाराभ्यां समर्थस्योद्यतस्य च ॥
002a	मोहाद्विकत्थनामात्रैरसारोऽल्पबलो लघुः ।
002c	वाग्भिरप्रतिरूपाभिरभिद्रुह्य पितामह ॥
003a	आत्मनो बलमास्थाय कथं वर्तेत मानवः ।
003c	आगच्छतोऽतिक्रुद्धस्य तस्योद्धरणकाम्यया ॥
004	भीष्म उवाच 
004a	अत्राप्युदाहन्तीममितिहासं पुरातनम् ।
004c	संवादं भरतश्रेष्ठ शाल्मलेः पवनस्य च ॥
005a	हिमवन्तं समासाद्य महानासीद्वनस्पतिः ।
005c	वर्षपूगाभिसंवृद्धः शाखामूलपलाशवान् ॥
006a	तत्र स्म मत्तमातङ्गा घर्मार्ताः श्रमकर्शिताः ।
006c	विश्राम्यन्ति महाबाहो तथाऽन्या मृगजातयः ॥
007a	नल्वमात्रपरीणाहो घनच्छायो वनस्पतिः ।
007c	शुकशारिकसङ्घुष्टः पुष्पवान्फलवानपि ॥
008a	सार्थका वणिजश्चापि तापसाश्च वनौकसः ।
008c	वसन्ति तत्र मार्गस्थाः सुरम्ये नगसत्तमे ॥
009a	तस्य ता विपुलाः शाखा दृष्ट्वा स्कन्धं च सर्वशः ।
009c	अभिगम्याब्रवीदेनं नारदो भरतर्षभ ॥
010a	अहो नु रमणीयस्त्वमहो चासि मनोहरः ।
010c	प्रीयामहे त्वया नित्यं तरुप्रवर शाल्मले ॥
011a	सदैव शकुनास्तात मृगाश्चाथ तथा गजाः ।
011c	वसन्ति तव संहृष्टा मनोहरतरास्तथा ॥
012a	तव शाखा महाशाख स्कन्धांश्च विपुलांस्तथा ।
012c	न वै प्रभग्नान्पश्यामि मारुतेन कथञ्चन ॥
013a	किन्नु ते पवनस्तात प्रीतिमानथवा सुहृत् ।
013c	त्वां रक्षति सदा येन वनेऽत्र पवनो ध्रुवम् ॥
014a	भगवान्पवनः स्थानाद्वृक्षानुच्चावचानपि ।
014c	पर्वतानां च शिखराण्याचालयति वेगवान् ॥
015a	शोषयत्येव पातालं वहन्गन्धवहः शुचिः ।
015c	सरांसि सरितश्चैव सागरांश्च तथैव च ॥
016a	संरक्षति त्वां पवनः सखित्वेन न संशयः ।
016c	तस्मात्त्वं बहुशाखोऽपि पर्णवान्पुष्पवानपि ॥
017a	इदं च रमणीयं ते प्रतिभाति वनस्पते ।
017c	य इमे विहगास्तात रमन्ते मुदितास्त्वयि ॥
018a	एषां पृथक्समस्तानां श्रूयते मधुरस्वरः ।
018c	पुष्पसम्मोदने काले वाशन्ते हरियूथपाः ॥
019a	तथेमे गर्जिता नागाः स्वयूथगणशोभिताः ।
019c	घर्मार्तास्त्वां समासाद्य सुखं विन्दति शाल्मले ||
020a	तथैव मृगजातीभिरन्याभिरभिशोभसे ।
020c	तथा सार्थाधिवासैश्च शोभसे मेरुवद्द्रुम ॥
021a	ब्राह्मणैश्च तपःसिद्धैस्तापसैः श्रमणैस्तथा ।
021c	त्रिविष्टपसमं मन्ये तवायतनमेव हि ॥ 

इति श्रीमन्महाभारते शान्तिपर्वणि आपद्धर्मपर्वणि त्रिपञ्चाशदधिकशततमोऽध्यायः ॥ 153 ॥

12-153-7 शुककोकिलसङ्घुष्ट इति ध. पाठः । नल्वः हस्तानां शतचतुष्टयम् । परीणाहः स्थूलत्वं वैपुल्यमितियावत् ॥ 12-153-14 प्रवाति च वनस्थानां वृक्षाणां च वनान्यपि । पर्वतानां च शिखराण्याकालयति वेगवान् । इति ट. ड. पाठः ॥
