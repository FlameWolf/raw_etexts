अध्यायः 047

कृष्णयुधिष्ठिरादीनां कुरुक्षेत्रम् प्रति गमनम् ॥ 1 ॥ युधिष्ठिरेण कृष्णम् प्रति परशुरामचरित्रकथनप्रार्थना ॥ 2 ॥
KK-12-01-047-001	वैशम्पायन उवाच 
KK-12-01-047-001a	ततः स च हृषीकेशः स च राजा युधिष्ठिरः ।
KK-12-01-047-001c	कृपादयश्च ते सर्वे चत्वारः पाण्डवाश्च ते ॥
KK-12-01-047-002a	रथैस्तैर्नगरप्रख्यैः पताकाध्वजशोभितैः ।
KK-12-01-047-002c	ययुराशु कुरुक्षेत्रं वाजिभिः शीघ्रगामिभिः ॥
KK-12-01-047-003a	तेऽवतीर्य कुरुक्षेत्रे केशमज्जास्थिसङ्कुले ।
KK-12-01-047-003c	देहन्यासः कृतो यत्र क्षत्रियैस्तैर्महारथैः ॥
KK-12-01-047-004a	गजाश्वदेहास्थिचयैः पर्वतैरिव सञ्चितम् ।
KK-12-01-047-004c	नरशीर्षकपालैश्च हंसैरिव च सर्वशः ॥
KK-12-01-047-005a	चितासहस्रैर्निचितं वर्मशस्त्रसमाकुलम् ।
KK-12-01-047-005c	आपानभूमिं कालस्य तदा भुक्तोज्झितामिव ॥
KK-12-01-047-006a	भूतसङ्घानुचरितं रक्षोगणनिषेवितम् ।
KK-12-01-047-006c	पश्यन्तस्ते कुरुक्षेत्रं ययुराशु महारथाः ॥
KK-12-01-047-007a	गच्छन्नेव महाबाहुः सर्वं यादवनन्दनः ।
KK-12-01-047-007c	युधिष्ठिराय प्रोवाच जामदग्न्यस्य विक्रमम् ॥
KK-12-01-047-008a	अमी रामह्रदाः पञ्च दृश्यन्ते पार्थ दूरतः ।
KK-12-01-047-008c	येषु सन्तर्पयामास पितॄन्क्षत्रियशोणितैः ॥
KK-12-01-047-009a	त्रिःसप्तकृत्वो वसुधां कृत्वा निःक्षत्रियां प्रभुः ।
KK-12-01-047-009c	इहेदानीं ततो रामः कर्मणो विरराम ह ॥
KK-12-01-047-010	युधिष्ठिर उवाच 
KK-12-01-047-010a	त्रिःसप्तकृत्वः पृथिवी कृता निःक्षत्रिया पुरा ।
KK-12-01-047-010c	रामेणेति यदात्थ त्वमत्र मे संशयो महान् ॥
KK-12-01-047-011a	क्षत्रबीजं यथा दग्धं रामेण यदुपुङ्गव ।
KK-12-01-047-011c	कथं भूयः समुत्पत्तिः क्षत्रस्यामितविक्रम ॥
KK-12-01-047-012a	महात्मना भगवता रामेण यदुपुङ्गव ।
KK-12-01-047-012c	कथमुत्सादित्तं क्षत्रं कथमृद्धिगतं पुनः ॥
KK-12-01-047-013a	महता रथयुद्धेन कोटिशः क्षत्रिया हताः ।
KK-12-01-047-013c	तथाऽभूच्च मही कीर्णा क्षत्रियैर्वदतां वर ॥
KK-12-01-047-014a	किमर्थं भार्गवेणेदं क्षत्रमुत्सादितं पुरा ।
KK-12-01-047-014c	रामेण यदुशार्दूल कुरुक्षेत्रे महात्मना ॥
KK-12-01-047-015a	एतन्मे छिन्धि वार्ष्णेय संशयं तार्क्ष्यकेतन ।
KK-12-01-047-015c	आगमो हि परः कृष्ण त्वत्तो नो वासवानुज ॥
KK-12-01-047-016	वैशम्पायन उवाच 
KK-12-01-047-016a	ततो व्रजन्नेव गदाग्रजः प्रभुः शशंस तस्मै निखिलेन तत्त्वतः ।
KK-12-01-047-016c	युधिष्ठिरायाप्रतिमौजसे तदा यथाऽभवत्क्षत्रियसङ्कुला मही ॥ 

इति श्रीमन्महाभारते शान्तिपर्वणि राजधर्मपर्वणि सप्तचत्वारिंशोऽध्यायः ॥ 47 ॥

12-47-15 आगमो वेदः । त्वत्तः त्वद्वचनात्रो परः नाधिकः ॥
