अध्यायः 047

कृष्णयुधिष्ठिरादीनां कुरुक्षेत्रम् प्रति गमनम् ॥ 1 ॥ युधिष्ठिरेण कृष्णम् प्रति परशुरामचरित्रकथनप्रार्थना ॥ 2 ॥
001	वैशम्पायन उवाच 
001a	ततः स च हृषीकेशः स च राजा युधिष्ठिरः ।
001c	कृपादयश्च ते सर्वे चत्वारः पाण्डवाश्च ते ॥
002a	रथैस्तैर्नगरप्रख्यैः पताकाध्वजशोभितैः ।
002c	ययुराशु कुरुक्षेत्रं वाजिभिः शीघ्रगामिभिः ॥
003a	तेऽवतीर्य कुरुक्षेत्रे केशमज्जास्थिसङ्कुले ।
003c	देहन्यासः कृतो यत्र क्षत्रियैस्तैर्महारथैः ॥
004a	गजाश्वदेहास्थिचयैः पर्वतैरिव सञ्चितम् ।
004c	नरशीर्षकपालैश्च हंसैरिव च सर्वशः ॥
005a	चितासहस्रैर्निचितं वर्मशस्त्रसमाकुलम् ।
005c	आपानभूमिं कालस्य तदा भुक्तोज्झितामिव ॥
006a	भूतसङ्घानुचरितं रक्षोगणनिषेवितम् ।
006c	पश्यन्तस्ते कुरुक्षेत्रं ययुराशु महारथाः ॥
007a	गच्छन्नेव महाबाहुः सर्वं यादवनन्दनः ।
007c	युधिष्ठिराय प्रोवाच जामदग्न्यस्य विक्रमम् ॥
008a	अमी रामह्रदाः पञ्च दृश्यन्ते पार्थ दूरतः ।
008c	येषु सन्तर्पयामास पितॄन्क्षत्रियशोणितैः ॥
009a	त्रिःसप्तकृत्वो वसुधां कृत्वा निःक्षत्रियां प्रभुः ।
009c	इहेदानीं ततो रामः कर्मणो विरराम ह ॥
010	युधिष्ठिर उवाच 
010a	त्रिःसप्तकृत्वः पृथिवी कृता निःक्षत्रिया पुरा ।
010c	रामेणेति यदात्थ त्वमत्र मे संशयो महान् ॥
011a	क्षत्रबीजं यथा दग्धं रामेण यदुपुङ्गव ।
011c	कथं भूयः समुत्पत्तिः क्षत्रस्यामितविक्रम ॥
012a	महात्मना भगवता रामेण यदुपुङ्गव ।
012c	कथमुत्सादित्तं क्षत्रं कथमृद्धिगतं पुनः ॥
013a	महता रथयुद्धेन कोटिशः क्षत्रिया हताः ।
013c	तथाऽभूच्च मही कीर्णा क्षत्रियैर्वदतां वर ॥
014a	किमर्थं भार्गवेणेदं क्षत्रमुत्सादितं पुरा ।
014c	रामेण यदुशार्दूल कुरुक्षेत्रे महात्मना ॥
015a	एतन्मे छिन्धि वार्ष्णेय संशयं तार्क्ष्यकेतन ।
015c	आगमो हि परः कृष्ण त्वत्तो नो वासवानुज ॥
016	वैशम्पायन उवाच 
016a	ततो व्रजन्नेव गदाग्रजः प्रभुः शशंस तस्मै निखिलेन तत्त्वतः ।
016c	युधिष्ठिरायाप्रतिमौजसे तदा यथाऽभवत्क्षत्रियसङ्कुला मही ॥ 

इति श्रीमन्महाभारते शान्तिपर्वणि राजधर्मपर्वणि सप्तचत्वारिंशोऽध्यायः ॥ 47 ॥

12-47-15 आगमो वेदः । त्वत्तः त्वद्वचनात्रो परः नाधिकः ॥
