अध्यायः 367

पुलिनवासिना ब्राह्मणेन स्वस्य फलाद्याहारं प्रार्थयतां नागीयानामवधिनिर्देशपूर्वकम् प्रतिनिवर्तनम् ॥ 1 ॥
KK-12-03-367-001	भीष्म उवाच 
KK-12-03-367-001a	स वनानि विचित्राणि तीर्थानि च सरांसि च ।
KK-12-03-367-001c	अभिगच्छन्क्रमेण स्म कञ्चिन्मुनिमुपस्थितः ॥
KK-12-03-367-002a	तं स तेन यथोद्दिष्टं नागं विप्रेण ब्राह्मणः ।
KK-12-03-367-002c	पर्यपृच्छद्यथान्यायं श्रुत्वैव च जगाम सः ॥
KK-12-03-367-003a	सोऽभिगम्य यथान्यायं नागायतनमर्थवित् ।
KK-12-03-367-003c	प्रोक्तवानहमस्मीति भोःशब्दालङ्कृतं वचः ॥
KK-12-03-367-004a	तत्तस्य वचनं श्रुत्वा रूपिणी धर्मवत्सला ।
KK-12-03-367-004c	दर्शयामास तं विप्रं नागपत्नी पतिव्रता ।
KK-12-03-367-005a	सा तस्मै विधिवत्पूजां चक्रे धर्मपरायणा ।
KK-12-03-367-005c	स्वागतेनागतं कृत्वा किं करोमीति चाब्रवीत् ॥
KK-12-03-367-006	ब्राह्मण उवाच 
KK-12-03-367-006a	विश्रान्तोऽभ्यर्चितश्चास्मि भवत्या श्लक्ष्णया गिरा ।
KK-12-03-367-006c	द्रष्टुमिच्छामि भवति देवं नागमनुत्तमम् ॥
KK-12-03-367-007a	एतद्धि परमं कार्यमेतन्मे परमेप्सितम् ।
KK-12-03-367-007c	अनेन चार्थेनास्म्यद्य सम्प्राप्तः पन्नगाश्रमम् ॥
KK-12-03-367-008	नागभार्योवाच 
KK-12-03-367-008a	आर्यः सूर्यरथं वोढुं गतोऽसौ मासचारिकः ।
KK-12-03-367-008c	सप्ताष्टभिर्दिनैर्विप्र दर्शयिष्यत्यसंशयम् ॥
KK-12-03-367-009a	एतद्विदितमार्यस्य विवासकरणं तव ।
KK-12-03-367-009c	भर्तुर्भवतु किञ्चान्यत्क्रियतां तद्वदस्व मे ॥
KK-12-03-367-010	ब्राह्मण उवाच 
KK-12-03-367-010a	अनेन निश्चयेनाहं साध्वि सम्प्राप्तवानिह ।
KK-12-03-367-010c	प्रतीक्षन्नागमं देवि वत्स्याम्यस्मिन्महावने ॥
KK-12-03-367-011a	सम्प्राप्तस्यैव चाव्यग्रमावेद्योऽहमिहागतः ।
KK-12-03-367-011c	ममाभिगमनं प्राप्तो वाच्यश्च वचनं त्वया ॥
KK-12-03-367-012a	अहमप्यत्र वत्स्यामि गोमत्याः पुलिने शुभे ।
KK-12-03-367-012c	कालं परिमिताहारो यथोक्तं परिपालयन् ॥
KK-12-03-367-013a	ततः स विप्रस्तां नागीं समाधाय पुनःपुनः ।
KK-12-03-367-013c	वेदवित्पुलिनं नद्याः प्रययौ ब्राह्मणर्षभः ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तषष्ट्यधिकत्रिशततमोऽध्यायः ॥ 367 ॥

12-367-9 विवासकरणं प्रवासकारणम् ॥
