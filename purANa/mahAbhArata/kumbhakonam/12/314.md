अध्यायः 314

भीष्मेण युधिष्ठिरम् प्रति श्रेयःसाधनधर्मप्रतिपादकजनकानुशासनानुवादः ॥ 1 ॥
001	भीष्म उवाच 
001a	मृगयां विचरन्कश्चिद्विजने जनकात्मजः ।
001c	वने ददर्श विप्रेन्द्रमृषिं वंशधरं भृगोः ॥
002a	तमासीनमुपासीनः प्रणम्य शिरसा मुनिम् ।
002c	पश्चादनुमतस्तेन पप्रच्छ वसुमानिदम् ॥
003a	भगवन्किमिदं श्रेयः प्रेत्य चापीह वा भवेत् ।
003c	पुरुषस्याध्रुवे देहे कामस्य वशवर्तिनः ॥
004a	सत्कृत्य परिपृष्टः सन्सुमहात्मा महातपाः ।
004c	निजगाद ततस्तस्मै श्रेयस्करमिदं वचः ॥
005	ऋषिरुवाच 
005a	मनसः प्रतिकूलानि प्रेत्य चेह नचेच्छसि ।
005c	भूतानां प्रतिकूलेभ्यो निवर्तस्य यतेन्द्रियः ॥
006a	धर्मः सदा हितः पुंसां धर्मश्चैवाश्रयः सताम् ।
006c	धर्माल्लोकास्त्रयस्तात प्रवृत्ताः सचराचराः ॥
007a	स्वादुकामुक कामानां वैतृष्ण्यं किं न गच्छसि ।
007c	मधु पश्यसि दुर्बुद्धे प्रपातं नानुपश्यसि ॥
008a	यथा ज्ञाने परिचयः कर्तव्यस्तत्फलार्थिना ।
008c	तथा धर्मे परिचयः कर्तव्यस्तत्फलार्थिना ॥
009a	असता धर्मकामेन विशुद्धं कर्म दुष्करम् ।
009c	सता तु धर्मकामेन सुकरं कर्म दुष्करम् ॥
010a	वने ग्राम्यसुखाचारो यथाग्राम्यस्तथैव सः ।
010c	ग्रामे वनसुखाचारो यथा वनचरस्तथा ॥
011a	मनोवाक्कर्मगे धर्मे कुरु श्रद्धां समाहितः ।
011c	निवृत्तौ वा प्रवृत्तौ वा सम्प्रधार्य गुणागुणान् ॥
012a	नित्यं च बहु दातव्यं साधुभ्यश्चानसूयता ।
012c	प्रार्थितं ब्राह्मणेभ्यश्च सत्कृतं देशकालयोः ॥
013a	शुभेन विधिना लब्धमर्हाय प्रतिपादयेत् ।
013c	क्रोधमुत्सृज्य दत्त्वाऽथ नानुतप्येन्न कीर्तयेत् ॥
014a	अनृशंसः शुचिर्दान्तः सत्यवागार्जवे स्थितः ।
014c	योनिकर्मविशुद्धश्च पात्रं स्याद्वेदविद्द्विजः ॥
015a	संस्कृता चैकपत्नी च जात्या योनिरिहेष्यते ।
015c	ऋग्यजुःसामगो विद्वान्षट्कर्मा पात्रमुच्यते ॥
016a	स एव धर्मः सोऽधर्मस्तं तं प्रति नरं भवेत् ।
016c	पात्राकर्मविशेषेण देशकालाववेक्ष्य च ॥
017a	लीलयाऽल्पं यथा गात्रात्प्रमृज्यात्तु रजः पुमान् ।
017c	बहुयत्नेन च महत्पापनिर्हरणं तथा ॥
018a	विरिक्तस्य यथा सम्यग्घृतं भवति भेषजम् ।
018c	तथा निर्हृतदोषस्य प्रेत्य धर्मः सुखावहः ॥
019a	मानसं सर्वभूतेषु वर्तते वै शुभाशुभम् ।
019c	अशुभेभ्यः समाक्षिप्य शुभेष्वेवावधारय ॥
020a	सर्वं सर्वेण सर्वत्र क्रियमाणं च पूजय ।
020c	स्वधर्मे यत्र रागस्ते कामं धर्मो विधीयताम् ॥
021a	अधृतात्मन्धृतौ तिष्ठ दुर्बद्धे बुद्धिमान्भव ।
021c	अप्रशान्तः प्रशाम्य त्वमप्राज्ञः प्राज्ञवच्चर ॥
022a	तेजसा शक्यते प्राप्तुमुपायः सहचारिणा ।
022c	इह च प्रेत्य च श्रेयस्तस्य मूलं धृतिः परा ॥
023a	राजर्षिरधृतिः स्वर्गात्पतितो हि महाभिषः ।
023c	ययातिः क्षीणपुण्योपि धृत्या लोकानवाप्तवान् ॥
024a	तपस्विनां धर्मवतां विदुषां चोपसेवनात् ।
024c	प्राप्स्यसे विपुलां बुद्धिं तथा श्रेयोऽभिपत्स्यसे ॥
025	भीष्म उवाच 
025a	स तु स्वभावसम्पन्नस्तच्छ्रुत्वा मुनिभाषितम् ।
025c	विनिवर्त्य मनः कामाद्धर्मे बुद्धिं चकार ह ॥ 

इति श्रीमन्महाभारते शान्तिपर्वणि मोक्षधर्मपर्वणि चतुर्दशाधिकत्रिशततमोऽध्यायः ॥ 314 ॥

12-314-5 वैतृष्णं को न गच्छति इति ध. पाठः । किं न पृच्छसीति थ. पाठः ॥ 12-314-15 एकस्यैव पत्नी एकपत्नी नत्वन्यपूर्वा । जात्याः पुत्रोत्पत्तेः योनिः स्थानम् ॥
