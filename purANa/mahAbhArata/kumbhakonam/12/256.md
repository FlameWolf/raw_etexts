अध्यायः 256

भीष्मेण युधिष्ठिरम् प्रति ज्ञानोपायादिप्रतिपादकव्यासवाक्यानुवादः ॥ 1 ॥
001	शुक उवाच 
001a	यस्माद्धर्मात्परो धर्मो विद्यते नेह कश्चन ।
001c	यो विशिष्टश्च धर्मेभ्यस्तं भवान्प्रब्रवीतु मे ॥
002	व्यास उवाच 
002a	धर्मं ते सम्प्रवक्ष्यामि पुराणमृषिसंस्तुतम् ।
002c	विशिष्टं सर्वधर्मेभ्यस्तमिहैकमनाः शृणु ॥
003a	इन्द्रियाणि प्रमाथीनि बुद्ध्या संयम्य यत्नतः ।
003c	सर्वतो निष्पतिष्णूनि पिता बालानिवात्मजान् ॥
004a	मनसश्चेन्द्रियाणां चाप्यैकाग्र्यं परमं तपः ।
004c	तज्ज्यायः सर्वधर्मेभ्यः स धर्मः पर उच्यते ॥
005a	तानि सर्वाणि सन्धाय मनःषष्ठानि मेधया ।
005c	आत्मतृप्त इवासीत बहुचिन्त्यमचिन्तयन् ॥
006a	गोचरेभ्यो निवृत्तानि यदा स्थास्यन्ति वेश्मनि ।
006c	तदा त्वमात्मनाऽऽत्मानं परं द्रक्ष्यसि शाश्वतम् ॥
007a	सर्वात्मानं महात्मानं विधूममिव पावकम् ।
007c	तं पश्यन्ति महात्मानो ब्राह्मणा ये मनीषिणः ॥
008a	यथा पुष्पफलोपेतो बहुशाखो महाद्रुमः ।
008c	आत्मनो नाभिजानीते क्व मे पुष्पं क्व मे फलम् ॥
009a	एवमात्मा न जानीते क्व गमिष्ये कुतस्त्वहम् ।
009c	अन्यो ह्यत्रान्तरात्माऽस्ति यः सर्वमनुपश्यति ॥
010a	ज्ञानदीपेन दीप्तेन पश्यत्यात्मानमात्मना ।
010c	दृष्ट्वा त्वमात्मनाऽऽत्मानं निरात्मा भव सर्ववित् ॥
011a	विमुक्तः सर्वपापेभ्यो विमुक्तत्वगिवोरगः ।
011c	परां बुद्धिमवाप्येह विपाप्मा विगतज्वरः ॥
012a	सर्वतःप्रवहां घोरां नदीं लोकप्रवाहिनीम् ।
012c	पञ्चेन्द्रियग्राहवतीं मनःसङ्कल्परोधसम् ॥
013a	लोभमोहतृणच्छन्नां कामक्रोधसरीसृपाम् ।
013c	सत्यतीर्थानृतक्षोभां क्रोधपङ्कां सरिद्वराम् ॥
014a	अव्यक्तप्रभवां शीघ्रां दुस्तरामकृतात्मभिः ।
014c	प्रतरस्व नदीं बुद्ध्या कामग्राहसमाकुलाम् ॥
015a	संसारसागरगमां योनिपातालदुस्तराम् ।
015c	आत्मकर्मोद्भवां तात जिह्वावर्तां दुरासदाम् ॥
016a	यां तरन्ति कृतप्रज्ञा धृतिमन्तो मनीषिणः ।
016c	तां तीर्णः सर्वतो मुक्तो विधूतात्माऽऽत्मविच्छुचिः ॥
017a	उत्तमां बुद्धिमास्थाय ब्रह्मभूयं भविष्यसि ।
017c	सन्तीर्णः सर्वसङ्क्लेशान्प्रसन्नात्मा विकल्मषः ॥
018a	भूमिष्ठानीव भूतानि पर्वतस्थो निशामय ।
018c	अक्रुध्यन्नप्रहृष्यंश्च अनृशंसमतिस्तथा ॥
019a	ततो द्रक्ष्यसि सर्वेषां भूतानां प्रभवाप्ययौ ।
019c	एनं वै सर्वभूतेभ्यो विशिष्टं मेनिरे बुधाः ।
019e	धर्मं धर्मभृतां श्रेष्ठा मुनयस्तत्त्वदर्शिनः ॥
020a	आत्मनो व्यापिनो ज्ञानमिदं पुत्रानुशासनम् ।
020c	प्रयताय प्रवक्तव्यं हितायानुगताय च ॥
021a	आत्मज्ञानमिदं गुह्यं सर्वगुह्यतमं महत् ।
021c	अब्रुवं यदहं तात आत्मसाक्षिकमञ्जसा ॥
022a	नैव स्त्री न पुमानेतन्नैव वेद नपुंसकम् ।
022c	अदुःखमसुखं ब्रह्म भूतभव्यभवात्मकम् ॥
023a	नैतज्ज्ञात्वा पुमान्स्त्री वा पुनर्भवमवाप्नुते ।
023c	स्वभावप्रतिपत्त्यर्थमेतद्धर्मं विधीयते ॥
024a	यथा मतानि सर्वाणि तथैतानि यथातथा ।
024c	कथितानि मया पुत्र भवन्ति न भवन्ति च ॥
025a	तत्प्रीतियुक्तेन गुणान्वितेन पुत्रेण सत्पुत्र दमान्वितेन ।
025c	पृष्टो हि सम्प्रीतिमना यथार्थं ब्रूयात्सुतस्येह यदुक्तमेतत् ॥ 

इति श्रीमन्महाभारते शान्तिपर्वणि मोक्षधर्मपर्वणि षट्पञ्चाशदधिकद्विशततमोऽध्यायः ॥ 256 ॥

12-256-3 निष्पतिष्णूनि निष्पतनशीलानि सन्नियम्यैकाग्र्यं कुर्यादिति सम्बन्धः ॥ 12-256-15 आत्मजन्मोद्भवामिति ट. ध. पाठः ॥
