अध्यायः 234

भीष्मेण युधिष्ठिरम् प्रति विपदि धैर्यालम्बनस्य सुखसाधनताप्रतिपादकबलिशक्रसंवादानुवादः ॥ 1 ॥
KK-12-03-234-001	युधिष्ठिर उवाच 
KK-12-03-234-001a	मग्नस्य व्यसने कृच्छ्रे किं श्रेयः पुरुषस्य हि ।
KK-12-03-234-001c	बन्धुनाशे महीपाल राज्यनाशेऽथवा पुनः ॥
KK-12-03-234-002a	त्वं हि नः परमो वक्ता लोकेऽस्मिन्भरतर्षभ ।
KK-12-03-234-002c	एतद्भवन्तं पृच्छामि तन्मे त्वं वक्तुमर्हसि ॥
KK-12-03-234-003	भीष्म उवाच 
KK-12-03-234-003a	पुत्रदारैः सुखैश्चैव वियक्तस्य धनेन च ।
KK-12-03-234-003c	मग्नस्य व्यसने कृच्छ्रे धृतिः श्रेयस्करी नृप ।
KK-12-03-234-003e	धैर्येण युक्तस्य सतः शरीरं न विशीर्यते ॥
KK-12-03-234-004a	[विशोकता सुखं धत्ते धत्ते चारोग्यमुत्तमम् ।]
KK-12-03-234-004c	आरोग्याच्च शरीरस्य स पुनर्विन्दते श्रियम् ॥
KK-12-03-234-005a	यश्च प्राज्ञो नरस्तात सात्विकीं वृत्तिमास्थितः ।
KK-12-03-234-005c	तस्यैश्वर्यं च धैर्यं च व्यवसायश्च कर्मसु ॥
KK-12-03-234-006a	अत्रैवोदाहरन्तीममितिहासं पुरातनम् ।
KK-12-03-234-006c	बलिवासवसंवादं पुनरेव युधिष्ठिर ॥
KK-12-03-234-007a	वृत्ते देवासुरे युद्धे दैत्यदानवसङ्क्षये ।
KK-12-03-234-007c	विष्णुक्रान्तेषु लोकेषु देवराजे शतक्रतौ ॥
KK-12-03-234-008a	इज्यमानेषु देवेषु चातुर्वर्ण्ये व्यवस्थिते ।
KK-12-03-234-008c	समृध्यमाने त्रैलोक्ये प्रीतियुक्ते स्वयम्भुवि ॥
KK-12-03-234-009a	रुद्रैर्वसुभिरादित्यैरश्विभ्यामपि चर्षिभिः ।
KK-12-03-234-009c	गन्धर्वैर्भुजगेन्द्रैश्च सिद्धैश्चान्यैर्वृतः प्रभुः ॥
KK-12-03-234-010a	चतुर्दन्तं सुदान्तं च वारणेन्द्रं श्रिया वृतम् ।
KK-12-03-234-010c	आरुह्यैरावणं शक्रस्त्रैलोक्यमनुसंययौ ॥
KK-12-03-234-011a	स कदाचित्समुद्रान्ते कस्मिंश्चिद्गिरिगह्वरे ।
KK-12-03-234-011c	बलिं वैरोचनिं वज्री ददर्शोपससर्प च ॥
KK-12-03-234-012a	तमैरावतमूर्धस्थं प्रेक्ष्य देवगणैर्वृतम् ।
KK-12-03-234-012c	सुरेन्द्रमिन्द्रं दैत्येन्द्रो न शुशोच न विव्यथे ॥
KK-12-03-234-013a	दृष्ट्वा तमविकारस्थं तिष्ठन्तं निर्भयं बलिम् ।
KK-12-03-234-013c	अधिरूढो द्विपश्रेष्ठमित्युवाच शतक्रतुः ॥
KK-12-03-234-014a	दैत्य न व्यथसे शौर्यादथवा वृद्धसेवया ।
KK-12-03-234-014c	तपसा भावितत्वाद्वा सर्वथैतत्सुदुष्करम् ॥
KK-12-03-234-015a	शत्रुभिर्वशमानीतो हीनः स्थानादनुत्तमात् ।
KK-12-03-234-015c	वैरोचने किमाश्रित्य शोचितव्ये न शोचसि ॥
KK-12-03-234-016a	श्रैष्ठ्यं प्राप्य स्वजातीनां भुक्त्वा भोगाननुत्तमान् ।
KK-12-03-234-016c	हृतस्वरत्नराज्यस्त्वं ब्रूहि कस्मान्न शोचसि ॥
KK-12-03-234-017a	ईश्वरो हि पुरा भूत्वा पितृपैतामहे पदे ।
KK-12-03-234-017c	तत्त्वमद्य हृतं दृष्ट्वा सपत्नैः किं न शोचसि ॥
KK-12-03-234-018a	बद्धश्च वारुणैः पाशैर्वज्रेण च समाहतः ।
KK-12-03-234-018c	हृतदारो हृतधनो ब्रूहि कस्मान्न शोचसि ॥
KK-12-03-234-019a	नष्टश्रीर्विभवभ्रष्टो यन्न शोचसि दुष्करम् ।
KK-12-03-234-019c	त्रैलोक्यराज्यनाशे हि कोऽन्यो जीवितुमुत्सहेत् ॥
KK-12-03-234-020a	एतच्चान्यच्च परुषं ब्रुवन्तं परिभूय तम् ।
KK-12-03-234-020c	श्रुत्वा दुःखमसम्भ्रान्तो बलिर्वैरोचनोऽब्रवीत् ॥
KK-12-03-234-021a	निगृहीते मयि भृशं शक्र किं कत्थितेन ते ।
KK-12-03-234-021c	वज्रमुद्यम्य तिष्ठन्तं पश्यामि त्वां पुरन्दर ॥
KK-12-03-234-022a	अशक्तः पूर्वमासीस्त्वं कथञ्चिच्छक्ततां गतः ।
KK-12-03-234-022c	कस्त्वदन्य इमां वाचं सुक्रूरां वक्तुमर्हति ॥
KK-12-03-234-023a	यस्तु शत्रोर्वशस्थस्य शक्तोऽपि कुरुते दयाम् ।
KK-12-03-234-023c	हस्तप्राप्तस्य वीरस्य तं चैव पुरुषं विदुः ॥
KK-12-03-234-024a	अनिश्चयो हि युद्धेषु द्वयोर्विवदमानयोः ।
KK-12-03-234-024c	एकः प्राप्नोति विजयमेकश्चैव पराजयम् ॥
KK-12-03-234-025a	मा च ते भूत्स्वभावोऽयं मयि दानवपुङ्गवे ।
KK-12-03-234-025c	ईश्वरः सर्वभूतानां विक्रमेण जितो बलात् ॥
KK-12-03-234-026a	नैतदस्मत्कृतं शक्र नैतच्छक्र कृतं त्वया ।
KK-12-03-234-026c	यत्त्वमेवं गतो वज्रिन्यद्वाऽऽप्येवं गता वयम् ॥
KK-12-03-234-027a	अहमासं यथाऽद्य त्वं भविता त्वं यथा वयम् ।
KK-12-03-234-027c	मावमंस्था मया कर्म दुष्कृतं कृतमित्युत ॥
KK-12-03-234-028a	सुखदुःखे हि पुरुषः पर्यायेणाधिगच्छति ।
KK-12-03-234-028c	पर्यायेणासि शक्रत्वं प्राप्तः शक्र न कर्मणा ॥
KK-12-03-234-029a	कालः काले नयति मां त्वां च कालो नयत्ययम् ।
KK-12-03-234-029c	तेनाहं त्वं यथा नाद्य त्वं चापि न यथा वयम् ॥
KK-12-03-234-030a	न मातृपितृशुश्रूषा न च दैवतपूजनम् ।
KK-12-03-234-030c	नान्यो गुणसमाचारः पुरुषस्य सुखावहः ॥
KK-12-03-234-031a	न विद्या न तपो दानं न मित्राणि न बान्धवाः ।
KK-12-03-234-031c	शक्नुवन्ति परित्रातुं नरं कालेन पीडितम् ॥
KK-12-03-234-032a	नागामिनमनर्थं हि प्रतिघातशतैरपि ।
KK-12-03-234-032c	शक्नुवन्ति प्रतिव्योढुमृते बुद्धिबलान्नराः ॥
KK-12-03-234-033a	पर्यायैर्हन्यमानानां परित्राता न विद्यते ।
KK-12-03-234-033c	इदं तु दुःखं यच्छक्र कर्ताऽहमिति मन्यसे ॥
KK-12-03-234-034a	यदि कर्ता भवेत्कर्ता न क्रियेत कदाचन ।
KK-12-03-234-034c	यस्मात्तु क्रियते कर्ता तस्मात्कर्ताऽप्यनीश्वरः ॥
KK-12-03-234-035a	कालेन त्वाऽहमजयं कालेनाहं जितस्त्वया ।
KK-12-03-234-035c	गन्ता गतिमतां कालः कालः कलयति प्रजाः ॥
KK-12-03-234-036a	इन्द्र प्राकृतया बुद्ध्या प्रलपन्नावबुद्ध्यसे ।
KK-12-03-234-036c	केचित्त्वां बहुमन्यन्ते श्रैष्ठ्यं प्राप्तं स्वकर्मणा ॥
KK-12-03-234-037a	कथमस्मद्विधो नाम जानँल्लोकप्रवृत्तयः ।
KK-12-03-234-037c	कालेनाभ्याहतः शोचेन्मुह्येद्वाऽप्यथविभ्रमेत् ॥
KK-12-03-234-038a	कथं कालपरीतस्य मम वा मद्विधस्य वा ।
KK-12-03-234-038c	बुद्धिर्व्यसनमासाद्य भिन्ना नौरिव सीदति ॥
KK-12-03-234-039a	अहं च त्वं च ये चान्ये भविष्यन्ति सुराधिपाः ।
KK-12-03-234-039c	ते सर्वे शक्र यास्यन्ति मार्गमिन्द्रशतैर्गतम् ॥
KK-12-03-234-040a	त्वामप्येवं सुदुर्धर्षं ज्वलन्तं परया श्रिया ।
KK-12-03-234-040c	काले परिणते कालः कलयिष्यति मामिव ॥
KK-12-03-234-041a	बहूनीन्द्रसहस्राणि दैवतानां युगे युगे ।
KK-12-03-234-041c	अभ्यतीतानि कालेन कालो हि दुरतिक्रमः ॥
KK-12-03-234-042a	इदं तु लब्ध्वा संस्थानमात्मानं बहु मन्यसे ।
KK-12-03-234-042c	सर्वभूतभवं देवं ब्रह्माणमिव शाश्वतम् ॥
KK-12-03-234-043a	न चेदमचलं स्थानमनन्तं वाऽपि कस्यचित् ।
KK-12-03-234-043c	त्वं तु बालिशया बुद्ध्या ममेदमिति मन्यसे ॥
KK-12-03-234-044a	अविश्वस्ते विश्वसिषि मन्यसे वाऽध्रुवे ध्रुवम् ।
KK-12-03-234-044c	नित्यं कालपरीतात्मा भवत्येवं सुरेश्वर ॥
KK-12-03-234-045a	ममेयमिति मोहात्त्वं राजश्रियमभीप्ससि ।
KK-12-03-234-045c	नेयं तव न चास्माकं न चान्येषां स्थिरा मता ॥
KK-12-03-234-046a	अतिक्रम्य बहूनन्यांस्त्वयि तावदियं गता ।
KK-12-03-234-046c	कञ्चित्कालमियं स्थित्वा त्वयि वासव चञ्चला ॥
KK-12-03-234-047a	गौर्निवासमिवोत्सृज्य पुनरन्यं गमिष्यति ।
KK-12-03-234-047c	सुरेशा ये ह्यतिक्रान्तास्तान्न सङ्ख्यातुमुत्सहे ॥
KK-12-03-234-048a	त्वत्तो बहुतराश्चान्ये भविष्यन्ति पुरन्दर ।
KK-12-03-234-048c	सवृक्षौषधिगुल्मेयं ससरित्पर्वताकरा ॥
KK-12-03-234-049a	तानिदानीं न पश्यामि यैर्भुक्तेयं पुरा मही ।
KK-12-03-234-049c	पृथुरैलो मयो भीमो नरकः शम्बरस्तथा ॥
KK-12-03-234-050a	अश्वग्रीवः पुलोमा च स्वर्भानुरमितप्रभः |
KK-12-03-234-050c	प्रह्लादो नमुचिर्दक्षो विप्रचित्तिर्विरोचनः ॥
KK-12-03-234-051a	ह्रीनिषेवः सुहोत्रश्च भूरिहा पुष्पवान्वृषः ।
KK-12-03-234-051c	सत्येषुर्ऋषभो बाहुः कपिलाश्वो निरूपकः ॥
KK-12-03-234-052a	बाणः कार्तस्वरो वह्निर्विश्वदंष्ट्रोऽथ नैर्ऋतिः ।
KK-12-03-234-052c	सङ्कोचोऽथ वरीताक्षो वराहाश्वो रुचिप्रभः ॥
KK-12-03-234-053a	विश्वजित्प्रतिरूपश्च वृषाण्डो विष्करो मधुः ।
KK-12-03-234-053c	हिरण्यकशिपुश्चैव कैटभश्चैव दानवः ॥
KK-12-03-234-054a	दैतेया दानवाश्चैव सर्वे ते नैर्ऋतैः सह ।
KK-12-03-234-054c	एते चान्ये च बहवः पूर्वे पूर्वतराश्च ये ॥
KK-12-03-234-055a	दैत्येन्द्रा दानवेन्द्राश्च यांश्चान्याननुशुश्रुम ।
KK-12-03-234-055c	बहवः पूर्वदैत्येन्द्राः सन्त्यज्य पृथिवीं गताः ॥
KK-12-03-234-056a	कालेनाभ्याहताः सर्वे कालो हि बलवत्तरः ।
KK-12-03-234-056c	सर्वैः क्रतुशतैरिष्टं न त्वमेकः शतक्रतुः ॥
KK-12-03-234-057a	सर्वे धर्मपराश्चासन्सर्वे सततसत्रिणः ।
KK-12-03-234-057c	अन्तरिक्षचराः सर्वे सर्वेऽभिमुखयोधिनः ॥
KK-12-03-234-058a	सर्वे संहननोपेताः सर्वे परिघबाहवः ।
KK-12-03-234-058c	सर्वे मायाशतधराः सर्वे ते कामरूपिणः ।
KK-12-03-234-058e	सर्वे समरमासाद्य न श्रूयन्ते पराजिताः ॥
KK-12-03-234-059a	सर्वे सत्यव्रतपराः सर्वे कामविहारिणः ।
KK-12-03-234-059c	सर्वे वेदव्रतपराः सर्वे चैव बहुश्रुताः ॥
KK-12-03-234-060a	सर्वे सम्मतमैश्वर्यमीश्वराः प्रतिपेदिरे ।
KK-12-03-234-060c	न चैश्वर्यमदस्तेषां भूतपूर्वो महात्मनाम् ॥
KK-12-03-234-061a	सर्वे यथार्हदातारः सर्वे विगतमत्सराः ।
KK-12-03-234-061c	सर्वे सर्वेषु भूतेषु यथावत्प्रतिपेदरे ॥
KK-12-03-234-062a	सर्वे दाक्षायणीपुत्राः प्राजपत्या महाबलाः ।
KK-12-03-234-062c	ज्वलन्तः प्रतपन्तश्च कालेन प्रतिसंहृताः ॥
KK-12-03-234-063a	त्वं चैवेमां यदा भुक्त्वा पृथिवीं त्यक्ष्यसे पुनः ।
KK-12-03-234-063c	न शक्ष्यसि तदा शक्र नियन्तुं शोकमात्मनः ॥
KK-12-03-234-064a	मुञ्चेच्छां कामभोगेषु मुञ्जेमं श्रीभवं मदम् ।
KK-12-03-234-064c	एवं स्वराज्यनाशे त्वं शोकं सम्प्रसहिष्यसि ॥
KK-12-03-234-065a	शोककाले शुचो मा त्वं हर्षकाले च मा हृषः ।
KK-12-03-234-065c	अतीतानागतं हित्वा प्रत्युत्पन्नेन वर्तय ॥
KK-12-03-234-066a	मां चेदभ्यागतः कालः सदा युक्तमतन्द्रितः ।
KK-12-03-234-066c	क्षमस्व न चिरादिन्द्र त्वामप्युपगमिष्यति ॥
KK-12-03-234-067a	त्रासयन्निव देवेन्द्र वाग्भिस्तक्षसि मामिह ।
KK-12-03-234-067c	संयते मयि नूनं त्वमात्मानं बहु मन्यसे ॥
KK-12-03-234-068a	कालः प्रथममायान्मां पश्चात्त्वामनुधावति ।
KK-12-03-234-068c	तेन गर्जसि देवेन्द्र पूर्वं कालहते मयि ॥
KK-12-03-234-069a	को हि स्थातुमलं लोके मम क्रुद्धस्य संयुगे ।
KK-12-03-234-069c	कालस्तु बलवान्प्राप्तस्तेन तिष्ठसि वासव ॥
KK-12-03-234-070a	यत्तद्वर्षसहस्रान्तं तूर्णं भवितुमर्हति ।
KK-12-03-234-070c	यथा मे सर्वगात्राणि न सुस्थानि महौजसः ॥
KK-12-03-234-071a	अहमैन्द्राच्च्युतः स्थानात्त्वमिन्द्रः प्रकृतो दिवि ।
KK-12-03-234-071c	सुचित्रे जीवलोकेऽस्मिन्नुपास्यः कालपर्ययः ॥
KK-12-03-234-072a	किं हि कृत्वा स्वमिन्द्रोऽद्य किं वा कृत्वा वयं च्युताः ।
KK-12-03-234-072c	कालः कर्ता विकर्ता च सर्वमन्यदकारणम् ॥
KK-12-03-234-073a	नाशं विनाशमैश्वर्यं सुखदुःखे भवाभवौ ।
KK-12-03-234-073c	विद्वान्प्राप्यैवमत्यर्थं न प्रहृष्येन्न च व्यथेत् ॥
KK-12-03-234-074a	त्वमेव हीन्द्र वेत्थास्मान्वेदाहं त्वां च वासव ।
KK-12-03-234-074c	किं कत्थसे मां किञ्च त्वं कालेन निरपत्रपः ॥
KK-12-03-234-075a	त्वमेव हि पुरा वेत्थ यत्तदा पौरुषं मम ।
KK-12-03-234-075c	समरेषु च विक्रान्तं पर्याप्तं तन्निदर्शनम् ॥
KK-12-03-234-076a	आदित्याश्चैव रुद्राश्च साध्याश्च वसुभिः सह ।
KK-12-03-234-076c	मया विनिर्जिताः पूर्वं मरुतश्च शचीपते ॥
KK-12-03-234-077a	त्वमेव शक्र जानासि देवासुरसमागमे ।
KK-12-03-234-077c	समेता विबुधा भग्नास्तरसा समरे मया ॥
KK-12-03-234-078a	पर्वताश्चासकृत्क्षिप्ताः सवनाः सवनौकसः ।
KK-12-03-234-078c	सशृङ्गशिखरा भग्नाः समरे मूर्ध्नि ते मया ॥
KK-12-03-234-079a	किं नु शक्यं मया कर्तुं कालो हि दुरतिक्रमः ।
KK-12-03-234-079c	न हि त्वां नोत्सहे हन्तुं सवज्रमपि मुष्टिना ॥
KK-12-03-234-080a	न तु विक्रमकालोऽयं क्षमाकालोऽयमागतः ।
KK-12-03-234-080c	तेन त्वां मर्षये शक्र दुर्मर्षणतरस्त्वया ॥
KK-12-03-234-081a	तं मां परिणते काले परीतं कालवह्निना ।
KK-12-03-234-081c	नियतं कालपाशेन बद्धं शक्र विकत्थसे ॥
KK-12-03-234-082a	अयं स पुरुषः श्यामो लोकस्य दुरतिक्रमः ।
KK-12-03-234-082c	बद्ध्वा तिष्ठति मां रौद्रः पशुं रशनया यथा ॥
KK-12-03-234-083a	लाभालाभौ सुखं दुःखं कामक्रोधौ भवाभवौ ।
KK-12-03-234-083c	वधो बन्धप्रमोक्षश्च सर्वं कालेन लभ्यते ॥
KK-12-03-234-084a	नाहं कर्ता न कर्ता त्वं कर्ता यस्तु सदा प्रभुः ।
KK-12-03-234-084c	सोयं पचति कालो मां वृक्षे फलमिवागतम् ॥
KK-12-03-234-085a	यान्येव पुरुषः कुर्वन्सुखैः कालेन युज्यते ।
KK-12-03-234-085c	पुनस्तान्येव कुर्वाणो दुःखैः कालेन युज्यते ॥
KK-12-03-234-086a	न च कालेन कालज्ञः स्पृष्टः शोचितुमर्हति ।
KK-12-03-234-086c	तेन शक्र न शोचामि नास्ति शोके सहायता ॥
KK-12-03-234-087a	यदा हि शोचतः शोको व्यसनं नापकर्षति ।
KK-12-03-234-087c	सामर्थ्यं शोचतो नास्तीत्यतोऽहं नाद्य शोचिमि ॥
KK-12-03-234-088	भीष्म उवाच 
KK-12-03-234-088a	एवमुक्तः सहस्राक्षो भगवान्पाकशासनः ।
KK-12-03-234-088c	प्रतिसंहृत्य संरम्भमित्युवाच शतक्रतुः ॥
KK-12-03-234-089a	सवज्रमुद्यतं बाहुं दृष्ट्वा पाशांश्च वारुणान् ।
KK-12-03-234-089e	कस्येह न व्यथेद्बुद्धिर्मृत्योरपि जिघांसतः ॥
KK-12-03-234-090a	सा ते न व्यथते बुद्धिरचला तत्त्वदर्शिनी ।
KK-12-03-234-090c	व्रुवन्न व्यथसेऽद्य त्वं धैर्यात्सत्यपराक्रम ॥
KK-12-03-234-091a	को हि विश्वासमर्थेषु शरीरे वा शरीरभृत् ।
KK-12-03-234-091c	कर्तुमुत्सहते लोके दृष्ट्वा सम्प्रस्थितं जगत् ॥
KK-12-03-234-092a	अहमप्येवमेवैनं लोकं जानाम्यशाश्वतम् ।
KK-12-03-234-092c	कालाग्नावाहितं घोरे गुह्ये सततगेऽक्षरे ॥
KK-12-03-234-093a	न चात्र परिहारोऽस्ति कालस्पृष्टस्य कस्यचित् ।
KK-12-03-234-093c	सूक्ष्माणां महतां चैव भूतानां परिपच्यताम् ॥
KK-12-03-234-094a	अनीशस्याप्रमत्तस्य भूतानि पचतः सदा ।
KK-12-03-234-094c	अनिवृत्तस्य कालस्य क्षयं प्राप्तो न मुच्यते ॥
KK-12-03-234-095a	अप्रमत्तः प्रमत्तेषु कालो जागर्ति देहिषु ।
KK-12-03-234-095c	प्रयत्नेनाप्यपक्रान्तो दृष्टपूर्वो न केनचित् ॥
KK-12-03-234-096a	पुराणः शाश्वतो धर्मः सर्वप्राणभृतां समः ।
KK-12-03-234-096c	कालो न परिहार्यश्च न चास्यास्ति व्यतिक्रमः ॥
KK-12-03-234-097a	अहोरात्रांश्च मासांश्च क्षणान्काष्ठा लवान्कलाः ।
KK-12-03-234-097c	सम्पीडयति यः कालो वृद्धिं वार्धुषिको यथा ॥
KK-12-03-234-098a	इदमद्य करिष्यामि श्वः कर्ताऽस्मीति वादिनम् ।
KK-12-03-234-098c	कालो हरति सम्प्राप्तो नदीवेग इव द्रुमम् ॥
KK-12-03-234-099a	इदानीं तावदेवासौ मया दृष्टः कथं मृतः ।
KK-12-03-234-099c	इति कालेन ह्रियतां प्रलापः श्रूयते नृणाम् ॥
KK-12-03-234-100a	नश्यन्त्यर्थास्तथा भोगाः स्थानमैश्वर्यमेव च ।
KK-12-03-234-100c	जीवितं जीवलोकस्य कालेनागम्य नीयते ॥
KK-12-03-234-101a	उच्छ्राया विनिपातान्ता भावोऽभावः स एव च ।
KK-12-03-234-101c	अनित्यमध्रुवं सर्वं व्यवसायो हि दुष्करः ॥
KK-12-03-234-102a	सा ते न व्यथते बुद्धिरचला तत्त्वदर्शिनी ।
KK-12-03-234-102c	अहमासं पुरा चेति मनसाऽपि न बुद्ध्यते ॥
KK-12-03-234-103a	कालेनाक्रम्य लोकेऽस्मिन्पच्यमाने बलीयसा ।
KK-12-03-234-103c	अज्येष्ठमकनिष्ठं च क्षिप्यमाणो न बुद्ध्यते ॥
KK-12-03-234-104a	ईर्ष्याभिमानलोभेषु कामक्रोधभयेषु च ।
KK-12-03-234-104c	स्पृहामोहाभिमानेषु लोकः सक्तो विमुह्यति ॥
KK-12-03-234-105a	भवांस्तु भावतत्त्वज्ञो विद्वाञ्ज्ञानतपोन्वितः ।
KK-12-03-234-105c	कालं पश्यति सुव्यक्तं पाणावामलकं यथा ॥
KK-12-03-234-106a	कालचारित्रतत्त्वज्ञः सर्वशास्त्रविशारदः ।
KK-12-03-234-106c	वैरोचने कृतार्थोऽसि स्पृहणीयो विजानताम् ॥
KK-12-03-234-107a	सर्वलोको ह्ययं मन्ये बुद्ध्या परिगतस्त्वया ।
KK-12-03-234-107c	विहरन्सर्वतोमुक्तो न क्वचिच्च विषीदसि ॥
KK-12-03-234-108a	रजश्च हि तमश्च त्वां स्पृशते न जितेन्द्रियम् ।
KK-12-03-234-108c	निष्प्रीतिं नष्टसन्तापमात्मानं त्वमुपाससे ॥
KK-12-03-234-109a	सुहृदं सर्वभूतानां निर्वैरं शान्तमानसम् ।
KK-12-03-234-109c	दृष्ट्वा त्वां मम सञ्जाता त्वय्यनुक्रोशिनी मतिः ॥
KK-12-03-234-110a	नाहमेतादृशं बुद्धं हन्तुमिच्छामि बन्धनैः ।
KK-12-03-234-110c	आनृशंस्यं परो धर्मो ह्यनुक्रोशश्च मे त्वयि ॥
KK-12-03-234-111a	मोक्ष्यन्ते वारुणाः पाशास्तवेमे कालपर्ययात् ।
KK-12-03-234-111c	प्रजानामुपचारेण स्वस्ति तेऽस्तु महासुर ॥
KK-12-03-234-112a	यदा श्वश्रूं स्नुषा वृद्धां परिचारेण योक्ष्यते ।
KK-12-03-234-112c	पुत्रश्च पितरं मोहात्प्रेषयिष्यति कर्मसु ॥
KK-12-03-234-113a	ब्राह्मणैः कारयिष्यन्ति वृषलाः पादधावनम् ।
KK-12-03-234-113c	शूद्राश्च ब्राह्मणीं भार्यामुपयास्यन्ति निर्भयाः ॥
KK-12-03-234-114a	वियोनिषु विमोक्ष्यन्ति बीजानि पुरुषा यदा ।
KK-12-03-234-114c	सङ्करं कांस्यभाण्डैश्च बलिं चैव कुपात्रकैः ॥
KK-12-03-234-115a	चातुर्वर्ण्यं यदा कृत्स्नममर्यादं भविष्यति ।
KK-12-03-234-115c	एकैकस्ते तदा पाशः क्रमशः परिमोक्ष्यते ॥
KK-12-03-234-116a	अस्मत्तस्ते भयं नास्ति समयं प्रतिपालय ।
KK-12-03-234-116c	सुखी भव निराबाधः स्वस्थचेता निरामयः ॥
KK-12-03-234-117	भीष्म उवाच 
KK-12-03-234-117a	तमेवमुक्त्वा भगवाञ्छतक्रतुः प्रतिप्रयातो गजराजवाहनः ।
KK-12-03-234-117c	विजित्य सर्वानसुरान्सुराधिपो ननन्द हर्षेण बभूव चैकराट् ॥
KK-12-03-234-118a	महर्षयस्तुष्टुवुरञ्जसा च तं वृषाकपिं सर्वचराचरेश्वरम् ।
KK-12-03-234-118c	हिमापहो हव्यमुवाह चाध्वरे तथाऽमृतं चार्पितमीश्वरोऽपि हि ॥
KK-12-03-234-119a	द्विजोत्तमैः सर्वगतैरभिष्टुतो विदीप्ततेजाः शतमन्युरीश्वरः ।
KK-12-03-234-119c	प्रशान्तचेता मुदितः स्वमालयं त्रिविष्टपं प्राप्य मुमोद वासवः ॥ 

इति श्रीमन्महाभारते शान्तिपर्वणि मोक्षधर्मपर्वणि चतुस्त्रिंशदधिकद्विशततमोऽध्यायः ॥ 234 ॥

12-234-20 श्रुत्वासुखमसम्भ्रान्त इति झ. ट. थ. पाठः ॥
