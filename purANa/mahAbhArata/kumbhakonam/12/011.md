अध्यायः 011
अर्जुनेन युधिष्ठिरम् प्रति गार्हस्थ्यस्य श्रैष्ठ्योपपादनम् ॥ 1 ॥
KK-12-01-011-001	अर्जुन उवाच 
KK-12-01-011-001a	अत्रैवोदाहरन्तीममितिहासं पुरातनम् ।
KK-12-01-011-001c	तापसैः सह संवादं शक्रस्य भरतर्षभ ॥
KK-12-01-011-002a	`शक्यं पुनररण्येषु सुखमेतेन जीवितुम् ।'
KK-12-01-011-002c	केचिद्गृहान्परित्यज्य वनमभ्यागमन्द्विजाः ।
KK-12-01-011-002e	अजातश्मश्रवो मन्दाः कुले जाताः प्रवव्रजुः ॥
KK-12-01-011-003a	धर्मोऽयमिति मन्वानाः समृद्धा धर्मचारिणः ।
KK-12-01-011-003c	त्यक्त्वा भ्रातॄन्पितॄंश्चैव तानिन्द्रोऽन्वकृपायत ॥
KK-12-01-011-004a	स तान्बभाषे मघवान्पक्षीभूत्वा हिरण्मयः ।
KK-12-01-011-004c	सुदुष्करं मनुष्यैस्तु यत्कृतं विघसाशिभिः ॥
KK-12-01-011-005a	पुण्यं भवति कर्मैषां प्रशस्तं चैव जीवितम् ।
KK-12-01-011-005c	सिद्धार्थास्ते गतिं मुख्यां प्राप्ताः कर्मपरायणाः ॥
KK-12-01-011-006	ऋषय ऊचुः 
KK-12-01-011-006a	अहो बतायं शकुनिर्विघसाशान्प्रशंसति ।
KK-12-01-011-006c	अस्मान्नूनमयं शास्ति वयं च विघसाशिनः ॥
KK-12-01-011-007	शकुनिरुवाच 
KK-12-01-011-007a	नाहं युष्मान्प्रशंसामि पङ्कदिग्धान्रजस्वलान् ।
KK-12-01-011-007c	उच्छिष्टभोजिनो मन्दानन्ये वै विघसाशिनः ॥
KK-12-01-011-008	ऋषय ऊचुः 
KK-12-01-011-008a	इदं श्रेयः परमिति वयमेवममंस्महि ।
KK-12-01-011-008c	शकुने ब्रूहि यच्छ्रेयो वयं ते श्रद्दधामहे ॥
KK-12-01-011-009	शकुनिरुवाच 
KK-12-01-011-009a	यदि मां नाभिशङ्कध्वं विभज्यात्मानमात्मना ।
KK-12-01-011-009c	ततोऽहं वः प्रवक्ष्यामि याथातथ्यं हितं वचः ॥
KK-12-01-011-010	ऋषय ऊचुः 
KK-12-01-011-010a	शृणुमस्ते वचस्तात पन्थानो विदितास्तव ।
KK-12-01-011-010c	नियोगे चैव धर्मात्मन्स्थातुमिच्छाम शाधि नः ॥
KK-12-01-011-011	शकुनिरुवाच 
KK-12-01-011-011a	चतुष्पदां गौः प्रवरा लोहानां काञ्चनं वरम् ।
KK-12-01-011-011c	शब्दानां प्रवरो मन्त्रो ब्राह्मणो द्विपदां वरः ॥
KK-12-01-011-012a	मन्त्रोऽयं जातकर्मादिर्ब्राह्मणस्य विधीयते ।
KK-12-01-011-012c	जीवतोऽपि यथाकालं श्मशाननिधनान्तकः ॥
KK-12-01-011-013a	कर्माणि वैदिकान्यस्य स्वर्ग्यः पन्थास्त्वनुत्तमः ।
KK-12-01-011-013c	अथ सर्वाणि कर्माणि मन्त्रसिद्धानि चक्षते ।
KK-12-01-011-013e	आम्नायदृढवादीनि तथा सिद्धिरिहेष्यते ॥
KK-12-01-011-014a	मासार्धमासा ऋतव आदित्यशशितारकम् ।
KK-12-01-011-014c	ग्रसन्ते कर्म भूतानि तदिदं कर्मशंसिनाम् ॥
KK-12-01-011-015ac	सिद्धिक्षेत्रमिदं पुण्यमयमेवाश्रमो महान् ॥
KK-12-01-011-016a	अथ ये कर्म निन्दन्तो मनुष्याः कापथं गताः ।
KK-12-01-011-016c	मूढानामर्थहीनानां तेषामेनस्तु विद्यते ॥
KK-12-01-011-017a	देववंशान्पितृवंशान्ब्रह्मवंशांश्च शाश्चतान् ।
KK-12-01-011-017c	सन्त्यज्य मूढा वर्तन्ते ततो यान्त्यशुचीन्पथः ॥
KK-12-01-011-018a	एतद्वोऽस्तु तपोयुक्तं ददामीत्यृषिचोदितम् ।
KK-12-01-011-018c	तस्मात्तदध्यावसतस्तपस्वित्वमिहोच्यते ॥
KK-12-01-011-019a	देववंशान्ब्रह्मवंशान्पितृवंशांश्च शाश्वतान् ।
KK-12-01-011-019c	संविभज्य गुरोश्चर्यां तद्वै दुष्करमुच्यते ॥
KK-12-01-011-020a	देवा वै दुष्करं कृत्वा विभूतिं परमां गताः ।
KK-12-01-011-020c	तस्माद्गार्हस्थ्यमुद्वोढुं दुष्करं प्रब्रवीमि वः ॥
KK-12-01-011-021a	तपः श्रेष्ठं प्रजानां हि मूलमेतन्न संशयः ।
KK-12-01-011-021c	कुटुम्बविधिनाऽनेन यस्मिन्सर्वं प्रतिष्ठितम् ॥
KK-12-01-011-022a	एतद्विदुस्तपो विप्रा द्वन्द्वातीता विमत्सराः ।
KK-12-01-011-022c	एतस्माद्वनमध्ये तु लोकेषु तप उच्यते ॥
KK-12-01-011-023a	दुराधर्षं पदं चैव गच्छन्ति विघसाशिनः ।
KK-12-01-011-023c	सायम्प्रातर्विभज्यान्नं स्वकुटुम्बे यथाविधि ॥
KK-12-01-011-024a	दत्त्वाऽतिथिभ्यो देवेभ्यः पितृभ्यः स्वजनाय च ।
KK-12-01-011-024c	अवशिष्टानि येऽश्नन्ति तानाहुर्विघसाशिनः ॥
KK-12-01-011-025a	तस्मात्स्वधर्ममास्थाय सुव्रताः सत्यवादिनः ।
KK-12-01-011-025c	लोकस्य गुरवो भूत्वा ते भवन्त्यनुपस्कृताः ॥
KK-12-01-011-026a	त्रिदिवं प्राप्य शक्रस्य स्वर्गलोके विमत्सराः ।
KK-12-01-011-026c	वसन्ति शाश्वतान्वर्षाञ्जना दुष्करकारिणः ॥
KK-12-01-011-027	अर्जुन उवाच 
KK-12-01-011-027a	ततस्ते तद्वचः श्रुत्वा धर्मार्थसहितं हितम् ।
KK-12-01-011-027c	उत्सृज्य नास्तिकमतिं गार्हस्थ्यं धर्ममाश्रिताः ॥
KK-12-01-011-028a	तस्मात्त्वमपि सर्वज्ञ धैर्यमालम्ब्य शाश्वतम् ।
KK-12-01-011-028c	प्रशाधि पृथिवीं कृत्स्नां हतामित्रां नरोत्तम ॥ 

इति श्रीमन्महाभारते शान्तिपर्वणि राजधर्मपर्वणि एकादशोऽध्यायः ॥ 11 ॥

12-11-4 विघसाशिभिः महायज्ञावशिष्टभोजिभिः ॥ 12-11-6 शास्ति ज्ञापयति । विघसं शीर्णतृणपर्णफलादिकं तददनशीलास्तु वयमेवातो विघसाशिनः श्रेयांसः स्म इति मेनिरे इत्यर्थः ॥ 12-11-7 पङ्कदिग्धान्रजस्वलानित्यागन्तुकस्वाभाविकदोषयुक्तत्वमुक्तं क्रमेण । उच्छिष्ठभोजिन इति । प्रायेण शीर्णतृणपर्णफलानि मृगकीटपक्ष्युच्छिष्टानि भवन्ति तद्भोजिनः ॥ 12-11-8 ते तव वच इति शेषः ॥ 12-11-10 पन्थानः श्रेयोमार्गाः ॥ 12-11-12 मन्त्रो मन्त्रोक्तसंस्कारः ॥ 12-11-15 ईहन्ते सर्वभूतानि तदिदं कर्मसञ्ज्ञितमिति झ. पाठः ॥ 12-11-22 एतस्मात् गार्हस्थ्यात् अनन्तरं वनमध्ये तप उच्यत इत्यन्वयः ॥ 12-11-25 अनुपस्कृताः निःसंशयाः ॥
