अध्यायः 206

भीष्मेण युधिष्ठिरम् प्रति भूतादिजगत्सृष्टिप्रकारनिरूपणम् ॥ 1 ॥ तथा नारदोदितनृसिंहादिभगवत्प्रादुर्भावचरित्रनिरूपणपूर्वकं श्रीकृष्णस्य सर्वोत्तमत्वप्रतिपादनेन तद्ध्यानविधानम् ॥ 2 ॥
KK-12-03-206-001	युधिष्ठिर उवाच 
KK-12-03-206-001a	पितामह महाप्राज्ञ पुण्डरीकाक्षमच्युतम् ।
KK-12-03-206-001c	कर्तारमकृतं विष्णुं भूतानां प्रभवाप्ययम् ॥
KK-12-03-206-002a	नारायणं हृषीकेशं गोविन्दमपराजितम् ।
KK-12-03-206-002c	तत्त्वेन भरतश्रेष्ठ श्रोतुमिच्छामि केशवम् ॥
KK-12-03-206-003	भीष्म उवाच 
KK-12-03-206-003a	श्रुतोऽयमर्थो रामस्य जामदग्न्यस्य जल्पतः ।
KK-12-03-206-003c	नारदस्य च देवर्षेः कृष्णद्वैपायनस्य च ॥
KK-12-03-206-004a	असितो देवलस्तात वाल्मीकिश्च महातपाः ।
KK-12-03-206-004c	मार्कण्डेयश्च गोविन्दे कथयन्त्यद्भुतं महत् ॥
KK-12-03-206-005a	`केशवस्य मया राजन्न शक्या वर्णितुं गुणाः ।
KK-12-03-206-005c	ईदृशोऽसौ हृषीकेशो वासुदेवः परात्परः ॥'
KK-12-03-206-006a	केशवो भरतश्रेष्ठ भगवानीश्वरः प्रभुः ।
KK-12-03-206-006c	पुरुषः सर्वमित्येव श्रूयते बहुधा विभुः ॥
KK-12-03-206-007a	किन्तु यानि विदुर्लोके ब्राह्मणाः शार्ङ्गधन्वनि ।
KK-12-03-206-007c	महात्मनि महाबाहो शृणु तानि युधिष्ठिर ॥
KK-12-03-206-008a	यानि चाहुर्मनुष्येन्द्र ये पुराणविदो जनाः ।
KK-12-03-206-008c	श्रुत्वा सर्वाणि गोविन्दो कीर्तयिष्यामि तान्यहम् ॥
KK-12-03-206-009a	महाभूतानि भूतात्मा महात्मा पुरुषोत्तमः ।
KK-12-03-206-009c	वायुर्ज्योतिस्तथा चापः खं च गां चान्वकल्पयत् ॥
KK-12-03-206-010a	स सृष्ट्वा पृथिवीं चैव सर्वभूतेश्वरः प्रभुः ।
KK-12-03-206-010c	अप्स्वेव शयनं चक्रे महात्मा पुरुषोत्तमः ॥
KK-12-03-206-011a	सर्वतेजोमयस्तस्मिञ्शयानः शयने शुभे ।
KK-12-03-206-011c	सोऽग्रजं सर्वभूतानां सङ्कर्षणमचिन्तयत् ॥
KK-12-03-206-012a	आश्रयं सर्वभूतानां मनसेतीह शुश्रुम ।
KK-12-03-206-012c	स धारयति भूतानि उभे भूतभविष्यती ॥
KK-12-03-206-013a	`प्रद्युम्नमसृजत्तस्मात्सर्वतेजःप्रकाशकम् ।
KK-12-03-206-013c	अनिरुद्धस्ततो जज्ञे सर्वशक्तिर्महाद्युतिः ॥
KK-12-03-206-014a	अप्सु व्योमगतः श्रीमान्योगनिद्रामुपेयिवान् ।
KK-12-03-206-014c	तस्मात्सञ्जज्ञिरे देवा ब्रह्मविष्णुमहेश्वराः ।
KK-12-03-206-014e	लयस्थित्यन्तकर्माणस्त्रयस्ते सुमहौजसः ॥'
KK-12-03-206-015a	ततस्तस्मिन्महाबाहौ प्रादुर्भूते महात्मनि ।
KK-12-03-206-015c	भास्करप्रतिमं दिव्यं नाभ्यां पद्ममजायत ॥
KK-12-03-206-016a	स तत्र भगवान्देवः पुष्करे भ्राजयन्दिशः ।
KK-12-03-206-016c	ब्रह्मा समभवत्तात सर्वभूतपितामहः ॥
KK-12-03-206-017a	तस्मिन्नपि महाबाहौ प्रादुर्भूते महात्मनि ।
KK-12-03-206-017c	तमसः पूर्वजो जज्ञे मधुर्नाम महासुरः ॥
KK-12-03-206-018a	तमुग्रमुग्रकर्माणमुग्रां बुद्धिं समास्थितम् ।
KK-12-03-206-018c	ब्रह्मणोपचितिं कुर्वञ्जघान पुरुषोत्तमः ॥
KK-12-03-206-019a	तस्य तात वधात्सर्वे देवदानवमानवाः ।
KK-12-03-206-019c	मधुसूदनमित्याहुर्ऋषभं सर्वसात्वताम् ॥
KK-12-03-206-020a	ब्रह्माऽनुससृजे पुत्रान्मानसान्दक्षसप्तमान् ।
KK-12-03-206-020c	मरीचिमत्र्यङ्गिरसौ पुलस्त्यं पुलहं क्रतुम् ॥
KK-12-03-206-021a	मरीचिः कश्यपं तात पुत्रमग्रजमग्रजः ।
KK-12-03-206-021c	मानसं जनयामास तैजसं ब्रह्मवित्तमम् ॥
KK-12-03-206-022a	अङ्गुष्ठात्ससृजे ब्रह्मा मरीचेरपि पूर्वजम् ।
KK-12-03-206-022c	सोऽभवद्भरतश्रेष्ठ दक्षो नाम प्रजापतिः ॥
KK-12-03-206-023a	तस्य पूर्वमजायन्त दश तिस्रश्च भारत |
KK-12-03-206-023c	प्रजापतेर्दुहितरस्तासां ज्येष्ठाऽभवद्दितिः ॥
KK-12-03-206-024a	सर्वधर्मविशेषज्ञः पुण्यकीर्तिर्महायशाः ।
KK-12-03-206-024c	मारीचः कश्यपस्तात सर्वासामभवत्पतिः ॥
KK-12-03-206-025a	उत्पाद्य तु महाभागस्तासामवरजा दश ।
KK-12-03-206-025c	ददौ धर्माय धर्मज्ञो दक्ष एव प्रजापतिः ॥
KK-12-03-206-026a	धर्मस्य वसवः पुत्रा रुद्राश्चामिततेजसः ।
KK-12-03-206-026c	विश्वेदेवाश्च साध्याश्च मरुत्वन्तश्च भारत ॥
KK-12-03-206-027a	अपराश्च यवीयस्यस्ताभ्योऽन्याः सप्तविंशतिः ।
KK-12-03-206-027c	सोमस्तासां महाभागः सर्वासामभवत्पतिः ॥
KK-12-03-206-028a	इतरास्तु व्यजायन्त गन्धर्वांस्तुरगान्द्विजान् ।
KK-12-03-206-028c	गाश्च किम्पुरुषान्मत्स्यानुद्भिज्जांश्च वनस्पतीन् ॥
KK-12-03-206-029a	आदित्यानदितिर्जज्ञे देवश्रेष्ठान्महाबलान् ।
KK-12-03-206-029c	तेषां विष्णुर्वामनोऽभूद्गोविन्दश्चाभवत्प्रभुः ॥
KK-12-03-206-030a	तस्य विक्रमणाच्चापि देवानां श्रीर्व्यवर्धत ।
KK-12-03-206-030c	दानवाश्च पराभूता दैतेयाश्चासुरी प्रजा ॥
KK-12-03-206-031a	विप्रचित्तिप्रधानांश्च दानवानसृजद्दनुः ।
KK-12-03-206-031c	दितिस्तु सर्वानसुरान्महासत्वानजीजनत् ॥
KK-12-03-206-032a	`ततः ससर्ज भगवान्मृत्युं लोकभयङ्करम् ।
KK-12-03-206-032c	हर्तारं सर्वभूतानां ससर्ज च जनार्दनः ॥'
KK-12-03-206-033a	अहोरात्रं च कालं च यथर्तु मधुसूदनः ।
KK-12-03-206-033c	पूर्वाह्णं चापराह्णं च सर्वमेवान्वकल्पयत् ॥
KK-12-03-206-034a	लब्ध्वापः सोऽसृजन्मेघांस्तथा स्थावरजङ्गमान् ।
KK-12-03-206-034c	पृथिवीं सोऽसृजद्विश्वां सहीतां भूरितेजसा ॥
KK-12-03-206-035a	ततः कृष्णो महाभागः पुनरेव युधिष्ठिर ।
KK-12-03-206-035c	ब्राह्मणानां शतं श्रेष्ठं मुखादेवासृजत्प्रभुः ॥
KK-12-03-206-036a	बाहुभ्यां क्षत्रियशतं वैश्यानामूरुतः शतम् ।
KK-12-03-206-036c	पद्भ्यां शूद्रशतं चैव केशवो भरतर्षभ ॥
KK-12-03-206-037a	स एवं चतुरो वर्णान्समुत्पाद्य महातपाः ।
KK-12-03-206-037c	अध्यक्षं सर्व भूतानां धातारमकरोत्स्वयम् ॥
KK-12-03-206-038a	वेदविद्याविधातारं ब्रह्माणममितद्युतिम् ।
KK-12-03-206-038c	भूतमातृगणाध्यक्षं विरूपाक्षं च सोऽसृजत् ॥
KK-12-03-206-039a	शासितारं च पापानां पितॄणां समवर्तिनम् ।
KK-12-03-206-039c	असृजत्सर्वभूतात्मा निधिपं च धनेश्वरम् ॥
KK-12-03-206-040a	यादसामसृजन्नाथं वरुणं च जलेश्वरम् ।
KK-12-03-206-040c	वासवं सर्वदेवानामध्यक्षमकरोत्प्रभुः ॥
KK-12-03-206-041a	यावद्यावदभूच्छ्रद्धा देहं धारयितुं नृणाम् ।
KK-12-03-206-041c	तावत्तावदजीवंस्ते नासीद्यमकृतं भयम् ॥
KK-12-03-206-042a	न चैषां मैथुनो धर्मो बभूव भरतर्षभ ।
KK-12-03-206-042c	सङ्कल्पादेव चैतेषां गर्भः समुपपद्यते ॥
KK-12-03-206-043a	ततस्त्रेतायुगे काले संस्पर्शाज्जायते प्रजा ।
KK-12-03-206-043c	न ह्यभून्मैथुनो धर्मस्तेषामपि जनाधिप ॥
KK-12-03-206-044a	द्वापरे मैथुनो धर्मः प्रजानामभवन्नृप ।
KK-12-03-206-044c	तथा कलियुगे राजन्द्वन्द्वमापेदिरे जनाः ॥
KK-12-03-206-045a	एष भूतपतिस्तात स्वध्यक्षश्च तथोच्यते ।
KK-12-03-206-045c	निरपेक्षांश्च कौन्तेय कीर्तयिष्यामि तच्छृणु ॥
KK-12-03-206-046a	दक्षिणापथजन्मानः सर्वे करभृतस्तव ।
KK-12-03-206-046c	आन्ध्राः पुलिन्दाः शबराश्चूचुपा मद्रकैः सह ॥
KK-12-03-206-047a	उत्तरापथजन्मानः कीर्तयिष्यामि तानपि ।
KK-12-03-206-047c	ये तु काम्भोजगान्धाराः किराता बर्वरैः सह ॥
KK-12-03-206-048a	एते पापकृतस्तात चरन्ति पृथिवीमिमाम् ।
KK-12-03-206-048c	बकश्वपाकगृध्राणां सधर्माणो नराधिप ॥
KK-12-03-206-049a	नैते कृतयुगे तात चरन्ति पृथिवीमिमाम् ।
KK-12-03-206-049c	त्रेताप्रभृति वर्धन्ते ते जना भरतर्षभ ॥
KK-12-03-206-050a	ततस्तस्मिन्महाघोरे सन्ध्याकाले युगान्तिके ।
KK-12-03-206-050c	राजानः समसज्जन्त समासाद्येतरेतम् ॥
KK-12-03-206-051a	`ऐन्द्रं रूपं समास्थाय ह्यसुरेभ्यो चरन्महीम् ।
KK-12-03-206-051c	स एव भगवान्देवो वेदित्वं च गता मही ॥
KK-12-03-206-052a	एवम्भूते-- सृष्टिर्नारसिंहादयः क्रमात् ।
KK-12-03-206-052c	प्रादुर्भावाः स्मृता विष्णोर्जगतीरक्षणाय वै ॥
KK-12-03-206-053a	एष कृष्णो महायोगी तत्तत्कार्यानुरूपणम् ।
KK-12-03-206-053c	हिरण्यकशिपुं दैत्यं हिरण्याक्षं तथैव च ॥
KK-12-03-206-054a	रावणं च महादैत्यं हत्वासौ पुरुषोत्तमः ।
KK-12-03-206-054c	भूमेर्दुःखोपनाशार्थं ब्रह्मशक्रादिभिः स्तुतः ॥
KK-12-03-206-055a	आत्मनोऽङ्गान्महातेजा उद्बबर्ह जनार्दनः ।
KK-12-03-206-055c	सितकृष्णौ महाराज केशौ हरिरुदारधीः ॥
KK-12-03-206-056a	वसुदेवस्य देवक्यामेष जात इहोत्तमः ।
KK-12-03-206-056c	देहवानिह विश्वात्मा सम्बन्धी ते जनार्दनः ॥
KK-12-03-206-057a	आविर्बभूव योगीन्द्रो मनोतीतो जगत्पतिः ।
KK-12-03-206-057c	अचिन्त्यः पुरुषव्याघ्र नैव केवलमानुषः ॥
KK-12-03-206-058a	अव्यक्तादिविशेषान्तं परिमाणार्थसंयुतम् ।
KK-12-03-206-058c	क्रीडा हरेरिदं सर्वं क्षरमित्येव धार्यताम् ॥
KK-12-03-206-059a	अक्षरं तत्परं नित्यं वैरूप्यं जगतो हरेः ।
KK-12-03-206-059c	तद्विद्धि रूपमतुलममृतत्वं भवज्जितम् ॥
KK-12-03-206-060a	तदेव कृष्णो दाशार्हः श्रीमाञ्श्रीवत्सलक्षणः ।
KK-12-03-206-060c	न भूतसृष्टिसंस्थानं देहोऽस्य परमात्मनः ॥
KK-12-03-206-061a	देहवानिह यो विष्णुरसौ मायामयो हरिः ।
KK-12-03-206-061c	आत्मनो लोकरक्षार्थं ध्याहि नित्यं सनातनम् ॥
KK-12-03-206-062a	अङ्गानि चतुरे वेदा मीमांसा न्यायविस्तरः ।
KK-12-03-206-062c	इतिहासपुराणानि धर्माः स्वायम्भुवादयः ॥
KK-12-03-206-063a	य एनं प्रतिवर्तन्ते वेदान्तानि च सर्वशः ।
KK-12-03-206-063c	भक्तिहीना न तैर्यान्ति नित्यमेनं कथञ्चन ॥
KK-12-03-206-064a	सर्वभूतेषु भूतात्मा तत्तद्बुद्धिं समास्थितः ।
KK-12-03-206-064c	तस्माद्बुद्धस्त्वमेवैनं ध्याहि नित्यमतन्द्रितः ॥'
KK-12-03-206-065a	एवमेष कुरुश्रेष्ठ प्रादुर्भावो महात्मनः ।
KK-12-03-206-065c	एवं देवर्षिराचष्ट नारदः सर्वलोकदृक् ॥
KK-12-03-206-066a	नारदोऽप्यथ कृष्णस्य परं मेने नराधिप ।
KK-12-03-206-066c	शाश्वतत्वं महाबाहो यथावद्भरतर्षभ ॥
KK-12-03-206-067a	एवमेव महाबाहुः केशवः सत्यविक्रमः ।
KK-12-03-206-067c	अचिन्त्यः पुण्डरीकाक्षो नैष केवलमानुषः ॥
KK-12-03-206-068a	`एवंविधोऽसौ पुरुषः को वैनं वेत्ति सर्वदा ।
KK-12-03-206-068c	एतत्ते कथितं राजन्भूयः श्रोतुं किमिच्छसि' ॥ 

इति श्रीमन्महाभारते शान्तिपर्वणि मोक्षधर्मपर्वणि षडधिकद्विशततमोऽध्यायः ॥ 206 ॥

12-206-1 कर्तारममृतं विष्णुमिति ड. थ. पाठः ॥ 12-206-25 ततस्त्वरजसो दशेति ड. थ. पाठः ॥ 12-206-28 द्विरदांश्च वनस्पतीनिति ड. पाठः । विशदांश्च वनस्पतीनिति ध. पाठः । इतराः कश्यपस्त्रियः । व्यजायन्त व्यजनयन्त ॥ 12-206-35 शतमनन्तम् ॥ 12-206-39 समवर्तिनं यमम् ॥
