अध्यायः 187

भरद्वाजम् प्रति भृगुणा ब्राह्मणादिवर्णलक्षणकथनम् । वैराग्यस्य मुक्तिसाधनताकथनञ्च ॥ 1 ॥
KK-12-03-187-001	भरद्वाज उवाच 
KK-12-03-187-001a	ब्राह्मणः केन भवति क्षत्रियो वा द्विजोत्तम ।
KK-12-03-187-001c	वैश्यः शूद्रश्च विप्रर्षे तद्ब्रूहि वदतां वर ॥
KK-12-03-187-002	भृगुरुवाच 
KK-12-03-187-002a	जातकर्मादिभिर्यस्तु संस्कारैः संस्कृतः शुचिः ।
KK-12-03-187-002c	वेदाध्ययनसम्पन्नः षट्सु कर्मस्ववस्थितः ॥
KK-12-03-187-003a	शौचाचारस्थितः सम्यग्विघसाशी गुरुप्रियः ।
KK-12-03-187-003c	नित्यव्रती सत्यपरः स वै ब्राह्मण उच्यते ॥
KK-12-03-187-004a	सत्यं दानमथाद्रोह आनृशंस्यं क्षमा घृणा ।
KK-12-03-187-004c	तपश्च दृश्यते यत्र स ब्राह्मण इति स्मृतः ॥
KK-12-03-187-005a	क्षत्रजं सेवते कर्म देवाध्ययनसङ्गतः ।
KK-12-03-187-005c	दानादानरतिर्यस्तु स वै क्षत्रिय उच्यते ॥
KK-12-03-187-006a	कृषिगोरक्षवाणिज्यं यो विशत्यनिशं शुचिः ।
KK-12-03-187-006c	वेदाध्ययनसम्पन्नः स वैश्य इति सञ्ज्ञितः ॥
KK-12-03-187-007a	सर्वभक्षरतिर्नित्यं सर्वकर्मकरोऽशुचिः ।
KK-12-03-187-007c	त्यक्तवेदस्त्वनाचारः स वै शूद्र इति स्मृतः ॥
KK-12-03-187-008a	शूद्रे चैतद्भवेल्लक्ष्यं द्विजे तच्च न विद्यते ।
KK-12-03-187-008c	न वै शूद्रो भवेच्छूद्रो ब्राह्मणो न च ब्राह्मणः ॥
KK-12-03-187-009a	सर्वोपायैस्तु लोभस्य क्रोधस्य च विनिग्रहः ।
KK-12-03-187-009c	एतत्पवित्रं ज्ञातव्यं तथा चैवात्मसंयमः ॥
KK-12-03-187-010a	वार्यौ सर्वात्मना तौ हि श्रेयोघातार्थमुच्छ्रितौ ॥
KK-12-03-187-011a	नित्यं क्रोधाच्छ्रियं रक्षेत्तपो रक्षेच्च मत्सरात् ।
KK-12-03-187-011c	विद्यां मानापमानाभ्यामात्मानं तु प्रमादतः ॥
KK-12-03-187-012a	यस्य सर्वे समारम्भा निराशाबन्धना द्विज ।
KK-12-03-187-012c	त्यागे यस्य हुतं सर्वं स त्यागी च स बुद्धिमान् ॥
KK-12-03-187-013a	अहिंस्रः सर्वभूतानां मैत्रायणगतिश्चरेत् ।
KK-12-03-187-013c	परिग्रहान्परित्यज्य भवेद्बुद्ध्या जितेन्द्रियः ।
KK-12-03-187-013e	अचलं स्थानमातिष्ठेदिह चामुत्र चोभयोः ॥
KK-12-03-187-014a	तपोनित्येन दान्तेन मुनिना संयतात्मना ।
KK-12-03-187-014c	अजितं जेतुकामेन भाव्यं सङ्गेष्वसङ्गिना ॥
KK-12-03-187-015a	इन्द्रियैर्गृह्यते यद्यत्तत्तद्व्यक्तमिति स्थितिः ।
KK-12-03-187-015c	अव्यक्तमिति विज्ञेयं लिङ्गग्राह्यमतीन्द्रियम् ॥
KK-12-03-187-016a	अविस्रम्भे न गन्तव्यं विस्रम्भे धारयेन्मनः ।
KK-12-03-187-016c	मनः प्राणे निगृह्णीयात्प्राणं ब्रह्मणि धारयेत् ॥
KK-12-03-187-017a	निर्वेदादेव निर्वायान्न च किञ्चिद्विचिन्तयेत् ।
KK-12-03-187-017c	सुखं वै ब्राह्मणो ब्रह्म स वै तेनाधिगच्छति ॥
KK-12-03-187-018a	शौचेन सततं युक्तः सदाचारसमन्वितः ।
KK-12-03-187-018c	सानुक्रोशश्च भूतेषु तद्द्विजातिषु लक्षणम् ॥ 

इति श्रीमन्महाभारते शान्तिपर्वणि मोक्षधर्मपर्वणि सप्ताशीत्यधिकशततमोऽध्यायः ॥ 187 ॥

12-187-3 विघसं ब्राह्मणादिभुक्तशेषम् ॥ 12-187-5 क्षत्रं हिंसा तदर्थं जातं क्षत्रजं युद्धात्मकं कर्म । आदानं प्रजाभ्यः ॥ 12-187-6 वाणिज्या पशुरक्षा च कृष्यादानरतिः शुचिः । इति झ. पाठः ॥ 12-187-8 एतत्सत्यादिसप्तकम् । द्विजे त्रैवर्णिके । धर्म एव वर्णविभागे कारणं न जातिरित्यर्थः ॥ 12-187-10 तौ क्रोधलोभौ ॥ 12-187-12 आशैव बन्धनं तद्वर्जिता निराशाबन्धनाः समारम्भाः सम्यगारभ्यन्त इति यज्ञादयः । हुतमग्नौ ब्राह्मणे वा दत्तमग्निहोत्रनित्यश्राद्धादि । त्यागे फलत्यागनिमित्तम् । निराशीर्बन्धना द्विजेति घ. झ. ट. पाठः ॥ 12-187-13 मैत्रं मित्रभावस्तदेवायनं परं प्राप्यं स्थानं तत्र गतिर्यस्य सः । स्थानमात्मानमातिष्ठेत् आभिमुख्येन तिष्ठेत् । आत्मध्यानपरो भवेदित्यर्थः ॥ 12-187-14 सङ्गेषु ममेदमिति सङ्गहेतुषु पुत्रदारादिषु ॥ 12-187-17 निर्वेदादेव निर्वाणं न किञ्चिदपि इति घ. झ. पाठः । निर्वाणादेव निर्वायात् इति ड. पाठः ॥
