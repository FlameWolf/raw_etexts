अध्यायः 146

कपोतस्य वह्निप्रवेशदर्शिना व्याधेन आत्मोपालम्भपूर्वकं स्वप्राणविमोक्षणायानशनादिना शरीरशोषणाध्यवसायः ॥ 1 ॥
001	भीष्म उवाच 
001a	ततः स लुब्धकः पश्यन्क्षुधयाऽपि परिप्लुतः ।
001c	कपोतमग्निपतितं वाक्यं पुनरुवाच ह ॥
002a	किमीदृशं नृशंसेन मया कृतमबुद्धिना ।
002c	भविष्यति हि मे नित्यं पातकं भुवि जीवतः ।
002e	स विनिन्दंस्तथाऽऽत्मानं पुनः पुनरुवाच ह ॥
003a	धिङ्मामस्तु सुदुर्बुद्धिं सदा निकृतिनिश्चयम् ।
003c	शुभं कर्म परित्यज्य सोऽहं शकुनिलुब्धकः ॥
004a	नृशंसस्य ममाद्यायं प्रत्यादेशो न संशयः ।
004c	दत्तः स्वमांसं दहता कपोतेन महात्मना ॥
005a	सोहं त्यक्ष्ये प्रियान्प्राणान्पुत्रान्दारान्विसृज्य च ।
005c	उपदिष्टो हि मे धर्मः कपोतेनात्र धर्मिणा ॥
006a	अद्यप्रभृति देहं स्वं सर्वभोगैर्विवर्जितम् ।
006c	यथा स्वल्पं सरो ग्रीष्मे शोषयिष्याम्महं तथा ॥
007a	क्षुत्पिपासातपसहः कृशो धमनिसन्ततः ।
007c	उपवासैर्बहुविधैश्चरिष्ये पारलौकिकम् ॥
008a	अहो देहप्रदानेन दर्शिताऽतिथिपूजना ।
008c	तस्माद्धर्मं चरिष्यामि धर्मो हि परमा गतिः ॥
009a	दृष्टो धर्मो हि धर्मिष्ठे यादृशो विहगोत्तमे ।
009c	एवमुक्त्वा विनिश्चित्य रौद्रकर्मा स लुब्धकः ॥
010ac	महाप्रस्थानमाश्रित्य प्रययौ संशितव्रतः ॥
011a	ततो यष्टिं शलाकां च धारकं पञ्जरं तथा ।
011c	तां च बद्धां कपोतीं स प्रमुच्य विससर्ज ह ॥ 

इति श्रीमन्महाभारते शान्तिपर्वणि आपद्धर्मपर्वणि षट्चत्वारिंशदधिकशततमोऽध्यायः ॥ 146 ॥

12-146-4 प्रत्यादेशः धिक्कारपूर्वक उपदेशः ॥
