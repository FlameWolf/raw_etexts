अध्यायः 217

भीष्मेण युधिष्ठिरम् प्रति वैराग्यादिमोक्षसाधनप्रतिपादकगुरुवाक्यानुवादः ॥ 1 ॥
KK-12-03-217-001	गुरुरुवाच 
KK-12-03-217-001a	दुरन्तेष्विन्द्रियार्थेषु सक्ताः सीदन्ति जन्तवः ।
KK-12-03-217-001c	ये त्वसक्ता महात्मानस्ते यान्ति परमां गतिम् ॥
KK-12-03-217-002a	जन्ममृत्युजरादुःखैर्व्याधिभिर्मानसक्लमैः ।
KK-12-03-217-002c	दृष्ट्वैव सन्ततं लोकं घटेन्मोक्षाय बुद्धिमान् ॥
KK-12-03-217-003a	वाङ्मनोभ्यां शरीरेण शुचिः स्यादनहङ्कृतः ।
KK-12-03-217-003c	प्रशान्तो ज्ञानवान्भिक्षुर्निरपेक्षश्चरेत्सुखम् ॥
KK-12-03-217-004a	`वशा मोक्षवतां पाशास्तासां रूपं प्रदर्शकम् ।
KK-12-03-217-004c	दुर्ग्रहं पश्यमानोऽपि मन्यते मोहितस्तदा ॥
KK-12-03-217-005a	एवं पश्यन्तमात्मानमनुध्यातं हि बन्धुषु ।
KK-12-03-217-005c	अयथात्वेन जानामि भेदरूपेण संस्थितम् ॥'
KK-12-03-217-006a	अथवा मनसः सङ्गं पश्येद्भूतानुकम्पया ।
KK-12-03-217-006c	तत्राप्युपेक्षां कुर्वीत ज्ञात्वा कर्मफलं जगत् ॥
KK-12-03-217-007a	यत्कृतं स्याच्छुभं कर्म पापं वा यदि वाऽश्नुते ।
KK-12-03-217-007c	तस्माच्छुभानि कर्माणि कुर्याद्वा बुद्धिकर्मभिः ॥
KK-12-03-217-008a	अहिंसा सत्यवचनं सर्वभूतेषु चार्जवम् ।
KK-12-03-217-008c	क्षमा चैवाप्रमादश्च यस्यैते स सुखी भवेत् ॥
KK-12-03-217-009a	`अनक्षसाध्यं तद्ब्रह्म निर्मलं जगतः परम् ।
KK-12-03-217-009c	स्वात्मप्रकाशमग्राह्यमहेतुकमचञ्चलम् ॥
KK-12-03-217-010a	विवेकज्ञानवाचिस्थो ह्याशुरूपेण संस्थितः ।
KK-12-03-217-010c	वैकारिकात्प्रदृश्येते गैरिके मधुधारवत् ॥'
KK-12-03-217-011a	यश्चैनं परमं धर्मं सर्वभूतसुखावहम् ।
KK-12-03-217-011c	दुःखान्निःसरणं वेद तत्त्वज्ञः स सुखी भवेत् ॥
KK-12-03-217-012a	तस्मात्समाहितं बुद्ध्या मनो भूतेषु धारयेत् ।
KK-12-03-217-012c	नापथ्यायेन्न स्पृहयेन्नाबद्धं चिन्तयेदसत् ॥
KK-12-03-217-013a	अथामोघप्रयत्नेन मनो ज्ञाने निवेशयेत् ।
KK-12-03-217-013c	सुवाचोऽथ प्रयोगेण मनोज्ञं समप्रवर्तते ॥
KK-12-03-217-014a	विवेकयित्वा तद्वाक्यं धर्मसूक्ष्ममवेक्ष्य च ।
KK-12-03-217-014c	सत्यां वाचमहिंस्रां च वदेदनपवादिनीम् ॥
KK-12-03-217-015a	कल्कापेतामपरुषामनृशंसामपैशुनीम् ।
KK-12-03-217-015c	ईदृगल्पं च वक्तव्यमविक्षिप्तेन चेतसा ॥
KK-12-03-217-016a	वाक्यबन्धेन संरागविहाराद्व्याहरेद्यदि ।
KK-12-03-217-016c	बुद्ध्याऽप्यनुगृहीतेन मनसा कर्म तामसम् ॥
KK-12-03-217-017a	रजोभूतैर्हि करणैः कर्मणि प्रतिपद्यते ।
KK-12-03-217-017c	स दुःखं प्राप्य लोकेऽस्मिन्नरकायोपपद्यते ।
KK-12-03-217-017e	तस्मान्मनोवाक्शरीरैराचरेद्धैर्यमात्मनः ॥
KK-12-03-217-018a	प्रकीर्ण एव भारो हि यद्वद्धार्येत दस्युभिः ।
KK-12-03-217-018c	प्रतिलोमां दिशं बुद्ध्वा संसारमबुधास्तथा ।
KK-12-03-217-018e	`संसारमार्गमापन्नः प्रतिलोमं विवर्जयेत् ॥'
KK-12-03-217-019a	तामेव च यथा दस्यून्हत्वा गच्छेच्छिवां दिशम् ।
KK-12-03-217-019c	तथा रजस्तमःकर्माण्युत्सृज्य प्राप्नुयाच्छुभम् ॥
KK-12-03-217-020a	निःसन्दिग्धमनीहो वै मुक्तः सर्वपरिग्रहैः ।
KK-12-03-217-020c	विविक्तचारी लघ्वाशी तपस्वी नियतेन्द्रियः ॥
KK-12-03-217-021a	ज्ञानदग्धपरिक्लेशः प्रयोगरतिरात्मवान् ।
KK-12-03-217-021c	निष्प्रचारेण मनसा परं तदधिगच्छति ॥
KK-12-03-217-022a	धृतिमानात्मवान्बुद्धिं निगृह्णीयादसंशयम् ।
KK-12-03-217-022c	मनो बुद्ध्या निगृह्णीयाद्विषयान्मनसाऽऽत्मनः ।
KK-12-03-217-022e	`योजयित्वा मनस्तत्र निश्चलं परमात्मनि ॥
KK-12-03-217-023a	योगाभिसन्धियुक्तस्य ब्रह्म तत्सम्प्रकाशते ।
KK-12-03-217-023c	ऐकान्त्यं तदिदं विद्धि सर्ववस्त्वन्तरस्थितिः ॥
KK-12-03-217-024a	विशेषहीनं गृह्णन्ति विशेषां कारणात्मिकाम् ।
KK-12-03-217-024c	अथवा न प्रभुस्तत्र परमात्मनि वर्तितुम् ।
KK-12-03-217-024e	आगामितत्त्वं योगात्मा योगतन्त्रमुपक्रमेत् ॥'
KK-12-03-217-025a	निगृहीतेन्द्रियस्यास्य कुर्वाणस्य मनो वशे ।
KK-12-03-217-025c	देवतास्ताः प्रकाशन्ते हृष्टा यान्ति तमीश्वरम् ॥
KK-12-03-217-026a	ताभिः संयुक्तमनसो ब्रह्म तत्सम्प्रकाशते ।
KK-12-03-217-026c	शनैश्चापगते सत्वे ब्रह्मभूयाय कल्पते ॥
KK-12-03-217-027a	अथवा न प्रवर्तेत योगतन्त्रैरुपक्रमेत् ।
KK-12-03-217-027c	योगतन्त्रमयं तन्त्रं वृत्तिः स्यात्तत्तदाचरेत् ॥
KK-12-03-217-028a	कणकुल्माषपिण्याकशाकयावकसक्तवः ।
KK-12-03-217-028c	तथा मूलफलं भैक्ष्यं पर्यायेणोपयोजयेत् ॥
KK-12-03-217-029a	आहारनियमं चैव देशे काले च सात्विकः ।
KK-12-03-217-029c	तत्परीक्ष्यानुवर्तेत यत्प्रवृत्त्यनुवर्तकम् ॥
KK-12-03-217-030a	प्रवृत्तं नोपरुन्धेत शनैरग्निमिवेन्धयेत् ।
KK-12-03-217-030c	ज्ञानैधितं तथा ज्ञानमर्कवत्सम्प्रकाशते ॥
KK-12-03-217-031a	ज्ञानाधिष्ठानमज्ञानं त्रील्लोँकानधितिष्ठति ।
KK-12-03-217-031c	विज्ञानानुगतं ज्ञानमज्ञानेनापकृष्यते ॥
KK-12-03-217-032a	पृथक्त्वात्सम्प्रयोगाच्च नासूयुर्वेद शाश्वतम् ।
KK-12-03-217-032c	स तयोरपवर्गज्ञो वीतरागो विमुच्यते ॥
KK-12-03-217-033a	वयोतीतो जरामृत्यू जित्वा ब्रह्म सनातनम् ।
KK-12-03-217-033c	अमृतं तदवाप्नोति यत्तदक्षरमव्ययम् ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तदशाधिकद्विशततमोऽध्यायः ॥ 217 ॥

12-217-2 क्लमैः क्लेशैः सन्ततं व्याप्तं दृष्ट्वैव नतु ममेदानीं क्लेशो नास्तीत्युपेक्षेत ॥ 12-217-3 घटनमेवाहाध्यायेन वागिति । चरेद्गुरुरिति ध. पाठः ॥ 12-217-6 पश्येद्भूतादिकं यथा इति ध. पाठः ॥ 12-217-12 नापध्यायेत् परानिष्टं न चिन्तयेत् । अबद्धं स्वस्यायोग्यं राज्यादिकं न स्पृहयेत् । असन्नष्टं भावि वा स्त्रीपुत्रादिकं न चिन्तयेत् ॥ 12-217-13 वाचामोघप्रयासेन मनोज्ञं तत्प्रवर्तते इति झ. पाठः ॥ 12-217-14 विवक्षता च तद्वाक्यं धर्मं सूक्ष्ममवेक्षता इति झ. पाठः ॥ 12-217-15 कल्कापेतां शाठ्येन हीनाम् ॥ 12-217-16 वाक्प्रबद्धो हि संसारो विरागात् इति झ. पाठः ॥ 12-217-17 रजोभूतैः प्रवृत्तिपरैः ॥ 12-217-20 अनीहश्चेष्टाशून्यः ॥ 12-217-21 प्रयोगो योगाङ्गानामनुष्ठानं तत्र रतिः प्रीतिर्यस्य । निष्प्रचारेण निरुद्धेन ॥ 12-217-26 एतैश्चाभिमतैः सर्वैरिति ध. पाठः ॥
