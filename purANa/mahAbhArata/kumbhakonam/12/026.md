अध्यायः 026
युधिष्ठिरेण व्यासम् प्रति निर्वेदवचनम् ॥ 1 ॥ व्यासेन युधिष्ठिरम् प्रति राज्यपालनविधानम् ॥ 2 ॥
001	युधिष्ठिर उवाच 
001a	अभिमन्यौ हते बाले द्रौपद्यास्तनयेषु च ।
001c	धृष्टद्युम्ने विराटे च द्रुपदे च महीपतौ ॥
002a	वृषसेने च धर्मज्ञे धृष्टकेतौ तु पार्थिवे ।
002c	तथाऽन्येषु नरेन्द्रेषु नानादेश्येषु संयुगे ॥
003a	न च मुञ्चति मां शोको ज्ञातिघातिनमातुरम् ।
003c	राज्यकामुकमत्युग्रं स्ववंशोच्छेदकारिणम् ॥
004a	यस्याङ्के क्रीडमानेन मया विपरिवर्तितम् ।
004c	स मया राज्यलुब्धेन गाङ्गेयो युधि पातितः ॥
005a	यदा ह्येनं विघूर्णन्तं मदर्थं पार्थसायकैः ।
005c	तक्ष्यमाणं यथा वज्रैः प्रेक्षमाणं शिखण्डिनम् ॥
006a	जीर्णसिंहमिव प्राज्ञं नरसिंहं पितामहम् ।
006c	कीर्यमाणं शरैर्दीप्तैर्दृष्ट्वा मे व्यथितं मनः ॥
007a	प्राङ्मुखं सीदमानं च रथात्पररथारुजम् ।
007c	घूर्णमानं यथा शैलं तदा मे कश्मलोऽभवत् ॥
008a	यः सबाणधनुष्पाणिर्योधयामास भार्गवम् ।
008c	बहून्यहानि कौरव्यः कुरुक्षेत्रे महामृधे ॥
009a	समेतं पार्थिवं क्षत्रं वाराणस्यां नदीसुतः ।
009c	कन्यार्थमाह्वयद्वीरो रथेनैकेन संयुगे ॥
010a	येन चोग्रायुधो राजा चक्रवर्ती दुरासदः ।
010c	दग्धश्चास्त्रप्रतापेन स मया युधि पातितः ॥
011a	स्वयं मृत्युं रक्षमाणः पाञ्चाल्यं यः शिखण्डिनम् ।
011c	न बाणैः पातयामास सोऽर्जुनेन निपातितः ॥
012a	यदैनं पतितं भूमावपश्यं रुधिरोक्षितम् ।
012c	तदैवाविशदत्युग्रो ज्वरो मां मुनिसत्तम ॥
013a	येन संवर्धिता बाला येन स्म परिरक्षिताः ।
013c	स मया राज्यलुब्धेन पापेन गुरुघातिना ।
013e	अल्पकालस्य राज्यस्य कृते मूढेन पातितः ॥
014a	आचार्यश्च महेष्वासः सर्वपार्थिवपूजितः ।
014c	अभिगम्य रणे मिथ्या पापेनोक्तः सुतं प्रति ॥
015a	तन्मे दहति गात्राणि यन्मां गुरुरभाषत ।
015c	सत्यमाख्याहि राजंस्त्वं यदि जीवति मे सुतः ॥
016a	सत्यमामर्शयन्विप्रो मयि तत्परिपृष्टवान् ।
016c	कुञ्जरं चान्तरं कृत्वा मिथ्योपचरितो मया ॥
017a	सुभृशं राज्यलुब्धेन पापेन गुरुघातिना ।
017c	सत्यकञ्चुकमुन्मुच्य मया स गुरुराहवे ॥
018a	अश्वत्थामा हत इति निरुक्तः कुञ्जरे हते ।
018c	काँल्लोकांस्तु गमिष्यामि कृत्वा कर्म सुदुष्करम् ॥
019a	अघातयं च यत्कर्णं समरेष्वपलायिनम् ।
019c	ज्येष्ठभ्रातरमत्युग्रः को मत्तः पापकृत्तमः ॥
020a	अभिमन्युं च यद्बालं जातं सिंहमिवाद्रिषु ।
020c	प्रावेशयमहं लुब्धो वाहिनीं द्रोणपालिताम् ॥
021a	तदाप्रभृति बीभत्सुं न शक्नोमि निरीक्षितुम् ।
021c	कृष्णं च पुण्डरीकाक्षं किल्बिषी भ्रूणहा यथा ॥
022a	द्रौपदीं चाप्यदुःखार्हां पञ्चपुत्रैर्विनाकृताम् ।
022c	शोचामि पृथिवीं हीनां पञ्चभिः पर्वतैरिव ॥
023a	सोऽहमागस्करः पापः पृथिवीनाशकारकः ।
023c	आसीन एवमेवेदं शोषयिष्ये कलेवरम् ॥
024a	प्रायोपविष्टं जानीध्वमथ मां गुरुघातिनम् ।
024c	जातिष्वन्यास्वपि यथा न भवेयं कुलान्तकृत् ॥
025a	न भोक्ष्ये न च पानीयमुपयोक्ष्ये कथञ्चन ।
025c	शोषयिष्ये प्रियान्प्राणानिहस्थोऽहं तपोधनाः ॥
026a	यथेष्टं गम्यतां काममनुजाने प्रसाद्य वः ।
026c	सर्वे मामनुजानीत त्यक्ष्यामीदं कलेवरम् ॥
027	वैशम्पायन उवाच 
027a	तमेवंवादिनं पार्थं बन्धुशोकेन विह्वलम् ।
027c	मैवमित्यब्रवीद्व्यासो निगृह्य मुनिसत्तमः ॥
028	व्यास उवाच 
028a	अतिवेलं महाराज न शोकं कर्तुमर्हसि ।
028c	पुनरुक्तं तु वक्ष्यामि दिष्टमेतदिति प्रभो ॥
029a	संयोगा विप्रयोगाश्च जातानां प्राणिनां ध्रुवम् ।
029c	बुद्धुदा इव तोयेषु भवन्ति न भवन्ति च ॥
030a	सर्वे क्षयान्ता निचयाः पतनान्ताः समुच्छ्रयाः ।
030c	संयोगा विप्रयोगान्ता मरणान्तं हि जीवितम् ॥
031a	सुखं दुःखान्तमालस्यं दाक्ष्यं दुःखं सुखोदयम् ।
031c	भूतिः श्रीर्ह्रीर्धृतिः कीर्तिर्दक्षे वसति नालसे ॥
032a	नालं सुखाय सुहृदो नाले दुःखाय शत्रवः ।
032c	न च प्रज्ञालमर्थेभ्यो न सुखेभ्योऽप्यलं धनम् ॥
033a	यथा सृष्टोऽसि कौन्तेय धात्रा कर्मसु तत्कुरु ।
033c	अत एव हि सिद्धिस्ते नेशस्त्वं ह्यात्मनो नृप ॥ 

इति श्रीमन्महाभारते शान्तिपर्वणि राजधर्मपर्वणि षड्विंशोऽध्यायः ॥ 26 ॥

12-26-2 वृषसेने कर्णे ॥ 12-26-7 पररथारुजं पररथानां पीडकम् ॥ 12-26-16 आमर्शयन्निश्चिन्वन् ॥ 12-26-28 अतिवेलमत्यर्थम् ॥ 12-26-39 आलस्यं तत्काले सुखमपि दुःखान्तम् । दाक्ष्यं तत्काले दुःखमपि सुखोदयम् । भूतिः अणिमादिः ॥
