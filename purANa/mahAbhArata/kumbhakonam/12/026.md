अध्यायः 026
युधिष्ठिरेण व्यासम् प्रति निर्वेदवचनम् ॥ 1 ॥ व्यासेन युधिष्ठिरम् प्रति राज्यपालनविधानम् ॥ 2 ॥
KK-12-01-026-001	युधिष्ठिर उवाच 
KK-12-01-026-001a	अभिमन्यौ हते बाले द्रौपद्यास्तनयेषु च ।
KK-12-01-026-001c	धृष्टद्युम्ने विराटे च द्रुपदे च महीपतौ ॥
KK-12-01-026-002a	वृषसेने च धर्मज्ञे धृष्टकेतौ तु पार्थिवे ।
KK-12-01-026-002c	तथाऽन्येषु नरेन्द्रेषु नानादेश्येषु संयुगे ॥
KK-12-01-026-003a	न च मुञ्चति मां शोको ज्ञातिघातिनमातुरम् ।
KK-12-01-026-003c	राज्यकामुकमत्युग्रं स्ववंशोच्छेदकारिणम् ॥
KK-12-01-026-004a	यस्याङ्के क्रीडमानेन मया विपरिवर्तितम् ।
KK-12-01-026-004c	स मया राज्यलुब्धेन गाङ्गेयो युधि पातितः ॥
KK-12-01-026-005a	यदा ह्येनं विघूर्णन्तं मदर्थं पार्थसायकैः ।
KK-12-01-026-005c	तक्ष्यमाणं यथा वज्रैः प्रेक्षमाणं शिखण्डिनम् ॥
KK-12-01-026-006a	जीर्णसिंहमिव प्राज्ञं नरसिंहं पितामहम् ।
KK-12-01-026-006c	कीर्यमाणं शरैर्दीप्तैर्दृष्ट्वा मे व्यथितं मनः ॥
KK-12-01-026-007a	प्राङ्मुखं सीदमानं च रथात्पररथारुजम् ।
KK-12-01-026-007c	घूर्णमानं यथा शैलं तदा मे कश्मलोऽभवत् ॥
KK-12-01-026-008a	यः सबाणधनुष्पाणिर्योधयामास भार्गवम् ।
KK-12-01-026-008c	बहून्यहानि कौरव्यः कुरुक्षेत्रे महामृधे ॥
KK-12-01-026-009a	समेतं पार्थिवं क्षत्रं वाराणस्यां नदीसुतः ।
KK-12-01-026-009c	कन्यार्थमाह्वयद्वीरो रथेनैकेन संयुगे ॥
KK-12-01-026-010a	येन चोग्रायुधो राजा चक्रवर्ती दुरासदः ।
KK-12-01-026-010c	दग्धश्चास्त्रप्रतापेन स मया युधि पातितः ॥
KK-12-01-026-011a	स्वयं मृत्युं रक्षमाणः पाञ्चाल्यं यः शिखण्डिनम् ।
KK-12-01-026-011c	न बाणैः पातयामास सोऽर्जुनेन निपातितः ॥
KK-12-01-026-012a	यदैनं पतितं भूमावपश्यं रुधिरोक्षितम् ।
KK-12-01-026-012c	तदैवाविशदत्युग्रो ज्वरो मां मुनिसत्तम ॥
KK-12-01-026-013a	येन संवर्धिता बाला येन स्म परिरक्षिताः ।
KK-12-01-026-013c	स मया राज्यलुब्धेन पापेन गुरुघातिना ।
KK-12-01-026-013e	अल्पकालस्य राज्यस्य कृते मूढेन पातितः ॥
KK-12-01-026-014a	आचार्यश्च महेष्वासः सर्वपार्थिवपूजितः ।
KK-12-01-026-014c	अभिगम्य रणे मिथ्या पापेनोक्तः सुतं प्रति ॥
KK-12-01-026-015a	तन्मे दहति गात्राणि यन्मां गुरुरभाषत ।
KK-12-01-026-015c	सत्यमाख्याहि राजंस्त्वं यदि जीवति मे सुतः ॥
KK-12-01-026-016a	सत्यमामर्शयन्विप्रो मयि तत्परिपृष्टवान् ।
KK-12-01-026-016c	कुञ्जरं चान्तरं कृत्वा मिथ्योपचरितो मया ॥
KK-12-01-026-017a	सुभृशं राज्यलुब्धेन पापेन गुरुघातिना ।
KK-12-01-026-017c	सत्यकञ्चुकमुन्मुच्य मया स गुरुराहवे ॥
KK-12-01-026-018a	अश्वत्थामा हत इति निरुक्तः कुञ्जरे हते ।
KK-12-01-026-018c	काँल्लोकांस्तु गमिष्यामि कृत्वा कर्म सुदुष्करम् ॥
KK-12-01-026-019a	अघातयं च यत्कर्णं समरेष्वपलायिनम् ।
KK-12-01-026-019c	ज्येष्ठभ्रातरमत्युग्रः को मत्तः पापकृत्तमः ॥
KK-12-01-026-020a	अभिमन्युं च यद्बालं जातं सिंहमिवाद्रिषु ।
KK-12-01-026-020c	प्रावेशयमहं लुब्धो वाहिनीं द्रोणपालिताम् ॥
KK-12-01-026-021a	तदाप्रभृति बीभत्सुं न शक्नोमि निरीक्षितुम् ।
KK-12-01-026-021c	कृष्णं च पुण्डरीकाक्षं किल्बिषी भ्रूणहा यथा ॥
KK-12-01-026-022a	द्रौपदीं चाप्यदुःखार्हां पञ्चपुत्रैर्विनाकृताम् ।
KK-12-01-026-022c	शोचामि पृथिवीं हीनां पञ्चभिः पर्वतैरिव ॥
KK-12-01-026-023a	सोऽहमागस्करः पापः पृथिवीनाशकारकः ।
KK-12-01-026-023c	आसीन एवमेवेदं शोषयिष्ये कलेवरम् ॥
KK-12-01-026-024a	प्रायोपविष्टं जानीध्वमथ मां गुरुघातिनम् ।
KK-12-01-026-024c	जातिष्वन्यास्वपि यथा न भवेयं कुलान्तकृत् ॥
KK-12-01-026-025a	न भोक्ष्ये न च पानीयमुपयोक्ष्ये कथञ्चन ।
KK-12-01-026-025c	शोषयिष्ये प्रियान्प्राणानिहस्थोऽहं तपोधनाः ॥
KK-12-01-026-026a	यथेष्टं गम्यतां काममनुजाने प्रसाद्य वः ।
KK-12-01-026-026c	सर्वे मामनुजानीत त्यक्ष्यामीदं कलेवरम् ॥
KK-12-01-026-027	वैशम्पायन उवाच 
KK-12-01-026-027a	तमेवंवादिनं पार्थं बन्धुशोकेन विह्वलम् ।
KK-12-01-026-027c	मैवमित्यब्रवीद्व्यासो निगृह्य मुनिसत्तमः ॥
KK-12-01-026-028	व्यास उवाच 
KK-12-01-026-028a	अतिवेलं महाराज न शोकं कर्तुमर्हसि ।
KK-12-01-026-028c	पुनरुक्तं तु वक्ष्यामि दिष्टमेतदिति प्रभो ॥
KK-12-01-026-029a	संयोगा विप्रयोगाश्च जातानां प्राणिनां ध्रुवम् ।
KK-12-01-026-029c	बुद्धुदा इव तोयेषु भवन्ति न भवन्ति च ॥
KK-12-01-026-030a	सर्वे क्षयान्ता निचयाः पतनान्ताः समुच्छ्रयाः ।
KK-12-01-026-030c	संयोगा विप्रयोगान्ता मरणान्तं हि जीवितम् ॥
KK-12-01-026-031a	सुखं दुःखान्तमालस्यं दाक्ष्यं दुःखं सुखोदयम् ।
KK-12-01-026-031c	भूतिः श्रीर्ह्रीर्धृतिः कीर्तिर्दक्षे वसति नालसे ॥
KK-12-01-026-032a	नालं सुखाय सुहृदो नाले दुःखाय शत्रवः ।
KK-12-01-026-032c	न च प्रज्ञालमर्थेभ्यो न सुखेभ्योऽप्यलं धनम् ॥
KK-12-01-026-033a	यथा सृष्टोऽसि कौन्तेय धात्रा कर्मसु तत्कुरु ।
KK-12-01-026-033c	अत एव हि सिद्धिस्ते नेशस्त्वं ह्यात्मनो नृप ॥ 

इति श्रीमन्महाभारते शान्तिपर्वणि राजधर्मपर्वणि षड्विंशोऽध्यायः ॥ 26 ॥

12-26-2 वृषसेने कर्णे ॥ 12-26-7 पररथारुजं पररथानां पीडकम् ॥ 12-26-16 आमर्शयन्निश्चिन्वन् ॥ 12-26-28 अतिवेलमत्यर्थम् ॥ 12-26-39 आलस्यं तत्काले सुखमपि दुःखान्तम् । दाक्ष्यं तत्काले दुःखमपि सुखोदयम् । भूतिः अणिमादिः ॥
