अध्यायः 108

भीष्मेण युधिष्ठिरम् प्रति मातृपितृगुरुमहिमानुवर्णनम् ॥ 1 ॥
KK-12-01-108-001	युधिष्ठिर उवाच
KK-12-01-108-001a	महानयं धर्मपथो बहुशाखश्च भारत ।
KK-12-01-108-001c	किंस्विदेवेह धर्माणामनुष्ठेयतमं मतम् ॥
KK-12-01-108-002a	किं कार्यं सर्वभूतानां गरीयो भवतो मतम् ।
KK-12-01-108-002c	यथाऽहं परमं धर्ममिह च प्रेत्य चाप्नुयाम् ॥
KK-12-01-108-003	भीष्म उवाच 
KK-12-01-108-003a	मातापित्रोर्गुरूणां च पूजा बहुमता मम ।
KK-12-01-108-003c	अत्र वर्तन्नरो लोकान्यशश्च महदश्नुते ॥
KK-12-01-108-004a	यदेते ह्यनुजानीयुः कर्म तात सुपूजिताः ।
KK-12-01-108-004c	धर्मं धर्मविरुद्धं वा तत्कर्तव्यं युधिष्ठिर ॥
KK-12-01-108-005a	न तैरभ्यननुज्ञातो धर्ममन्यं समाचरेत् ।
KK-12-01-108-005c	यं मे तेऽभ्यनुजानीयुः स धर्म इति निश्चयः ॥
KK-12-01-108-006a	एत एव त्रयो लोका एत एवाश्रमास्त्रयः ।
KK-12-01-108-006c	एत एव त्रयो वेदा एत एव त्रयोऽग्नयः ॥
KK-12-01-108-007a	पिता वै गार्हपत्योऽग्निर्माताऽग्निर्दक्षणः स्मृतः ।
KK-12-01-108-007c	गुरुराहवनीयस्तु साऽग्नित्रेता गरीयसी ॥
KK-12-01-108-008a	त्रिष्वप्रमाद्यन्नेतेषु त्रीँँल्लोकानपि जेष्यसि ।
KK-12-01-108-008c	पितृवृत्त्या त्विमं लोकं मातृवृत्त्या तथा परम् ॥
KK-12-01-108-009a	ब्रह्मलोकं गुरोर्वृत्त्या नियमेन तरिष्यसि ।
KK-12-01-108-009c	सम्यगेतेषु वर्तस्व त्रिषु लोकेषु भारत ॥
KK-12-01-108-010a	यशः प्राप्स्यसि भद्रं ते धर्मं च सुमहाफलम् ।
KK-12-01-108-010c	नैतानतिशयीथास्त्वं नात्यश्नीथा न दूषयेः ॥
KK-12-01-108-011a	नित्यं परिचरेश्चैव तद्वै सुकृतमुत्तमम् ।
KK-12-01-108-011c	कीर्तिं पुण्यं यशो लोकान्प्राप्स्यसे त्वं जनाधिप ॥
KK-12-01-108-012a	सर्वे तस्यादृता लोका यस्यैते त्रय आदृताः ।
KK-12-01-108-012c	अनादृतास्तु यस्यैते सर्वास्तस्याफलाः क्रियाः ॥
KK-12-01-108-013a	न चायं न परो लोको न यशस्तस्य भारत ।
KK-12-01-108-013c	अमानिता नित्यमेव यस्यैते गुरवस्त्रयः ॥
KK-12-01-108-014a	न चास्मिन्न परे लोके यशस्तस्य प्रकाशते ।
KK-12-01-108-014c	यच्चान्यदपि कल्याणं पारत्रं समुदाहृतम् ॥
KK-12-01-108-015a	तेभ्य एव हि यत्सर्वं कृत्यं यन्निसृजाम्यहम् ।
KK-12-01-108-015c	तदासीन्मे शतगुणं सहस्रगुणमेव च ।
KK-12-01-108-015e	तस्मान्मे सम्प्रकाशन्ते त्रयो लोका युधिष्ठिर ॥
KK-12-01-108-016a	दशैव तु सदाऽऽचार्यः श्रोत्रियानधितिष्ठति ।
KK-12-01-108-016c	दशाचार्यानुपाध्याय उपाध्यायान्पिता दश ॥
KK-12-01-108-017a	पितॄन्दश तु मातैका सर्वां वा पृथिवीमपि ।
KK-12-01-108-017c	गुरुत्वेनाभिभवति नास्ति मातृसमो गुरुः ॥
KK-12-01-108-018a	गुरुर्गरीयान्पितृतो मातृतश्चेति मे मतिः ।
KK-12-01-108-018c	उभौ हि मातापितरौ जन्मन्येवोपयुज्यतः ॥
KK-12-01-108-019a	शरीरमेतौ सृजतः पिता माता च भारत ।
KK-12-01-108-019c	आचार्यशिष्टा या जातिः सासम्यगजरामरा ॥
KK-12-01-108-020ac	अवध्या हि सदा माता पिता चाप्युपचारिणौ ॥
KK-12-01-108-021a	न स दुष्यति तत्कृत्वा न च ते दूषयन्ति तम् ।
KK-12-01-108-021c	धर्माय यतमानानां विदुर्देवाः सहर्षिभिः ॥
KK-12-01-108-022a	य आवृणोत्यवितथेन कर्मणा ऋतं ब्रुवन्नमृतं सम्प्रयच्छन् ।
KK-12-01-108-022c	तं मन्येथाः पितरं मातरं च तस्मै न द्रुह्येत्कृतमस्य जानन् ॥
KK-12-01-108-023a	विद्यां श्रुत्वा ये गुरुं नाद्रियन्ते प्रत्युत्पन्ना मनसा कर्मणा वा ।
KK-12-01-108-023c	तेषां पापं भ्रूणहत्याविशिष्टं नान्यस्तेभ्यः पापकृदस्ति लोके ।
KK-12-01-108-023e	यथैव ते गुरुभिर्भावनीयास्तथैव तेषां गुरवोऽभ्यर्चनीयाः ॥
KK-12-01-108-024a	तस्मात्पूजयितव्याश्च संविभज्याश्च यत्नतः ।
KK-12-01-108-024c	गुरवोऽर्चयितव्याश्च पुराणं धर्ममिच्छता ॥
KK-12-01-108-025a	येन प्रीणन्ति पितरस्तेन प्रीतः प्रजापतिः ।
KK-12-01-108-025c	प्रीणाति जननी येन पृथिवी तेन पूजिता ॥
KK-12-01-108-026a	येन प्रीणात्युपाध्यायस्तेन स्याद्ब्रह्म पूजितम् ।
KK-12-01-108-026c	मातृतः पितृतश्चैव तस्मात्पूज्यतमो गुरुः ॥
KK-12-01-108-027a	ऋषयश्च हि देवाश्च प्रीयन्ते पितृभिः सह ।
KK-12-01-108-027c	पूज्यमानेषु गुरुषु तस्मात्पूज्यतमो गुरुः ॥
KK-12-01-108-028a	केनचिन्न च वृत्तेन ह्यवज्ञेयो गुरुर्भवेत् ।
KK-12-01-108-028c	न च माता न च पितो तादृशो यादृशो गुरुः ॥
KK-12-01-108-029a	न तेऽवमानमर्हन्ति न तेषां दूषयेत्कृतम् ।
KK-12-01-108-029c	गुरूणामेव सत्कारं विदुर्देवाः सहर्षिभिः ॥
KK-12-01-108-030a	उपाध्यायं पितरं मातरं च ये विद्रुह्यन्ते मनसा कर्मणा वा ।
KK-12-01-108-030c	तेषां पापं भ्रूणहत्याविशिष्टं तस्मान्नान्यः पापकृदस्ति लोके ॥
KK-12-01-108-031a	भृतो भर्तारं यो न बिभर्ति पुत्रः स्वयोनिजः पितरं मातरं च ।
KK-12-01-108-031c	तस्य पापं भ्रूणहत्याविशिष्टं तस्मान्नान्यः पापकृदस्ति लोके ॥
KK-12-01-108-032a	मित्रद्रुहः कृतघ्नस्य स्त्रीघ्नस्य पिशुनस्य च ।
KK-12-01-108-032c	चतुर्णामपि चैतेषां निष्कृतिं नानुशुश्रुम ॥
KK-12-01-108-033a	एतत्सर्वं मनुनिर्देशदृष्टं यत्कर्तव्यं पुरुषेणेह किञ्चित् ।
KK-12-01-108-033c	एतच्छ्रेयो नान्यदस्माद्विशिष्टं सर्वान्धर्माननुसृत्यैतदुक्तम् ॥ 

इति श्रीमन्महाभारते शान्तिपर्वणि राजधर्मपर्वणि अष्टाधिकशततमोऽध्यायः ॥ 108 ॥

12-108-8 वृत्त्या पूजया ॥ 12-108-21 तत् वध्यानामपि तेषाम् अवधं कृत्वा । ते आराधिनोऽपि पितृमातृगुरवः अवधेन नैनं दूषयन्ति । राजा हि वध्यानामवधे दुष्यति तद्वन्नात्रेत्यर्थः । धर्माय दुष्टानामपि पित्रादीनां पालनाय यतमानानां यतमानान्देवा अप्यनुग्राह्यत्वेन विदुः ॥ 12-108-22 आवृणोति अनुगृह्णाति । कर्मणा प्रवचनेन । ऋतं वेदम् ॥ 12-108-32 स्त्रीघ्नस्य गुरुघातिनः इति झ. पाठः ॥ 12-108-33 अनुसृत्यैकीकृत्य । एतत्सारभूतम् ॥
