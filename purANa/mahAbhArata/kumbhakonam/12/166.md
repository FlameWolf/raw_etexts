अध्यायः 166

भीष्मेण युधिष्ठिरम् प्रति सन्धेयासन्धेयपुरुषलक्षणकथनम् ॥ 1 ॥
001	युधिष्ठिर उवाच 
001a	पितामह महाप्राज्ञ कुरूणां प्रीतिवर्धन ।
001c	प्रश्नं कञ्चित्प्रवक्ष्यामि तन्मे व्याख्यातुमर्हसि ॥
002a	कीदृशा मानवाः सेव्याः कैः प्रीतिः परमा भवेत् ।
002c	आयत्यां च तदात्वे च के क्षमास्तान्वदस्व मे ॥
003a	न हि तत्र धनं स्फीतं न च सम्बन्धिबान्धवाः ।
003c	तिष्ठन्ति यत्र सुहृदस्तिष्ठन्तीति मतिर्मम ॥
004a	दुर्लभो हि सुहृच्छ्रोता दुर्लभश्च हितः सुहृत् ।
004c	एतद्धर्मभृतां श्रेष्ठ सर्वं व्याख्यातुमर्हसि ॥
005	भीष्म उवाच 
005a	सन्धेयान्पुरुषान्राजन्नसन्धेयांश्च तत्त्वतः ।
005c	वदतो मे निबोध त्वं निखिलेन युधिष्ठिर ॥
006a	लुब्धः क्रूरस्त्यक्तधर्मा निकृतिः शठ एव च ।
006c	क्षुद्रः पापसमाचारः सर्वशङ्की तथाऽलसः ॥
007a	दीर्घसूत्रोऽनृजुः क्रुष्टो गुरुदारप्रधर्षकः ।
007c	व्यसने यः परित्यागी दुरात्मा निरपत्रपः ॥
008a	सर्वतः पापदर्शी च नास्तिको वेदनिन्दकः ।
008c	सम्प्रकीर्णेन्द्रियो लोके यः कालनिरतश्चरेत् ॥
009a	असभ्यो लोकविद्विष्टः समये चानवस्थितः ।
009c	पिशुनोऽथाकृतप्रज्ञो मत्सरी पापनिश्चयः ॥
010a	दुःशीलोऽथाकृतात्मा च नृशंसः कितवस्तथा ।
010c	मित्रैरपकृतिर्नित्यमटतेऽर्थं धनेप्सया ॥
011a	ददतश्च यथाशक्ति यो न तुष्यति मन्दधीः ।
011c	अधैर्यमपि यो युङ्क्ते सदा मित्रं नराधमः ॥
012a	अस्थानक्रोधनो यश्च अकस्माच्च विरज्यते ।
012c	सुहृदश्चैव कल्याणानाशु त्यजति किल्बिषी ॥
013a	अल्पेऽप्यपकृते मूढे न संस्मरति यत्कृतम् ।
013c	कार्यसेवी च मित्रेषु मित्रद्वेषी नराधिप ।
014a	शत्रुर्मित्रमुखो यश्च जिह्मप्रेक्षी विलोचनः ।
014c	न तुष्यति च कल्याणे यस्त्यजेत्तादृशं नरम् ॥
015a	पानपो द्वेषणः क्रोधी निर्घृणः परुषस्तथा ।
015c	परोपतापी मित्रध्रुक् तथा प्राणिवधे रतः ॥
016a	कृतघ्नश्चाधमो लोके न सन्धेयः कथञ्चन ।
016c	मित्रद्वेषी ह्यसन्धेयः सन्धेयानपि मे शृणु ॥
017a	कुलीना वाक्यसम्पन्ना ज्ञानविज्ञानकोविदाः ।
017c	रूपवन्तो गुणोपेतास्तथाऽलुब्धा जितश्रमाः ॥
018a	सन्मित्राश्च कृतज्ञाश्च सर्वज्ञा लोभवर्जिताः ।
018c	माधुर्यगुणसम्पन्नाः सत्यसन्धा जितेन्द्रियाः ॥
019a	व्यायामशीलाः सततं भृत्यपुत्राः कुलोद्वहाः ।
019c	दोषैः प्रमुक्ताः प्रथितास्ते ग्राह्याः पार्थिवैर्नराः ॥
020a	यथाशक्ति समाचाराः सम्प्रतुष्यन्ति हि प्रभो ।
020c	नास्थाने क्रोधवन्तश्च न चाकस्माद्विरागिणः ॥
021a	विरक्ताश्च न दुष्यन्ति मनसाऽप्यर्थकोविदाः ।
021c	आत्मानं पीडयित्वाऽपि सुहृत्कार्यपरायणाः ।
021e	विरज्यन्ति न मित्रेभ्यो वासो रक्तमिवाविकम् ॥
022a	दोषांश्च लोभमोहादीनर्थेषु युवतीषु च ।
022c	न दर्शयन्ति सुहृदो विश्वस्ता बन्धुवत्सलाः ॥
023a	लोष्टकाञ्चनतुल्यार्थाः सुहृत्सु दृढबुद्धयः ।
023c	ये चरन्त्यनभीमाना निसृष्टार्थविभूषणाः ।
023e	सङ्गृह्णन्तः परिजनं स्वाम्यर्थपरमाः सदा ॥
024a	ईदृशैः पुरुषश्रेष्ठैर्यः सन्धिं कुरुते नृपः ।
024c	तस्य विस्तीर्यते राज्यं ज्योत्स्ना ग्रहपतेरिव ॥
025a	सत्ववन्तो जितक्रोधा बलवन्तो रणे सदा ।
025c	जन्मशीलगुणोपेताः सन्धेयाः पुरुषोत्तमाः ||
026a	ये च दोषसमायुक्ता नराः प्रोक्ता मयाऽनघ ।
026c	तेषामप्यधमा राजन्कृतघ्ना मित्रघातकाः ।
026e	त्यक्तव्यास्तु दुराचाराः सर्वेषामिति निश्चयः ॥

इति श्रीमन्महाभारते शान्तिपर्वणि आपद्धर्मपर्वणि षट्षष्ट्यधिकशततमोऽध्यायः ॥ 166 ॥

12-166-3 मित्रस्यार्थादिभ्योऽन्तरङ्गत्वमाह नहीति ॥ 12-166-5 सन्धेयान् मित्रीकर्तुं योग्यान् ॥ 12-166-7 क्रुष्टो लोकनिन्दितः ॥ 12-166-10 नित्यमिच्छतेऽर्थं परस्य य इति झ. पाठः ॥ 12-166-12 कार्यार्थमेव सेवते नतु धर्मार्थमिति कार्यसेवी ॥ 12-166-14 विमोचनः विपरीतदृष्टिः ॥ 12-166-16 छिद्रान्वेषी ह्यसन्धेय इति झ. पाठः ॥ 12-166-21 वासो रक्तमिवाधिकं मेषकम्बलः ॥ 12-166-26 कृतम् उपकारं घ्नन्ति वाचाऽपलापेन वा ते कृतघ्नाः त एव उपकर्तुर्नाशकराः मित्रद्रुहः ।
