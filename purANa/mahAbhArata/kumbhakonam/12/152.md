अध्यायः 152

वैदिशनाम्नि नगरे केषुचिद्ब्राह्मणेषु मृतबालं श्मशानमुपनीय गृध्रजम्बुकवचनैर्डोलायमानमानसतया चिन्तयत्सु तत्र यदृच्छासमागतपरमेश्वरेण पार्वतीचोदनया मृतबालकोज्जीवनम् ॥ 1 ॥
001	युधिष्ठिर उवाच 
001a	कच्चित्पितामहेनासीच्छ्रुतं वा दृष्टमेव च ।
001c	कच्चिन्मर्त्यो मृतो राजन्पुनरुज्जीवितोऽभवत् ॥
002	भीष्म उवाच 
002a	शृणु पार्थ यथावृत्तमितिहासं पुरातनम् ।
002c	गृध्रजम्बुकसंवादं यो वृत्तो वैदिशे पुरे ॥
003a	कस्यचिद्ब्राह्मणस्यासीद्दुःखलब्धः सुतो मृतः ।
003c	बाल एव विशालाक्षो बालग्रहनिपीडितः ॥
004a	दुःखिताः केचिदादाय बालमप्राप्तयौवनम् ।
004c	कुलसर्वस्वभूतं वै रुदन्तः शोककर्शिताः ॥
005a	बालं मृतं गृहीत्वाऽथ श्मशानाभिमुखाः स्थिताः ।
005c	अङ्गेनाङ्गं समाक्रम्य रुरुदुर्भृशदुःखिताः ॥
006a	शोचन्तस्तस्य पूर्वोक्तान्भाषितांश्चासकृत्पुनः ।
006c	तं बालं भूतले क्षिप्य प्रतिगन्तुं न शक्नुयुः ॥
007a	तेषां रुदितशब्देन गृध्रोऽभ्येत्य वचोऽब्रवीत् ।
007c	प्रेतात्मकमिमं काले त्यक्त्वा गच्छत माचिरम् ॥
008a	इह पुंसां सहस्राणि स्त्रीसहस्राणि चैव ह ।
008c	समानीतानि कालेन हित्वा वै यान्ति बान्धवाः ॥
009a	सम्पश्यत जगत्सर्वं सुखदुःखैरधिष्ठितम् ।
009c	संयोगो विप्रयोगश्च पर्यायेणोपलभ्यते ॥
010a	गृहीत्वा ये च गच्छन्ति येऽनुयान्ति च तान्मृतान् ।
010c	तेऽप्यायुषः प्रमाणेन स्वेन गच्छन्ति जन्तवः ॥
011a	अलं स्थित्वा श्मशानेऽस्मिन्गृध्रगोमायुसङ्कुले ।
011c	कङ्कालबहुले घोरे सर्वप्राणिभयङ्करे ॥
012a	न पुनर्जीवितः कश्चित्कालधर्ममुपागतः ।
012c	प्रियो वा यदि वा द्वेष्यः प्राणिनां गतिरीदृशी ॥
013a	सर्वेण खलु मर्तव्यं मर्त्यलोके प्रसूयता ।
013c	कृतान्तविहिते मार्गे मृतं को जीवयिष्यति ॥
014a	दिशान्तोपचितो यावदस्तं गच्छति भास्करः ।
014c	गम्यतां स्वमधिष्ठानं सुतस्नेहं विसृज्य वै ॥
015a	ततो गृध्रवचः श्रुत्वा विक्रोशन्तस्तदा नृप ।
015c	बान्धवास्तेऽभ्यगच्छन्त पुत्रमुत्सृज्य भूतले ॥
016a	विनिश्चित्याथ च तदा विक्रोशन्तस्ततस्ततः ।
016c	[मृत इत्येव गच्छन्तो निराशास्तस्य दर्शने ॥]
017a	निश्चितार्थाश्च ते सर्वे सन्त्यजन्तः स्वमात्मजम् ।
017c	निराशा जीविते तस्य मार्गमावृत्य धिष्ठिताः ॥
018a	ध्वाङ्क्षपक्षसवर्णस्तु बिलान्निःसृत्य जम्बुकः ।
018c	गच्छमानान्स्म तानाह निर्घृणाः खलु मानुषाः ॥
019a	आदित्योऽयं स्थितो मूढाः स्नेहं कुरुत मा भयम् ।
019c	बहुरूपो मुहूर्ताच्च जीवेदपि च बालकः ॥
020a	दर्भान्भूमौ विनिक्षिप्य पुत्रस्नेहविनाकृताः ।
020c	श्मशाने सुतमुत्सृज्य कस्माद्गच्छत निर्घृणाः ॥
021a	न वोऽस्त्यस्मिन्सुते स्नेहो बाले मधुरभाषिणि ।
021c	यस्य भाषितमात्रेण प्रसादमधिगच्छत ॥
022a	न पश्यध्वं सुतस्नेहो यादृशः पशुपक्षिणाम् ।
022c	न तेषां धारयित्वा तान्कश्चिदस्ति फलागमः ॥
023a	चतुष्पात्पक्षिकीटानां प्राणिनां स्नेहसङ्गिनाम् ।
023c	परलोकगतिस्थानां मुनियज्ञक्रियामिव ॥
024a	तेषां पुत्राभिरामाणामिह लोके परत्र च ।
024c	न गुणो दृश्यते कश्चित्प्रजाः सन्धारयन्ति च ॥
025a	अपश्यतां प्रियान्पुत्रान्येषां शोको न तिष्ठति ।
025c	न ते पोषणसम्प्रीता मातापितर एव हि ॥
026a	मानुषाणां कुतः स्नेहो येषां शोको न विद्यते ।
026c	इमं कुलकरं पुत्रं त्यक्त्वा क्व नु गमिष्यथ ॥
027a	चिरं मुञ्चत बाष्पं च चिरं स्नेहेन पश्यत ।
027c	एवंविधानि हीष्टानि दुस्त्यजानि विशेषतः ॥
028a	क्षीणस्याथाभिशस्तस्य श्मशानाभिमुखस्य च ।
028c	बान्धवा यत्र तिष्ठति तत्रान्यो नाधितिष्ठति ॥
029a	सर्वस्य दयिताः प्राणाः सर्वः स्नेहं च विन्दति ।
029c	तिर्यग्योनिष्वपि सतां स्नेहं पश्यत यादृशम् ॥
030a	त्यक्त्वा कथं गच्छथेमं पद्मलोलायतेक्षणम् ।
030c	यथा नवोद्वाहकृतं स्नानमाल्यविभूषितम् ||
031a	जम्बुकस्य वचः श्रुत्वा कृपणं परिदेवतः ।
031c	न्यवर्तन्त तदा सर्वे बालार्थं ते स्म मानुषाः ॥
032	गृध्र उवाच 
032a	अहो बत नृशंसेन जम्बुकेनाल्पमेधसा ।
032c	क्षुद्रेणोक्ता हीनसत्वा मानुषाः किं निवर्तथ ॥
033a	पञ्चभूतपरित्यक्तं शुष्कं काष्ठत्वमागतम् ।
033c	कस्माच्छोचथ निश्चेष्टमात्मानं किं न शोचथ ॥
034a	तपः कुरुत वै तीव्रं मुच्यध्वं येन किल्बिषात् ।
034c	तपसा लभ्यते सर्वं विलापः किं करिष्यति ॥
035a	अनिष्टानि च भाग्यानि जानीत स्वंस्वमात्मना ।
035c	येन गच्छति बालोऽयं दत्त्वा शोकमनन्तकम् ॥
036a	धनं गावः सुवर्णं च मणिरत्नमथापि च ।
036c	अपत्यं च तपोमूलं तपो योगाच्च लभ्यते ॥
037a	यथा कृता च भूतेषु प्राप्यते सुखदुःखिता ।
037c	गृहीत्वा जायते जन्तुर्दुःखानि च सुखानि च ॥
038a	न कर्मणा पितुः पुत्रः पिता वा पुत्रकर्मणा ।
038c	मार्गेणान्येन गच्छन्ति बद्धाः सुकृतदुष्कृतैः ॥
039a	धर्मं चरत यत्नेन तथाऽधर्मान्निवर्तत ।
039c	वर्तध्वं च यथाकालं दैवतेषु द्विजेषु च ॥
040a	शोकं त्यजत दैन्यं च सुतस्नेहान्निवर्तत ।
040c	त्यज्यतामयमाक्रोशस्ततः शीघ्रं निवर्तत ॥
041a	यत्करोति शुभं कर्म तथा कर्म सुदारुणम् ।
041c	तत्कर्तैव समश्नाति बान्धवानां किमत्र ह ॥
042a	इह त्यक्त्वा न तिष्ठन्ति बान्धवा बान्धवं प्रियम् ।
042c	स्नेहमुत्सृज्य गच्छन्ति बाष्पपूर्णाविलेक्षणाः ॥
043a	प्राज्ञो वा यदि वा मूर्खः सधनो निर्धनोऽपि वा ।
043c	सर्वः कालवशं याति शुभाशुभसमन्वितः ॥
044a	किं करिष्यथ शोचित्वा मृतं किमनुशोचथ ।
044c	सर्वस्य हि प्रभुः कालो धर्मतः समदर्शनः ॥
045a	यौवनस्थांश्च बालांश्च बृद्धान्गर्भगतानपि ।
045c	सर्वानाविशते मृत्युरेवम्भूतमिदं जगत् ॥
046	जम्बुक उवाच 
046a	अहो मन्दीकृतः स्नेहो गृध्रेणेहाल्पबुद्धिना ।
046c	पुत्रस्नेहाभिभूतानां युष्माकं शोचतां भृशम् ॥
047a	समैः सम्यक्प्रयुक्तैश्च वचनैर्हेतुदर्शनैः ।
047c	`सर्वमेतत्प्रपद्याशु कुरुध्वं वा विचारणाम् ।'
047e	यद्गच्छथ जलस्थानं स्नेहमुत्सृज्य दुस्त्यजम् ॥
048a	अहो पुत्रवियोगेन मृतशून्योपसेवनात् ।
048c	क्रोशतां वा भृशं दुःखं विवत्सानां गवामिव ॥
049a	अद्य शोकं विजानामि मानुषाणां महीतले ।
049c	स्नेहं हि कारणं कृत्वा ममाप्यश्रूण्यथापतन् ॥
050a	यत्नो हि सततं कार्यस्ततो दैवेन सिद्ध्यति ।
050c	दैवं पुरुषकारश्च कृतान्तेनोपपद्यते ॥
051a	अनिर्वेदः सदा कार्यो निर्वेदाद्धि कुतः सुखम् ।
051c	प्रयत्नात्प्राप्यते ह्यर्थः कस्माद्गच्छथ निर्दयम् ॥
052a	आत्ममांसोपवृत्तं च शरीरार्धमयीं तनुम् ।
052c	पितॄणां वंशकर्तारं वने त्यक्त्वा क्व यास्यथ ॥
053a	अथवाऽस्तं गते सूर्ये सन्ध्याकाल उपस्थिते ।
053c	ततो नेष्यथ वा पुत्रमिहस्था वा भविष्यथ ॥
054	गृध्र उवाच 
054a	अद्य वर्षसहस्रं मे साग्रं जातस्य मानुषाः ।
054c	न च पश्यामि जीवन्तं मृतं स्त्रीपुंनपुंसकम् ॥
055a	मृता गर्भेषु जायन्ते जातमात्रा म्रियन्ति च ।
055c	चङ्क्रमन्तो म्रियन्ते च यौवनस्थास्तथा परे ॥
056a	अनित्यानीह भाग्यानि चतुष्पात्पक्षिणामपि ।
056c	जङ्गमाजङ्गमानां च ह्यायुरग्रेऽवतिष्ठते ॥
057a	इष्टदारवियुक्ताश्च पुत्रशोकान्वितास्तथा ।
057c	दह्यमानाः स्म शोकेन गृहं गच्छन्ति नित्यशः ॥
058a	अनिष्टानां सहस्राणि तथेष्टानां शतानि च ।
058c	उत्सृज्येह प्रयाता वै बान्धवा भृशदुःखिताः ॥
059a	त्यज्यतामेष निस्तेजाः शून्यः काष्ठत्वमागतः ।
059c	अन्यदेहविषक्तं हि शिशुं काष्ठमुपासथ ॥
060a	त्यक्तजीवस्य वै बाष्पं कस्माद्धित्वा न गच्छत ।
060c	निरर्थको ह्ययं स्नेहो निष्फलश्च परिश्रमः ॥
061a	न चक्षुर्भ्यां न कर्णाभ्यां स शृणोति स पश्यति ।
061c	कस्मादेनं समुत्सृज्य न गृहान्गच्छताशु वै ॥
062a	मोक्षधर्माश्रितैर्वाक्यैर्हेतुमद्भिः सुनिष्ठुरैः ।
062c	मयोक्ता गच्छत क्षिप्रं स्वं स्वमेव निवेशनम् ॥
063a	प्रज्ञाविज्ञानयुक्तेन बुद्धिसञ्ज्ञाप्रदायिना ।
063c	वचनं श्राविता नूनं मानुषाः सन्निवर्तथ ॥
064a	[शोको द्विगुणतां याति दृष्ट्वा स्मृत्वा च चेष्टितम् ।
064c	इत्येतद्वचनं श्रुत्वा सन्निवृत्तास्तु मानुषाः ।
064a	अपश्यत्तं तदा सुप्तं द्रुतमागत्य जम्बुकः ॥]
065	जम्बुक उवाच 
065a	इमं कनकवर्णाभं भूषणैः समलङ्कृतम् ।
065c	गृध्रवाक्यात्कथं पुत्रं त्यक्ष्यध्वं पितृपिण्डदम् ॥
066a	न स्नेहस्य च विच्छेदो विलापरुदितस्य च ।
066c	मृतस्यास्य परित्यागात्तापो वै भविता ध्रुवम् ॥
067a	श्रूयते शम्बुके शूद्रे हते ब्राह्मणदारकः ।
067c	जीवितो धर्ममासाद्य रामात्सत्यपराक्रमात् ॥
068a	तथा श्वैत्यस्य राजर्षेर्बालो दिष्टान्तमागतः ।
068c	मुनिना धर्मनिष्ठेन मृतः सञ्जीवितः पुनः ॥
069a	तथा कश्चिद्भवेत्सिद्धो मुनिर्वा देवतापि वा ।
069c	कृपणानामनुक्रोशं कुर्याद्वो रुदतामिह ॥
070a	इत्युक्तास्ते न्यवर्तन्त शोकार्ताः पुत्रवत्सलाः ।
070c	अङ्के शिरः समाधाय रुरुदुर्बहुविस्तरम् ।
070e	तेषां रुदितशब्देन गृध्रोऽभ्येत्य वचोऽब्रवीत् ॥
071a	अश्रुपातपरिक्लिन्नः पाणिस्पर्शप्रपीडितः ।
071c	धर्मराजप्रयोगाच्च दीर्घनिद्रां प्रवेशितः ॥
072a	`तपसाऽपि हि संयुक्तो जनः कालेन हन्यते ।
072c	सर्वस्नेहावसक्तानामिदं हि स्नेहवर्तनम् ॥'
073a	बालवृद्धसहस्राणि सदा सन्त्यज्य बान्धवाः ।
073c	दिनानि चैव रात्रीश्च दुःखं तिष्ठन्ति भूतले ॥
074a	अलं निर्बन्धमागत्य शोकस्य परिवारणम् ।
074c	अप्रत्ययं कुतो ह्यस्य पुनरद्येह जीवितम् ॥
075a	`नैष जम्बुकवाक्येन पुनः प्राप्स्यति जीवितम् ।'
075c	मृतस्योत्सृष्टदेहस्य पुनर्देहो न विद्यते ॥
076a	नैव मूर्तिप्रदानेन जम्बुकस्य शतैरपि ।
076c	न स जीवयितुं शक्यो बालो वर्षशतैरपि ॥
077a	अथ रुद्रः कुमारो वा ब्रह्मा वा विष्णुरेव च ।
077c	वरमस्मै प्रयच्छन्ति ततो जीवेदयं शिशुः ॥
078a	नैव बाष्पविमोक्षेण न वा श्वासकृतेन च ।
078c	न दीर्घरुदितेनायं पुनर्जीवं गमिष्यति ॥
079a	अहं च क्रोष्टुकश्चैव यूयं ये चास्य बान्धवाः ।
079c	धर्माधर्मौ गृहीत्वेह सर्वे वर्तामहेऽध्वनि ॥
080a	अप्रियं परुषं चापि परद्रोहं परस्त्रियम् ।
080c	अधर्ममनृतं चैव दूरात्प्राज्ञो विवर्जयेत् ॥
081a	धर्मं सत्यं श्रुतं न्याय्यं महतीं प्राणिनां दयाम् ।
081c	अजिह्नत्वमशाठ्यं च यत्नतः परिमार्गत ॥
082a	मातरं पितरं वाऽपि बान्धवान्सुहृदस्तथा ।
082c	जीवतो ये न पश्यति तेषां धर्मविपर्ययः ॥
083a	यो न पश्यति चक्षुर्भ्यां नेङ्गते च कथञ्चन ।
083c	तस्य निष्ठावसानान्ते रुदन्ताः किं करिष्यथ ॥
084a	इत्युक्तास्ते सुतं त्यक्त्वा भूमौ शोकपरिप्लुताः ।
084c	दह्यमानाः सुतस्नेहात्प्रययुर्बान्धवा गृहम् ॥
085	जम्बुक उवाच 
085a	दारुणो मर्त्यलोकोऽयं सर्वप्राणिविनाशनः ।
085c	इष्टबन्धुवियोगश्च तथेहाल्पं च जीवितम् ॥
086a	बह्वलीकमसत्यं चाप्यतिवादाप्रियंवदम् ।
086c	इमं प्रेक्ष्य पुनर्भावं दुःखशोकविवर्धनम् ।
086e	न मे मानुषलोकोऽयं मुहूर्तमपि रोचते ॥
087a	अहो धिग्गृध्रवाक्येन यथैवाबुद्धयस्तथा ।
087c	कथं गच्छथ निःस्नेहाः सुतस्नेहं विसृज्य च ॥
088a	प्रदीप्ताः पुत्रशोकेन सन्निवर्तथ मानुषाः ।
088c	श्रुत्वा गृध्रस्य वचनं पापस्येहाकृतात्मनः ॥
089a	सुखस्यानन्तरं दुःखं दुःखस्यानन्तरं सुखम् ।
089c	सुखदुःखावृते लोके नास्ति सौख्यमनन्तकम् ॥
090a	इमं क्षितितले त्यक्त्वा बालं रूपसमन्वितम् ।
090c	कुलशोभाकरं मूढाः पुत्रं त्यक्त्वा क्व यास्यथ ॥
091a	रूपयौवनसम्पन्नं द्योतमानमिव श्रिया ।
091c	जीवन्तमेव पश्यामि मनसा नात्र संशयः ॥
092a	विनाशेनास्य न हि वै सुखं प्राप्स्यथ मानुषाः ।
092c	पुत्रशोकाभितप्तानां मृतमप्यद्य वः क्षमम् ॥
093a	दुःखसम्भावनं कृत्वा धारयित्वा सुखं स्वयम् ।
093c	त्यक्त्वा गमिष्यथ क्वाद्य समुत्सृज्याल्पबुद्धिवत् ॥
094	भीष्म उवाच 
094a	तथा धर्मविरोधेन प्रियमिथ्याभिधायिनाम् ।
094c	श्मशानवासिना नित्यं रात्रिं मृगयता नृप ॥
095a	ततो मध्यस्थतां नीता वचनैरमृतोपमैः ।
095c	जम्बुकेन स्वकार्यार्थं बान्धवास्तत्र वारिताः ॥
096	गृध्र उवाच 
096a	अयं प्रेतसमाकीर्णो यक्षराक्षससेवितः ।
096c	दारुणः काननोद्देशः कौशिकैरभिनादितः ॥
097a	भीमः सुघोरश्च तथा नीलमेघसमप्रभः ।
097c	अस्मिञ्शवं परित्यज्य प्रेतकार्याण्युपासत ॥
098a	भानुर्यावन्न यात्यस्तं यावच्च विमला दिशः ।
098c	तावदेनं परित्यज्य प्रेतकार्याण्युपासत ॥
099a	नदन्ति परुषं श्येनाः शिवाः क्रोशन्ति दारुणम् ।
099c	मृगेन्द्राः प्रतिनर्दन्ति रविरस्तं च गच्छति ॥
100a	चिता धूमेन नीलेन संरज्यन्ते च पादपाः ।
100c	श्मशाने च निराहाराः प्रतिनर्दन्ति देवताः ॥
101a	सर्वे विकृतदेहाश्चाप्यस्मिन्देशे सुदारुणे ।
101c	युष्मान्प्रधर्षयिष्यन्ति विकृता मांसभोजिनः ॥
102a	क्रूरश्चायं वनोद्देशो भयमद्य भविष्यति ।
102c	त्यज्यतां काष्ठभूतोऽयं मुच्यतां जाम्बुकं वचः ॥
103a	यदि जम्बुकवाक्यानि निष्फलान्यनृतानि च ।
103c	श्रोष्यथ भ्रष्टविज्ञानास्ततः सर्वे विनङ्क्ष्यथ ॥
104	जम्बुक उवाच 
104a	स्थीयतां वो न भेतव्यं यावत्तपति भास्करः ।
104c	तावदस्मिन्सुते स्नेहादनिर्वेदेन वर्तत ॥
105a	स्वैरं रुदन्तो विस्रब्धाश्चिरं स्नेहेन पश्यत ।
105c	`दारुणेऽस्मिन्वनोद्देशे भयं वो न भविष्यति ॥
106a	अयं सौम्यो वनोद्देशः पितॄणां निधनाकरः ।'
106c	स्थीयतां यावदादित्यः किंवः क्रव्यादभाषितैः ॥
107a	यदि गृध्रस्य वाक्यानि तीव्राणि रभसानि च ।
107c	गृह्णीत मोहितात्मानः सुतो वो न भविष्यति ॥
108	भीष्म उवाच 
108a	गृध्रो नास्तमितेऽभ्येति तिष्ठेन्नक्तं च जम्बुकः ।
108c	मृतस्य तं परिजनमूचतुस्तौ क्षुधान्वितौ ॥
109a	स्वकार्यबद्धकक्षौ तौ राजन्गृध्रोऽथ जम्बुकः ।
109c	क्षुत्पिपासापरिश्रान्तौ शास्त्रमालम्ब्य जल्पतः ॥
110a	तयोर्विज्ञानविदुषोर्द्वयोर्मृगपतत्रिणोः ।
110c	वाक्यैरमृतकल्पैस्तैः प्रतिष्ठन्ते व्रजन्ति च ॥
111a	शोकदैन्यसमाविष्टा रुदन्तस्तस्थिरे तदा ।
111c	स्वकार्यकुशलाभ्यां ते सम्भ्राम्यन्ते ह नैपुणात् ॥
112a	तथा तयोर्विवदतोर्विज्ञानविदुषोर्द्वयोः ।
112c	बान्धवानां स्थितानां चाप्युपातिष्ठत शङ्करः ॥
113a	देव्या प्रणोदितो देवः कारुण्यार्द्रीकृतेक्षणः ।
113c	ततस्तानाह मनुजान्वरदोऽस्मीति शङ्करः ॥
114a	ते प्रत्यूचुरिदं वाक्यं दुःखिताः प्रणताः स्थिताः ।
114c	एकपुत्रविहीनानां सर्वेषां जीवितार्थिनाम् ।
114e	पुत्रस्य नो जीवदानाज्जीवितं दातुमर्हसि ॥
115a	एवमुक्तः स भगवान्वारिपूर्णेन पाणिना ।
115c	जीवं तस्मै कुमाराय प्रादाद्वर्षशतानि वै ॥
116a	तथा गोमायुगृध्राभ्यां प्राददत्क्षुद्विनाशनम् ।
116c	वरं पिनाकी भगवान्सर्वभूतहिते रतः ॥
117a	ततः प्रणम्य ते देवं श्रेयोहर्षसमन्विताः ।
117c	कृतकृत्याः सुसंहृष्टाः प्रातिष्ठन्त तदा विभो ॥
118a	अनिर्वेदेन दीर्घेण निश्चयेन ध्रुवेण च ।
118c	देवदेवप्रसादाच्च क्षिप्रं फलमवाप्यते ॥
119a	पश्य दैवस्य संयोगं बान्धवानां च निश्चयम् ।
119c	कृपणानां तु रुदतां कृतमश्रुप्रमार्जनम् ॥
120a	पश्य चाल्पेन कालेन निश्चयान्वेषणेन च ।
120c	प्रसादं शङ्करात्प्राप्य दुःखिताः सुखमाप्नुवन् ॥
121a	ते विस्मिताः प्रहृष्टाश्च पुत्रसञ्जीवनात्पुनः ।
121c	बभूवुर्भरतश्रेष्ठ प्रसादाच्छङ्करस्य वै ॥
122a	ततस्ते त्वरिता राजंस्त्यक्त्वा शोकं शिशूद्भवम् ।
122c	विविशुः पुत्रमादाय नगरं हृष्टमानसाः ॥
123ac	एषा बुद्धिः समस्तानां चातुर्वर्ण्येन दर्शिता ॥
124a	धर्मार्थमोक्षसंयुक्तमितिहासं पुरातनम् ।
124c	श्रुत्वा मनुष्यः सततमिहामुत्र प्रमोदते ॥ 

इति श्रीमन्महाभारते शान्तिपर्वणि आपद्धर्मपर्वणि द्विपञ्चाशदधिकशततमोऽध्यायः ॥ 152 ॥

12-152-2 यो वृत्तो नैमिषे पुरेति झ. पाठः ॥ 12-152-5 अङ्केनाङ्कं समाक्रम्येति ड. थ. पाठः ॥ 12-152-7 एकात्मकमिदं लोके इति थ. ध. पाठः ॥ 12-152-8 किं तैर्वैयातबान्धवा इति थ. ध. पाठः ॥ 12-152-12 न पुनर्जीवते कश्चिदिति ड. थ. द. पाठः ॥ 12-152-13 जीवलोके प्रसूयतेति थ. द. पाठः ॥ 12-152-14 दिशान्तोपरते काले चास्तं गच्छति भास्कर इति ध. पाठः ॥ 12-152-22 न मे सन्धारयित्वा तु इति ध. पाठः ॥ 12-152-47 यद्गच्छति जनश्चायमिति झ. पाठः ॥ 12-152-69 कश्चिल्लभेत्सिद्ध इति झ. पाठः ॥ 12-152-72 तपसा पि हि संयुक्ता धनवन्तो महाधियः । सर्वे मृत्युवशं यान्ति तदिदं प्रेतपत्तनमिति झ. पाठः ॥ 12-152-77 वरमस्मै प्रयच्छेयुस्तत इति झ. पाठः ॥ 12-152-95 बान्धवास्तस्य धारिता इति थ. पाठः ॥ 12-152-104 वः युष्माभिः ॥ 12-152-108 गृध्रोऽस्तमित्याह गतो गतो नेति च जम्बुकः इति झ. पाठः ॥ 12-152-119 बान्धवानां च सत्यतामिति द. पाठः ॥
