अध्यायः 152

वैदिशनाम्नि नगरे केषुचिद्ब्राह्मणेषु मृतबालं श्मशानमुपनीय गृध्रजम्बुकवचनैर्डोलायमानमानसतया चिन्तयत्सु तत्र यदृच्छासमागतपरमेश्वरेण पार्वतीचोदनया मृतबालकोज्जीवनम् ॥ 1 ॥
KK-12-02-152-001	युधिष्ठिर उवाच 
KK-12-02-152-001a	कच्चित्पितामहेनासीच्छ्रुतं वा दृष्टमेव च ।
KK-12-02-152-001c	कच्चिन्मर्त्यो मृतो राजन्पुनरुज्जीवितोऽभवत् ॥
KK-12-02-152-002	भीष्म उवाच 
KK-12-02-152-002a	शृणु पार्थ यथावृत्तमितिहासं पुरातनम् ।
KK-12-02-152-002c	गृध्रजम्बुकसंवादं यो वृत्तो वैदिशे पुरे ॥
KK-12-02-152-003a	कस्यचिद्ब्राह्मणस्यासीद्दुःखलब्धः सुतो मृतः ।
KK-12-02-152-003c	बाल एव विशालाक्षो बालग्रहनिपीडितः ॥
KK-12-02-152-004a	दुःखिताः केचिदादाय बालमप्राप्तयौवनम् ।
KK-12-02-152-004c	कुलसर्वस्वभूतं वै रुदन्तः शोककर्शिताः ॥
KK-12-02-152-005a	बालं मृतं गृहीत्वाऽथ श्मशानाभिमुखाः स्थिताः ।
KK-12-02-152-005c	अङ्गेनाङ्गं समाक्रम्य रुरुदुर्भृशदुःखिताः ॥
KK-12-02-152-006a	शोचन्तस्तस्य पूर्वोक्तान्भाषितांश्चासकृत्पुनः ।
KK-12-02-152-006c	तं बालं भूतले क्षिप्य प्रतिगन्तुं न शक्नुयुः ॥
KK-12-02-152-007a	तेषां रुदितशब्देन गृध्रोऽभ्येत्य वचोऽब्रवीत् ।
KK-12-02-152-007c	प्रेतात्मकमिमं काले त्यक्त्वा गच्छत माचिरम् ॥
KK-12-02-152-008a	इह पुंसां सहस्राणि स्त्रीसहस्राणि चैव ह ।
KK-12-02-152-008c	समानीतानि कालेन हित्वा वै यान्ति बान्धवाः ॥
KK-12-02-152-009a	सम्पश्यत जगत्सर्वं सुखदुःखैरधिष्ठितम् ।
KK-12-02-152-009c	संयोगो विप्रयोगश्च पर्यायेणोपलभ्यते ॥
KK-12-02-152-010a	गृहीत्वा ये च गच्छन्ति येऽनुयान्ति च तान्मृतान् ।
KK-12-02-152-010c	तेऽप्यायुषः प्रमाणेन स्वेन गच्छन्ति जन्तवः ॥
KK-12-02-152-011a	अलं स्थित्वा श्मशानेऽस्मिन्गृध्रगोमायुसङ्कुले ।
KK-12-02-152-011c	कङ्कालबहुले घोरे सर्वप्राणिभयङ्करे ॥
KK-12-02-152-012a	न पुनर्जीवितः कश्चित्कालधर्ममुपागतः ।
KK-12-02-152-012c	प्रियो वा यदि वा द्वेष्यः प्राणिनां गतिरीदृशी ॥
KK-12-02-152-013a	सर्वेण खलु मर्तव्यं मर्त्यलोके प्रसूयता ।
KK-12-02-152-013c	कृतान्तविहिते मार्गे मृतं को जीवयिष्यति ॥
KK-12-02-152-014a	दिशान्तोपचितो यावदस्तं गच्छति भास्करः ।
KK-12-02-152-014c	गम्यतां स्वमधिष्ठानं सुतस्नेहं विसृज्य वै ॥
KK-12-02-152-015a	ततो गृध्रवचः श्रुत्वा विक्रोशन्तस्तदा नृप ।
KK-12-02-152-015c	बान्धवास्तेऽभ्यगच्छन्त पुत्रमुत्सृज्य भूतले ॥
KK-12-02-152-016a	विनिश्चित्याथ च तदा विक्रोशन्तस्ततस्ततः ।
KK-12-02-152-016c	[मृत इत्येव गच्छन्तो निराशास्तस्य दर्शने ॥]
KK-12-02-152-017a	निश्चितार्थाश्च ते सर्वे सन्त्यजन्तः स्वमात्मजम् ।
KK-12-02-152-017c	निराशा जीविते तस्य मार्गमावृत्य धिष्ठिताः ॥
KK-12-02-152-018a	ध्वाङ्क्षपक्षसवर्णस्तु बिलान्निःसृत्य जम्बुकः ।
KK-12-02-152-018c	गच्छमानान्स्म तानाह निर्घृणाः खलु मानुषाः ॥
KK-12-02-152-019a	आदित्योऽयं स्थितो मूढाः स्नेहं कुरुत मा भयम् ।
KK-12-02-152-019c	बहुरूपो मुहूर्ताच्च जीवेदपि च बालकः ॥
KK-12-02-152-020a	दर्भान्भूमौ विनिक्षिप्य पुत्रस्नेहविनाकृताः ।
KK-12-02-152-020c	श्मशाने सुतमुत्सृज्य कस्माद्गच्छत निर्घृणाः ॥
KK-12-02-152-021a	न वोऽस्त्यस्मिन्सुते स्नेहो बाले मधुरभाषिणि ।
KK-12-02-152-021c	यस्य भाषितमात्रेण प्रसादमधिगच्छत ॥
KK-12-02-152-022a	न पश्यध्वं सुतस्नेहो यादृशः पशुपक्षिणाम् ।
KK-12-02-152-022c	न तेषां धारयित्वा तान्कश्चिदस्ति फलागमः ॥
KK-12-02-152-023a	चतुष्पात्पक्षिकीटानां प्राणिनां स्नेहसङ्गिनाम् ।
KK-12-02-152-023c	परलोकगतिस्थानां मुनियज्ञक्रियामिव ॥
KK-12-02-152-024a	तेषां पुत्राभिरामाणामिह लोके परत्र च ।
KK-12-02-152-024c	न गुणो दृश्यते कश्चित्प्रजाः सन्धारयन्ति च ॥
KK-12-02-152-025a	अपश्यतां प्रियान्पुत्रान्येषां शोको न तिष्ठति ।
KK-12-02-152-025c	न ते पोषणसम्प्रीता मातापितर एव हि ॥
KK-12-02-152-026a	मानुषाणां कुतः स्नेहो येषां शोको न विद्यते ।
KK-12-02-152-026c	इमं कुलकरं पुत्रं त्यक्त्वा क्व नु गमिष्यथ ॥
KK-12-02-152-027a	चिरं मुञ्चत बाष्पं च चिरं स्नेहेन पश्यत ।
KK-12-02-152-027c	एवंविधानि हीष्टानि दुस्त्यजानि विशेषतः ॥
KK-12-02-152-028a	क्षीणस्याथाभिशस्तस्य श्मशानाभिमुखस्य च ।
KK-12-02-152-028c	बान्धवा यत्र तिष्ठति तत्रान्यो नाधितिष्ठति ॥
KK-12-02-152-029a	सर्वस्य दयिताः प्राणाः सर्वः स्नेहं च विन्दति ।
KK-12-02-152-029c	तिर्यग्योनिष्वपि सतां स्नेहं पश्यत यादृशम् ॥
KK-12-02-152-030a	त्यक्त्वा कथं गच्छथेमं पद्मलोलायतेक्षणम् ।
KK-12-02-152-030c	यथा नवोद्वाहकृतं स्नानमाल्यविभूषितम् ||
KK-12-02-152-031a	जम्बुकस्य वचः श्रुत्वा कृपणं परिदेवतः ।
KK-12-02-152-031c	न्यवर्तन्त तदा सर्वे बालार्थं ते स्म मानुषाः ॥
KK-12-02-152-032	गृध्र उवाच 
KK-12-02-152-032a	अहो बत नृशंसेन जम्बुकेनाल्पमेधसा ।
KK-12-02-152-032c	क्षुद्रेणोक्ता हीनसत्वा मानुषाः किं निवर्तथ ॥
KK-12-02-152-033a	पञ्चभूतपरित्यक्तं शुष्कं काष्ठत्वमागतम् ।
KK-12-02-152-033c	कस्माच्छोचथ निश्चेष्टमात्मानं किं न शोचथ ॥
KK-12-02-152-034a	तपः कुरुत वै तीव्रं मुच्यध्वं येन किल्बिषात् ।
KK-12-02-152-034c	तपसा लभ्यते सर्वं विलापः किं करिष्यति ॥
KK-12-02-152-035a	अनिष्टानि च भाग्यानि जानीत स्वंस्वमात्मना ।
KK-12-02-152-035c	येन गच्छति बालोऽयं दत्त्वा शोकमनन्तकम् ॥
KK-12-02-152-036a	धनं गावः सुवर्णं च मणिरत्नमथापि च ।
KK-12-02-152-036c	अपत्यं च तपोमूलं तपो योगाच्च लभ्यते ॥
KK-12-02-152-037a	यथा कृता च भूतेषु प्राप्यते सुखदुःखिता ।
KK-12-02-152-037c	गृहीत्वा जायते जन्तुर्दुःखानि च सुखानि च ॥
KK-12-02-152-038a	न कर्मणा पितुः पुत्रः पिता वा पुत्रकर्मणा ।
KK-12-02-152-038c	मार्गेणान्येन गच्छन्ति बद्धाः सुकृतदुष्कृतैः ॥
KK-12-02-152-039a	धर्मं चरत यत्नेन तथाऽधर्मान्निवर्तत ।
KK-12-02-152-039c	वर्तध्वं च यथाकालं दैवतेषु द्विजेषु च ॥
KK-12-02-152-040a	शोकं त्यजत दैन्यं च सुतस्नेहान्निवर्तत ।
KK-12-02-152-040c	त्यज्यतामयमाक्रोशस्ततः शीघ्रं निवर्तत ॥
KK-12-02-152-041a	यत्करोति शुभं कर्म तथा कर्म सुदारुणम् ।
KK-12-02-152-041c	तत्कर्तैव समश्नाति बान्धवानां किमत्र ह ॥
KK-12-02-152-042a	इह त्यक्त्वा न तिष्ठन्ति बान्धवा बान्धवं प्रियम् ।
KK-12-02-152-042c	स्नेहमुत्सृज्य गच्छन्ति बाष्पपूर्णाविलेक्षणाः ॥
KK-12-02-152-043a	प्राज्ञो वा यदि वा मूर्खः सधनो निर्धनोऽपि वा ।
KK-12-02-152-043c	सर्वः कालवशं याति शुभाशुभसमन्वितः ॥
KK-12-02-152-044a	किं करिष्यथ शोचित्वा मृतं किमनुशोचथ ।
KK-12-02-152-044c	सर्वस्य हि प्रभुः कालो धर्मतः समदर्शनः ॥
KK-12-02-152-045a	यौवनस्थांश्च बालांश्च बृद्धान्गर्भगतानपि ।
KK-12-02-152-045c	सर्वानाविशते मृत्युरेवम्भूतमिदं जगत् ॥
KK-12-02-152-046	जम्बुक उवाच 
KK-12-02-152-046a	अहो मन्दीकृतः स्नेहो गृध्रेणेहाल्पबुद्धिना ।
KK-12-02-152-046c	पुत्रस्नेहाभिभूतानां युष्माकं शोचतां भृशम् ॥
KK-12-02-152-047a	समैः सम्यक्प्रयुक्तैश्च वचनैर्हेतुदर्शनैः ।
KK-12-02-152-047c	`सर्वमेतत्प्रपद्याशु कुरुध्वं वा विचारणाम् ।'
KK-12-02-152-047e	यद्गच्छथ जलस्थानं स्नेहमुत्सृज्य दुस्त्यजम् ॥
KK-12-02-152-048a	अहो पुत्रवियोगेन मृतशून्योपसेवनात् ।
KK-12-02-152-048c	क्रोशतां वा भृशं दुःखं विवत्सानां गवामिव ॥
KK-12-02-152-049a	अद्य शोकं विजानामि मानुषाणां महीतले ।
KK-12-02-152-049c	स्नेहं हि कारणं कृत्वा ममाप्यश्रूण्यथापतन् ॥
KK-12-02-152-050a	यत्नो हि सततं कार्यस्ततो दैवेन सिद्ध्यति ।
KK-12-02-152-050c	दैवं पुरुषकारश्च कृतान्तेनोपपद्यते ॥
KK-12-02-152-051a	अनिर्वेदः सदा कार्यो निर्वेदाद्धि कुतः सुखम् ।
KK-12-02-152-051c	प्रयत्नात्प्राप्यते ह्यर्थः कस्माद्गच्छथ निर्दयम् ॥
KK-12-02-152-052a	आत्ममांसोपवृत्तं च शरीरार्धमयीं तनुम् ।
KK-12-02-152-052c	पितॄणां वंशकर्तारं वने त्यक्त्वा क्व यास्यथ ॥
KK-12-02-152-053a	अथवाऽस्तं गते सूर्ये सन्ध्याकाल उपस्थिते ।
KK-12-02-152-053c	ततो नेष्यथ वा पुत्रमिहस्था वा भविष्यथ ॥
KK-12-02-152-054	गृध्र उवाच 
KK-12-02-152-054a	अद्य वर्षसहस्रं मे साग्रं जातस्य मानुषाः ।
KK-12-02-152-054c	न च पश्यामि जीवन्तं मृतं स्त्रीपुंनपुंसकम् ॥
KK-12-02-152-055a	मृता गर्भेषु जायन्ते जातमात्रा म्रियन्ति च ।
KK-12-02-152-055c	चङ्क्रमन्तो म्रियन्ते च यौवनस्थास्तथा परे ॥
KK-12-02-152-056a	अनित्यानीह भाग्यानि चतुष्पात्पक्षिणामपि ।
KK-12-02-152-056c	जङ्गमाजङ्गमानां च ह्यायुरग्रेऽवतिष्ठते ॥
KK-12-02-152-057a	इष्टदारवियुक्ताश्च पुत्रशोकान्वितास्तथा ।
KK-12-02-152-057c	दह्यमानाः स्म शोकेन गृहं गच्छन्ति नित्यशः ॥
KK-12-02-152-058a	अनिष्टानां सहस्राणि तथेष्टानां शतानि च ।
KK-12-02-152-058c	उत्सृज्येह प्रयाता वै बान्धवा भृशदुःखिताः ॥
KK-12-02-152-059a	त्यज्यतामेष निस्तेजाः शून्यः काष्ठत्वमागतः ।
KK-12-02-152-059c	अन्यदेहविषक्तं हि शिशुं काष्ठमुपासथ ॥
KK-12-02-152-060a	त्यक्तजीवस्य वै बाष्पं कस्माद्धित्वा न गच्छत ।
KK-12-02-152-060c	निरर्थको ह्ययं स्नेहो निष्फलश्च परिश्रमः ॥
KK-12-02-152-061a	न चक्षुर्भ्यां न कर्णाभ्यां स शृणोति स पश्यति ।
KK-12-02-152-061c	कस्मादेनं समुत्सृज्य न गृहान्गच्छताशु वै ॥
KK-12-02-152-062a	मोक्षधर्माश्रितैर्वाक्यैर्हेतुमद्भिः सुनिष्ठुरैः ।
KK-12-02-152-062c	मयोक्ता गच्छत क्षिप्रं स्वं स्वमेव निवेशनम् ॥
KK-12-02-152-063a	प्रज्ञाविज्ञानयुक्तेन बुद्धिसञ्ज्ञाप्रदायिना ।
KK-12-02-152-063c	वचनं श्राविता नूनं मानुषाः सन्निवर्तथ ॥
KK-12-02-152-064a	[शोको द्विगुणतां याति दृष्ट्वा स्मृत्वा च चेष्टितम् ।
KK-12-02-152-064c	इत्येतद्वचनं श्रुत्वा सन्निवृत्तास्तु मानुषाः ।
KK-12-02-152-064a	अपश्यत्तं तदा सुप्तं द्रुतमागत्य जम्बुकः ॥]
KK-12-02-152-065	जम्बुक उवाच 
KK-12-02-152-065a	इमं कनकवर्णाभं भूषणैः समलङ्कृतम् ।
KK-12-02-152-065c	गृध्रवाक्यात्कथं पुत्रं त्यक्ष्यध्वं पितृपिण्डदम् ॥
KK-12-02-152-066a	न स्नेहस्य च विच्छेदो विलापरुदितस्य च ।
KK-12-02-152-066c	मृतस्यास्य परित्यागात्तापो वै भविता ध्रुवम् ॥
KK-12-02-152-067a	श्रूयते शम्बुके शूद्रे हते ब्राह्मणदारकः ।
KK-12-02-152-067c	जीवितो धर्ममासाद्य रामात्सत्यपराक्रमात् ॥
KK-12-02-152-068a	तथा श्वैत्यस्य राजर्षेर्बालो दिष्टान्तमागतः ।
KK-12-02-152-068c	मुनिना धर्मनिष्ठेन मृतः सञ्जीवितः पुनः ॥
KK-12-02-152-069a	तथा कश्चिद्भवेत्सिद्धो मुनिर्वा देवतापि वा ।
KK-12-02-152-069c	कृपणानामनुक्रोशं कुर्याद्वो रुदतामिह ॥
KK-12-02-152-070a	इत्युक्तास्ते न्यवर्तन्त शोकार्ताः पुत्रवत्सलाः ।
KK-12-02-152-070c	अङ्के शिरः समाधाय रुरुदुर्बहुविस्तरम् ।
KK-12-02-152-070e	तेषां रुदितशब्देन गृध्रोऽभ्येत्य वचोऽब्रवीत् ॥
KK-12-02-152-071a	अश्रुपातपरिक्लिन्नः पाणिस्पर्शप्रपीडितः ।
KK-12-02-152-071c	धर्मराजप्रयोगाच्च दीर्घनिद्रां प्रवेशितः ॥
KK-12-02-152-072a	`तपसाऽपि हि संयुक्तो जनः कालेन हन्यते ।
KK-12-02-152-072c	सर्वस्नेहावसक्तानामिदं हि स्नेहवर्तनम् ॥'
KK-12-02-152-073a	बालवृद्धसहस्राणि सदा सन्त्यज्य बान्धवाः ।
KK-12-02-152-073c	दिनानि चैव रात्रीश्च दुःखं तिष्ठन्ति भूतले ॥
KK-12-02-152-074a	अलं निर्बन्धमागत्य शोकस्य परिवारणम् ।
KK-12-02-152-074c	अप्रत्ययं कुतो ह्यस्य पुनरद्येह जीवितम् ॥
KK-12-02-152-075a	`नैष जम्बुकवाक्येन पुनः प्राप्स्यति जीवितम् ।'
KK-12-02-152-075c	मृतस्योत्सृष्टदेहस्य पुनर्देहो न विद्यते ॥
KK-12-02-152-076a	नैव मूर्तिप्रदानेन जम्बुकस्य शतैरपि ।
KK-12-02-152-076c	न स जीवयितुं शक्यो बालो वर्षशतैरपि ॥
KK-12-02-152-077a	अथ रुद्रः कुमारो वा ब्रह्मा वा विष्णुरेव च ।
KK-12-02-152-077c	वरमस्मै प्रयच्छन्ति ततो जीवेदयं शिशुः ॥
KK-12-02-152-078a	नैव बाष्पविमोक्षेण न वा श्वासकृतेन च ।
KK-12-02-152-078c	न दीर्घरुदितेनायं पुनर्जीवं गमिष्यति ॥
KK-12-02-152-079a	अहं च क्रोष्टुकश्चैव यूयं ये चास्य बान्धवाः ।
KK-12-02-152-079c	धर्माधर्मौ गृहीत्वेह सर्वे वर्तामहेऽध्वनि ॥
KK-12-02-152-080a	अप्रियं परुषं चापि परद्रोहं परस्त्रियम् ।
KK-12-02-152-080c	अधर्ममनृतं चैव दूरात्प्राज्ञो विवर्जयेत् ॥
KK-12-02-152-081a	धर्मं सत्यं श्रुतं न्याय्यं महतीं प्राणिनां दयाम् ।
KK-12-02-152-081c	अजिह्नत्वमशाठ्यं च यत्नतः परिमार्गत ॥
KK-12-02-152-082a	मातरं पितरं वाऽपि बान्धवान्सुहृदस्तथा ।
KK-12-02-152-082c	जीवतो ये न पश्यति तेषां धर्मविपर्ययः ॥
KK-12-02-152-083a	यो न पश्यति चक्षुर्भ्यां नेङ्गते च कथञ्चन ।
KK-12-02-152-083c	तस्य निष्ठावसानान्ते रुदन्ताः किं करिष्यथ ॥
KK-12-02-152-084a	इत्युक्तास्ते सुतं त्यक्त्वा भूमौ शोकपरिप्लुताः ।
KK-12-02-152-084c	दह्यमानाः सुतस्नेहात्प्रययुर्बान्धवा गृहम् ॥
KK-12-02-152-085	जम्बुक उवाच 
KK-12-02-152-085a	दारुणो मर्त्यलोकोऽयं सर्वप्राणिविनाशनः ।
KK-12-02-152-085c	इष्टबन्धुवियोगश्च तथेहाल्पं च जीवितम् ॥
KK-12-02-152-086a	बह्वलीकमसत्यं चाप्यतिवादाप्रियंवदम् ।
KK-12-02-152-086c	इमं प्रेक्ष्य पुनर्भावं दुःखशोकविवर्धनम् ।
KK-12-02-152-086e	न मे मानुषलोकोऽयं मुहूर्तमपि रोचते ॥
KK-12-02-152-087a	अहो धिग्गृध्रवाक्येन यथैवाबुद्धयस्तथा ।
KK-12-02-152-087c	कथं गच्छथ निःस्नेहाः सुतस्नेहं विसृज्य च ॥
KK-12-02-152-088a	प्रदीप्ताः पुत्रशोकेन सन्निवर्तथ मानुषाः ।
KK-12-02-152-088c	श्रुत्वा गृध्रस्य वचनं पापस्येहाकृतात्मनः ॥
KK-12-02-152-089a	सुखस्यानन्तरं दुःखं दुःखस्यानन्तरं सुखम् ।
KK-12-02-152-089c	सुखदुःखावृते लोके नास्ति सौख्यमनन्तकम् ॥
KK-12-02-152-090a	इमं क्षितितले त्यक्त्वा बालं रूपसमन्वितम् ।
KK-12-02-152-090c	कुलशोभाकरं मूढाः पुत्रं त्यक्त्वा क्व यास्यथ ॥
KK-12-02-152-091a	रूपयौवनसम्पन्नं द्योतमानमिव श्रिया ।
KK-12-02-152-091c	जीवन्तमेव पश्यामि मनसा नात्र संशयः ॥
KK-12-02-152-092a	विनाशेनास्य न हि वै सुखं प्राप्स्यथ मानुषाः ।
KK-12-02-152-092c	पुत्रशोकाभितप्तानां मृतमप्यद्य वः क्षमम् ॥
KK-12-02-152-093a	दुःखसम्भावनं कृत्वा धारयित्वा सुखं स्वयम् ।
KK-12-02-152-093c	त्यक्त्वा गमिष्यथ क्वाद्य समुत्सृज्याल्पबुद्धिवत् ॥
KK-12-02-152-094	भीष्म उवाच 
KK-12-02-152-094a	तथा धर्मविरोधेन प्रियमिथ्याभिधायिनाम् ।
KK-12-02-152-094c	श्मशानवासिना नित्यं रात्रिं मृगयता नृप ॥
KK-12-02-152-095a	ततो मध्यस्थतां नीता वचनैरमृतोपमैः ।
KK-12-02-152-095c	जम्बुकेन स्वकार्यार्थं बान्धवास्तत्र वारिताः ॥
KK-12-02-152-096	गृध्र उवाच 
KK-12-02-152-096a	अयं प्रेतसमाकीर्णो यक्षराक्षससेवितः ।
KK-12-02-152-096c	दारुणः काननोद्देशः कौशिकैरभिनादितः ॥
KK-12-02-152-097a	भीमः सुघोरश्च तथा नीलमेघसमप्रभः ।
KK-12-02-152-097c	अस्मिञ्शवं परित्यज्य प्रेतकार्याण्युपासत ॥
KK-12-02-152-098a	भानुर्यावन्न यात्यस्तं यावच्च विमला दिशः ।
KK-12-02-152-098c	तावदेनं परित्यज्य प्रेतकार्याण्युपासत ॥
KK-12-02-152-099a	नदन्ति परुषं श्येनाः शिवाः क्रोशन्ति दारुणम् ।
KK-12-02-152-099c	मृगेन्द्राः प्रतिनर्दन्ति रविरस्तं च गच्छति ॥
KK-12-02-152-100a	चिता धूमेन नीलेन संरज्यन्ते च पादपाः ।
KK-12-02-152-100c	श्मशाने च निराहाराः प्रतिनर्दन्ति देवताः ॥
KK-12-02-152-101a	सर्वे विकृतदेहाश्चाप्यस्मिन्देशे सुदारुणे ।
KK-12-02-152-101c	युष्मान्प्रधर्षयिष्यन्ति विकृता मांसभोजिनः ॥
KK-12-02-152-102a	क्रूरश्चायं वनोद्देशो भयमद्य भविष्यति ।
KK-12-02-152-102c	त्यज्यतां काष्ठभूतोऽयं मुच्यतां जाम्बुकं वचः ॥
KK-12-02-152-103a	यदि जम्बुकवाक्यानि निष्फलान्यनृतानि च ।
KK-12-02-152-103c	श्रोष्यथ भ्रष्टविज्ञानास्ततः सर्वे विनङ्क्ष्यथ ॥
KK-12-02-152-104	जम्बुक उवाच 
KK-12-02-152-104a	स्थीयतां वो न भेतव्यं यावत्तपति भास्करः ।
KK-12-02-152-104c	तावदस्मिन्सुते स्नेहादनिर्वेदेन वर्तत ॥
KK-12-02-152-105a	स्वैरं रुदन्तो विस्रब्धाश्चिरं स्नेहेन पश्यत ।
KK-12-02-152-105c	`दारुणेऽस्मिन्वनोद्देशे भयं वो न भविष्यति ॥
KK-12-02-152-106a	अयं सौम्यो वनोद्देशः पितॄणां निधनाकरः ।'
KK-12-02-152-106c	स्थीयतां यावदादित्यः किंवः क्रव्यादभाषितैः ॥
KK-12-02-152-107a	यदि गृध्रस्य वाक्यानि तीव्राणि रभसानि च ।
KK-12-02-152-107c	गृह्णीत मोहितात्मानः सुतो वो न भविष्यति ॥
KK-12-02-152-108	भीष्म उवाच 
KK-12-02-152-108a	गृध्रो नास्तमितेऽभ्येति तिष्ठेन्नक्तं च जम्बुकः ।
KK-12-02-152-108c	मृतस्य तं परिजनमूचतुस्तौ क्षुधान्वितौ ॥
KK-12-02-152-109a	स्वकार्यबद्धकक्षौ तौ राजन्गृध्रोऽथ जम्बुकः ।
KK-12-02-152-109c	क्षुत्पिपासापरिश्रान्तौ शास्त्रमालम्ब्य जल्पतः ॥
KK-12-02-152-110a	तयोर्विज्ञानविदुषोर्द्वयोर्मृगपतत्रिणोः ।
KK-12-02-152-110c	वाक्यैरमृतकल्पैस्तैः प्रतिष्ठन्ते व्रजन्ति च ॥
KK-12-02-152-111a	शोकदैन्यसमाविष्टा रुदन्तस्तस्थिरे तदा ।
KK-12-02-152-111c	स्वकार्यकुशलाभ्यां ते सम्भ्राम्यन्ते ह नैपुणात् ॥
KK-12-02-152-112a	तथा तयोर्विवदतोर्विज्ञानविदुषोर्द्वयोः ।
KK-12-02-152-112c	बान्धवानां स्थितानां चाप्युपातिष्ठत शङ्करः ॥
KK-12-02-152-113a	देव्या प्रणोदितो देवः कारुण्यार्द्रीकृतेक्षणः ।
KK-12-02-152-113c	ततस्तानाह मनुजान्वरदोऽस्मीति शङ्करः ॥
KK-12-02-152-114a	ते प्रत्यूचुरिदं वाक्यं दुःखिताः प्रणताः स्थिताः ।
KK-12-02-152-114c	एकपुत्रविहीनानां सर्वेषां जीवितार्थिनाम् ।
KK-12-02-152-114e	पुत्रस्य नो जीवदानाज्जीवितं दातुमर्हसि ॥
KK-12-02-152-115a	एवमुक्तः स भगवान्वारिपूर्णेन पाणिना ।
KK-12-02-152-115c	जीवं तस्मै कुमाराय प्रादाद्वर्षशतानि वै ॥
KK-12-02-152-116a	तथा गोमायुगृध्राभ्यां प्राददत्क्षुद्विनाशनम् ।
KK-12-02-152-116c	वरं पिनाकी भगवान्सर्वभूतहिते रतः ॥
KK-12-02-152-117a	ततः प्रणम्य ते देवं श्रेयोहर्षसमन्विताः ।
KK-12-02-152-117c	कृतकृत्याः सुसंहृष्टाः प्रातिष्ठन्त तदा विभो ॥
KK-12-02-152-118a	अनिर्वेदेन दीर्घेण निश्चयेन ध्रुवेण च ।
KK-12-02-152-118c	देवदेवप्रसादाच्च क्षिप्रं फलमवाप्यते ॥
KK-12-02-152-119a	पश्य दैवस्य संयोगं बान्धवानां च निश्चयम् ।
KK-12-02-152-119c	कृपणानां तु रुदतां कृतमश्रुप्रमार्जनम् ॥
KK-12-02-152-120a	पश्य चाल्पेन कालेन निश्चयान्वेषणेन च ।
KK-12-02-152-120c	प्रसादं शङ्करात्प्राप्य दुःखिताः सुखमाप्नुवन् ॥
KK-12-02-152-121a	ते विस्मिताः प्रहृष्टाश्च पुत्रसञ्जीवनात्पुनः ।
KK-12-02-152-121c	बभूवुर्भरतश्रेष्ठ प्रसादाच्छङ्करस्य वै ॥
KK-12-02-152-122a	ततस्ते त्वरिता राजंस्त्यक्त्वा शोकं शिशूद्भवम् ।
KK-12-02-152-122c	विविशुः पुत्रमादाय नगरं हृष्टमानसाः ॥
KK-12-02-152-123ac	एषा बुद्धिः समस्तानां चातुर्वर्ण्येन दर्शिता ॥
KK-12-02-152-124a	धर्मार्थमोक्षसंयुक्तमितिहासं पुरातनम् ।
KK-12-02-152-124c	श्रुत्वा मनुष्यः सततमिहामुत्र प्रमोदते ॥ 

इति श्रीमन्महाभारते शान्तिपर्वणि आपद्धर्मपर्वणि द्विपञ्चाशदधिकशततमोऽध्यायः ॥ 152 ॥

12-152-2 यो वृत्तो नैमिषे पुरेति झ. पाठः ॥ 12-152-5 अङ्केनाङ्कं समाक्रम्येति ड. थ. पाठः ॥ 12-152-7 एकात्मकमिदं लोके इति थ. ध. पाठः ॥ 12-152-8 किं तैर्वैयातबान्धवा इति थ. ध. पाठः ॥ 12-152-12 न पुनर्जीवते कश्चिदिति ड. थ. द. पाठः ॥ 12-152-13 जीवलोके प्रसूयतेति थ. द. पाठः ॥ 12-152-14 दिशान्तोपरते काले चास्तं गच्छति भास्कर इति ध. पाठः ॥ 12-152-22 न मे सन्धारयित्वा तु इति ध. पाठः ॥ 12-152-47 यद्गच्छति जनश्चायमिति झ. पाठः ॥ 12-152-69 कश्चिल्लभेत्सिद्ध इति झ. पाठः ॥ 12-152-72 तपसा पि हि संयुक्ता धनवन्तो महाधियः । सर्वे मृत्युवशं यान्ति तदिदं प्रेतपत्तनमिति झ. पाठः ॥ 12-152-77 वरमस्मै प्रयच्छेयुस्तत इति झ. पाठः ॥ 12-152-95 बान्धवास्तस्य धारिता इति थ. पाठः ॥ 12-152-104 वः युष्माभिः ॥ 12-152-108 गृध्रोऽस्तमित्याह गतो गतो नेति च जम्बुकः इति झ. पाठः ॥ 12-152-119 बान्धवानां च सत्यतामिति द. पाठः ॥
