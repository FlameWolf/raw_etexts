अध्यायः 270

भीष्मेण युधिष्ठिरम् प्रति जाजलितुलाधारसंवादानुवादः ॥ 1 ॥
KK-12-03-270-001	तुलाधार उवाच 
KK-12-03-270-001a	सद्भिर्वा यदि वाऽसद्भिः पन्थानमिममाश्रितः ।
KK-12-03-270-001c	प्रत्यक्षं क्रियतां साधु ततो ज्ञास्यसि तद्यथा ॥
KK-12-03-270-002a	एते शकुन्ता बहवः समन्ताद्विचरन्ति ह ।
KK-12-03-270-002c	तवोत्तमाङ्गे सम्भूताः श्येनाश्चान्याश्च जातयः ॥
KK-12-03-270-003a	आहूयैनान्महाब्रह्मन्विशमानांस्ततस्ततः ।
KK-12-03-270-003c	पश्येमान्हस्तपादैश्च श्लिष्टान्देहेषु सर्वशः ॥
KK-12-03-270-004a	सम्भावयन्ति पितरं त्वया सम्भाविताः खगाः ।
KK-12-03-270-004c	असंशयं पिता वै त्वं पुत्रानाह्वय जाजले ॥
KK-12-03-270-005	भीष्म उवाच 
KK-12-03-270-005a	ततो जाजलिना तेन समाहूताः पतत्रिणः ।
KK-12-03-270-005c	वाचमुच्चारयन्ति स्म धर्मस्य वचनात्किल ॥
KK-12-03-270-006	तुलाधार उवाच 
KK-12-03-270-006a	अहिंसादि कृतं कर्म इह चैव परत्र च ।
KK-12-03-270-006c	श्रद्धां निहन्ति वै ब्रह्मन्सा हता हन्ति तं नरम् ॥
KK-12-03-270-007a	समानां श्रद्दधानानां संयतानां सुचेतसाम् ।
KK-12-03-270-007c	कुर्वतां यज्ञ इत्येव न यज्ञो जातु नेष्यते ॥
KK-12-03-270-008a	श्रद्धा वै सात्विकी देवी सूर्यस्य दुहिता द्विज ।
KK-12-03-270-008c	सावित्री प्रसवित्री च हविर्वाङ्मनसी ततः ॥
KK-12-03-270-009a	वाग्वृद्धं त्रायते श्रद्धा मनोवृद्धं च जाजले ।
KK-12-03-270-009c	श्रद्धावृद्धं वाङ्मनसी न यज्ञस्त्रातुमर्हति ॥
KK-12-03-270-010a	अत्र गाथा ब्रह्मगीताः कीर्तयन्ति पुराविदः ।
KK-12-03-270-010c	शुचेरश्रद्दधानस्य श्रद्दधानस्य चाशुचेः ॥
KK-12-03-270-011a	देवा वित्तममन्यन्त सदृशं यज्ञकर्मणि ।
KK-12-03-270-011c	श्रोत्रियस्य कदर्यस्य वदान्यस्य च वार्धुषेः ॥
KK-12-03-270-012a	मीमांसित्वोभयं देवाः सममन्नमकल्पयन् ।
KK-12-03-270-012c	प्रजापतिस्तानुवाच विषमं कृतमित्युत ॥
KK-12-03-270-013a	श्रद्धापूतं वदान्यस्य हतमश्रद्धयेतरत् ।
KK-12-03-270-013c	भोज्यमन्नं वदान्यस्य कदर्यस्य न वार्धुषेः ॥
KK-12-03-270-014a	अश्रद्दधान एवैको देवानां नार्हते हविः ।
KK-12-03-270-014c	तस्यैवान्नं न भोक्तव्यमिति धर्मविदो विदुः ॥
KK-12-03-270-015a	अश्रद्धा परमं पापं श्रद्धा पापप्रमोचनी ।
KK-12-03-270-015c	जहाति पापं श्रद्धावान्सर्पो जीर्णामिव त्वचम् ॥
KK-12-03-270-016a	ज्यायसी या पवित्राणां निवृत्तिः श्रद्धया सह ।
KK-12-03-270-016c	निवृत्तशीलदोषो यः श्रद्धावान्पूत एव सः ॥
KK-12-03-270-017a	किं तस्य तपसा कार्यं किं वृत्तेन किमात्मना ।
KK-12-03-270-017c	श्रद्धामयोऽयं पुरुषो यो यच्छ्रद्धः स एव सः ॥
KK-12-03-270-018a	इति धर्मः समाख्यातः सद्भिर्धर्मार्थदर्शिभिः ।
KK-12-03-270-018c	वयं जिज्ञासमानास्तु सम्प्राप्ता धर्मदर्शनात् ॥
KK-12-03-270-019ac	श्रद्धां कुरु महाप्राज्ञ ततः प्राप्स्यसि यत्परम् ॥
KK-12-03-270-020	'जाजलिरुवाच 
KK-12-03-270-020a	न वै मुनीनां शृणुमश्च तत्वं पृच्छामि ते वाणिज तत्वमेतत् ।
KK-12-03-270-020c	पूर्वे हि पूर्वेऽप्यनवेक्षमाणा नातः परं ते ऋषयः स्थापयन्ति ॥
KK-12-03-270-021a	यस्मिन्नेवानुतीर्थेन पशवः प्राप्नुयुः सुखम् ।
KK-12-03-270-021c	पत्नीव्रतेन विधिना प्रकरोति नियोजयन् ।'
KK-12-03-270-021e	श्रद्धावाञ्श्रद्दधानश्च धर्मश्चैव हि वाणिज ॥
KK-12-03-270-022	तुलाधार उवाच 
KK-12-03-270-022ac	स्ववर्त्मनि स्थितश्चैव गरीयानेव जाजले ॥
KK-12-03-270-023	भीष्म उवाच 
KK-12-03-270-023a	ततोऽचिरेण कालेन तुलाधारः स एव च ।
KK-12-03-270-023c	दिवं गत्वा महाप्राज्ञौ विहरेतां यथासुखम् ।
KK-12-03-270-023e	स्वंस्वं स्थानमुपागम्य स्वकर्मफलनिर्मितम् ॥
KK-12-03-270-024a	एवं बहुविधार्थं च तुलाधारेण भाषितम् ।
KK-12-03-270-024c	सम्यक्चैवमुपालब्धो धर्मश्चोक्तः सनातनः ॥
KK-12-03-270-025a	तस्य विख्यातवीर्यस्य श्रुत्वा वाक्यानि जाजलिः ।
KK-12-03-270-025c	तुलाधारस्य कौन्तेय शान्तिमेवान्वपद्यत ॥
KK-12-03-270-026a	'समानां श्रद्दधानानां युक्तानां च यथाबलम् ।
KK-12-03-270-026c	कुर्वतां यज्ञ इत्येव नायज्ञो जातु नेष्यते ॥'
KK-12-03-270-027a	एवं बहुमतार्थं च तुलाधारेण भाषितम् ।
KK-12-03-270-027c	यथौपम्योपदेशेन किं भूयः श्रोतुमिच्छसि ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तत्यधिकद्विशततमोऽध्यायः ॥ 270 ॥

12-270-1 अयं पन्थाः समाश्रित इति ट. थ. पाठः ॥ 12-270-3 ततस्ततः तेषुतेषु नीडेषु प्रवेशाय श्लिष्टान् सङ्कुचितहस्तपादान् ॥ 12-270-5 वाचमुच्चारयन्ति । निःशङ्कं प्रत्युत्तरं प्रयच्छन्तीत्यर्थः । तत्र हेतुः धर्मस्याऽहिंसात्मकस्य सम्बन्धिनो वचनात्प्रियवचनादित्यर्थः ॥ 12-270-6 हिंसा आदिपदार्थः । इह परत्र च प्रत्यक्षफलमिति शेषः । तत्र हिंसाफलमाह श्रद्धामिति । हिंसा श्रद्धां विश्वासं निहन्तीत्यध्याहृत्य योज्यम् । तं विश्वासघातिनम् । स्पर्धानिहन्ति तं धर्मं स हतो हन्तीति ध. पाठः । हिंसा निहन्ति वै धर्मसंहतो हन्तीति थ. पाठः ॥ 12-270-7 समानां लाभालाभयोः यज्ञः कर्तव्य इत्येवाभिसन्धाय कुर्वतां फलं चाभिसन्धायेति एवार्थः । तेषां यज्ञो नेष्वत इति न । सङ्गतानां सुचेतसामिति ध. पाठः ॥ 12-270-9 वाचा स्वरवर्णविपर्यासेन यद्वृद्धं छिन्नं नष्टं मन्त्राद्युच्चारणे तच्छ्रद्धा त्रायते समाधत्ते । मनसा व्यग्रेण यन्नष्टं देवताध्यानादि ॥ 12-270-12 मीमांसित्वा विचार्य ॥ 12-270-14 हविर्दातुमिति शेषः ॥ 12-270-17 यत् या सात्विकी राजसी तामसी वा श्रद्धा यस्य स यच्छ्रद्धः । स एव स सात्विको राजसस्तामसो वा ॥ 12-270-18 धर्मदर्शनाख्यान्मुनेधर्मं वयं प्राप्तवन्तः ॥ 12-270-19 स्पर्धां जहि महाप्राज्ञेति ध. पाठः ॥ 12-270-21 श्रद्धावान्वेदवाक्ये । श्रद्दधानस्तदर्थमनुष्ठातुं ममेदं श्रेय इति निश्चयवान् । धर्मो धर्मात्मा ॥ 12-270-22 गरीयानेव भूतले इति ट. थ. पाठः ॥ 12-270-27 यथौपम्योपदेशेन यथावद्दृष्टान्तकीर्तनेन ॥
