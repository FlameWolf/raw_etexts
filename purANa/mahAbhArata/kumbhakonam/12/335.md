अध्यायः 335

जनकाभ्यनुज्ञातेन शुकेन व्यासमेत्य स्वस्य जनकेन सह संवादप्रकारकथनम् ॥ 1 ॥ व्यासस्य वैशम्पायनादिभिः सह संवादः ॥ 2 ॥
KK-12-03-335-001	भीष्म उवाच 
KK-12-03-335-001a	एतच्छ्रुत्वा तु वचनं कृतात्मा कृतनिश्चयः ।
KK-12-03-335-001c	आत्मनाऽऽत्मानमास्थाय दृष्ट्वा चात्मानमात्मना ॥
KK-12-03-335-002a	कृतकार्यः सुखी शान्तस्तूष्णीं प्रायादुदङ्मुखः ।
KK-12-03-335-002c	शैशिरं गिरिमुद्दिश्य सधर्मा मातरिश्वनः ॥
KK-12-03-335-003a	एतस्मिन्नेव काले तु देवर्षिर्नारदस्तथा ।
KK-12-03-335-003c	हिमवन्तमियाद्द्रष्टुं सिद्धचारणसेवितम् ॥
KK-12-03-335-004a	तमप्सरोगाकीर्णं गीतस्वननिनादितम् ।
KK-12-03-335-004c	किन्नराणां सहस्रैश्च भृङ्गराजैस्तथैव च ॥
KK-12-03-335-005ac	मद्गुभिः खञ्जरीटैश्च विचित्रैर्जीवजीवकैः ॥
KK-12-03-335-006a	चित्रवर्णैर्मयूरैश्च केकाशतविराजितैः ।
KK-12-03-335-006c	राजहंससमूहैश्च हृष्टैः परभृतैस्तथा ॥
KK-12-03-335-007a	पक्षिराजो गरुत्मांश्च यं नित्यमधितिष्ठति ।
KK-12-03-335-007c	चत्वारो लोकपालाश्च देवाः सर्षिगणास्तथा ॥
KK-12-03-335-008a	तत्र नित्यं समायान्ति लोकस्य हितकाम्यया ।
KK-12-03-335-008c	विष्णुना यत्र पुत्रार्थे तपस्तप्तं महात्मना ॥
KK-12-03-335-009a	तत्रैव च कुमारेण बाल्ये क्षिप्ता दिवौकसः ।
KK-12-03-335-009c	शक्तिर्न्यस्ता क्षितितले त्रैलोक्यमवमन्य वै ॥
KK-12-03-335-010a	तत्रोवाच जगत्स्कन्दः क्षिपन्वाक्यमिदं तदा ।
KK-12-03-335-010c	योऽन्योस्ति मत्तोऽभ्यधिको विप्रा यस्याधिकं प्रियाः ॥
KK-12-03-335-011a	यो ब्रह्मण्यो द्वितीयोऽस्ति त्रिषु लोकेषु वीर्यवान् ।
KK-12-03-335-011c	सोभ्युद्धरत्विमां शक्तिमथवा कम्पयत्विति ॥
KK-12-03-335-012a	तच्छुत्वा व्यथिता लोकाः क इमामुद्धरेदिति ।
KK-12-03-335-012c	अथ देवगणं सर्वं सम्भ्रान्तेन्द्रियमानसम् ॥
KK-12-03-335-013a	अपश्यद्भगवान्विष्णुः क्षिप्तं सासुरराक्षसम् ।
KK-12-03-335-013c	किंन्वत्र सुकृतं कार्यं भवेदिति विचिन्तयन् ॥
KK-12-03-335-014a	अनामृष्य ततः क्षेपमवैक्षत च पावकिम् ।
KK-12-03-335-014c	सम्प्रगृह्य विशुद्धात्मा शक्तिं प्रज्वलितां तदा ॥
KK-12-03-335-015a	कम्पयामास सव्येन पाणिना पुरुषोत्तमः ।
KK-12-03-335-015c	शक्त्यां तु कम्प्यमानायां विष्णुना बलिना तदा ॥
KK-12-03-335-016a	मेदिनी कम्पिता सर्वा सशैलवनकानना ।
KK-12-03-335-016c	शक्तेनापि समुद्धर्तुं कम्पिता साऽभवत्तदा ॥
KK-12-03-335-017a	रक्षिता स्कन्दराजस्य धर्षणा प्रभविष्णुना ।
KK-12-03-335-017c	तां कम्पयित्वा भगवान्प्रह्लादमिदमब्रवीत् ॥
KK-12-03-335-018a	पश्य वीर्यं कुमारस्य नैतदन्यः करिष्यति ।
KK-12-03-335-018c	सोऽमृष्यमाणस्तद्वाक्यं समुद्धरणनिश्चितः ॥
KK-12-03-335-019a	जग्राह तां तदा शक्तिं न चैनामभ्यकम्पयत् ।
KK-12-03-335-019c	नादं महान्तं मुक्त्वा स मूर्च्छितो गिरिमूर्धनि ॥
KK-12-03-335-020a	विह्वलः प्रापतद्भूमौ हिरण्यकशिपोः सुतः ।
KK-12-03-335-020c	तत्रोत्तरां दिशं गत्वा शैलराजस्य पार्श्वतः ॥
KK-12-03-335-021a	तपोऽतप्यत दुर्धर्षं तात नित्यं वृषध्वजः ।
KK-12-03-335-021c	पावकेन परिक्षिप्तं दीप्यता यस्य चाश्रमम् ॥
KK-12-03-335-022a	आदित्यपर्वतं नाम दुर्धर्षमकृतात्मभिः ।
KK-12-03-335-022c	न तत्र शक्यते गन्तुं यक्षराक्षसदानवैः ॥
KK-12-03-335-023a	दशयोजनविस्तारमग्निज्वालसमावृतम् ।
KK-12-03-335-023c	भगवान्पावकस्तत्र स्वयं तिष्ठति वीर्यवान् ॥
KK-12-03-335-024a	सर्वान्विघ्नान्प्रशमयन्महादेवस्य धीमतः ।
KK-12-03-335-024c	दिव्यं वर्षसहस्रं हि पादेनैकेन तिष्ठतः ॥
KK-12-03-335-025a	देवान्सन्तापयंस्तत्र महादेवो महाव्रतः ।
KK-12-03-335-025c	ऐन्द्रीं तु दिशमास्थाय शैलराजस्य धीमतः ॥
KK-12-03-335-026a	विविक्ते पर्वततटे पाराशर्यो महातपाः ।
KK-12-03-335-026c	वेदानध्यापयामास व्यासः शिष्यान्महातपाः ॥
KK-12-03-335-027a	सुमन्तुं च महाभागं वैशम्पायनमेव च ।
KK-12-03-335-027c	जैमिनिं च महाप्राज्ञं पैलं चापि तपस्विनम् ॥
KK-12-03-335-028a	एभिः शिष्यैः परिवृतो व्यास आस्ते महातपाः ।
KK-12-03-335-028c	तत्राश्रमपदं रम्यं ददर्श पितुरुत्तमम् ।
KK-12-03-335-028e	आरणेयो विशुद्धात्मा नभसीव दिवाकरः ॥
KK-12-03-335-029a	अथ व्यासः परिक्षिप्तं ज्वलन्तमिव पावकम् ।
KK-12-03-335-029c	ददृशे सुतमायान्तं दिवाकरसमप्रभम् ॥
KK-12-03-335-030a	असज्जमानं वृक्षेषु शैलेषु विषयेषु च ।
KK-12-03-335-030c	योगयुक्तं महात्मानं यथा बाणं गुणच्युतम् ॥
KK-12-03-335-031a	सोऽभिगम्य पितुः पादावगृह्णादरणीसुतः ।
KK-12-03-335-031c	यथोपजोषं तैश्चापि समागच्छन्महामुनिः ॥
KK-12-03-335-032a	ततो निवेदयामास पित्रे सर्वमशेषतः ।
KK-12-03-335-032c	शुको जनकराजेन संवादं प्रीतमानसः ॥
KK-12-03-335-033a	एवमध्यापयञ्शिष्यान्व्यासः पुत्रं च वीर्यवान् ।
KK-12-03-335-033c	उवास हिमवत्पृष्ठे पाराशर्यो महामुनिः ॥
KK-12-03-335-034a	ततः कदाचिच्छिष्यास्तं परिवार्यावतस्थिरे ।
KK-12-03-335-034c	वेदाध्ययनसम्पन्नाः शान्तात्मानो जितेन्द्रियाः ॥
KK-12-03-335-035a	वेदेषु निष्ठां सम्प्राप्य साङ्गेष्वपि तपस्विनः ।
KK-12-03-335-035c	अथोचुस्ते तदा व्यासं शिष्याः प्राञ्जलयो गुरुम् ॥
KK-12-03-335-036	शिष्या ऊचुः 
KK-12-03-335-036a	महता तेजसा युक्ता यशसा चापि वर्धिताः ।
KK-12-03-335-036c	एकं त्विदानीमिच्छामो गुरुणाऽनुग्रहं कृतम् ॥
KK-12-03-335-037a	इति तेषां वचः श्रुत्वा ब्रह्मर्षिस्तानुवाच ह ।
KK-12-03-335-037c	उच्यतामिति तद्वत्सा यद्वः कार्यं प्रियं मया ॥
KK-12-03-335-038a	एतद्वाक्यं गुरोः श्रुत्वा शिष्यास्ते हृष्टमानसाः ।
KK-12-03-335-038c	पुनः प्राञ्जलयो भूत्वा प्रणम्य शिरसा गुरुम् ॥
KK-12-03-335-039a	ऊचुस्ते सहिता राजन्निदं वचनमुत्तमम् ।
KK-12-03-335-039c	यदि प्रीत उपाध्यायो धन्याः स्मो मुनिसत्तम ॥
KK-12-03-335-040a	काङ्क्षामस्तु वयं सर्वे वरं दत्तं महर्षिणा ।
KK-12-03-335-040c	षष्ठः शिष्यो न ते ख्यातिं गच्छेदत्र प्रसीद नः ॥
KK-12-03-335-041a	चत्वारस्ते वयं शिष्या गुरुपुत्रश्च पञ्चमः ।
KK-12-03-335-041c	इह वेदाः प्रतिष्ठेरन्नेष नः काङ्क्षितो वरः ॥
KK-12-03-335-042a	शिष्याणां वचनं श्रुत्वा व्यासो वेदार्थतत्त्ववित् ।
KK-12-03-335-042c	पराशरात्मजो धीमान्परलोकार्थचिन्तकः ॥
KK-12-03-335-043a	उवाच शिष्यान्धर्मात्मा धर्म्यं नैःश्रेयसं वचः ।
KK-12-03-335-043c	ब्राह्मणाय सदा देयं ब्रह्म शुश्रूषवे तथा ॥
KK-12-03-335-044a	ब्रह्मलोके निवासं यो ध्रुवं समभिकाङ्क्षते ।
KK-12-03-335-044c	भवन्तो बहुलाः सन्तु वेदो विस्तार्यतामयम् ॥
KK-12-03-335-045a	नाशिष्ये सम्प्रदातव्यो नाव्रते नाकृतात्मनि ।
KK-12-03-335-045c	एते शिष्यगुणाः सर्वे विज्ञातव्या यथार्थतः ।
KK-12-03-335-045e	नापरीक्षितचारित्रे विद्या देया कथञ्चन ॥
KK-12-03-335-046a	यथा हि कनकं शुद्धं तापच्छेदनिकर्षणैः ।
KK-12-03-335-046c	परीक्षेत तथा शिष्यानीक्षेत्कुलगुणादिभिः ॥
KK-12-03-335-047a	न नियोज्याश्च वः शिष्या अनियोगे महाभये ।
KK-12-03-335-047c	यथामति यथापाठं तथा विद्या फलिष्यति ॥
KK-12-03-335-048a	सर्वस्तरतु दुर्गाणि सर्वो भद्राणि पश्यतु ।
KK-12-03-335-048c	श्रावयेच्चतुरो वर्णान्कृत्वा ब्राह्मणमग्रतः ॥
KK-12-03-335-049a	वेदस्याध्ययनं हीदं तच्च कार्यं महत्स्मृतम् ।
KK-12-03-335-049c	स्तुत्यर्थमिह देवानां वेदाः सृष्टाः स्वयम्भुवा ॥
KK-12-03-335-050a	यो निर्वदेत सम्मोहाद्ब्राह्मणं वेदपारगम् ।
KK-12-03-335-050c	सोऽभिध्यानाद्ब्राह्मणस्य पराभूयादसंशयम् ॥
KK-12-03-335-051a	यश्चाधर्मेण विब्रूयाद्यश्चाधर्मेण पृच्छति ।
KK-12-03-335-051c	तयोरन्यतरः प्रैति विद्वेषं चाधिगच्छति ॥
KK-12-03-335-052a	एतद्वः सर्वमाख्यातं स्वाध्यायस्य विधिं प्रति ।
KK-12-03-335-052c	उपकुर्याच्च शिष्याणामेतच्च हृदि वो भवेत् ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चत्रिंशदधिकत्रिशततमोऽध्यायः ॥ 335 ॥

12-335-2 शैशिरं गिरिं हिमालयम् ॥ 12-335-4 सहस्रैश्च राजहँसैस्तथैव चेति ड. पाठः ॥ 12-335-24 आसीदिति शेषः ॥
