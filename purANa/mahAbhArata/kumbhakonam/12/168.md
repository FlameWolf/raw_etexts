अध्यायः 168

कदाचन धनार्जनाय प्रस्थितवता गौतमेन समुद्रम् प्रति गच्छता वणिक्सार्थेन सह गमनम् ॥ 1 ॥ वनगजोपद्रुतवणिक्सार्थपरिभ्रष्टेन गौतमेन किञ्चिन्नयग्रोधमूले विश्रान्त्यै प्रस्वापः ॥ 2 ॥ तत्र सायमागतेन राजधर्मनाम्ना बकराजेन तस्य सत्कारः ॥ 3 ॥
KK-12-02-168-001	भीष्म उवाच 
KK-12-02-168-001a	तस्यां निशायां व्युष्टायां गते तस्मिन्द्विजोत्तमे ।
KK-12-02-168-001c	निष्क्रम्य गौतमोऽगच्छद्धनार्थी विचचार ह ॥
KK-12-02-168-002a	सामुद्रिकान्सवणिजस्ततोऽपश्यत्स्थितान्पथि ।
KK-12-02-168-002c	स तेन सह सार्थेन प्रययौ सागरं प्रति ॥
KK-12-02-168-003a	स तु सार्थो महाराज कस्मिंश्चिद्गिरिगह्वरे ।
KK-12-02-168-003c	मत्तेन द्विरदेनाथ निहतः प्रायशोऽभवत् ॥
KK-12-02-168-004a	स कथञ्चिद्भयात्तस्माद्विमुक्तो ब्राह्मणस्तदा ।
KK-12-02-168-004c	कान्दिग्भूतो जीवितार्थी प्रदुद्रावोत्तरां दिशम् ॥
KK-12-02-168-005a	ततस्तु स परिभ्रष्टः सार्थाद्देशात्तथाऽर्थतः ।
KK-12-02-168-005c	एकाकी व्यभ्रमत्तत्र वने कापुरुषो यथा ॥
KK-12-02-168-006a	स पन्थानमथासाद्य समुद्राभिसरं तदा ।
KK-12-02-168-006c	आससाद वनं रम्यं महत्पुष्पितपादपम् ॥
KK-12-02-168-007a	सर्वर्तुकैराम्रवणैः पुष्पितैरुपशोभितम् ।
KK-12-02-168-007c	नन्दनोद्देशसदृशं यक्षकिन्नरसेवितम् ॥
KK-12-02-168-008a	सालतालधवाश्वत्थप्लक्षागुरुवनैस्तथा ।
KK-12-02-168-008c	चन्दनस्य च मुख्यस्य पादपैरुपशोभितम् ।
KK-12-02-168-008e	गिरिप्रस्थेषु रम्येषु सुखेषु सुखगन्धिषु ॥
KK-12-02-168-009a	समन्ततो द्विजश्रेष्ठा वल्गु कूजन्ति तत्र वै ।
KK-12-02-168-009c	मनुष्यवदनाश्चान्ये भारुण्डा इति विश्रुताः ॥
KK-12-02-168-010a	स तान्यतिमनोज्ञानि विहगानां रुतानि वै ।
KK-12-02-168-010c	शृण्वन्सुरमणीयानि विप्रोऽगच्छत गौतमः ॥
KK-12-02-168-011a	ततोऽपश्यत्सुरम्येषु सुवर्णसिकताचिते ।
KK-12-02-168-011c	देशभागे समे चित्रे स्वर्गोद्देशसमप्रभे ।
KK-12-02-168-011e	श्रिया जुष्टं ददर्शाथ न्यग्रोधं च सुमण्डलम् ॥
KK-12-02-168-012a	शाखाभिरनुरूपाभिः संवृतं छत्रसन्निभम् ।
KK-12-02-168-012c	तस्य मूलं च संसिक्तं वरचन्दनवारिणा ॥
KK-12-02-168-013a	दिव्यपुष्पान्वितं श्रीमत्पितामहसदोपमम् ।
KK-12-02-168-013c	तं दृष्ट्वा गौतमः प्रीतो मनःकान्तमनुत्तमम् ॥
KK-12-02-168-014a	मेध्यं सुरगृहप्रख्यं पुष्पितैः पादपैर्वृतम् ।
KK-12-02-168-014c	तमासाद्य मुदा युक्तस्तस्याधस्तादुपाविशत् ॥
KK-12-02-168-015a	तत्रासीनस्य कौन्तेय गौतमस्य नराधिप ।
KK-12-02-168-015c	पुष्पाणि समुपस्पृश्य प्रववावनिलः शुभः ।
KK-12-02-168-015e	ह्लादयंस्तस्य गात्राणि गौतमस्य तदा नृप ॥
KK-12-02-168-016a	स तु विप्रः परिश्रान्तः स्पृष्टः पुण्येन वायुना ।
KK-12-02-168-016c	सुखमासाद्य सुष्वाप भास्करश्चास्तमभ्ययात् ॥
KK-12-02-168-017a	ततोऽस्तं भास्करे याते सन्ध्याकाल उपस्थिते ।
KK-12-02-168-017c	आजगाम स्वभवनं ब्रह्मलोकात्खगोत्तमः ॥
KK-12-02-168-018a	नाडीजङ्घ इति ख्यातो दयितो ब्रह्मणः सखा ।
KK-12-02-168-018c	बकराजो महाप्राज्ञः काश्यपस्यात्मसम्भवः ॥
KK-12-02-168-019a	राजधर्मेति विख्यातो बभूवाप्रतिमो भुवि ।
KK-12-02-168-019c	देवकन्यासुतः श्रीमान्विद्वान्देवसमप्रभः ॥
KK-12-02-168-020a	मृष्टहाटकसञ्छन्नो भूषणैरर्कसन्निभैः ।
KK-12-02-168-020c	भूषितः सर्वगात्रेषु देवगर्भः श्रिया ज्वलन् ॥
KK-12-02-168-021a	तमागतं खगं दृष्ट्वा गौतमो विस्मितोऽभवत् ।
KK-12-02-168-021c	क्षुत्पिपासापरीतात्मा हिंसार्थं चैनमैक्षत ॥
KK-12-02-168-022	राजधर्मोवाच 
KK-12-02-168-022a	स्वागतं भवतो विप्र दिष्ट्या प्राप्तोऽसि मे गृहान् ।
KK-12-02-168-022c	अस्तं च सविता यातः सन्ध्येयं समुपस्थिता ॥
KK-12-02-168-023a	मम त्वं निलयं प्राप्तः प्रियातिथिरनिन्दितः ।
KK-12-02-168-023c	पूजितो यास्यसि प्रातर्विधिदृष्टेन कर्मणा ॥ 

इति श्रीमन्महाभारते शान्तिपर्वणि आपद्धर्मपर्वणि अष्टषष्ट्यधिकशततमोऽध्यायः ॥ 168 ॥

12-168-2 सामुद्रिकान् समुद्रोपान्ते गतान् ॥ 12-168-4 कां दिशं प्रयामीत्याकुलः कान्दिग्भूतः ॥ 12-168-11 रम्येषु प्रदेशेषु मध्ये एकत्र ॥ 12-168-13 सभोपममिति झ. पाठः ॥
