अध्यायः 126

तापसैः स्वाश्रममुपागतस्य सुमित्रस्य पूजनम् ॥ 1 ॥ ततः सुमित्रेण तापसान्प्रति आशान्तरिक्षयोर्ज्यायस्तरं किमिति प्रश्नः ॥ 2 ॥
001	भीष्म उवाच 
001a	प्रविश्य च महारण्यं तापसानामथाश्रमम् ।
001c	आससाद ततो राजा श्रान्तश्चोपाविशत्तदा ॥
002a	तं कार्मुकधरं दृष्ट्वा श्रमार्तं क्षुधितं तदा ।
002c	समेत्य ऋषयस्तस्मै पूजां चक्रुर्यथाविधि ॥
003a	स पूजामृषिभिर्दत्तां प्रतिगृह्य नराधिपः ।
003c	अपृच्छत्तापसान्सर्वांस्तपोवृद्धिमनुत्तमाम् ॥
004a	ते तस्य राज्ञो वचनं प्रतिगृह्य तपोधनाः ।
004c	ऋषयो राजशार्दूलमपृच्छंस्तत्प्रयोजनम् ॥
005a	केन भद्रमुखार्थेन तपोवनमुपागतः ।
005c	पदातिर्बद्धनिस्त्रिंशो धन्वी बाणी नरेश्वर ॥
006a	एतदिच्छामहे श्रोतुं कुतः प्राप्तोऽसि मानद ।
006c	कस्मिन्कुले तु जातस्त्वं किंनामा चासि ब्रूहि नः ॥
007a	ततः स राजा सर्वेभ्यो द्विजेभ्यः पुरुषर्षभ ।
007c	आचख्यौ तद्यथावृत्तं परिचर्यां च भारत ॥
008a	हैहयानां कुले जातः सुमित्रोऽमित्रकर्शनः ।
008c	चरामि मृगयूथानि निघ्नन्बाणैः सहस्रशः ॥
009a	बलेन महता ब्रह्मन्सामात्यः सावरोधकः ।
009c	मृगस्तु विद्धो बाणेन मया सरति शल्यवान् ॥
010a	तं द्रवन्तमनुप्राप्तो वनमेतद्यदृच्छया ।
010c	भवत्सकाशं नष्टश्रीर्हताशः श्रमकर्शितः ॥
011a	किंनु दुःखमतोऽन्यद्वै यदहं श्रमकर्शितः ।
011c	भवतामाश्रमं प्राप्तो हताशो भ्रष्टलक्षणः ॥
012a	न राजलक्षणत्यागः पुनरस्य तपोधनाः ।
012c	दुःखं करोति मे तीव्रं यथाऽऽशा विहता मम ॥
013a	हिमवान्वा महाशैलः समुद्रो वा महोदधिः ।
013c	महत्त्वान्नान्वपद्येतां रोदस्योरन्तरं यथा ॥
014a	आशायास्तपसि श्रेष्ठास्तथा नान्तमहं गतः ।
014c	भवतां विदितं सर्वं सर्वज्ञा हि तपोधनाः ॥
015a	भवन्तः सुमहाभागास्तस्मात्पृच्छामि संशयम् ।
015c	आशावान्पुरुषो यः स्यादन्तरिक्षमथापि वा ॥
016a	किंनु ज्यायस्तरं लोके महत्त्वे प्रतिभाति वः ।
016c	एतदिच्छामि तत्त्वेन श्रोतुं किमिह दुर्लभम् ॥
017a	यदि गुह्यं न वो नित्यं तदा प्रब्रूत मा चिरम् ।
017c	न हि गुह्यतमं श्रोतुमिच्छामि द्विजपुङ्गवाः ॥
018a	भवत्तपोविघातो वा येन स्याद्विरमे ततः ।
018c	यदि वाऽस्ति कथायोगो योऽयं प्रश्नो मयेरितः ॥
019a	एतत्कारणसामर्थ्यं श्रोतुमिच्छामि तत्त्वतः ।
019c	भवन्तोऽपि तपोनित्या ब्रूयुरेतत्समाहिताः ॥ 

इति श्रीमन्महाभारते शान्तिपर्वणि राजधर्मपर्वणि षङ्विंशत्यधिकशततमोऽध्यायः ॥ 126 ॥

12-126-5 हे भद्रमुख ॥ 12-126-12 आशा मृगाशा ॥ 12-126-13 हिमवानुच्चत्वेन महोदधिर्विततत्वेन च गगनान्तं नान्वपद्येताम् । तस्य ततोऽप्युच्चत्वाद्विततत्वाच्च ॥ 12-126-15 आशावान् आशाया महत्त्वेन तद्वतोऽपि महत्त्वमन्तरिक्षवत् ॥ 12-126-17 यद्यगुह्यं तपोनित्यं मम ब्रूतेह माचिरमिति थ. द. पाठः ॥
