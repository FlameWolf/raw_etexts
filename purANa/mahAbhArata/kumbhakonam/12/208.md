अध्यायः 208

भीष्मेण युधिष्ठिरम् प्रति हरेर्वराहावतारनिरूपणम् ॥ 1 ॥
001	युधिष्ठिर उवाच 
001a	पितामह महाप्राज्ञ युधि सत्यपराक्रम ।
001c	श्रोतुमिच्छामि कार्त्स्न्येन कृष्णमव्ययमीश्वरम् ॥
002a	यच्चास्य तेजः सुमहद्यच्च कर्म पुरा कृतम् ।
002c	तन्मे सर्वं यथातत्त्वं ब्रूहि त्वं पुरुषर्षभ ॥
003a	तिर्यग्योनिगतो रूपं कथं धारितवान्प्रभुः ।
003c	केन कार्यनिसर्गेण तमाख्याहि महाबल ॥
004	भीष्म उवाच 
004a	पुराऽहं मृगयां यातो मार्कण्डेयाश्रमे स्थितः ।
004c	तत्रापश्यं मुनिगणान्समासीनान्सहस्रशः ॥
005a	ततस्ते मधुपर्केण पूजां चक्रुरथो मयि ।
005c	प्रतिगृह्य च तां पूजां प्रत्यनन्दमृषीनहम् ||
006a	कथैषा कथिता तत्र कश्यपेन महर्षिणा ।
006c	मनःप्रह्लादिनीं दिव्यां तामिहैकमनाः शृणु ॥
007a	पुरा दानवमुख्या हि क्रोधलोभसमन्विताः ।
007c	बलेन मत्ताः शतशो नरकाद्या महासुराः ॥
008a	तथैव चान्ये बहवो दानवा युद्धदुर्मदाः ।
008c	न सहन्ते स्म देवानां समृद्धिं तामनुत्तमाम् ॥
009a	`नरकाद्या महाघोरा हिरण्याक्षमुपाश्रिताः ।
009c	उद्योगं परमं चक्रुर्देवानां निग्रहे तदा ॥
010a	नियुतं वत्सराणां तु वायुभक्षोऽभवत्तदा ।
010c	हिरण्याक्षो महारौद्रो लेभे देवात्पितामहात् ।
010e	वरानचिन्त्यानतुलाञ्शतशोऽथ सहस्रशः ॥'
011a	दानवैरर्द्यमानास्तु देवा देवर्षयस्तथा ।
011c	न शर्म लेभिरे राजन्क्लिश्यमानास्ततस्ततः ॥
012a	पृथिवीमार्तरूपां ते समपश्यन्दिवौकसः ।
012c	दानवैरभिसङ्कीर्णां घोररूपैर्महाबलैः ।
012e	भारार्तामप्रहृष्टां च दुःखितां संनिमज्जतीम् ॥
013a	`गृहीत्वा पृथिवी देवी पाताले न्यवसत्तदा ।
013c	ततस्त्रैलोक्यमखिलं निरोषधिगणान्वितम् ।
013e	निःस्वाध्यायवषट्कारमभूत्सर्वं समन्ततः ॥'
014a	अथादितेयाः सन्त्रस्ता ब्रह्माणमिदमब्रुवन् ।
014c	कथं शक्ष्यामहे ब्रह्मन्दानवैरभिमर्दनम् ॥
015a	`हिरण्याक्षेण भगवन्गृहीतेयं वसुन्धरा ।
015c	न शक्ष्यामो वयं तत्र प्रवेष्टुं जलदुर्गमम् ॥
016a	तानाह भगवान्ब्रह्मा मुनिरेव प्रसाद्यताम् ।
016c	अगस्त्योऽसौ महातेजाः पातु तज्जलमञ्जसा ॥
017a	तथेति चोक्त्वा ते देवा मुनिमूचुर्मुदान्विताः ।
017c	त्रायस्व लोकान्विप्रर्षे जलमेतत्क्षयं नय ॥
018a	तथेति चोक्त्वा भगवान्कालानलसमद्युतिः ।
018c	ध्यायञ्जलादनिवहं स क्षणेन पपौ जलम् ॥
019a	शोषिते तु समुद्रे च देवाः सर्षिपुरोगमाः ।
019c	ब्रह्माणं प्रणिपत्योचुर्मुनिना शोषितं जलम् ।
019e	इति भूयः समाचक्ष्व किं करिष्यामहे विभो ॥
020ac	स्वयम्भूस्तानुवाचेदं निसृष्टोऽत्र विधिर्मया ॥
021a	ते वरेणाभिसम्पन्ना बलेन च मदेन च ।
021c	नावबुद्ध्यन्ति सम्मूढा विष्णुमव्यक्तदर्शनम् ।
021e	वराहरूपिणं देवमधृष्यममरैरपि ॥
022a	एष वेगेन गत्वा हि यत्र ते दानवाधमाः ।
022c	अन्तर्भूमिगता घोरा निवसन्ति सहस्रशः ।
022e	शमयिष्यति तच्छ्रुत्वा जहृषुः सुरसत्तमाः ॥
023a	ततो विष्णुर्महातेजा वाराहं रूपमास्थितः ।
023c	अन्तर्भूमिं सम्प्रविश्य जगाम दितिजान्प्रति ॥
024a	दृष्ट्वा च सहिताः सर्वे दैत्याः सत्वममानुषम् ।
024c	प्रसह्य तरसा सर्वे सन्तस्थुः कालमोहिताः ॥
025a	ततस्ते समभिद्रुत्य वराहं जगृहुः समम् ।
025c	सङ्क्रुद्धाश्च वराहं तं व्यकर्षन्त समन्ततः ॥
026a	दानवेन्द्रा महाकाया महावीर्यबलोच्छ्रिताः ।
026c	नाशक्नुवंश्च किञ्चित्ते तस्य कर्तुं तदा विभो ॥
027a	ततोऽगच्छन्विस्मयं ते दानवेन्द्रा भयं तथा ।
027c	संशयं गतमात्मानं मेनिरे च सहस्रशः ॥
028a	ततो देवाधिदेवः स योगात्मा योगसारथिः ।
028c	योगमास्थाय भगवांस्तदा भरतसत्तम ॥
029a	विननाद महानादं क्षोभयन्दैत्यदानवान् ।
029c	सन्नादिता येन लोकाः सर्वाश्चैव दिशो दश ॥
030a	तेन सन्नादशब्देन लोकानां क्षोभ आगमत् ।
030c	संश्रान्ताश्च दिशः सर्वा देवाः शक्रपुरोगमाः ॥
031a	निर्विचेष्टं जगच्चापि बभूवातिभृशं तदा ।
031c	स्थावरं जङ्गमं चैव तेन नादेन मोहितम् ॥
032a	ततस्ते दानवाः सर्वे तेन नादेन भीषिताः ।
032c	पेतुर्गतासवश्चैव विष्णुतेजः प्रमोहिताः ॥
033a	`त्रस्तांश्च देवानालोक्य ब्रह्मा प्राह पितामहः ।
033c	योगेश्वरोऽयं भगवान्वाराहं रूपमास्थितः ।
033e	नर्दमानोऽत्र संयाति मा भैष्ट सुरसत्तमाः ॥
034a	एवमुक्त्वा ततो ब्रह्मा नमश्चक्रे पितामहः ।
034c	देवता मुनयश्चैव विष्णुं वै मुक्तिहेतवे ॥
035a	ततो हरिर्महातेजा ब्रह्माणमभिनन्द्य च ।'
035c	रसातलगतश्चापि वराहस्त्रिदशद्विषाम् ।
035e	खुरैर्विदारयामास मांसमेदोस्थिसञ्चयान् ॥
036a	नादेन तेन महता सनातन इति स्मृतः ।
036c	पद्मनाभो महायोगी भूतात्मा भूतभावनः ॥
037a	ततो देवगणाः सर्वे पितामहमुपाद्रवन् ।
037c	तत्र गत्वा महात्मानमूचुश्चैव जगत्पतिम् ॥
038a	नादोऽयं कीदृशो देव नेतं विद्म वयं प्रभो ।
038c	कोसौ हि कस्य वा नादो येन विह्वलितं जगत् ।
038e	देवाश्च दानवाश्चैव मोहितास्तस्य तेजसा ॥
039a	एतस्मिन्नन्तरे विष्णुर्वाराहं रूपमास्थितः ।
039c	उदतिष्ठन्महाबाहो स्तूयमानो महर्षिभिः ॥
040	पितामह उवाच 
040a	`दिव्यं------ युद्धमासीन्महात्मनोः ।
040c	हिरण्याक्षस्य विष्णोश्च सर्वसङ्क्षोभकारणम् ॥
041a	जघान च हिरण्याक्षमन्तर्भूमिगतं हरिः ।
041c	तदाकर्ण्य महातेजा ब्रह्मा मधुरमब्रवीत् ॥'
042	पितामह उवाच 
042a	निहत्य दानवपतीन्महावर्ष्मा महाबलः ।
042c	एष देवो महायोगी भूतात्मा भूतभावनः ॥
043a	सर्वभूतेश्वरो योगी मुनिरात्मा तथाऽऽत्मनः ।
043c	स्थिरीभवत कृष्णोऽयं सर्वविघ्नविनाशनः ॥
044a	कृत्वा कर्मातिसाध्वेतदशक्यममितप्रभः ।
044c	समायातः स्वमात्मानं महाभागो महाद्युतिः ॥
045a	पद्मनाभो महायोगी पुराणपुरुषोत्तमः ।
045c	न सन्तापो न भीः कार्या शोको वा सुरसत्तमैः ॥
046a	विधिरेष प्रभावश्च कालः सङ्क्षयकारकः ।
046c	लोकान्धारयता तेन नादो मुक्तो महात्मना ॥
047a	स एष हि महाबाहुः सर्वलोकनमस्कृतः ।
047c	अच्युतः पुण्डरीकाक्षः सर्वभूतादिरीश्वरः ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टाधिकद्विशततमोऽध्यायः ॥ 208 ॥

12-208-36 भूताचार्यः स भूतराट् इति झ. ड. थ. पाठः ॥12-208-042 महावर्ष्मा महाकायः || 
