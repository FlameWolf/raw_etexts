अध्यायः 144

महावृक्षनिवासिना कपोतेनाहारार्थं गतायां निजपत्न्यां रात्रावनागतायां तद्गुणानुवर्णनपूर्वकं ताम् प्रति शोचनम् ॥ 1 ॥ भर्तृविलापं श्रुतवत्या व्याधपञ्जरस्थया कपोत्या धर्मोपन्यासपूर्वकम् पतिम् प्रति व्याधसत्कारचोदना ॥ 2 ॥
001	भीष्म उवाच 
001a	अथ वृक्षस्य शाखायां विहङ्गः ससुहृज्जनः ।
001c	दीर्घकालोषितो राजंस्तत्र चित्रतनूरुहः ॥
002a	तस्य कल्यगता भार्या चरितुं नाभ्यवर्तत ।
002c	प्राप्तां च रजनीं दृष्ट्वा स पक्षी पर्यतप्यत ॥
003a	वातवर्षं महच्चासीन्न चागच्छति मे प्रिया ।
003c	किन्नु तत्कारणं येन साऽद्यापि न निवर्तते ॥
004ac	अपि स्वस्ति भवेत्तस्याः प्रियाया मम कानने ॥
005a	तया विरहितं हीदं शून्यमद्य गृहं मम ।
005c	पुत्रपौत्रवधूभृत्यैराकीर्णमपि सर्वतः ।
005e	भार्याहीनं गृहस्थस्य शून्यमेव गृहं भवेत् ॥
006a	न गृहं गृहमित्याहुर्गृहिणी गृहमुच्यते ।
006c	गृहं तु गृहिणीहीनमरण्यसदृशं मतम् ॥
007a	यदि सा रक्तनेत्रान्ता चित्राङ्गी मधुरस्वरा ।
007c	अद्य नाभ्येति मे कान्ता न कार्यं जीवितेन मे ॥
008a	न भुङ्क्ते मय्यभुक्ते या नास्नाते स्नाति सुव्रता ।
008c	नातिष्ठत्युपतिष्ठेत शेते च शयिते मयि ॥
009a	हृष्टे भवति सा हृष्टा दुःखिते मयि दुःखिता ।
009c	प्रोषिते दीनवदना क्रुद्धे च प्रियवादिनी ॥
010a	पतिधर्मव्रता साध्वी प्राणेभ्योऽपि गरीयसी ।
010c	यस्य स्यात्तादृशी भार्या धन्यः स पुरुषो भुवि ॥
011a	सा हि श्रान्तं क्षुधार्तं च जानीते मां तपस्विनी ।
011c	अनुरक्ता स्थिरा चैव भक्ता स्निग्धा यशस्विनी ॥
012a	वृक्षमूलेऽपि दयिता यस्य तिष्ठति तद्गृहम् ।
012c	प्रासादोपि तया हीनः कान्तार इति निश्चितम् ॥
013a	धर्मार्थकामकालेषु भार्या पुंसः सहायिनी ।
013c	विदेशगमने चास्य सैव विश्वासकारिका ॥
014a	भार्या हि परमो ह्यर्थः पुरुषस्येह पठ्यते ।
014c	असहायस्य लोकेऽस्मिँल्लोकयात्रासहायिनी ॥
015a	तथा रोगाभिभूतस्य नित्यं कृच्छ्रगतस्य च ।
015c	नास्ति भार्यासमं मित्रं नरस्यार्तस्य भेषजम् ॥
016a	नास्ति भार्यासमो बन्धुर्नास्ति भार्यासमा गतिः ।
016c	नास्ति भार्यासमो लोके सहायो धर्मसङ्ग्रहे ॥
017a	यस्य भार्या गृहे नास्ति साध्वी च प्रियवादिनी ।
017c	अरण्यं तेन गन्तव्यं यथाऽरण्यं तथा गृहम् ॥
018	भीष्म उवाच 
018a	एवं विलपतस्तस्य द्विजस्यार्तस्य वै तदा ।
018c	गृहीता शकुनिघ्नेन भार्या शुश्राव भारतीम् ॥
019	कपोत्युवाच 
019a	अहोऽतीव सुभाग्याऽहं यस्या मे दयितः पतिः ।
019c	असतो वा सतो वाऽपि गुणानेवं प्रभाषते ॥
020a	सा हि स्त्रीत्यवगन्तव्या यस्या भर्ता तु तुष्यति ।
020c	तुष्टे भर्तरि नारीणां तुष्टाः स्युः सर्वदेवताः ।
020e	अग्निसाक्षिकमप्येतद्भर्ता हि शरणं परम् ॥
021a	दावाग्निनेव निर्दग्धा सपुष्पस्तबका लता ।
021c	भस्मीभवति सा नारी यस्या भर्ता न तुष्यति ॥
022a	इति सञ्चिन्त्य दुःखार्ता भर्तारं दुःखितं तदा ।
022c	कपोती लुब्धकेनापि गृहीता वाक्यमब्रवीत् ॥
023a	हन्त वक्ष्यामि ते श्रेयः श्रुत्वा तु कुरु तत्तथा ।
023c	शरणागतसन्त्राता भव कान्त विशेषतः ॥
024a	एष शाकुनिकः शेते तव वासं समाश्रितः ।
024c	शीतार्तश्च क्षुधार्तश्च पूजामस्मै समाचर ॥
025a	यो हि कश्चिद्द्विजं हन्याद्गां वा लोकस्य मातरम् ।
025c	शरणागतं च यो हन्यात्तुल्यं तेषां च पातकम् ॥
026a	अस्माकं विहिता वृत्तिः कापोती जातिधर्मतः ।
026c	सा न्याय्याऽऽत्मवता नित्यं त्वद्विधेनानुवर्तितुम् ॥
027a	यस्तु धर्मं यथाशक्ति गृहस्थो ह्यनुवर्तते ।
027c	स प्रेत्य लभते लोकानक्षयानिति शुश्रुम ॥
028a	स त्वं सन्तानवानद्य पुत्रवानपि च द्विज ।
028c	त्वं स्वदेहे दयां त्यक्त्वा धर्मार्थौ परिगृह्य य ।
028e	पूजामस्मै प्रयुङ्क्ष्व त्वं प्रीयेतास्य मनो यथा ॥
029a	शरीरे मा च सन्तापं कुर्वीथास्त्वं विहङ्गम ।
029c	शरीरयात्रावृत्त्यर्थमन्यान्दारानुपैष्यसि ॥
030a	इति सा शकुनी वाक्यं पञ्जरस्था तपस्विनी ।
030c	अतिदुःखान्विता प्रोक्त्वा भर्तारं समुदैक्षत ॥ 

इति श्रीमन्महाभारते शान्तिपर्वणि आपद्धर्मपर्वणि चतुश्चत्वारिंशदधिकशततमोऽध्यायः ॥ 144 ॥

12-144-10 पतिव्रता पतिगतिः पतिप्रियहिते रता हि झ. पाठः ॥ 12-144-14 भार्या हि परमो नाथ इति ड. थ. पाठः ॥ 12-144-21 न सा स्त्रीत्यवगन्तव्या यस्यां भर्ता न तुष्यतीति झ. पाठः ॥
