अध्यायः 246

भीष्मेण युधिष्ठिरम् प्रति योगस्वरूपादिनिरूपकशुकसम्बोध्यकव्यासवचनानुवादः ॥ 1 ॥
KK-12-03-246-001	व्यास उवाच 
KK-12-03-246-001a	पृच्छतस्तव सत्पुत्र यथावदिह तत्त्वतः ।
KK-12-03-246-001c	साङ्ख्यन्यायेन संयुक्तं यदेतत्कीर्तितं मया ॥
KK-12-03-246-002a	योगकृत्यं तु ते कृत्स्नं वर्तयिष्यामि तच्छृणु ।
KK-12-03-246-002c	एकत्वं बुद्धिमनसोरिन्द्रियाणां च सर्वशः ॥
KK-12-03-246-003a	आत्मनोऽव्यथिनस्तात ज्ञानमेतदनुत्तमम् ।
KK-12-03-246-003c	तदेतदुपशान्तेन दान्तेनाध्यात्मशीलिना ॥
KK-12-03-246-004a	आत्मारामेण बुद्धेन बोद्धव्यं शुचिकर्मणा ।
KK-12-03-246-004c	योगदोषान्समुच्छिन्द्यात्पञ्च यान्कवयो विदुः ॥
KK-12-03-246-005a	कामं क्रोधं च लोभं च भयं स्वप्नं च पञ्चमम् ।
KK-12-03-246-005c	क्रोधं शमेन जयति कामं सङ्कल्पवर्जनात् ॥
KK-12-03-246-006a	सत्त्वसंसेवनाद्धीरो निद्रामुच्छेत्तुमर्हति ।
KK-12-03-246-006c	धृत्या शिश्नोदरं रक्षेत्पाणिपादं च चक्षुषा ॥
KK-12-03-246-007a	चक्षुःश्रोत्रे च मनसा मनो वाचं च कर्मणा ।
KK-12-03-246-007c	अप्रमादाद्भयं जह्याल्लोभं प्राज्ञोपसेवनात् ॥
KK-12-03-246-008a	एवमेतान्योगदोषाञ्जयेन्नित्यमतन्द्रितः ।
KK-12-03-246-008c	अग्नींश्च ब्राह्मणांश्चार्चेद्देवताः प्रणमेत च ॥
KK-12-03-246-009a	वर्जयेदुशतीं वाचं हिंसायुक्तां मनोनुदाम् ।
KK-12-03-246-009c	ब्रह्म तेजोमयं शुक्रं यस्य सर्वमिदं ततम् ॥
KK-12-03-246-010a	एतस्य सूत्रभूतस्य द्वयं स्थावरजङ्गमम् ।
KK-12-03-246-010c	ध्यानमध्ययनं दानं सत्यं ह्रीरार्जवं क्षमा ॥
KK-12-03-246-011a	शोचमाहारसंशुद्धिरिन्द्रियाणां च निग्रहः ।
KK-12-03-246-011c	एतैर्विवर्धते तेजः पाप्मानं चापकर्षति ॥
KK-12-03-246-012a	सिद्ध्यन्ति चास्य सर्वार्था विज्ञानं च प्रवर्धते ।
KK-12-03-246-012c	समः सर्वेषु भूतेषु लब्धालब्धेन वर्तयेत् ॥
KK-12-03-246-013a	धूतपाप्मा तु तेजस्वी लघ्वाहारो जितेन्द्रियः ।
KK-12-03-246-013c	कामक्रोधौ वशे कृत्वा निनीषेद्ब्रह्मणः पदम् ॥
KK-12-03-246-014a	मनसश्चेन्द्रियाणां च कृत्वैकाग्र्यं समाहितः ।
KK-12-03-246-014c	पूर्वरात्रेऽपरात्रे च धारयेन्मन आत्मनि ॥
KK-12-03-246-015a	जन्तोः पञ्चेन्द्रियस्यास्य यदेकं छिद्रमिन्द्रियम् ।
KK-12-03-246-015c	ततोऽस्य स्रवते प्रज्ञा दृतेः पादादिवोदकम् ॥
KK-12-03-246-016a	मनस्तु पूर्वमादद्यात्कुमीनमिव मत्स्यहा ।
KK-12-03-246-016c	ततः श्रोत्रं ततश्चक्षुर्जिह्वा घ्राणं च योगवित् ॥
KK-12-03-246-017a	तत एतानि संयम्य मनसि स्थापयेद्यतिः ।
KK-12-03-246-017c	तथैवापो ह्यसङ्कल्पान्मनो ह्यात्मनि धारयेत् ॥
KK-12-03-246-018a	पञ्चेन्द्रियाणि सन्धाय मनसि स्थापयेद्यतिः ।
KK-12-03-246-018c	यदैतान्यवतिष्ठन्ति मनःषष्ठानि चात्मनि ॥
KK-12-03-246-019a	प्रसीदन्ति च संस्थाय तदा ब्रह्म प्रकाशते ।
KK-12-03-246-019c	विधूम इव सप्तार्चिरादित्य इव दीप्तिमान् ॥
KK-12-03-246-020a	वैद्युतोऽग्निरिवाकाशे दृश्यतेऽऽत्मा तथाऽऽत्मनि ।
KK-12-03-246-020c	सर्वस्तत्र स सर्वत्र व्यापकत्वाच्च दृश्यते ॥
KK-12-03-246-021a	तं पश्यन्ति महात्मानो ब्राह्मणा ये मनीषिणः ।
KK-12-03-246-021c	धृतिमन्तो महाप्राज्ञाः सर्वभूतहिते रताः ॥
KK-12-03-246-022a	एवं परिमितं कालमाचरन्संशितव्रतः ।
KK-12-03-246-022c	आसीनो हि रहस्येको गच्छेदक्षरसाम्यताम् ॥
KK-12-03-246-023a	विमोहो भ्रम आवर्तो घ्राणं श्रवणदर्शने ।
KK-12-03-246-023c	अद्भुतानि रसस्पर्शे शीतोष्णे मारुताकृतिः ॥
KK-12-03-246-024a	प्रतिभामुपसर्गांश्चाप्युपसङ्गृह्य योगतः ।
KK-12-03-246-024c	तांस्तत्त्वविदनादृत्य आत्मन्येव निवर्तयेत् ॥
KK-12-03-246-025a	कुर्यात्परिचयं योगे त्रैकाल्ये नियतो मुनिः ।
KK-12-03-246-025c	गिरिशृङ्गे तथा चैत्ये वृक्षाग्रेषु च योजयेत् ॥
KK-12-03-246-026a	सन्नियम्येन्द्रियग्रामं कोष्ठे भाण्डमना इव ।
KK-12-03-246-026c	एकाग्रं चिन्तयेन्नित्यं योगान्नोद्वेजयेन्मनः ॥
KK-12-03-246-027a	येनोपायेन शक्येत सन्नियन्तुं चलं मनः ।
KK-12-03-246-027c	तत्तद्युक्तो निषेवेत न चैव विचलेत्ततः ॥
KK-12-03-246-028a	शून्या गिरिगुहाश्चैव देवतायतनानि च ।
KK-12-03-246-028c	शून्यागाराणि चैकाग्रो निवासार्थमुपक्रमेत् ॥
KK-12-03-246-029a	नाभिष्वजेत्परं वाचा कर्मणा मनसाऽपि वा ।
KK-12-03-246-029c	उपेक्षको यताहारो लब्धालब्धे समो भवेत् ॥
KK-12-03-246-030a	यश्चैनमभिनिन्देत यश्चैनमभिवादयेत् ।
KK-12-03-246-030c	समस्तयोश्चाप्युभयोर्नाभिध्यायेच्छुभाशुभम् ॥
KK-12-03-246-031a	न प्रहृष्येत लाभेषु नालाभेषु च चिन्तयेत् ।
KK-12-03-246-031c	समः सर्वेषु भूतेषु सधर्मा मातरिश्वनः ॥
KK-12-03-246-032a	एवं सर्वात्मनः साधोः सर्वत्र समदर्शिनः ।
KK-12-03-246-032c	षण्मासान्नित्ययुक्तस्य शब्दब्रह्मातिवर्तते ॥
KK-12-03-246-033a	वेदनार्ताः प्रजा दृष्ट्वा समलोष्टाश्मकाञ्चनः ।
KK-12-03-246-033c	एतस्मिन्निरतो मार्गे विरमेन्न च मोहितः ॥
KK-12-03-246-034a	अपि वर्णावकृष्टस्तु नारी वा धर्मकाङ्क्षिणी ।
KK-12-03-246-034c	तावप्येतेन मार्गेण गच्छेतां परमां गतिम् ॥
KK-12-03-246-035a	अजं पुराणमजरं सनातनं यदिन्द्रियैरुपलभेत निश्चलैः ।
KK-12-03-246-035c	अणोरणीयो महतो महत्तरं तदात्मना पश्यति युक्तमात्मवान् ॥
KK-12-03-246-036a	इदं महर्षेर्वचनं महात्मनो यथावदुक्तं मनसाऽनुदृश्य च ।
KK-12-03-246-036c	अवेक्ष्य चेमां परमेष्ठिसाम्यतां प्रयान्ति यां भूतगतिं मनीषिणः ॥ 

इति श्रीमन्महाभारते शान्तिपर्वणि मोक्षधर्मपर्वणि षट्चत्वारिंशदधिकद्विशततमोऽध्यायः ॥ 246 ॥

12-246-3 आत्मनो व्ययिन इति ध. पाठः ॥ 12-246-9 सर्वमिदं रस इति झ. पाठः ॥ 12-246-10 एकस्य सर्वं भूतस्येति ड. पाठः ॥ 12-246-12 विज्ञानं च प्रकाशत इति ड. थ. पाठः ॥ 12-246-15 दृतेश्चर्मकोशस्य ॥ 12-246-16 कुमीनं जालदंशक्षमं मीनम् । कुलीरमिव मत्स्यहेति ड. थ. पाठः ॥ 12-246-18 तं च ज्ञानेनेति ड. थ. पाठः । पञ्चज्ञानेन सन्धाय मनः संस्थापयेद्यतिरिति ध. पाठः ॥ 12-246-23 प्रमादो भ्रम इति ड. थ. पाठः ॥ 12-246-24 मनसैव निवर्तयेदिति ड. थ. पाठः ॥ 12-246-26 कोष्ठं भाण्डं यथैव चेति ध. पाठः ॥ 12-246-30 यश्चैनमभिनन्देत यश्चैनमपवादयेत् इति झ. पाठः ॥ 12-246-32 सर्वात्मना साधोरिति ड. पाठः । स्वस्थात्मन इति झ. पाठः ॥
