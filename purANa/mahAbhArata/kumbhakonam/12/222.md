अध्यायः 222

भीष्मेण युधिष्ठिरम् प्रति जनकाय पञ्चशिखोक्तसाम्परायिकभावादिप्रतिपादकवाक्यानुवादः ॥ 1 ॥
KK-12-03-222-001	भीष्म उवाच 
KK-12-03-222-001a	जनको नरदेवस्तु ज्ञापितः परमर्षिणा ।
KK-12-03-222-001c	पुनरेवानुपप्रच्छ साम्पराये भवाभवौ ॥
KK-12-03-222-002	जनक उवाच 
KK-12-03-222-002a	भगवन्यदि न प्रेत्य सञ्ज्ञा भवति कस्यचित् ।
KK-12-03-222-002c	एवं सति किमज्ञानं ज्ञानं वा किं करिष्यति ॥
KK-12-03-222-003a	सर्वमुच्छेदनिष्ठं स्यात्पश्य चैतद्द्विजोत्तम ।
KK-12-03-222-003c	अप्रमत्तः प्रमत्तो वा किं विशेषं करिष्यति ॥
KK-12-03-222-004a	असंसर्गो हि भूतेषु संसर्गो वा विनाशिषु ।
KK-12-03-222-004c	कस्मै क्रियेत तत्वेन निश्चयः कोऽत्र तत्त्वतः ॥
KK-12-03-222-005	भीष्म उवाच 
KK-12-03-222-005a	तमसा हि प्रतिच्छन्नं विभ्रान्तमिव चातुरम् ।
KK-12-03-222-005c	पुनः प्रशमयन्वाक्यैः कविः पञ्चशिखोऽब्रवीत् ॥
KK-12-03-222-006a	उच्छेदनिष्ठा नेहास्ति भा निष्ठा न विद्यते ।
KK-12-03-222-006c	अयं ह्यपि समाहारः शरीरेन्द्रियचेतसाम् ।
KK-12-03-222-006e	वर्तते पृथगन्योन्यमप्यपाश्रित्य कर्मसु ॥
KK-12-03-222-007a	धावतः पञ्च तेषां तु खं वायुर्ज्योतिरम्बु भूः ।
KK-12-03-222-007c	ते स्वभावेन तिष्ठन्ति वियुज्यन्ते स्वभावतः ॥
KK-12-03-222-008a	आकाशो वायुरूष्मा च स्नेहो यश्चापि पार्थिवः ।
KK-12-03-222-008c	एष पञ्चसमाहारः शरीरमपि नैकधा ॥
KK-12-03-222-009a	`अहं वाच्यं द्विजानां यद्विशिष्टं बुद्धिरूपवत् ।
KK-12-03-222-009c	वाचामगोचरं नित्यं ज्ञेयमेवं भविष्यति ॥
KK-12-03-222-010a	ज्ञानं ज्ञेयं तथा ज्ञानं त्रिविधं ज्ञानमुच्यते ।'
KK-12-03-222-010c	ज्ञानमूष्मा च वायुश्च त्रिविधः कर्मसङ्ग्रहः ॥
KK-12-03-222-011a	इन्द्रियाणीन्द्रियार्थाश्च स्वभावश्चेतना मनः ।
KK-12-03-222-011c	प्राणापानौ विकारश्च धातवश्चात्र निःसृताः ॥
KK-12-03-222-012a	`प्राणादयस्तथा स्पर्शा न सम्बाधगतास्तथा ।
KK-12-03-222-012c	पुत्राधीनं भविष्येत चिन्मात्रः स परः पुमान् ॥
KK-12-03-222-013a	श्रवणं स्पर्शनं जिह्वा दृष्टिर्नासा तथैव च ।
KK-12-03-222-013c	इन्द्रियाणीति पञ्चैते चित्तपूर्वगमा गुणाः ॥
KK-12-03-222-014a	तत्र विज्ञानसंयुक्ता त्रिविधा चेतना ध्रुवा ।
KK-12-03-222-014c	सुखदुःखेति यामाहुरदुःखेत्यसुखेति च ॥
KK-12-03-222-015a	शब्दः स्पर्शश्च रूपं च रसो गन्धश्च मूर्तयः ।
KK-12-03-222-015c	एते ह्यामरणात्पञ्च षड्गुणा ज्ञानसिद्धये ॥
KK-12-03-222-016a	तेषु कर्मविसर्गश्च सर्वतत्वार्थनिश्चयः ।
KK-12-03-222-016c	तमाहुः परमं शुक्रं `पारे च रजसः प्रभुम् ॥
KK-12-03-222-017a	विरागाद्वर्तते तस्मिन्मनो रजसि नित्यगम् ।
KK-12-03-222-017c	तस्मिन्प्रसन्ने सम्पश्येद्' बुद्धिरित्यव्ययं महत् ॥
KK-12-03-222-018a	इमं गुणसमाहारमात्मभावेन पश्यतः ।
KK-12-03-222-018c	असम्यग्दर्शिनो दुःखमनन्तं नोपशाम्यति ॥
KK-12-03-222-019a	`तस्मादेतेषु मेधावी न प्रसज्येत बुद्धिमान् ।'
KK-12-03-222-019c	अनात्मेति च यद्दृष्टं तन्नाहं न ममेत्यपि ।
KK-12-03-222-019e	वर्तते किमधिष्ठाना प्रसक्ता दुःखसन्ततिः ॥
KK-12-03-222-020a	यत्र सम्यङ्मनो नाम त्यागमात्रमनुत्तमम् ।
KK-12-03-222-020c	शृणु यत्तव मोक्षाय भाष्यमाणं भविष्यति ॥
KK-12-03-222-021a	त्याग एव हि सर्वेषां युक्तानामपि कर्मणाम् ।
KK-12-03-222-021c	नित्यदुःखविनीतानां श्लेषो दुःखवहो हतः ॥
KK-12-03-222-022a	द्रव्यत्यागे तु कर्माणि भोगत्यागे व्रतान्यपि ।
KK-12-03-222-022c	सुखत्यागे तपोयोगं सर्वत्यागे समापना ॥
KK-12-03-222-023a	तस्य मार्गोऽयमद्वैधः सर्वत्यागस्य दर्शितः ।
KK-12-03-222-023c	विप्रहाणाय दुःखस्य दुर्गतिस्त्वन्यथा भवेत् ॥
KK-12-03-222-024a	`शेते जरामृत्युभयैर्विमुक्तः क्षीणे पुण्ये विगते च पापे ।
KK-12-03-222-024c	तपोनिमित्ते विगते च निष्ठे फले यथाऽऽकाशमलिङ्ग एव ॥'
KK-12-03-222-025a	पञ्चज्ञानेन्द्रियाण्युक्त्वा मनःषष्ठानि चेतसि ।
KK-12-03-222-025c	मनःषष्ठानि वक्ष्यामि पञ्चकर्मेन्द्रियाणि तु ॥
KK-12-03-222-026a	हस्तौ कर्मेन्द्रियं ज्ञेयमथ पादौ गतीन्द्रियम् ।
KK-12-03-222-026c	प्रजनानन्दयोः शेफो निसर्गे पायुरिन्द्रियम् ॥
KK-12-03-222-027a	वाक्च शब्दविशेषार्थं गतिं पञ्चान्वितां विदुः ।
KK-12-03-222-027c	एवमेकादशैतानि बुद्ध्या तूपहतं मनः ॥
KK-12-03-222-028a	कर्णौ शब्दश्च चित्तं च त्रयः श्रवणसङ्ग्रहे ।
KK-12-03-222-028c	तथा स्पर्शे तथा रूपे तथैव रसगन्धयोः ॥
KK-12-03-222-029a	एवं पञ्चत्रिका ह्येते गुणास्तदुपलब्धये ।
KK-12-03-222-029c	येनायं त्रिविधो भावः पर्यायात्समुपस्थितः ॥
KK-12-03-222-030a	सात्विको राजसश्चापि तामसश्चापि ते त्रयः ।
KK-12-03-222-030c	त्रिविधा वेदना येषु प्रसूताः सर्वसाधनाः ॥
KK-12-03-222-031a	प्रहर्षः प्रीतिरानन्दः सुखं संशान्तचित्तता ।
KK-12-03-222-031c	अकुतश्चित्कुतश्चिद्वा चिन्तितः सात्विको गुणः ॥
KK-12-03-222-032a	अतुष्टिः परितापश्च शोको लोभस्तथाऽक्षमा ।
KK-12-03-222-032c	लिङ्गानि रजसस्तानि दृश्यन्ते हेत्वहेतुतः ॥
KK-12-03-222-033a	अविवेकस्तथा मोहः प्रमादः स्वप्नतन्द्रिता ।
KK-12-03-222-033c	कथञ्चिदपि वर्तन्ते विविधास्तामसा गुणाः ॥
KK-12-03-222-034a	तत्र यत्प्रीतिसंयुक्तं काये मनसि वा भवेत् ।
KK-12-03-222-034c	वर्तते सात्विको भाव इत्यपेक्षेत तत्तथा ॥
KK-12-03-222-035a	यत्तु सन्तापसंयुक्तमप्रीतिकरमात्मनः ।
KK-12-03-222-035c	प्रवृत्तं रज इत्येवं ततस्तदपि चिन्तयेत् ॥
KK-12-03-222-036a	अथ यन्मोहसंयुक्तं काये मनसि वा भवेत् ।
KK-12-03-222-036c	अप्रतर्क्यमविज्ञेयं तमस्तदुपधारयेत् ॥
KK-12-03-222-037a	श्रोत्रं व्योमाश्रितं भूतं शब्दः श्रोत्रं समाश्रितः ।
KK-12-03-222-037c	नोभयं शब्दविज्ञाने विज्ञानस्येतरस्य वा ॥
KK-12-03-222-038a	एवं त्वक्चक्षुषी जिह्वा नासिका चेति पञ्चमी ।
KK-12-03-222-038c	स्पर्शे रूपे रसे गन्धे तानि चेतो मनश्च तत् ॥
KK-12-03-222-039a	स्वकर्मयुगपद्भावो दशस्वेतेषु तिष्ठति ।
KK-12-03-222-039c	चित्तमेकादशं विद्धि बुद्धिर्द्वादशमी भवेत् ॥
KK-12-03-222-040a	तेषामयुगपद्भाव उच्छेदो नास्ति तामसः ।
KK-12-03-222-040c	आस्थितो युगपद्भावे व्यवहारः स लौकिकः ॥
KK-12-03-222-041a	इन्द्रियाण्युपसृत्यापि दृष्ट्वा पूर्वं श्रुतागमात् ।
KK-12-03-222-041c	चिन्तयन्ननुपर्येति त्रिभिरेवान्वितो गुणैः ॥
KK-12-03-222-042a	यत्तमोपहतं चित्तमाशुसञ्चारमध्रुवम् ।
KK-12-03-222-042c	करोत्युपरमं काये तदाहुस्तामसं सुखम् ॥
KK-12-03-222-043a	यद्यदागमसंयुक्तं न कृच्छ्रादुपशाम्यति ।
KK-12-03-222-043c	अथ तत्राप्युपादत्ते तमो व्यक्तमिवानृतम् ॥
KK-12-03-222-044a	एवमेव प्रसङ्ख्यातः स्वकर्मप्रत्ययो गुणः ।
KK-12-03-222-044c	कथञ्चिद्वर्तते सम्यक्केषाञ्चिद्वा निवर्तते ॥
KK-12-03-222-045a	`अहमित्येष वै भावो नान्यत्र प्रतितिष्ठति ।
KK-12-03-222-045c	यस्य भावो दृढो नित्यं स वै विद्वांस्तथेतरः ॥
KK-12-03-222-046a	देहधर्मस्तथा नित्यं सर्वभूतेषु वै दृढः ।
KK-12-03-222-046c	एतेनैवानुमानेन त्याज्यो धर्मस्तथा ह्यसौ ॥
KK-12-03-222-047a	ज्ञानेन मुच्यते जन्तुर्धर्मात्मा ज्ञानवान्भवेत् ।
KK-12-03-222-047c	धर्मेण धार्यते लोकः सर्वं धर्मे प्रतिष्ठितम् ॥
KK-12-03-222-048a	सर्वार्थजनकश्चैव धर्मः सर्वस्य कारणम् ।
KK-12-03-222-048c	सर्वो हि दृश्यते लोके न सर्वार्थः कथञ्चन ॥
KK-12-03-222-049a	सर्वत्यागे कृते तस्मात्परमात्मा प्रसीदति ।
KK-12-03-222-049c	व्यक्तादव्यक्तमतुलं लोकेषु परिवर्तते ॥'
KK-12-03-222-050a	एतदाहुः समाहारं क्षेत्रमध्यात्मचिन्तकाः ।
KK-12-03-222-050c	स्थितो मनसि यो भावः स वै क्षेत्रज्ञ उच्यते ॥
KK-12-03-222-051a	एवं सति क उच्छेदः शाश्वतो वा कथं भवेत् ।
KK-12-03-222-051c	स्वभावाद्वर्तमानेषु सर्वभूतेषु हेतुषु ॥
KK-12-03-222-052a	यथार्णवगता नद्यो व्यक्तीर्जहति नाम च ।
KK-12-03-222-052c	नतु स्वतां नियच्छन्ति तादृशः सत्वसङ्क्षयः ॥
KK-12-03-222-053a	एवं सति कुतः सञ्ज्ञा प्रेत्यभावे पुनर्भवेत् ।
KK-12-03-222-053c	प्रतिसम्मिश्रिते जीवे गृह्यमाणे च सर्वतः ॥
KK-12-03-222-054a	इमां च यो वेद विमोक्षबुद्धिमात्मानमन्विच्छति चाप्रमत्तः ।
KK-12-03-222-054c	न लिप्यते कर्मफलैरनिष्टैः पत्रं बिसस्येव जलेन सिक्तम् ॥
KK-12-03-222-055a	दृढैर्हि पाशैर्बहुभिर्विमुक्तः प्रजानिमित्तैरपि दैवतैश्च ।
KK-12-03-222-055c	यदा ह्यसौ सुखदुःखे जहाति मुक्तस्तदाग्र्यां गतिमेत्यलिङ्गः ॥
KK-12-03-222-056a	श्रुतिप्रमाणागममङ्गलैश्च शेते जरामृत्युभयादभीतः ।
KK-12-03-222-056c	क्षीणे च पुण्ये विगते च पापे ततो निमित्ते च फले विनष्टे ।
KK-12-03-222-056e	अलेपमाकाशमलिङ्गमेवमास्थाय पश्यन्ति महत्यसक्ताः ॥
KK-12-03-222-057a	यथोर्णनाभिः परिवर्तमानस्तन्तुक्षये तिष्ठति पात्यमानः ।
KK-12-03-222-057c	तथा विमुक्तः प्रजहाति दुःखं विध्वंसते लोष्ठ इवाद्रिमृच्छन् ॥
KK-12-03-222-058a	यथा रुरुः शृङ्गमथो पुराणं हित्वा त्वचं वाऽप्युरगो यथा च ।
KK-12-03-222-058c	विहाय गच्छत्यनवेक्षमाणस्तथा विमुक्तो विजहाति दुःखम् ॥
KK-12-03-222-059a	द्रुमं यथावाऽप्युदके पतन्तमुत्सृज्य पक्षी निपतत्यसक्तः ।
KK-12-03-222-059c	तथा ह्यसौ सुखदुःखे विहाय मुक्तः पराद्धर्यां गतिमेत्यलिङ्गः ॥
KK-12-03-222-060a	`इमान्स्वलोकाननुपश्य सर्वान्व्रजन्यथाऽऽकाशमिवाप्नुकामः ।
KK-12-03-222-060c	इमां हि गाथां प्रलपन्यथाऽस्ति समस्तसङ्कल्पविशेषमुक्तः ।
KK-12-03-222-060e	अहं हि सर्वं किल सर्वभावे ह्यहं तदन्तर्ह्यहमेव भोक्ता ॥'
KK-12-03-222-061a	अपिच भवति मैथिलेन गीतं नगरमुपाहितमग्निनाऽभिवीक्ष्य ।
KK-12-03-222-061c	न खलु मम तुषोऽपि दह्यतेऽत्र स्वयमिदमाह किल स्म भूमिपालः ॥
KK-12-03-222-062	भीष्म उवाच 
KK-12-03-222-062a	इदममृतपदं विदेहराजा स्वयमिह पञ्चशिखेन भाष्यमाणम् ।
KK-12-03-222-062c	निखिलमभिसमीक्ष्य निश्चितार्थः परमसुखी विजहार वीतशोकः ॥
KK-12-03-222-063a	इमं हि यः पठति विमोक्षनिश्चयं महीपते सततमवेक्षते तथा ।
KK-12-03-222-063c	उपद्रवान्नानुभवत्यदुःखितः प्रमुच्यते कपिलमिवैत्य मैथिलः ॥ 

इति श्रीमन्महाभारते शान्तिपर्वणि मोक्षधर्मपर्वणि द्वाविंशत्यधिकद्विशततमोऽध्यायः ॥ 222 ॥

12-222-2 भगवन्यदिदं प्रोक्तम् इति ट. ड. थ. पाठः ॥ 12-222-3 पञ्चत्वे तद्द्विजोत्तमेति ध. पाठः ॥ 12-222-6 उच्छेदनिष्ठा देहेऽस्ति इति ट. थ. पाठः ॥ 12-222-13 चित्तरूपं गमा गुणाः इति ध. पाठः ॥ 12-222-15 गन्धश्च पञ्चमः इति ड. पाठः । आमरणाद्युक्ता इति ट. ड. थ. पाठः ॥ 12-222-20 तत्तु सम्यङ्मातं नाम त्यागशास्त्रमनुत्तममिति ट. ड. थ. पाठः । अत्र सम्यग्वधो नाम त्यागशास्त्रमनुत्तममिति झ. पाठः ॥ 12-222-21 नित्यं मिथ्या विनीतानां क्लेशो दुःखवहो मतः इति झ. पाठः ॥ 12-222-22 सर्वशास्त्रतात्पर्यं त्यागे एवेत्याह द्रव्येति । द्रव्यादित्यागनिमित्तं यज्ञकर्मादीन्युपदिशन्तीति शेषः । सर्वत्यागनिमित्तं योगमुपदिशन्ति । यतः सा त्यागस्य समापना समाप्तिः पराकाष्ठेत्यर्थः ॥ 12-222-27 बुद्ध्याशु विसृजेन्मनः इति झ. पाठः ॥ 12-222-34 इत्युपेक्षेत तं तथा इति ड. ध. पाठः ॥ 12-222-35 यत्त्वसन्तोषसंयुक्तम् इति झ. पाठः ॥ 12-222-40 उच्छेदो नास्ति मानसः इति ड. थ. पाठः । तामसे इति झ. पाठः ॥ 12-222-41 इन्द्रियाण्यपि सूक्ष्माणि इति झ. पाठः ॥ 12-222-42 तामसं गुणम् इति ट. ड. पाठः । तामसं बुधाः इति झ. पाठः ॥ 12-222-43 न कृच्छ्रमनुपश्यति इति झ. पाठः ॥ 12-222-52 नदाश्च तानि यच्छन्ति इति झ. पाठः ॥ 12-222-58 रुरुर्मृगभेदः ॥ 12-222-59 पराद्र्घ्यां श्रेष्ठाम् ॥ 12-222-63 अवेक्षते अर्थतः पर्यालोचयति । कपिलं कपिलप्रशिष्यं पञ्चशिखम् ॥
