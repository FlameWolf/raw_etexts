अध्यायः 170

गौतमेन स्वस्यानर्हत्वं जानतापि विरूपाक्षेण बकराजगौरवात्प्रदत्तं घनभारमुदूह्य सायम् पुनर्बकालयम् प्रत्यागमनम् ॥ 1 ॥ तत्र परेद्युः स्वभवनं जिगमिषुणा गौतमेन पाथेयार्थं रात्रौ बकवधनिर्धारणम् ॥ 2 ॥
KK-12-02-170-001	भीष्म उवाच 
KK-12-02-170-001a	ततः स विदितो राज्ञः प्रविश्य गृहमुत्तमम् ।
KK-12-02-170-001c	पूजितो राक्षसेन्द्रेण निषसादासनोत्तमे ॥
KK-12-02-170-002a	पृष्टश्च गोत्रचरणं स्वाध्यायं ब्रह्मचारिकम् ।
KK-12-02-170-002c	पृष्टो राज्ञा स नाज्ञासीद्गोत्रमात्रमथाब्रवीत् ॥
KK-12-02-170-003a	ब्रह्मवर्चसहीनस्य स्वाध्यायाद्विरतस्य च ।
KK-12-02-170-003c	गोत्रमात्रविदो राजा निवासं समपृच्छत ॥
KK-12-02-170-004	राक्षस उवाच 
KK-12-02-170-004a	क्व ते निवासः कल्याण किंगोत्रा ब्राह्मणी च ते ।
KK-12-02-170-004c	तत्त्वं ब्रूहि न भीः कार्या विश्रमस्व यथासुखम् ॥
KK-12-02-170-005	गौतम उवाच 
KK-12-02-170-005a	मध्यदेशप्रसूतोऽहं वासो मे शबरालये ।
KK-12-02-170-005c	शूद्री पुनर्भूर्भार्या मे सत्यमेतद्ब्रवीमि ते ॥
KK-12-02-170-006	भीष्म उवाच 
KK-12-02-170-006a	ततो राजा विममृशे कथं कार्यमिदं भवेत् ।
KK-12-02-170-006c	कथं वा सुकृतं मे स्यादिति बुद्ध्याऽन्वचिन्तयत् ॥
KK-12-02-170-007a	अयं वै जन्मना विप्रः सुहृत्तस्य महात्मनः ।
KK-12-02-170-007c	सम्प्रेषितश्च तेनायं काश्यपेन महात्मना ॥
KK-12-02-170-008a	तस्य प्रियं करिष्यामि स हि मामाश्रितः सदा ।
KK-12-02-170-008c	भ्राता मे बान्धवश्चासौ सखा चैव प्रियो मम ॥
KK-12-02-170-009a	कार्तिक्यामद्य भोक्तारः सहस्रं मे द्विजोत्तमाः ।
KK-12-02-170-009c	तत्रायमपि भोक्ता तु देयमस्मै च मे धनम् ॥
KK-12-02-170-010a	स चाद्य दिवसः पुण्यो ह्यतिथिश्चायमागतः ।
KK-12-02-170-010c	सङ्कल्पितं चैव धनं किं विचार्यमतः परम् ॥
KK-12-02-170-011a	ततः सहस्रं विप्राणां विदुषां समलङ्कृतम् ।
KK-12-02-170-011c	स्नातानामनुलिप्तानामहतक्षौमवाससाम् ॥
KK-12-02-170-012a	तानागतान्द्विजश्रेष्ठान्विरूपाक्षो विशाम्पते ।
KK-12-02-170-012c	यथार्हं प्रतिजग्राह विधिदृष्टेन कर्मणा ॥
KK-12-02-170-013a	बृस्यस्तेषां तु संन्यस्ता राक्षसेन्द्रस्य शासनात् ।
KK-12-02-170-013c	भूमौ वरकुशाः स्तीर्णाः प्रेष्यैर्भरतसत्तम ॥
KK-12-02-170-014a	तासु ते पूजिता राज्ञा निषण्णा द्विजसत्तमाः ।
KK-12-02-170-014c	तिलदर्भोदकेनाथ अर्चिता विधिवद्द्विजाः ॥
KK-12-02-170-015a	विश्वेदेवाः सपितरः साग्नयश्चोपकल्पिताः ।
KK-12-02-170-015c	विलिप्ताः पुष्पवन्तश्च सुप्रचाराः सुपूजिताः ।
KK-12-02-170-015e	व्यराजन्त महाराज नक्षत्रपतयो यथा ॥
KK-12-02-170-016a	ततो जाम्बूनदीः पात्रीर्वज्राङ्का विमलाः शुभाः ।
KK-12-02-170-016c	वरान्नपूर्णा विप्रेभ्यः प्रादान्मधुघृतप्लुताः ॥
KK-12-02-170-017a	तस्य नित्यं सदाषाढ्यां माघ्यां च बहवो द्विजाः ।
KK-12-02-170-017c	ईप्सितं भोजनवरं लभन्ते सत्कृतं तथा ॥
KK-12-02-170-018a	विशेषतस्तु कार्तिक्यां द्विजेभ्यः सम्प्रयच्छति ।
KK-12-02-170-018c	शरद्व्यपाये रत्नानि पौर्णमास्यामिति श्रुतिः ॥
KK-12-02-170-019a	सुवर्णं रजतं चैव मणीनथ च मौक्तिकान् ।
KK-12-02-170-019c	वज्रान्महाघनांश्चैव वैदूर्याजिनराङ्कवान् ॥
KK-12-02-170-020a	रत्नवन्ति च पात्राणि दक्षिणार्थं स भारत ।
KK-12-02-170-020c	दत्त्वा प्राह द्विजश्रेष्ठान्विरूपाक्षो महायशाः ॥
KK-12-02-170-021a	गृह्णीत रत्नान्येतानि यथोत्साहं यथेष्टतः ।
KK-12-02-170-021c	येषुयेषु च भाण्डेषु भुक्तवन्तो द्विजोत्तमाः ।
KK-12-02-170-021e	तान्येवादाय गच्छध्वं स्ववेश्मानीति भारत ॥
KK-12-02-170-022a	इत्युक्तवचने तस्मिन्राक्षसेन्द्रे महात्मनि ।
KK-12-02-170-022c	यथेष्टं तानि रत्नानि जगृहुर्ब्राह्मणर्षभाः ॥
KK-12-02-170-023a	ततो महार्हैस्तैस्तेन रत्नैरभ्यर्चिताः शुभैः ।
KK-12-02-170-023c	ब्राह्मणा मृष्टवसनाः सुप्रीताः समुदोऽभवन् ॥
KK-12-02-170-024a	ततस्तान्राक्षसेन्द्रस्तु द्विजानाह पुनर्वचः ।
KK-12-02-170-024c	नाना देशागतान्राजा ब्राह्मणाननुमन्य वै ॥
KK-12-02-170-025a	अद्यैकं दिवसं विप्रा न वोऽस्तीह भयं क्वचित् ।
KK-12-02-170-025c	राक्षसेभ्यः प्रमोदध्वमिष्टतो यात माचिरम् ॥
KK-12-02-170-026a	ततः प्रदुद्रुवुः सर्वे विप्रसङ्घाः समन्ततः ।
KK-12-02-170-026c	गौतमोऽपि सुवर्णस्य भारमादाय सत्वरः ॥
KK-12-02-170-027a	कृच्छ्रात्समुद्वहन्भारं न्यग्रोधं समुपागमत् ।
KK-12-02-170-027c	न्यषीदच्च परिश्रान्तः क्लान्तश्च क्षुधितश्च सः ॥
KK-12-02-170-028a	ततस्तमभ्यगाद्राजन्राजधर्मा खगोत्तमः ।
KK-12-02-170-028c	स्वागतेनाभ्यनन्दच्च गौतमं मित्रवत्सलः ॥
KK-12-02-170-029a	तस्य पक्षाग्रविक्षेपैः क्लमं व्यपनयद्बकः ।
KK-12-02-170-029c	पूजां चाप्यकरोद्धीमान्भोजनं च यथाविधि ॥
KK-12-02-170-030ac	ततस्तौ संविदं कृत्वा खगेन्द्रद्विजसत्तमौ ॥
KK-12-02-170-031a	गौतमश्चिन्तयामास रात्रौ तस्य समीपतः ।
KK-12-02-170-031c	हाटकस्याभिरूपस्य भारोऽयं सुमहान्मया ॥
KK-12-02-170-032a	गृहीतो लोभमोहाभ्यां दूरं च गमनं मम ।
KK-12-02-170-032c	न चास्ति पथि भोक्तव्यं प्राणसन्धारणं मम ।
KK-12-02-170-032e	किं कृत्वा सुकृतं हि स्यादिति चिन्तापरोऽभवत् ॥
KK-12-02-170-033a	ततः स पथि भोक्तव्यं प्रेक्षमाणो न किञ्चन ।
KK-12-02-170-033c	कृतघ्नः पुरुषव्याघ्र मनसेदमचिन्तयत् ॥
KK-12-02-170-034a	अयं बकपतिः पार्श्वे मांसराशिचितो महान् ।
KK-12-02-170-034c	इमं हत्वा गृहीत्वाऽस्य मांसं यास्य इति प्रभो ॥ 

इति श्रीमन्महाभारते शान्तिपर्वणि आपद्धर्मपर्वणि सप्तत्यधिकशततमोऽध्यायः ॥ 170 ॥

12-170-2 ब्रह्मधारणमिति ध. पाठः ॥ 12-170-15 विलिप्ताश्चन्दनेन ॥ 12-170-25 इष्टतः इष्टं देशम् ॥ 12-170-30 ततस्तौ संविदमित्यर्धं झ. पाठे नास्ति । तत्र गौतमश्चिन्तयामासेत्यस्य स्थाने स भुक्तवान्सुविश्रान्तो गौतमोऽचिन्तयत्तदा इत्यर्धं वर्तते ॥
