अध्यायः 277

भीष्मेण युधिष्ठिरम् प्रति धर्मार्थकामेषु धर्मस्यैव ज्यायस्त्वप्रतिपादककुण्डधारचरित्रप्रतिपादनम् ॥ 1 ॥
001	युधिष्ठिर उवाच 
001a	धर्ममर्थं च कामं च वेदाः शंसन्ति भारत ।
001c	कस्य लाभो विशिष्टोऽत्र तन्मे ब्रूहि पितामह ॥
002	भीष्म उवाच 
002a	अत्र ते वर्तयिष्यामि इतिहासं पुरातनम् ।
002c	कुण्डधारेण यत्प्रीत्या भक्तायोपकृतं पुरा ॥
003a	अधनो ब्राह्मणः कश्चित्कामाद्धनमवैक्षत ।
003c	यज्ञार्थं सततोऽर्थार्थी तपोऽतप्यत दारुणम् ॥
004a	स निश्चयमथो कृत्वा पूजयामास देवताः ।
004c	भक्त्या न चैवाध्यगच्छद्धनं सम्पूज्य देवताः ॥
005a	ततश्चिन्तामनुप्राप्तः कतमद्दैवतं तु तत् ।
005c	यन्मे द्रुतं प्रसीदेत मानुषैरजडीकृतम् ॥
006a	सोऽथ सौम्येन मनसा देवानुचरमन्तिके ।
006c	प्रत्यपश्यज्जलधरं कुण्डधारमवस्थितम् ॥
007a	दृष्ट्वैव तं महाबाहुं तस्य भक्तिरजायत ।
007c	अयं मे धास्यति श्रेयो वपुरेतद्धि तादृशम् ॥
008a	संनिकृष्टश्च देवस्य न चान्यैर्मानुषैर्वृतः ।
008c	एष मे दास्यति धनं प्रभूतं शीघ्रमेव च ॥
009a	ततो धूपैश्च गन्धैश्च माल्यैरुच्चावचैरपि ।
009c	बलिभिर्विविधाभिश्च पूजयामास तं द्विजः ॥
010a	ततस्त्वल्पेन कालेन तुष्टो जलधरस्तदा ।
010c	तस्योपकारनियतामिमां वाचमुवाच ह ॥
011a	ब्रह्मघ्ने च सुरापे च चोरे भग्नव्रते तथा ।
011c	निष्कृतिर्विहिता सद्भिः कृतघ्ने नास्ति निष्कृतिः ॥
012a	आशायास्तनयोऽधर्मः क्रोधोऽसूयासुतः स्मृतः ।
012c	लोभः पुत्रो निकृत्यास्तु कृतघ्नो नार्हति प्रजाम् ॥
013a	ततः स ब्राह्मणः स्वप्ने कुण्डधारस्य तेजसा ।
013c	अपश्यत्सर्वभूतानि कुशेषु शयितस्तदा ॥
014a	शमेन तपसा चैव भक्त्या च निरुपस्कृतः ।
014c	शुद्धात्मा ब्राह्मणो रात्रौ निदर्शनमपश्यत ॥
015a	माणिभद्रं स तत्रस्थं देवतानां महाद्युतिम् ।
015c	अपश्यत महात्मानं व्यादिशन्तं युधिष्ठिर ॥
016a	तत्र देवाः प्रयच्छन्ति राज्यानि च धनानि च ।
016c	शुभैः कर्मभिरारब्धाः प्रच्छिदन्त्यशुभेषु च ॥
017a	पश्यतामथ यक्षाणां कुण्डधारो महाद्युतिः ।
017c	निष्पत्य पतितो भूमौ देवानां भरतर्षभ ॥
018a	ततस्तु देववचनान्मणिभद्रो महामनाः ।
018c	उवाच पतितं भूमौ कुण्डधार किमिच्छसि ॥
019	कुण्डधार उवाच 
019a	यदि प्रसन्ना देवा मे भक्तोऽयं ब्राह्मणो मम ।
019c	अस्यानुग्रहमिच्छामि कृतं किञ्चित्सुखोदयम् ॥
020a	ततस्तं माणिभद्रस्तु पुनर्वचनमब्रवीत्
020c	देवानामेव वचनात्कुण्डधारं महाद्युतिम् ॥
021a	उत्तिष्ठोत्तिष्ठ भद्रं ते कृतकृत्यः सुखी भव ।
021c	धनार्थी यदि विप्रोऽयं धनमस्मै प्रदीयताम् ॥
022a	यावद्धनं प्रार्थयते ब्राह्मणोऽयं सखा तव ।
022c	देवानां शासनात्तावदसङ्ख्येयं ददाम्यहम् ॥
023a	विचार्य कुण्डधारस्तु मानुष्यं चलमध्रुवम् ।
023c	तपसे मतिमाधत्त ब्राह्मणस्य यशस्विनः ॥
024	कुण्डधार उवाच 
024a	नाहं धनानि याचामि ब्राह्मणाय धनप्रद ।
024c	अन्यमेवाहमिच्छामि भक्तायानुग्रहं कृतम् ॥
025a	पृथिवीं रत्नपूर्णां वा महद्वा रत्नसञ्चयम् ।
025c	भक्ताय नाहमिच्छामि भवेदेष तु धार्मिकः ॥
026a	धर्मेऽस्य रमतां बुद्धिर्धर्मं चैवोपजीवतु ।
026c	धर्मप्रधानो भवतु ममैषोऽनुग्रहो मतः ॥
027	माणिभद्र उवाच 
027a	सदा धर्मफलं राज्यं सुखानि विविधानि च ।
027c	फलान्येवायमश्नातु कायक्लेशविवर्जितः ॥
028	भीष्म उवाच 
028a	ततस्तदेव बहुशः कुण्डधारो महायशाः ।
028c	अभ्यासमकरोद्धर्मे ततस्तुष्टास्तु देवताः ॥
029	माणिभद्र उवाच 
029a	प्रीतास्ते देवताः सर्वा द्विजस्यास्य तथैव च ।
029c	भविष्यत्येष धर्मात्मा धर्मे चाधास्यते मतिः ॥
030	भीष्म उवाच 
030a	ततः प्रीतो जलधरः कृतकार्यो युधिष्ठिर ।
030c	ईप्सितं मनसो लब्ध्वा वरमन्यैः सुदुर्लभम् ॥
031a	ततोऽपश्यत चीराणि सूक्ष्माणि द्विजसत्तमः ।
031c	पार्श्वतोऽभ्याशतो न्यस्तान्यथ निर्वेदमागतः ॥
032	ब्राह्मण उवाच 
032a	अयं न सुकृतं वेत्ति को न्वन्यो वेत्स्यते कृतम् ।
032c	गच्छामि वनमेवाहं परं धर्मेण जीवितुम् ॥
033	भीष्म उवाच 
033a	निर्वेदाद्देवतानां च प्रसादात्स द्विजोत्तमः ।
033c	वनं प्रविश्य सुमहत्तप आरब्धवांस्तदा ॥
034a	देवतातिथिशेषेण फलमूलाशनो द्विजः ।
034c	धर्मे चास्य महाराज दृढा बुद्धिरजायत ॥
035a	त्यक्त्वा मूलफलं सर्वं पर्णाहारोऽभवद्द्विजः ।
035c	पर्णं त्यक्त्वा जलाहारः पुनरासीद्द्विजस्तदा ॥
036a	वायुभक्षस्ततः पश्चाद्बहून्वर्षगणानभूत् ।
036c	न चास्य क्षीयते प्राणस्तदद्भुतमिवाभवत् ॥
037a	धर्मे च श्रद्दधानस्य तपस्युग्रे च वर्ततः ।
037c	कालेन महता तस्य दिव्या दृष्टिरजायत ॥
038a	तस्य बुद्धिः प्रादुरासीद्यदि दद्यामहं धनम् ।
038c	तुष्टः कस्यचिदेवेह मिथ्या वाङ्न भवेन्मम ॥
039a	ततः प्रहृष्टवदनो भूय आरब्धवांस्तपः ।
039c	भूयश्चाचिन्तयत्सिद्धो यत्परं सोऽभिमन्यते ॥
040a	यदि दद्यामहं राज्यं तुष्टो वै यस्य कस्यचित् ।
040c	स भवेदचिराद्राजा न मिथ्या वाग्भवेन्मम ॥
041a	तस्य साक्षात्कुण्डधारो दर्शयामास भारत ।
041c	ब्राह्मणस्य तपोयोगात्सौहृदेनाभिचोदितः ॥
042a	समागम्य स तेनाथ पूजां चक्रे यथाविधि ।
042c	ब्राह्मणः कुण्डधारस्य विस्मितश्चाभवन्नृप ॥
043a	ततोऽब्रवीत्कुण्डधारो दिव्यं ते चक्षुरुत्तमम् ।
043c	पश्य राज्ञां गतिं विप्र लोकांश्चैव तु चक्षुषा ॥
044a	ततो राजसहस्राणि मग्नानि निरये तदा ।
044c	दूरादपश्यद्विप्रः स दिव्ययुक्तेन चक्षुषा ॥
045	कुण्डधार उवाच 
045a	मां पूजयित्वा भावेन यदि त्वं दुःखमाप्नुयाः ।
045c	कृतं मया भवेत्किं ते कश्च तेऽनुग्रहो भवेत् ॥
046a	पश्यपश्य च भूयस्त्वं कामानिच्छेत्कथं नरः ।
046c	स्वर्गद्वारं हि संरुद्धं मानुषेषु विशेषतः ॥
047	भीष्म उवाच 
047a	ततोऽपश्यत्स कामं च क्रोधं लोभं भयं मदम् ।
047c	निद्रां तन्द्रीं तथाऽऽलस्यमावृत्त्य पुरुषान्स्थितान् ॥'
048	कुण्डधार उवाच 
048a	एतैर्लोकाः सुसंरुद्धा देवानां मानुषाद्भयम् ।
048c	तथैव देववचनाद्विघ्नं कुर्वन्ति सर्वशः ॥
049a	न देवैरननुज्ञातः कश्चिद्भवति धार्मिकः ।
049c	एष शक्तोस्मि तपसा दातुं राज्यं धनानि च ॥
050	भीष्म उवाच 
050a	ततः पपात शिरसा ब्राह्मणस्तोयधारिणे ।
050c	उवाच चैनं धर्मात्मा महान्मेऽनुग्रहः कृतः ॥
051a	कामलोभानुबन्धेन पुरा ते यदसूयितम् ।
051c	मया स्नेहमविज्ञाय तत्र मे क्षन्तुमर्हसि ॥
052a	क्षान्तमेव मयेत्युक्त्वा कुण्डधारो द्विजर्षभम् ।
052c	सम्परिष्वज्य बाहुभ्यां तत्रैवान्तरधीयत ॥
053a	ततः सर्वांस्तदा लोकान्ब्राह्मणोऽनुचचार ह ।
053c	कुण्डधारप्रसादेन तपसा सिद्धिमागतः ॥
054a	विहायसा च गमनं तथा सङ्कल्पितार्थता ।
054c	धर्माच्छक्त्या तथा योगाद्या चैव परमा गतिः ॥
055a	देवता ब्राह्मणाः सन्तो यक्षा मानुषचारणाः ।
055c	धार्मिकान्पूजयन्तीह न धनाढ्यान्न कामिनः ॥
056a	सुप्रसन्ना हि ते देवा यत्ते धर्मे रता मतिः ।
056c	धने सुखकला काचिद्धर्मे तु परमं सुखम् ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तसप्तत्यधिकद्विशततमोऽध्यायः ॥ 277 ॥

12-277-6 जलधरं मेघम् । कुण्डधारं नामतः ॥ 12-277-7 धास्यति विधास्यति । तस्य बुद्धिरजायतेति ट. थ. पाठः । दास्यति श्रेय इति ट. थ. ध. पाठः ॥ 12-277-10 इमां गाधामगायतेति ध. पाठः ॥ 12-277-14 निरुपस्कृतो भोगवर्जितः ॥ 12-277-15 व्यादिशन्तं देवाज्ञया याचकेभ्यः फलानि समर्पयन्तम् ॥ 12-277-16 अशुभेषु कर्मसूपस्थितेषु प्राग्दत्तमपि राज्यादिकं प्रच्छिन्दन्ति हरन्ति ॥ 12-277-17 भूमौ पतितो ब्राह्मणहितार्थी । अग्रतः पतितो भूमाविति ध. पाठः ॥ 12-277-18 कुण्डधार किमिष्यत इति झ. ध. पाठः ॥
