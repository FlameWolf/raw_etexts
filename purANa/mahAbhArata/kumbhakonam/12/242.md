अध्यायः 242

भीष्मेण युधिष्ठिरम् प्रति ज्ञानस्य श्रेयःसाधनतापरशुकसम्बोध्यकव्यासवाक्यानुवादः ॥ 1 ॥
KK-12-03-242-001	व्यास उवाच 
KK-12-03-242-001a	अथ चेद्रोचयेदेतदुह्यते मनसा तथा ।
KK-12-03-242-001c	उन्मज्जंश्च निमज्जंश्च ज्ञानवान्प्लववान्भवेत् ॥
KK-12-03-242-002a	प्रज्ञया निर्मितैर्धीरास्तारयन्त्यबुधान्प्लवैः ।
KK-12-03-242-002c	नाबुधास्तारयन्त्यन्यानात्मानं वा कथञ्चन ॥
KK-12-03-242-003a	छिन्नदोषो मुनिर्योगयुक्तो युञ्जीत द्वादश ।
KK-12-03-242-003c	दशकर्मसुखानर्थानुपायापायनिष्क्रियः ॥
KK-12-03-242-004a	चक्षुराचारसङ्ग्राहैर्मनसा दर्शनेन च ।
KK-12-03-242-004c	यच्छेद्वाङ्मनसी बुद्ध्या य इच्छेज्ज्ञानमुत्तमम् ॥
KK-12-03-242-005a	ज्ञानेन यच्छेदात्मानं य इच्छेच्छान्तिमात्मनः ।
KK-12-03-242-005c	एतेषां चेदनुद्रष्टा पुरुषोऽपि सुदारुणः ॥
KK-12-03-242-006a	यदि वा सर्ववेदज्ञो यदि वाऽप्यनृचो द्विजः ।
KK-12-03-242-006c	यदि वा धार्मिको यज्वा यदि वा पापकृत्तमः ॥
KK-12-03-242-007a	यदि वा पुरुषव्याघ्रो यदि वैक्लव्यधारणः ।
KK-12-03-242-007c	तरत्येवं महादुर्गं जरामरणसागरम् ॥
KK-12-03-242-008a	एवं ह्येतेन योगेन युञ्जानो ह्येवमन्ततः ।
KK-12-03-242-008c	अपि जिज्ञासमानोऽपि शब्दब्रह्माऽतिवर्तते ॥
KK-12-03-242-009a	धर्मोपस्थो ह्रीवरूथ उपायापायकूबरः ।
KK-12-03-242-009c	अपानाक्षः प्राणयुगः प्रज्ञायुर्जीवबन्धनः ॥
KK-12-03-242-010a	चेतनाबन्धुरश्चारुश्चाचारग्रहनेमिमान् ।
KK-12-03-242-010c	दर्शनस्पर्शनवहो घ्राणश्रवणवाहनः ॥
KK-12-03-242-011a	प्रज्ञानाभिः सर्वतन्त्रप्रतोदो ज्ञानसारथिः ।
KK-12-03-242-011c	क्षेत्रज्ञाधिष्ठितो धीरः श्रद्धादमपुरःसरः ॥
KK-12-03-242-012a	त्यागरश्म्यनुगः क्षेम्यः शौचगो ध्यानगोचरः ।
KK-12-03-242-012c	जीवयुक्तो रथो दिव्यो ब्रह्मलोके विराजते ॥
KK-12-03-242-013a	अथ सन्त्वरमाणस्य रथमेवं युयुक्षतः ।
KK-12-03-242-013c	अक्षरं गन्तुमनसो विधिं वक्ष्यामि शीघ्रगम् ॥
KK-12-03-242-014a	सप्त यो धारणाः कृत्स्ना वाग्यतः प्रतिपद्यते ।
KK-12-03-242-014c	पृष्ठतः पार्श्वतश्चान्यास्तावत्यस्ताः प्रधारणाः ॥
KK-12-03-242-015a	क्रमशः पार्थिवं यच्च वायव्यं खं तथा पयः ।
KK-12-03-242-015c	ज्योतिषो यत्तदैश्वर्यमहङ्कारस्य बुद्धितः ।
KK-12-03-242-015e	अव्यक्तस्य तथैश्वर्यं क्रमशः प्रतिपद्यते ॥
KK-12-03-242-016a	विक्रमाश्चापि यस्यैते तथा युङ्क्ते स योगतः ।
KK-12-03-242-016c	तथाऽस्य योगयुक्तस्य सिद्धिमात्मनि पश्यतः ॥
KK-12-03-242-017a	निर्मुच्यमानः सूक्ष्मत्वाद्रूपाणीमानि पश्यतः ।
KK-12-03-242-017c	शैशिरस्तु यथा धूमः सूक्ष्मः संश्रयते नभः ॥
KK-12-03-242-018a	तथा देहाद्विमुक्तस्य पूर्वरूपं भवत्युत ।
KK-12-03-242-018c	अथ धूमस्य विरमेद्द्वितीयं रूपदर्शनम् ॥
KK-12-03-242-019a	जलरूपमिवाकाशे तत्रैवात्मनि पश्यति ।
KK-12-03-242-019c	अपां व्यतिक्रमे चास्य वह्निरूपं प्रकाशते ॥
KK-12-03-242-020a	तस्मिन्नुपरते चास्य वायव्यं सूक्ष्ममव्ययम् ।
KK-12-03-242-020c	रूपं प्रकाशते तस्य पीतवस्त्रवदव्ययम् ॥
KK-12-03-242-021a	तस्मिन्नुपरते रूपमाकाशस्य प्रकाशते ।
KK-12-03-242-021c	तस्मिन्नुपरते चास्य बुद्धिरूपं प्रकाशते ।
KK-12-03-242-021e	ऊर्णारूपसवर्णस्य तस्य रूपं प्रकाशते ॥
KK-12-03-242-022a	अथ श्वेतां गतिं गत्वा सोहङ्कारे प्रकाशते ।
KK-12-03-242-022c	सुशुक्लं चेतसः सौक्ष्म्यमप्युक्तं ब्राह्मणस्य वै ॥
KK-12-03-242-023a	एतेष्वपि हि जातेषु फलजातानि मे शृणु ।
KK-12-03-242-023c	जातस्य पार्थिवैश्वर्यैः सृष्टिरिष्टा विधीयते ॥
KK-12-03-242-024a	प्रजापतिरिवाक्षोभ्यः शरीरात्सृजते प्रजाः ।
KK-12-03-242-024c	अङ्गुल्यङ्गुष्ठमात्रेण हस्तपादेन वा तथा ॥
KK-12-03-242-025a	पृथिवीं कम्पयत्येको गुणो वायोरिति श्रुतिः ।
KK-12-03-242-025c	आकाशभूतश्चाकाशे सवर्णत्वात्प्रकाशते ।
KK-12-03-242-025e	वर्णतो गृह्यते चाप्सु नापः पिबति चाशया ॥
KK-12-03-242-026a	न चास्य तेजसां रूपं दृश्यते शाम्यते तथा ।
KK-12-03-242-026c	अहङ्कारेऽस्य विजिते पञ्चैते स्युर्वशानुगाः ॥
KK-12-03-242-027a	षण्णामात्मनि बुद्धौ च जितायां प्रभवत्यथ ।
KK-12-03-242-027c	निर्दोषा प्रतिभा ह्येनं कृत्स्ना समभिवर्तते ॥
KK-12-03-242-028a	तथैव व्यक्तमात्मानमव्यक्तं प्रतिपद्यते ।
KK-12-03-242-028c	यतो निःसरते लोको भवति व्यक्तसञ्ज्ञकः ॥
KK-12-03-242-029a	तत्राव्यक्तमयीं विद्यां शृणु त्वं विस्तरेण मे ।
KK-12-03-242-029c	तथा व्यक्तमयं चैव सङ्ख्यापूर्वं निबोध मे ॥
KK-12-03-242-030a	पञ्चविंशतितत्त्वानि तुल्यान्युभयतः समम् ।
KK-12-03-242-030c	योगे साङ्ख्येऽपि च तथा विशेषं तत्र मे शृणु ॥
KK-12-03-242-031a	प्रोक्तं तद्व्यक्तमित्येव जायते वर्धते च यत् ।
KK-12-03-242-031c	जीर्यते म्रियते चैव चतुर्भिर्लक्षणैर्युतम् ॥
KK-12-03-242-032a	विपरीतमतो यत्तु तदव्यक्तमुदाहृतम् ।
KK-12-03-242-032c	द्वावात्मानौ च वेदेषु सिद्धान्तेष्वप्युदाहृतौ ॥
KK-12-03-242-033a	चतुर्लक्षणजं त्वाद्यं चतुर्वर्गं प्रचक्षते ।
KK-12-03-242-033c	व्यक्तमव्यक्तजं चैव तथा बुद्धिरथेतरत् ॥
KK-12-03-242-033e	सत्वं क्षेत्रज्ञ इत्येतद्द्वयमव्यक्तदर्शनम् ॥
KK-12-03-242-034a	द्वावात्मानौ च वेदेषु विषयेष्वनुरज्यतः ।
KK-12-03-242-034c	विषयात्प्रतिसंहारः साङ्ख्यानां विद्धि लक्षणम् ॥
KK-12-03-242-035a	निर्ममश्चानहङ्कारो निर्द्वन्द्वश्छिन्नसंशयः ।
KK-12-03-242-035c	नैव क्रुध्यति न द्वेष्टि नानृता भाषते गिरः ॥
KK-12-03-242-036a	आक्रुष्टस्ताडितश्चैव मैत्रीयं ध्याति नाशुभम् ।
KK-12-03-242-036c	वाग्दण्डकर्ममनसां त्रयाणां च निवर्तकः ॥
KK-12-03-242-037a	समः सर्वेषु भूतेषु ब्रह्माणमभिवर्तते ।
KK-12-03-242-037c	नैवेच्छति न चानिच्छो यात्रामात्रव्यवस्थितः ॥
KK-12-03-242-038a	अलोलुपोऽव्यथो दान्तो नाकृतिर्न निराकृतिः ।
KK-12-03-242-038c	नास्येन्द्रियमनेकाग्रं नाविक्षिप्तमनोरथः ॥
KK-12-03-242-039a	सर्वभूतसदृङ्मैत्रः समलोष्टाश्मकाञ्चनः ।
KK-12-03-242-039c	तुल्यप्रियाप्रियो धीरस्तुल्यनिन्दात्मसंस्तुतिः ॥
KK-12-03-242-040a	अस्पृहः सर्वकामेभ्यो ब्रह्मचर्यदृढव्रतः ।
KK-12-03-242-040c	अहिंस्रः सर्वभूतानामीदृक्साङ्ख्यो विमुच्यते ॥
KK-12-03-242-041a	यथा योगाद्विमुच्यन्ते कारणैर्यैर्निबोध तत् ।
KK-12-03-242-041c	योगैश्वर्यमतिक्रान्तो योऽतिक्रामति मुच्यते ॥
KK-12-03-242-042a	इत्येषा भावजा बुद्धिः कथिता ते न संशयः ।
KK-12-03-242-042c	एवं भवति निर्द्वन्द्वो ब्रह्माणं चाधिगच्छति ॥ 

इति श्रीमन्महाभारते शान्तिपर्वणि मोक्षधर्मपर्वणि द्विचत्वारिंशदधिकद्विशततमोऽध्यायः ॥ 242 ॥

12-242-1 उह्येत स्रोतसा यथेति झ. पाठः ॥ 12-242-3 देशकर्मानुरागार्थानुपायेति झ. पाठः ॥ 12-242-4 चक्षुराहारसंहारैरिति झ. पाठः । यच्छेद्वाचं मनो बुद्ध्येति थ. पाठः ॥ 12-242-12 त्यागसूक्ष्मानुग इति झ. ध. पाठः ॥ 12-242-17 निर्मथ्यमानः सूक्ष्मात्मा रूपाण्येतानि दर्शयेत् इति ट. थ. पाठः ॥ 12-242-25 वर्णतो गृह्यते चापि कामात्पिबति चाशयानिति झ. पाठः ॥ 12-242-36 वाङ्मनःकायदण्डानामिति ट. थ. पाठः ॥
