अध्यायः 008
युधिष्ठिरम् प्रत्यर्जुनवचनम् ॥ 1 ॥
001	वैशम्पायन उवाच 
001a	अथार्जुन उवाचेदमधिक्षिप्त इवाक्षमी ।
001c	अभिनीततरं वाक्यं दृढवादपराक्रमः ॥
002a	दर्शयन्नैन्द्रिरात्मानमुग्रमुग्रपराक्रमः ।
002c	स्मयमानो महातेजाः सृक्किणी परिसंलिहन् ॥
003	अर्जुन उवाच 
003a	अहो दुःखमहो कृच्छ्रमहो वैक्लव्यमुत्तमम् ।
003c	यत्कृत्वाऽमानुषं कर्म त्यजेथाः श्रियमुत्तमाम् ॥
004a	शत्रून्हत्वा महीं लब्ध्वा स्वधर्मेणोपपादिताम् ।
004c	हतामित्रः कथं स त्वं त्यजेथा बुद्धिलाघवात् ॥
005a	क्लीबस्य हि कुतो राज्यं दीर्घसूत्रस्य वा पुनः ।
005c	किमर्थं च महीपालानवधीः क्रोधमूर्च्छितः ॥
006a	यो ह्याजिजीविषेद्भैक्षं कर्मणा नैव कस्य चित् ।
006c	समारम्भान्बुभूषेत हतस्वस्तिरकिञ्चनः ।
006e	सर्वलोकेषु विख्यातो न पुत्रपशुसंहितः ॥
007a	कापालीं नृप पापिष्ठां वृत्तिमासाद्य जीवतः ।
007c	सन्त्यज्य राज्यमृद्धं ते लोकोऽयं किं वदिष्यति ॥
008a	सर्वारम्भान्समुत्सृज्य हतस्वस्तिरकिञ्चनः ।
008c	कस्मादाशंससे भैक्षं चर्तुं प्राकृतवत्प्रभो ॥
009a	कस्माद्राजकुले जातो जित्वा कृत्स्नां वसुन्धराम् ।
009c	धर्मार्थावखिलौ हित्वा वनं मौढ्यात्प्रतिष्ठसे ॥
010a	यदीमानि हवींषीह विमथिष्यन्त्यसाधवः ।
010c	भवता विप्रहीणत्वात्प्राप्तं त्वामेव किल्बिषम् ॥
011a	आकिञ्चन्यं मुनीनां च इति वै नहुषोऽब्रवीत् ।
011c	कृत्वा नृशंसं ह्यधने धिगस्त्वधनतामिह ॥
012a	आश्वस्तन्यमृषीणां हि विद्यते वेद तद्भवान् ।
012c	यं त्विमं धर्ममित्याहुर्धनादेष प्रवर्तते ॥
013a	धर्मं स हरते तस्य धनं हरति यस्य यः ।
013c	ह्रियमाणे धने राजन्वयं कस्य क्षमेमहि ॥
014a	अभिशस्तं प्रपश्यन्ति दरिद्रं पार्श्वतः स्थितम् ।
014c	दारिद्र्यं पातकं लोके कस्तच्छंसितुमर्हति ॥
015a	पतितः शोच्यते राजन्निर्धनश्चापि शोच्यते ।
015c	विशेषं नाधिगच्छामि पतितस्याधनस्य च ॥
016a	अर्थेभ्यो हि विवृद्धेभ्यः सम्भृतेभ्यस्ततस्ततः ।
016c	क्रियाः सर्वाः प्रवर्तन्ते पर्वतेभ्य इवापगाः ॥
017a	अर्थाद्धर्मश्च कामश्च स्वर्गश्चैव नराधिप ।
017c	प्राणयात्राऽपि लोकस्य विना ह्यर्थं न सिद्ध्यति ॥
018a	अर्थेन हि विहीनस्य पुरुषस्याल्पमेधसः ।
018c	विच्छिद्यन्ते क्रियाः सर्वा ग्रीष्मे कुसरितो यथा ॥
019a	यस्यार्थास्तस्य मित्राणि यस्यार्थास्तस्य बान्धवाः ।
019c	यस्यार्थाः स पुमाँल्लोके यस्यार्थाः स च पण्डितः ॥
020a	अधनेनार्थकामेन नार्थः शक्यो विधित्सितुम् ।
020c	अर्थैरर्था निबध्यन्ते गजैरिव महागजाः ॥
021a	धर्मः कामश्च स्वर्गश्च हर्षः क्रोधः श्रुतं दमः ।
021c	अर्थादेतानि सर्वाणि प्रवर्तन्ते नराधिप ॥
022a	धनात्कुलं प्रभवति धनाद्धर्मः प्रवर्धते ।
022c	नाधनस्यास्त्ययं लोको न परः पुरुषोत्तम ॥
023a	नाधनो धर्मकृत्यानि यथावदनुतिष्ठति ।
023c	धनाद्धि धर्मः स्रवति शैलादभिनदी यथा ॥
024a	यः कृशार्थः कृशगवः कृशभृत्यः कृशातिथिः ।
024c	स वै राजन्कृशो नाम न शरीरकृशः कृशः ॥
025a	अवेक्षस्व यथान्यायं पश्य देवासुरं यथा ।
025c	राजन्किमन्यज्ज्ञातीनां वधाद्गृध्यन्ति देवताः ॥
026a	न चेद्धर्तव्यमन्यस्य कथं तद्धर्ममारभेत् ।
026c	एतावानेव वेदेषु निश्चयः कविभिः कृतः ॥
027a	अध्येतव्या त्रयी नित्यं भवितव्यं विपश्चिता ।
027c	सर्वथा धनमाहार्यं यष्टव्यं चापि यत्नतः ॥
028a	द्रोहाद्देवैरवाप्तानि दिवि स्थानानि सर्वशः ।
028c	द्रोहात्किमन्यज्ज्ञातीनां गृध्यन्ते येन देवताः ॥
029a	इति देवा व्यवसिता वेदवादाश्च शाश्वताः ।
029c	अधीयन्तेऽध्यापयन्ते यजन्ते याजयन्ति च ॥
030a	कृत्स्नं तदेव तच्छ्रेयो यदप्याददतेऽन्यतः ।
030c	न पश्यामोऽनपकृतं धनं किञ्चित्क्वचिद्वयम् ॥
031a	एवमेव हि राजानो यजन्ति पृथिवीमिमाम् ।
031c	जित्वा ममेयं ब्रुवते पुत्रा इव पितुर्धनम् ॥
032ac	राजर्षयोऽपि ते स्वर्ग्या धर्मो ह्येषां निरुच्यते ॥
033a	यथैव पूर्णादुदधेः स्यन्दन्त्यापो दिशो दश ।
033c	एवं राजकुलाद्वित्तं पृथिवीं प्रतितिष्ठति ॥
034a	आसीदियं दिलीपस्य नृगस्य नहुषस्य च ।
034c	अम्बरीषस्य मान्धातुः पृथिवी सा त्वयि स्थिता ॥
035a	स त्वां द्रव्यमयो यज्ञः सम्प्राप्तः सर्वदक्षिणः ।
035c	तं चेन्न यजसे राजन्प्राप्तस्त्वं राज्यकिल्बिषम् ॥
036a	येषां राजाऽश्वमेधेन यजते दक्षिणावता ।
036c	उपेत्य तस्यावभृथे पूताः सर्वे भवन्ति ते ॥
037a	विश्वरूपो महादेवः सर्वमेधे महामखे ।
037c	जुहाव सर्वभूतानि तथैवात्मानमात्मना ॥
038a	शाश्वतोऽयं भूतिपथो नास्त्यन्तमनुशुश्रुम ।
038c	महाजनपथं गन्ता मा राजन्कुपथं गमः ॥ 

इति श्रीमन्महाभारते शान्तिपर्वणि राजधर्मपर्वणि अष्टमोऽध्यायः ॥ 8 ॥

12-8-1 दृढौ युक्तिशक्त्युपेतौ वादपराक्रमावुक्तिविक्रमौ यस्य स तथा ॥ 12-8-2 दर्शयन्नैन्द्रमात्मानमिति ड. थ. द. पाठः ॥ 12-8-5 क्लीबस्य स्वीयवधे कातरस्य । दीर्घसूत्रस्य परवधे अलसस्य ॥ 12-8-6 यः पुमान्हतस्वस्तिर्नष्टकल्याणः । अकिञ्चनो दरिद्रः । अतएव कमात्सर्वलोकेषु न विख्यातः । पुत्रपशुसंहितः पुत्रादिभिराश्लिष्टश्च न भवति । स भैक्षम् आजिजीविषेदुपजीवितुमिच्छेत् । स कर्मणा पौरुषेण कस्यचिदपि परस्य । समारभ्यन्त इति समारम्भा अर्थास्तान्नैव बुभूषेत नैव प्राप्तुमिच्छेत् । त्वं तु प्राप्तकल्याणः सम्पन्नः ख्यातः पुत्राद्याश्लिष्टश्च पौरुषेणार्थांल्लब्ध्वा भैक्ष्येण जीवितुमिच्छसीति विपर्यस्तबुद्धिरसीति भावः | यो नाजिजीविषेद्भैक्षं कर्मणा येन केनचित् । समारम्भाद्वुभूषेत हतस्वस्तिरकिञ्चनः । इति ट. ड. पाठः । यो ह्याजिजीविषेद्भैक्षं कर्मणा नैव केनचित् । इति थ. पाठः । यो सर्वलोकेन विख्यातो न पुत्रपशुसंहितः । कापालीं नृप पापिष्ठां वृत्तिमास्थाय जीवतीति ट. ड. थ. द. पाठः ॥ 12-8-7 कापालीं भिक्षापात्रवतीम् । सन्त्यज्य राज्यमृद्धिं त्वां लोकोऽयं प्रवदिष्यतीति ट. ड. पाठः ॥ 12-8-8 सर्वारम्भान्सर्वार्थान्धर्मादीन् प्राकृतवन्मूढवत् ॥ 12-8-11 आकिञ्चन्यं मुनीनां च राज्यादप्यधिकं मतमिति यद्वाक्यं तदुद्दिश्य नहुषो राजा अधनतामिह धिगस्त्वित्यब्रवीत् । अधने धनाभावे निमित्ते सति पुरुषो नृशंसं कर्म कृत्वा जीवतीति दारिद्र्यं पापहेतुत्वान्निन्दितवानित्यर्थः । आकिञ्चन्यमहीनस्य मृत्यवे इति ट. ड. थ. पाठः ॥ 12-8-25 यत्तूक्तं ज्ञातीनां परस्परं युद्धे हतानां हन्तॄणां च श्रेयो नास्तीति तच्छिष्टाचारदर्शनेन दूषयति । अवेक्षस्वेत्यादिना ॥ 12-8-26 अन्यस्य परस्य धनं चेन्न हर्तव्यं तत्तर्हि राजा कथं धर्ममाचरेत् । तस्य वृत्त्यन्तराभावान्न कथञ्चिदित्यर्थः ॥ 12-8-32 निरुच्यते उत्कृष्टत्वेन कीर्त्यते ॥ 12-8-33 स्यन्दन्ति प्रस्रवन्ति ॥
