अध्यायः 145

पत्नीचोदितेन कपोतेन शुष्कपर्णैः पावकसन्दीपनेन व्याधस्य शैत्यापनोदनपूर्वकम् पुनः स्वेन तदभीष्टकरणप्रतिज्ञा ॥ 1 ॥ तेन तस्य क्षुन्निवृत्तिप्रार्थने फलादिकं किमप्यलभमानेन कपोतेन स्वमांसेन तदीयक्षुत्परिजिहीर्षयाऽग्नौ प्रवेशनम् ॥ 2 ॥
KK-12-02-145-001	भीष्म उवाच 
KK-12-02-145-001a	सपत्न्या वचनं श्रुत्वा धर्मयुक्तिसमन्वितम् ।
KK-12-02-145-001c	हर्षेण महता युक्तो वाक्यं व्याकुललोचनः ॥
KK-12-02-145-002a	तं वै शाकुनिकं दृष्ट्वा विधिदृष्टेन कर्मणा ।
KK-12-02-145-002c	स पक्षी पूजयामास यत्नात्तं पक्षिजीविनम् ॥
KK-12-02-145-003a	उवाच स्वागतं तेऽद्य ब्रूहि किं करवाणि ते ।
KK-12-02-145-003c	सन्तापश्च न कर्तव्यः स्वगृहे वर्तते भवान् ॥
KK-12-02-145-004a	तद्ब्रवीतु भवान्क्षिप्रं किं करोमि किमिच्छसि ।
KK-12-02-145-004c	प्रणयेन ब्रवीमि त्वां त्वं हि नः शरणागतः ॥
KK-12-02-145-005a	अरावप्युचितं कार्यमातिथ्यं गृहमागते ।
KK-12-02-145-005c	छेत्तुमप्यागते छायां नोपसंहरते द्रुमः ॥
KK-12-02-145-006a	शरणागतस्य कर्तव्यमातिथ्यं हि प्रयत्नतः ।
KK-12-02-145-006c	पञ्चयज्ञप्रवृत्तेन गृहस्थेन विशेषतः ॥
KK-12-02-145-007a	पञ्चयज्ञांस्तु यो मोहान्न करोति गृहाश्रमी ।
KK-12-02-145-007c	तस्य नायं न च परो लोको भवति धर्मतः ॥
KK-12-02-145-008a	तद्ब्रूहि मां सुविस्रब्धो यत्त्वं वाचा वदिष्यसि ।
KK-12-02-145-008c	तत्करिष्याम्यहं सर्वं मा त्वं शोके मनः कृथाः ॥
KK-12-02-145-009a	तस्य तद्वचनं श्रुत्वा शकुनेर्लुब्धकोऽब्रवीत् ।
KK-12-02-145-009c	बाधते खलु मां शीतं सन्त्राणं हि विधीयताम् ॥
KK-12-02-145-010a	एवमुक्तस्ततः पक्षी पर्णान्यास्तीर्य भूतले ।
KK-12-02-145-010c	यथा शुष्काणि यत्नेन ज्वलनार्थं द्रुतं ययौ ॥
KK-12-02-145-011a	स गत्वाऽङ्गारकर्मान्तं गृहीत्वाऽग्निमथागमत् ।
KK-12-02-145-011c	तथा शुष्केषु पर्णेषु पावकं सोऽप्यदीपयत् ॥
KK-12-02-145-012a	स सन्दीप्तं महत्कृत्वा तमाह शरणागतम् ।
KK-12-02-145-012c	प्रतापय सुविस्रब्धः स्वगात्राण्यकुतोभयः ॥
KK-12-02-145-013a	स तथोक्तस्तथेत्युक्त्वा लुब्धो गात्राण्यतापयत् ।
KK-12-02-145-013c	अग्निप्रत्यागतप्राणस्ततः प्राह विहङ्गमम् ॥
KK-12-02-145-014a	हर्षेण महताऽऽविष्टो वाक्यं व्याकुललोचनः ।
KK-12-02-145-014c	तथेमं शकुनिं दृष्ट्वा विधिदृष्टेन कर्मणा ॥
KK-12-02-145-015a	दत्तमाहारमिच्छामि त्वया क्षुद्बाधते हि माम् ।
KK-12-02-145-015c	स तद्वचः प्रतिश्रुत्य वाक्यमाह विहङ्गमः ॥
KK-12-02-145-016a	न मेऽस्ति विभवो येन नाशयेयं क्षुधां तव ।
KK-12-02-145-016c	उत्पन्नेन हि जीवामो वयं नित्यं वनौकसः ॥
KK-12-02-145-017a	सञ्चयो नास्ति चास्माकं मुनीनामिव कानने ।
KK-12-02-145-017c	इत्युक्त्वा तं तदा तत्र विवर्णवदनोऽभवत् ॥
KK-12-02-145-018a	कथं नु खलु कर्तव्यमिति चिन्तापरस्तदा ।
KK-12-02-145-018c	बभूव भरतश्रेष्ठ गर्हयन्वृत्तिमात्मनः ॥
KK-12-02-145-019a	मुहूर्ताल्लब्धसञ्ज्ञस्तु स पक्षी पक्षिघातिनम् ।
KK-12-02-145-019c	उवाच तर्पयिष्ये त्वां मुहूर्तं प्रतिपालय ॥
KK-12-02-145-020a	इत्युक्त्वा शुष्कपर्णैस्तु समुज्ज्वाल्य हुताशनम् ।
KK-12-02-145-020c	हर्षेण महताऽऽविष्टः कपोतः पुनरब्रबीत् ॥
KK-12-02-145-021a	ऋषीणां देवतानां च पितॄणां च महात्मनाम् ।
KK-12-02-145-021c	युतः पूर्वं मया धर्मो महानतिथिपूजने ॥
KK-12-02-145-022a	कुरुष्वानुग्रहं सौम्य सत्यमेतद्ब्रवीमि ते ।
KK-12-02-145-022c	निश्चिता खलु मे बुद्धिरतिथिप्रतिपूजने ॥
KK-12-02-145-023a	ततः कृतप्रतिज्ञो वै स पक्षी प्रहसन्निव ।
KK-12-02-145-023c	तमग्निं त्रिः परिक्रम्य प्रविवेश महामतिः ॥
KK-12-02-145-024a	अग्निमध्ये प्रविष्टं तु लुब्धो दृष्ट्वा च पक्षिणम् ।
KK-12-02-145-024c	चिन्तयामास मनसा किमिदं वै मया कृतम् ॥
KK-12-02-145-025a	अहो मम नृशंसस्य गर्हितस्य स्वकर्मणा ।
KK-12-02-145-025c	अधर्मः सुमहान्घोरो भविष्यति न संशयः ॥
KK-12-02-145-026a	एवं बहुविधं भूरि विललाप स लुब्धकः ।
KK-12-02-145-026c	गर्हयन्स्वानि कर्माणि द्विजं दृष्ट्वा तथाऽऽगतम् ॥ 

इति श्रीमन्महाभारते शान्तिपर्वणि आपद्धर्मपर्वणि पञ्चचत्वारिंशदधिकशततमोऽध्यायः ॥ 145 ॥

12-145-3 सङ्कोचश्च न कर्तव्य इति थ. पाठः ॥ 12-145-11 अङ्गारकर्मान्तं कर्मारगृहसमीपम् ॥
