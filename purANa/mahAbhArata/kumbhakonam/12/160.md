अध्यायः 160

भीष्मेण सत्यप्रशंसनम् ॥ 1 ॥
KK-12-02-160-001	युधिष्ठिर उवाच 
KK-12-02-160-001a	सत्यं धर्मं प्रशंसन्ति विप्रर्षिपितृदेवताः ।
KK-12-02-160-001c	सत्यमिच्छाम्यहं ज्ञातुं तन्मे ब्रूहि पितामह ॥
KK-12-02-160-002a	सत्यं किंलक्षणं राजन्कथं वा तदवाप्यते ।
KK-12-02-160-002c	सत्यं प्राप्य भवेत्किञ्च कथं चैव तदुच्यताम् ॥
KK-12-02-160-003	भीष्म उवाच 
KK-12-02-160-003a	चातुर्वर्ण्यस्य धर्माणां सङ्करो न प्रशस्यते ।
KK-12-02-160-003c	धर्मः साधारणः सत्यं सर्ववर्णेषु भारत ॥
KK-12-02-160-004a	सत्यं सत्सु सदा धर्मः सत्यं धर्मः सनातनः ।
KK-12-02-160-004c	सत्यमेव नमस्येत सत्यं हि परमा गतिः ॥
KK-12-02-160-005a	सत्यं धर्मस्तपोयोगः सत्यं ब्रह्म सनातनम् ।
KK-12-02-160-005c	सत्यं यज्ञः परः प्रोक्तः सर्वं सत्ये प्रतिष्ठितम् ॥
KK-12-02-160-006a	रूपं यदिह सत्यस्य यथावदनुपूर्वशः ।
KK-12-02-160-006c	लक्षणं च प्रवक्ष्यामि सत्यस्येह पराक्रमम् ॥
KK-12-02-160-007a	प्राप्यते च यथा सत्यं तच्च वेत्तुमिहार्हसि ।
KK-12-02-160-007c	सत्यं त्रयोदशविधं सर्वलोकेषु भारत ॥
KK-12-02-160-008a	सत्यं च समता चैव दमश्चैव न संशयः ।
KK-12-02-160-008c	अमात्सर्यं क्षमा चैव ह्रीस्तितिक्षाऽनसूयता ॥
KK-12-02-160-009a	त्यागो ध्यानमथार्यत्वं धृतिश्च सततं दया ।
KK-12-02-160-009c	अहिंसा चैव राजेन्द्र सत्याकारास्त्रयोदश ॥
KK-12-02-160-010a	सत्यं नामाव्ययं नित्यमविकारि तथैव च ।
KK-12-02-160-010c	सर्वधर्माविरुद्धं च योगेनैतदवाप्यते ॥
KK-12-02-160-011a	आत्मनीष्टे तथाऽनिष्टे रिपौ च समता तथा ।
KK-12-02-160-011c	इच्छाद्वेषं क्षयं प्राप्य कामक्रोधक्षयं तथा ॥
KK-12-02-160-012a	दमी नान्यस्पृहा नित्यं गाम्भीर्यं धैर्यमेव च ।
KK-12-02-160-012c	अशाठ्यं क्रोधदमनं ज्ञानेनैतदवाप्यते ॥
KK-12-02-160-013a	अमात्सर्यं बुधाः प्राहुर्दाने धर्मे च संयमः ।
KK-12-02-160-013c	अवस्थितेन नित्यं च सत्येनामत्सरी भवेत् ॥
KK-12-02-160-014a	अक्षमायाः क्षमायाश्च प्रियाणीहाप्रियाणि च ।
KK-12-02-160-014c	क्षमते सर्वतः साधुस्ततः प्राप्नोति सत्यताम् ॥
KK-12-02-160-015a	कल्याणं कुरुते बाढं धीमान्न ग्लायते क्वचित् ।
KK-12-02-160-015c	प्रशान्तवाङ्मना नित्यं ह्रीस्तु धर्मादवाप्यते ॥
KK-12-02-160-016a	धर्मार्थहेतोः क्षमते तितिक्षा धर्म उत्तमः ।
KK-12-02-160-016c	लोकसङ्ग्रहणार्थं वै सा तु धैर्येण लभ्यते ॥
KK-12-02-160-017a	`अनसूया तु गाम्भीर्यं दानेनैतदवाप्यते ।'
KK-12-02-160-017c	त्यक्तस्नेहस्य यस्त्यागो विषयाणां तथैव च ।
KK-12-02-160-017e	रागद्वेषप्रहीणस्य त्यागो भवति नान्यथा ॥
KK-12-02-160-018a	`ध्यानं च शाठ्यमित्युक्तं मौनेनैतदवाप्यते ।'
KK-12-02-160-018c	आर्यता नाम भूतानां यः करोति प्रयत्नतः ।
KK-12-02-160-018e	शुभं कर्म निराकारो वीतरागस्तथैव च ॥
KK-12-02-160-019a	धृतिर्नाम सुखे दुःखे यया नाप्नोति विक्रियाम् |
KK-12-02-160-019c	तां भजेत सदा प्राज्ञो य इच्छेद्भूतिमात्मनः ॥
KK-12-02-160-020a	सर्वथा क्षमिणा भाव्यं तथा सत्यपरेण च ।
KK-12-02-160-020c	वीतहर्षभयक्रोधो धृतिमाप्नोति पण्डितः ॥
KK-12-02-160-021a	अद्रोहः सर्वभूतेषु कर्मणा मनसा गिरा ।
KK-12-02-160-021c	अनुग्रहश्च दानं च सतां धर्मः सनातनः ॥
KK-12-02-160-022a	एते त्रयोदशाकाराः पृथक्सत्यैकलक्षणाः ।
KK-12-02-160-022c	भजन्ते सत्यमेवेह बृंहयन्ते च भारत ॥
KK-12-02-160-023a	नान्तः शक्यो गुणानां च वक्तुं सत्यस्य पार्थिव ।
KK-12-02-160-023c	अतः सत्यं प्रशंसन्ति विप्राः सपितृदेवताः ॥
KK-12-02-160-024a	नास्ति सत्यात्परो धर्मो नानृतात्पातकं परम् ।
KK-12-02-160-024c	स्थितिर्हि सत्यं धर्मस्य तस्मात्सत्यं न लोपयेत् ॥
KK-12-02-160-025a	उपैति सत्याद्दानं हि तथा यज्ञाः सदक्षिणाः ।
KK-12-02-160-025c	त्रेताग्निहोत्रं वेदाश्च ये चान्ये धर्मनिश्चयाः ॥
KK-12-02-160-026a	अश्वमेधसहस्त्रं च सत्यं च तुलया धृतम् ।
KK-12-02-160-026c	अश्वमेधसहस्राद्धि सत्यमेव विशिष्यते ॥ 

इति श्रीमन्महाभारते शान्तिपर्वणि आपद्धर्मपर्वणि षष्ट्यधिकशततमोऽध्यायः ॥ 160 ॥

12-160-14 अक्षमाया विषये तथा क्षमाया इति दृष्टान्तार्थम् ॥
