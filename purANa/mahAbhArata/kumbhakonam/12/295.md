अध्यायः 295

भीष्मेण युधिष्ठिरम् प्रति भार्गवचरित्रकथनम् ॥ 1 ॥
001	युधिष्ठिर उवाच 
001a	तिष्ठते मे सदा तात कौतूहलमिदं हृदि ।
001c	तदहं श्रोतुमिच्छामि त्वत्तः कुरुपितामह ॥
002a	कथं देवर्षिरुशना सदा काव्यो महामतिः ।
002c	असुराणां प्रियकरः सुराणामप्रिये रतः ॥
003a	वर्धयामास तेजश्च किमर्थममितौजसाम् ।
003c	नित्यं वैरनिबद्धाश्च दानवाः सुरसत्तमैः ॥
004a	कथं चाप्युशना प्राप शुक्रत्वममरद्युतिः ।
004c	ऋद्धिं च स कथं प्राप्तः सर्वमेतद्ब्रवीहि मे ॥
005a	न याति च स तेजस्वी मध्येन नभसः कथम् ।
005c	एतदिच्छामि विज्ञातुं निखिलेन पितामह ॥
006	भीष्म उवाच 
006a	शृणु राजन्नवहितः सर्वमेतद्यथातथम् ।
006c	यथामति यथा चैतच्छ्रुतपूर्वं मयाऽनघ ॥
007a	एष भार्गवदायादो मुनिर्मान्यो दृढव्रतः ।
007c	सुराणां विप्रियकरो निमित्ते कारणात्मके ॥
008a	इन्द्रोऽथ धनदो राजा यक्षरक्षोधिपः सदा ।
008c	प्रभविष्णुश्च कोशस्य जगतश्च तथा प्रभुः ॥
009a	तस्यात्मानमथाविश्य योगसिद्धो महामुनिः ।
009c	रुद्ध्वा धनपतिं देवं योगेन हृतवान्वसु ॥
010a	हृते धने ततः शर्म न लेभे धनदस्तथा ।
010c	आपन्नमन्युः संविग्नः सोभ्यगात्सुरसत्तमम् ॥
011a	निवेदयामास तदा शिवायामिततेजसे ।
011c	देवश्रेष्ठाय रुद्राय सौम्याय बहुरूपिणे ॥
012a	योगात्मकेनोशनसा रुद्ध्वा मम हृतं वसु ।
012c	योगेनात्मगतं कृत्वा निःसृतश्च महातपाः ॥
013a	एतच्छ्रुत्वा ततः क्रुद्धो महायोगी महेश्वरः ।
013c	संरक्तनयनो राजञ्शूलमादाय तस्थिवान् ॥
014a	क्वासौ क्वासाविति प्राह गृहीत्वा परमायुधम् ।
014c	उशना दूरतस्तस्य ह्यभूज्ज्ञात्वा चिकीर्षितम् ॥
015a	स महायोगिनो बुद्ध्वा तं रोषं वै महात्मनः ।
015c	गतिमागमनं वेत्ति स्थानं चैव ततः प्रभुः ॥
016a	सञ्चिन्त्योग्रेण तपसा महात्मानं महेश्वरम् ।
016c	उशना योगसिद्धात्मा शूलाग्रे प्रत्यदृश्यत ॥
017a	विज्ञातरूपः स तदा तपःसिद्धोऽथ धन्विना ।
017c	ज्ञात्वा शूलं च देवेशः पाणिना समनामयत् ॥
018a	आनतेनाथ शूलेन पाणिनामिततेजसा ।
018c	पिनाकमिति चोवाच शूलमुग्रायुधः प्रभुः ॥
019a	पाणिमध्यगतं दृष्ट्वा भार्गवं तमुमापतिः ।
019c	आस्यं विवृत्य भ्रुकुटिं पाणिं सम्प्राक्षिपच्छनैः ॥
020a	स तु प्रविष्ट उशना कोष्ठं माहेश्वरं प्रभुः ।
020c	व्यचरच्चापि तत्रासौ महात्मा भृगुनन्दनः ॥
021	युधिष्ठिर उवाच 
021a	किमर्थं व्यचरद्राजन्नुशना तस्य धीमतः ।
021c	जठरे देवदेवस्य किञ्चाकार्षीन्महाद्युतिः ॥
022	भीष्म उवाच 
022a	पुरा सोऽन्तर्जलगतः स्थाणुभूतो महाव्रतः ।
022c	वर्षाणामभवद्राजन्प्रयुतान्यर्बुदानि च ॥
023a	उदतिष्ठत्तपस्तप्त्वा दुश्चरं च महाह्रदात् ।
023c	ततो देवातिदेवस्तं ब्रह्मा वै समसर्पत ॥
024a	तपोवृद्धिमपृच्छच्च कुशलं चैवमव्ययः ।
024c	तपः सुचीर्णमिति च प्रोवाच वृषभध्वजः ॥
025a	तत्संयोगेन वृद्धिं चाप्यपश्यत्स तु शङ्करः ।
025c	महामतिरचिन्त्यात्मा सत्यधर्मरतः सदा ॥
026a	स तेनाढ्यो महायोगी तपसा च धनेन च ।
026c	व्यराजत महाराज त्रिषु लोकेषु वीर्यवान् ॥
027a	ततः पिनाकी योगात्मा ध्यानयोगं समाविशत् ।
027c	उशना तु समुद्विग्नो निलिल्ये जठरे ततः ॥
028a	तुष्टाव च महायोगी देवं तत्रस्थ एव च ।
028c	निःसारं काङ्क्षमाणः स तेन स्म प्रतिहन्यते ॥
029a	उशना तु तथोवाच जठरस्थो महामुनिः ।
029c	प्रसादं मे कुरुष्वेति पुनः पुनररिन्दम ॥
030a	तमुवाच महादेवो गच्छ शिश्नेन मोक्षणम् ।
030c	इति सर्वाणि स्रोतांसि रुद्ध्वा त्रिदशपुङ्गवः ॥
031a	अपश्यमानस्तद्द्वारं सर्वतः पिहितो मुनिः ।
031c	पर्यक्रामद्दह्यमान इतश्चेतश्च तेजसा ॥
032a	स वै निष्क्रम्य शिश्नेन शुक्रत्वमभिपेदिवान् ।
032c	कार्येण तेन नभसो नाध्यगच्छत मध्यतः ॥
033a	'तत एव च देवेषु अप्रविष्टो महामुनिः ।
033c	पौरोहित्यं च दैत्यानां शक्रतेजोविवृद्धये ॥'
034a	विनिष्क्रान्तं तु तं दृष्ट्वा ज्वलन्तमिव तेजसा ।
034c	भवो रोषसमाविष्टः शूलोद्यतकरः स्थितः ॥
035a	अवारयत तं देवी क्रुद्धं पशुपतिं पतिम् ।
035c	पुत्रत्वमगमद्देव्या वारिते शङ्करे च सः ॥
036	देव्युवाच 
036a	हिंसनीयस्त्वया नैव मम पुत्रत्वमागतः ।
036c	न हि देवोदरात्कश्चिन्निःसृतो नाशमर्हति ॥
037a	ततः प्रीतो भवो देव्याः प्रहसंश्चेदमब्रवीत् ।
037c	गच्छत्वेष यथाकाममिति राजन्पुनः पुनः ॥
038a	ततः प्रणम्य वरदं देवं देवीमुमां तथा ।
038c	उशना प्राप तद्धीमान्गतिमिष्टां महामुनिः ॥
039a	एतत्ते कथितं तात भार्गवस्य महात्मनः ।
039c	चरितं भरतश्रेष्ठ यन्मां त्वं परिपृच्छसि ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चनवत्यधिकद्विशततमोऽध्यायः ॥ 295 ॥

12-295-3 वर्धयामास चिच्छेद । अमितौजसां देवानाम् ॥ 12-295-4 शुक्रत्वं शुक्रोत्पन्नत्वम् ॥ 12-295-5 तस्याकाशगतिः कुतः कुण्ठितेत्यर्थः ॥ 12-295-7 कारणा क्रिया तदात्मके निमित्ते सति ॥ 12-295-8 इन्द्रो जगतः ॥ 12-295-9 तस्य धनदस्य । आत्मानं शरीरम् ॥ 12-295-10 आपन्नमन्युः प्राप्तदैन्यः ॥ 12-295-17 सः शुक्र । धन्विना रुद्रेण । शूलं शुक्रयुतम् । तपस्सिद्धेन चक्षुषेति थ. पाठः । तपस्सिद्धेन चेतसेति ध. पाठः ॥ 12-295-20 कोष्ठमुदरम् ॥ 12-295-21 व्यचरदेव नत्वन्नवज्जीर्णतां गतः । किञ्च तादृशमकार्षीत्तप इति शेषः ॥ 12-295-26 स शुक्रः ॥ 12-295-27 निलिल्ये नितरां गतिं जगाम बभ्रामेत्यर्थः ॥ 12-295-28 निःसारं निर्गमम् । तेन रुद्रेण ॥ 12-295-32 तेन शिश्रान्निर्गमनेन कार्येण निमित्तेन ॥
