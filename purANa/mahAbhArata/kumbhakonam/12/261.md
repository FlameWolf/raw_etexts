अध्यायः 261

भीष्मेण युधिष्ठिरम् प्रति पृथिव्यादिभूतगुणप्रतिपादकव्यासवाक्यानुवादः ॥ 1 ॥
KK-12-03-261-001	भीष्म उवाच 
KK-12-03-261-001a	भूतानां गुणसङ्ख्यानं भूयः पुत्र निशामय ।
KK-12-03-261-001c	द्वैपायनमुखाद्भ्रष्टं श्लाघया परयाऽनघ ॥
KK-12-03-261-002a	दीप्तानलनिभः प्राह भगवान्धूमवत्सलः ।
KK-12-03-261-002c	ततोऽहमपि वक्ष्यामि भूयः पुत्र निदर्शनम् ॥
KK-12-03-261-003a	भूमेः स्थैर्यं गुरुत्वं च काठिन्यं प्रसवात्मता ।
KK-12-03-261-003c	गन्धो भारश्च शक्तिश्च सङ्घातः स्थापना धृतिः ॥
KK-12-03-261-004a	अपां शैत्यं रसः क्लेदो द्रवत्वं स्नेहसौम्यता ।
KK-12-03-261-004c	जिह्वाविस्यन्दनं चापि भौमानां श्रपणं तथा ॥
KK-12-03-261-005a	अग्नेर्दुर्धर्षता ज्योतिस्तापः पाकः प्रकाशनम् ।
KK-12-03-261-005c	शौचं रागो लघुस्तैक्ष्ण्यं सततं चोर्ध्वभागिता ॥
KK-12-03-261-006a	वायोरनियमस्पर्शो वादस्थानं स्वतन्त्रता ।
KK-12-03-261-006c	बलं शैघ्र्यं च मोक्षं च कर्म चेष्टात्मता भवः ॥
KK-12-03-261-007a	आकाशस्य गुणः शब्दो व्यापित्वं छिद्रताऽपि च ।
KK-12-03-261-007c	अनाश्रयमनालम्बमव्यक्तमविकारिता ॥
KK-12-03-261-008a	अप्रतीघातिता चैव श्रोतृत्वं विवराणि च ।
KK-12-03-261-008c	गुणाः पञ्चाशतं प्रोक्ताः पञ्चभूतविभाविताः ॥
KK-12-03-261-009a	फलोपपत्तिर्व्यक्तिश्च विसर्गः कल्पना क्षमा ।
KK-12-03-261-009c	सदसच्चाशुता चैव मनसो नव वै गुणाः ॥
KK-12-03-261-010a	इष्टानिष्टविपत्तिश्च व्यवसायः समाधिता ।
KK-12-03-261-010c	संशयः प्रतिपत्तिश्च बुद्धेः पञ्च गुणान्विदुः ॥
KK-12-03-261-011	युधिष्ठिर उवाच 
KK-12-03-261-011a	कथं पञ्चगुणा बुद्धिः कथं पञ्चेन्द्रिया गुणाः ।
KK-12-03-261-011c	एतन्मे सर्वमाचक्ष्व सूक्ष्मज्ञानं पितामह ॥
KK-12-03-261-012	भीष्म उवाच 
KK-12-03-261-012a	आहुः षष्टिं भूतगुणान्वै भूतविषक्तान्प्रकृतिविसृष्टान् ।
KK-12-03-261-012c	नित्यविषक्तांश्चाक्षरसृष्टान्पुत्र न नित्यं तदिह वदन्ति ॥
KK-12-03-261-013a	तत्पुत्रचिन्ताकलिलं तदुक्तमनागतं वै तव सम्प्रतीह ।
KK-12-03-261-013c	भूतार्थवत्त्वं तदवाप्य सर्वं भूतप्रभावाद्भव शान्तबुद्धिः ॥ 

इति श्रीमन्महाभारते शान्तिपर्वणि मोक्षधर्मपर्वणि एकषष्ट्यधिकद्विशततमोऽध्यायः ॥ 261 ॥

12-261-2 धर्मवत्सल इति ड. पाठः ॥ 12-261-4 जिह्वा रसनेन्द्रियम् । विस्यन्दनं प्रस्रवणम् । भौमानां तण्डुलादीनां श्रपणं पाचनम् । विष्यन्दनं चैव भूमावास्रवणं तथेति थ. पाठः । विष्यन्दनं भूमेर्देहेष्वाश्रयणं तथेति ध. पाठः ॥ 12-261-5 ज्योतिर्ज्वलनकर्म । लघुः शीघ्रगामित्वम् । दशमश्चोर्ध्वभागितेति थ. ध. पाठः ॥ 12-261-6 अनियमस्पर्शोऽनुष्णाशीतस्पर्शः । वादस्थानं वागिन्द्रियगोलकानि । स्वतन्त्रता गमनादौ । मोक्षो मूत्रादेः । कर्म उत्क्षेपणादि । चेष्टा श्वासप्रश्वासादिः । भवो जन्ममरणे । वायोस्तिर्यग्गतिः स्पर्शे इति ड. थ. पाठः । चलं शैघ्र्यं च गमनं चेष्टा कर्मात्मता तथा इति ड. थ. पाठः ॥ 12-261-7 अनाश्रयमाश्रयत्वाभावः । अनालम्बनमाश्रयान्तरशून्यत्वम् । अव्यक्तं रूपस्पर्शशून्यत्वात् । अविकारिता द्रव्यान्तरानारम्भकत्वम् ॥ 12-261-8 पञ्चभूतात्मभाविताः पञ्चानां भूतानामात्मा प्रातिस्विकं स्वरूपं तत्र लक्षिताः ॥ 12-261-9 व्यक्तिः स्मरणम् । विसर्गो विपरीतः सर्गो भ्रान्तिः । कल्पना मनोरथवृत्तिः । क्षमा प्रसिद्धा । सत् वैराग्यादि । असत् रागद्वेषादि । आशुता अस्थिरत्वम् ॥ 12-261-10 इष्टानिष्टानां वृत्तिविशेषाणां विपत्तिर्नाशो निद्रारूपा वृत्तिरित्यर्थः । व्यवसाय उत्साहः । समाधिता चित्तस्थैर्यं निरोध इत्यर्थः । प्रतिपत्तिः प्रत्यक्षादिप्रमाणवृत्तिः ॥
