अध्यायः 099

भीष्मेण युधिष्ठिरम् प्रति जनकराजेन स्वयोधानां स्वर्गनरकप्रदर्शनेन युद्धे प्रोत्साहनकथनम् ॥ 1 ॥
001	भीष्म उवाच 
001a	अत्राप्युदाहरन्तीममितिहासं पुरातनम् ।
001c	प्रतर्दनो मैथिलश्च सङ्ग्रामं यत्र चक्रतुः ॥
002a	यज्ञोपवीती सङ्ग्रामे जनको मिथिलाधिपः ।
002c	योधानुद्धर्षयामास तन्निबोध युधिष्ठिर ॥
003a	जनको मैथिलो राजा महात्मा सर्वतत्त्ववित् ।
003c	योधानां दर्शयामास स्वर्गं नरकमेव च ॥
004a	अभीरूणामिमे लोका भास्वन्तो हन्त पश्यत ।
004c	पूर्णा गन्धर्वकन्याभिः सर्वकामदुहोऽक्षयाः ॥
005a	इमे पलायमानानां नरकाः प्रत्युपस्थिताः ।
005c	अकीर्तिः शाश्वती चैव यतितव्यमनन्तरम् ॥
006a	तान्दृष्ट्वाऽरीन्विजयत भूत्वा सन्त्यागबुद्धयः ।
006c	नरकस्याप्रतिष्ठस्य मा भूत वशवर्तिनः ॥
007a	त्यागमूलं हि शूराणां स्वर्गद्वारमनुत्तमम् ।
007c	इत्युक्तास्ते नृपतिना योधाः परपुरञ्जय ॥
008a	अजयन्त रणे शत्रून्हर्षयन्तो नरेश्वरम् ।
008c	तस्मात्त्यक्तात्मना नित्यं स्थातव्यं रणमूर्धनि ॥
009a	गजानां रथिनो मध्ये रथानामनुसादिनः ।
009c	सादिनामन्तरे स्थाप्यं पादातमपि दंशितम् ॥
010a	य एवं व्यूहते राजा स नित्यं जयते रिपून् ।
010c	तस्मादेतद्विधातव्यं नित्यमेव युधिष्ठिर ॥
011a	स्वर्गे सुकृतमिच्छन्तः सुयुद्धेनातिमन्यवः ।
011c	क्षोभयेयुरनीकानि सागरं मकरा यथा ॥
012a	हर्षयेयुर्विषण्णांश्च व्यवस्थाप्य परस्परम् ।
012c	तेषां च भूमिं रक्षेयुर्भग्नान्नात्यनुसारयेत् ॥
013a	पुनरावर्तमानानां निराशानां च जीविते ।
013c	वेगः सुदुःसहो राजंस्तस्मान्नात्यनुसारयेत् ॥
014a	न हि प्रहर्तुमिच्छन्ति शूराः प्रद्रवतो भयात् ।
014c	तस्मात्पलायमानानां कुर्यान्नात्यनुसारणम् ॥
015a	चराणामचरा ह्यन्नमदंष्ट्रा दंष्ट्रिणामपि ।
015c	अपाणयः पाणिमतामन्नं शूरस्य कातराः ॥
016a	समानपृष्ठोदरपाणिपादाः पश्चाच्छरं भीरवोऽनुव्रजन्ति ।
016c	अतो भयार्ताः प्रणिपत्य भूयः कृत्वाञ्जलीनुपतिष्ठन्ति शूरान् ॥
017a	शूरबाहुषु लोकोऽयं लम्बते पुत्रवत्सदा ।
017c	तस्मात्सर्वेषु लोकेषु शूरः सम्मानमर्हति ॥
018a	न हि शौर्यात्परं किञ्चित्त्रिषु लोकेषु विद्यते ।
018c	शूरः सर्वं पालयति सर्वं शूरे प्रतिष्ठितम् ॥ 

इति श्रीमन्महाभारते शान्तिपर्वणि राजधर्मपर्वणि एकोनशततमोऽध्यायः ॥ 99 ॥

12-99-1 अत्र शूरप्रोत्साहने विषये ॥ 12-99-3 दर्शयामास योगबलेन ॥ 12-99-5 पतितव्यमनन्तरमिति ड. द. पाठः ॥ 12-99-9 गजानां मध्ये रथिनः स्थाप्याः ॥ 12-99-12 नात्यनुसारयेन्नातिद्रावयेत् परावृत्तिभयात् ॥ 12-99-13 तदेवाह पुनरिति ॥
