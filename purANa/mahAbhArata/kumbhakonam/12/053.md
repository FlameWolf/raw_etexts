अध्यायः 053

कृष्णेन भीष्मम् प्रति धर्मकथनचोदना ॥ 1 ॥
KK-12-01-053-001	जनमेजय उवाच 
KK-12-01-053-001a	धर्मात्मनि महावीर्ये सत्यसन्धे जितात्मनि ।
KK-12-01-053-001c	देवव्रते महाभागे शरतल्पगतेऽच्युते ॥
KK-12-01-053-002a	शयाने वीरशयने भीष्मे शन्तनुनन्दने ।
KK-12-01-053-002c	गाङ्गेये पुरुषव्याघ्रे पाण्डवैः पर्युपासिते ॥
KK-12-01-053-003a	काः कथाः समवर्तन्त तस्मिन्वीरसमागमे ।
KK-12-01-053-003c	हतेषु सर्वसैन्येषु तन्मे शंस महामुने ॥
KK-12-01-053-004	वैशम्पायन उवाच 
KK-12-01-053-004a	शरतल्पगते भीष्मे कौरवाणां पितामहे ।
KK-12-01-053-004c	आजग्मुर्ऋषयः सिद्धा नारदप्रमुखा नृप ॥
KK-12-01-053-005a	हतशिष्टाश्च राजानो युधिष्ठिरपुरोगमाः ।
KK-12-01-053-005c	धृतराष्ट्रश्च कृष्णश्च भीमार्जुनयमास्तथा ॥
KK-12-01-053-006a	तेऽभिगम्य महात्मानो भरतानां पितामहम् ।
KK-12-01-053-006c	अन्वशोचन्त गाङ्गेयमादित्यं पतितं यथा ॥
KK-12-01-053-007a	मुहूर्तमिव च ध्यात्वा नारदो देवदर्शनः ।
KK-12-01-053-007c	उवाच पाण्डवान्सर्वान्हतशिष्टांश्च पार्थिवान् ॥
KK-12-01-053-008a	प्राप्तकालं समाचक्षे भीष्मोऽयमनुयुज्यताम् ।
KK-12-01-053-008c	अस्तमेति हि गाङ्गेयो भानुमानिव भारत ॥
KK-12-01-053-009a	अयं प्राणानुत्सिसृक्षुस्तं सर्वेऽभ्यनुपृच्छत ।
KK-12-01-053-009c	कृत्स्नान्हि विविधान्धर्मांश्चातुर्वर्ण्यस्य वेत्त्ययम् ॥
KK-12-01-053-010a	एष वृद्धः पराँल्लोकान्सम्प्राप्नोति तनुं त्यजन् ।
KK-12-01-053-010c	तं शीघ्रमनुयुञ्जीध्वं संशयान्मनसि स्थितान् ॥
KK-12-01-053-011	वैशम्पायन उवाच 
KK-12-01-053-011a	एवमुक्ते नारदेन भीष्ममीयुर्नराधिपाः ।
KK-12-01-053-011c	प्रष्टुं चाशक्नुवन्तस्ते वीक्षाञ्चक्रुः परस्परम् ॥
KK-12-01-053-012a	अथोवाच हृषीकेशं पाण्डुपुत्रो युधिष्ठिरः ।
KK-12-01-053-012c	नान्यस्त्वद्देवकीपुत्र शक्तः प्रष्टुं पितामहम् ॥
KK-12-01-053-013a	प्रव्याहर यदुश्रेष्ठ त्वमग्रे मधुसूदन ।
KK-12-01-053-013c	त्वं हि नस्तात सर्वेषां सर्वधर्मविदुत्तमः ॥
KK-12-01-053-014a	एवमुक्तः पाण्डवेन भगवान्केशवस्तदा ।
KK-12-01-053-014c	अभिगम्य दुराधर्षं प्रव्याहारयदच्युतः ॥
KK-12-01-053-015a	कच्चित्सुखेन रजनी व्युष्टा ते राजसत्तम ।
KK-12-01-053-015c	विस्पष्टलक्षणा बुद्धिः कच्चिच्चोपस्थिता तव ॥
KK-12-01-053-016a	कच्चिज्ज्ञानानि सर्वाणि प्रतिभान्ति च तेऽनघ ।
KK-12-01-053-016c	न ग्लायते च हृदयं न च ते व्याकुलं मनः ॥
KK-12-01-053-017	भीष्म उवाच 
KK-12-01-053-017a	दाहो मोहः श्रमश्चैव क्लमो ग्लानिस्तथा रुजा ।
KK-12-01-053-017c	तव प्रसादाद्वार्ष्णेय सद्यो व्यपगतानि मे ॥
KK-12-01-053-018a	यच्च भूतं भविष्यच्च भवच्च परमद्युते ।
KK-12-01-053-018c	तत्सर्वमनुपश्यामि पाणौ फलमिवाहितम् ॥
KK-12-01-053-019a	वेदोक्ताश्चैव ये धर्मा वेदान्ताधिगताश्च ये ।
KK-12-01-053-019c	तान्सर्वान्सम्प्रपश्यामि वरदानात्तवाच्युत ॥
KK-12-01-053-020a	शिष्टैश्च धर्मो यः प्रोक्तः स च मे हृदि वर्तते ।
KK-12-01-053-020c	देशजातिकुलानां च धर्मज्ञोऽस्मि जनार्दन ॥
KK-12-01-053-021a	चतुर्ष्वाश्रमधर्मेषु योऽर्थः स च हृदि स्थितः ।
KK-12-01-053-021c	राजधर्मांश्च सकलानवगच्छामि केशव ॥
KK-12-01-053-022a	यच्च यत्र च वक्तव्यं तद्वक्ष्यामि जनार्दन ।
KK-12-01-053-022c	तव प्रसादाद्धि शुभा मनो मे बुद्धिराविशत् ॥
KK-12-01-053-023a	युवेवास्मि समावृत्तस्त्वदनुध्यानबृंहितः ।
KK-12-01-053-023c	वक्तुं श्रेयः समर्थोऽस्मि त्वत्प्रसादाज्जनार्दन ॥
KK-12-01-053-024a	स्वयं किमर्थं तु भवाञ्श्रेयो न प्राह पाण्डवम् ।
KK-12-01-053-024c	किं ते विवक्षितं चात्र तदाशु वद माधव ॥
KK-12-01-053-025	वासुदेव उवाच 
KK-12-01-053-025a	यशसः श्रेयसश्चैव मूल मां विद्धि कौरव ।
KK-12-01-053-025c	मत्तः सर्वेऽभिनिर्वृत्ता भावाः सदसदात्मकाः ॥
KK-12-01-053-026a	शीतांशुश्चन्द्र इत्युक्ते लोके को विस्मयिष्यति ।
KK-12-01-053-026c	तथैव यशसा पूर्णे मयि को विस्मयिष्यति ॥
KK-12-01-053-027a	आधेयं तु मया भूयो यशस्तव महाद्युते ।
KK-12-01-053-027c	ततो मे विपुला बुद्धिस्त्वयि भीष्म समाहिता ॥
KK-12-01-053-028a	यावद्धि पृथिवीपाल पृथ्वीयं स्थास्यति ध्रुवा ।
KK-12-01-053-028c	तावत्तवाक्षया कीर्तिर्लोकाननुचरिष्यति ॥
KK-12-01-053-029a	यच्च त्वं वक्ष्यसे भीष्म पाण्डवायानुपृच्छते ।
KK-12-01-053-029c	वेदप्रवाद इव ते स्थास्यते वसुधातले ॥
KK-12-01-053-030a	यश्चैतेन प्रमाणेन योक्ष्यत्यात्मानमात्मना ।
KK-12-01-053-030c	स फलं सर्वपुण्यानां प्रेत्य चानुभविष्यति ॥
KK-12-01-053-031a	एतस्मात्कारणाद्भीष्म मतिर्दिव्या मया हि ते ।
KK-12-01-053-031c	दत्ता यशो विप्रथयेत्कथं भूयस्तवेति ह ॥
KK-12-01-053-032a	यावद्धि प्रथते लोके पुरुषस्य यशो भुवि ।
KK-12-01-053-032c	तावत्तस्याक्षया कीर्तिर्भवतीति विनिश्चिता ॥
KK-12-01-053-033a	राजानो हतशिष्टास्त्वां राजन्नभित आसते ।
KK-12-01-053-033c	धर्माननुयुयुक्षन्तस्तेभ्यः प्रब्रूहि भारत ॥
KK-12-01-053-034a	भवान्हि वयसा वृद्धः श्रुताचारसमन्वितः ।
KK-12-01-053-034c	कुशलो राजधर्माणां सर्वेषामपराश्च ये ॥
KK-12-01-053-035a	जन्मप्रभृति ते किञ्चिद्वृजिनं न ददर्श ह ।
KK-12-01-053-035c	ज्ञातारं सर्वधर्माणां त्वां विदुः सर्वपार्थिवाः ॥
KK-12-01-053-036a	तेभ्यः पितेव पुत्रेभ्यो राजन्ब्रूहि परं नयम् ।
KK-12-01-053-036c	ऋषयश्चैव देवाश्च त्वया नित्यमुपासिताः ॥
KK-12-01-053-037a	तस्माद्वक्तव्यमेवेदं त्वयाऽवश्यमशेषतः ।
KK-12-01-053-037c	धर्मं शुश्रूषमाणेभ्यः पृष्टेन न सता पुनः ॥
KK-12-01-053-038a	वक्तव्यं विदुषा चेति धर्ममाहुर्मनीषिणः ।
KK-12-01-053-038c	अप्रतिब्रुवतः कष्टो दोषो हि भविता प्रभो ॥
KK-12-01-053-039a	तस्मात्पुत्रैश्च पौत्रेश्च धर्मान्पृष्टान्सनातनान् ।
KK-12-01-053-039c	विद्वञ्जिज्ञासमानेभ्यः प्रब्रूहि भरतर्षभ ॥ 

इति श्रीमन्महाभारते शान्तिपर्वणि राजधर्मपर्वणि त्रिपञ्चाशोऽध्यायः ॥ 53 ॥

12-53-8 अनुयुज्यतां पृच्छ्यताम् ॥ 12-53-32 यशः परचित्तचमात्कृतिजनको गुणौघः । कीर्तिः साधुतयाऽन्यैः कथनम् ॥ 12-53-33 अनुयुयुक्षन्तः प्रष्टुमिच्छन्तः ॥
