अध्यायः 263

स्थाणुवचनाद्ब्रह्मणा लोकदाहककोपाग्नेरन्तर्नियमनम् ॥ 1 ॥ तथा स्वचक्षुरादीन्द्रियेभ्यो जातां मृत्युदेवीम् प्रति प्रजासंहारे नियोजनम् ॥ 2 ॥
KK-12-03-263-001	स्थाणुरुवाच 
KK-12-03-263-001a	प्रजासर्गनिमित्तं मे कार्यवत्तामिमां प्रभो ।
KK-12-03-263-001c	विद्धि सृष्टास्त्वया हीमा मा कुप्यासां पितामह ॥
KK-12-03-263-002a	तव तेजोग्निना देव प्रजा दह्यन्ति सर्वशः ।
KK-12-03-263-002c	ता दृष्ट्वा मम कारुण्यं मा कुप्यासां जगत्प्रभो ॥
KK-12-03-263-003	प्रजापतिरुवाच 
KK-12-03-263-003a	न कुप्ये न च मे कामो नभवेयुः प्रजा इति ।
KK-12-03-263-003c	लाघवार्थं धरण्यास्तु ततः संहार इष्यते ॥
KK-12-03-263-004a	इयं हि मां सदा देवी भारार्ता समचोदयत् ।
KK-12-03-263-004c	संहारार्थं महादेव भारेणाप्सु निमज्जती ॥
KK-12-03-263-005a	यदाऽहं नाधिगच्छामि बुद्ध्या बहु विचारयन् ।
KK-12-03-263-005c	संहारमासां वृद्धानां ततो मां क्रोध आविशत् ॥
KK-12-03-263-006	स्थाणुरुवाच 
KK-12-03-263-006a	संहारात्त्वं निवर्तस्व मा क्रुधो विबुधेश्वर ।
KK-12-03-263-006c	मा प्रजाः स्थावरं चैव जङ्गमं च व्यनीनशः ॥
KK-12-03-263-007a	पल्वलानि च सर्वाणि सर्वं चैव तृणोलपम् ।
KK-12-03-263-007c	स्थावरं जङ्गमं चैव भूतग्रामं चतुर्विधम् ॥
KK-12-03-263-008a	अकाले भस्मसाद्भूतं जगत्सर्वमुपप्लुतम् ।
KK-12-03-263-008c	प्रसीद भगवन्साधो वर एष वृतो मया ॥
KK-12-03-263-009a	नष्टा न पुनरेष्यन्ति प्रजा ह्येताः कथञ्चन ।
KK-12-03-263-009c	तस्मान्निवर्ततामेतत्तेन स्वेनैव तेजसा ॥
KK-12-03-263-010a	उपायमन्यं सम्पश्य भूतानां हितकाम्यया ।
KK-12-03-263-010c	यथामी जन्तवः सर्वे न दह्येरन्पितामह ॥
KK-12-03-263-011a	अभावं हि न गच्छेयुरुत्सन्नप्रजनाः प्रजाः ।
KK-12-03-263-011c	'पुत्रत्वेनानुसङ्कल्प्ये तदाऽहं तप्य दानवैः ।'
KK-12-03-263-011e	अधिदैवे नियुक्तोस्मि त्वया लोकहितेप्सुना ॥
KK-12-03-263-012a	त्वद्भवं हि जगन्नाथ एतत्स्थावरजङ्गमम् ।
KK-12-03-263-012c	प्रसाद्य त्वां महादेव याचाम्यावृत्तिजाः प्रजाः ॥
KK-12-03-263-013	नारद उवाच 
KK-12-03-263-013a	श्रुत्वा तु वचनं देवः स्थाणोर्नियतवाङ्मनाः ।
KK-12-03-263-013c	तेजस्तत्सन्निजग्राह पुनरेवान्तरात्मनि ॥
KK-12-03-263-014a	ततोऽग्निमुपसङ्गृह्य भगवाँल्लोकपूजितः ।
KK-12-03-263-014c	प्रवृत्तिं च निवृत्तिं च कल्पयामास वै प्रभुः ॥
KK-12-03-263-015a	उपसंहरतस्तस्य तमग्निं रोषजं तदा ।
KK-12-03-263-015c	प्रादुर्बभूव विश्वेभ्यः खेभ्यो नारी महात्मनः ॥
KK-12-03-263-016a	कृष्णरक्ताम्बरधरा कृष्णनेत्रतलान्तरा ।
KK-12-03-263-016c	दिव्यकुण्डलसम्पन्ना दिव्याभरणभूषिता ॥
KK-12-03-263-017a	सा विनिःसृत्य वै खेभ्यो दक्षिणामाश्रिता दिशम् ।
KK-12-03-263-017c	ददृशाते च तां कन्यां देवौ विश्वेश्वरावुभौ ॥
KK-12-03-263-018a	तामाहूय तदा देवो लोकानामादिरीश्वरः ।
KK-12-03-263-018c	मृत्यो इति महीपाल जहि चेमाः प्रजा इति ॥
KK-12-03-263-019a	त्वं हि संहारबुद्ध्या मे चिन्तिता रुषितेन च ।
KK-12-03-263-019c	तस्मात्संहर सर्वास्त्वं प्रजाः सजडपण्डिताः ॥
KK-12-03-263-020a	अविशेषेण चैव त्वं प्रजाः संहर कामिनि ।
KK-12-03-263-020c	मम त्वं हि नियोगेन श्रेयः परमवाप्स्यसि ॥
KK-12-03-263-021a	एवमुक्ता तु या देवी मृत्युः कमलमालिनी ।
KK-12-03-263-021c	प्रदध्यौ दुःखिता बाला साश्रुपातमतीव च ॥
KK-12-03-263-022a	पाणिभ्यां चैव जग्राह तान्यश्रूणि जनेश्वरः ।
KK-12-03-263-022c	मानवानां हितार्थाय ययाचे पुनरेव ह ॥ 

इति श्रीमन्महाभारते शान्तिपर्वणि मोक्षधर्मपर्वणि त्रिषष्ट्यधिकद्विशततमोऽध्यायः ॥ 263 ॥

12-263-1 कार्यवत्तामर्थित्वम् । मा कुप्य कोपं मा कुरु । आसाम् आसु ॥ 12-263-3 नभवेयुर्नश्येयुः ॥ 12-263-7 उलपं तृणविशेषः ॥ 12-263-10 निवर्तेरन्परन्तपेति ध. पाठः थ. ध. पाठः ॥ 12-263-11 अधिदैवे अहङ्काराधिष्ठातृत्वे ॥ 12-263-12 आवृत्तिजाः प्रजा याचामि याचे । आवृत्त्या जाताः । मृत्वा मृत्वा पुनर्जायन्तामित्यर्थः ॥ 12-263-13 सन्निजग्राह संहृतवान् ॥ 12-263-14 प्रवृत्तिं जन्म । निवृत्तिं मरणम् अनेन नात्यन्तं प्रजानामुच्छेदो नाप्यत्यन्तं भूमेर्भार इति दर्शितम् ॥ 12-263-17 उभौ ब्रह्मरुद्रौ ॥ 12-263-22 मृत्योरश्रुपाते युगपत् सर्वभूतक्षयो माभूदिति भावः ॥
