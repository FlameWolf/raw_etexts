अध्यायः 359

वैशम्पायनेन जनमेजयम् प्रति श्रीव्यासस्य श्रीनारायणादपान्तरतम इति प्रादुर्भावादिकथनम् ॥ 1 ॥
001	जनमेजय उवाच 
001a	साख्यं योगः पाञ्चरात्रं वेदारण्यकमेव च ।
001c	ज्ञानान्येतानि ब्रह्मर्षे लोकेषु प्रचरन्ति ह ॥
002a	किमेतान्येकनिष्ठानि पृथङ्निष्ठानि वा मुने ।
002c	प्रब्रूहि वै मया पृष्टः प्रवृत्तिं च यथाक्रमम् ॥
003a	'कथं वैकारिको गच्छेत्पुरुषः पुरुषोत्तमम् ।
003c	वदस्व त्वं मया पृष्टः प्रवृत्तिं च यथाक्रमम् ॥'
004	वैशम्पायन उवाच 
004a	जज्ञे बहुज्ञं परमत्युदारं यं द्वीपमध्ये सुतमात्मवन्तम् ।
004c	पराशरात्सत्यवती महर्षिं तस्मै नमोऽज्ञानतमोनुदाय ॥
005a	पितामहाद्यं प्रवदन्ति षष्ठं महर्षिमार्षेयविभूतियुक्तम् ।
005c	नारायणस्यांशजमेकपुत्रं द्वैपायनं वेदमहानिधानम् ॥
006a	तमादिकालेषु महाविभूतिर्नारायणो ब्रह्म महानिधानम् ।
006c	ससर्ज पुत्रार्थमुदारतेजा व्यासं महात्मानमजं पुराणम् ॥
007	जनमेजाय उवाच 
007a	त्वयैव कथितः पूर्वं सम्भवो द्विजसत्तम ।
007c	वसिष्ठस्य सुतः शक्तिः शक्तिपुत्रः पराशरः ॥
008a	पराशरस्य दायादः कृष्णद्वैपायनो मुनिः ।
008c	भूयो नारायणसुतं त्वमेवैनं प्रभाषसे ॥
009a	किमतः पूर्वकं जन्म व्यासस्यामिततेजसः ।
009c	कथयस्वोत्तममते जन्म नारायणोद्भवम् ॥
010	वैशम्पायन उवाच 
010a	वेदार्थवेत्तुर्व्यासस्य धर्मिष्ठस्य तपोनिधेः ।
010c	गुरोर्मे ज्ञाननिष्ठस्य हिमवत्पाद आसतः ॥
011a	कृत्वा भारतमाख्यानं तपः श्रान्तस्य धीमतः ।
011c	शुश्रूषां तत्परा राजन्कृतवन्तो वयं तदा ॥
012a	सुमन्तुर्जैमिनिश्चैव पैलश्च सुदृढव्रतः ।
012c	अहं चतुर्थः शिष्यो वै शुको व्यासात्मजस्तथा ॥
013a	एभिः परिवृतो व्यासः शिष्यैः पञ्चभिरुत्तमैः ।
013c	शुशुभे हिमवत्पादे भूतैर्भूतपतिर्यथा ॥
014a	वेदानावर्तयन्साङ्गान्भारतार्थांश्च सर्वशः ।
014c	तमेकमनसं दान्तं युक्ता वयमुपास्महे ॥
015a	कथान्तरेऽथ कस्मिंश्चित्पृष्टोऽस्माभिर्द्विजोत्तमः ।
015c	वेदार्थान्भारतार्थांश्च जन्म नारायणात्तथा ॥
016a	स पूर्वमुक्त्वा वेदार्थान्भारतार्थांश्च तत्त्ववित् ।
016c	नारायणादिदं जन्म व्याहर्तुमुपचक्रमे ॥
017a	शृणुध्वमाख्यानवरमिदमार्षेयमुत्तमम् ।
017c	आदिकालोद्भवं विप्रास्तपसाऽधिगतं मया ॥
018a	प्राप्ते प्रजाविसर्गे वै सप्तमे पद्मसम्भवे ।
018c	नारायणो महायोगी शभाशुभविवर्जितः ॥
019a	ससृजे नाभितः पूर्वं ब्रह्माणममितप्रभः ।
019c	ततः स प्रादुरभवदथैनं वाक्यमब्रवीत् ॥
020a	मम त्वं नाभितो जातः प्रजासर्गकरः प्रभुः ।
020c	सृज प्रजास्त्वं विविधा ब्रह्मन्सजडपण्डिताः ॥
021a	स एवमुक्तो विमुखश्चिन्ताव्याकुलमानसः ।
021c	प्रणम्य वरदं देवमुवाच हरिमीश्वरम् ॥
022a	का शक्तिर्मम देवेश प्रजाः स्रष्टुं नमोस्तु ते ।
022c	अप्रज्ञावानहं देव विधत्स्व यदनन्तरम् ॥
023a	स एवमुक्तो भगवान्भूत्वाऽथान्तर्हितस्ततः ।
023c	चिन्तयामास देवेशो बुद्धिं बुद्धिमतांवरः ।
023e	स्वरूपिणी ततो बुद्धिरुपतस्थे हरिं प्रभुम् ॥
024a	योगेन चैनां निर्योगः स्वयं नियुयुजे तदा ।
024c	स तामैश्वर्ययोगस्थां बुद्धिं गतिमतीं सतीम् ॥
025a	उवाच वचनं देवो बुद्धिं वै प्रभुरव्ययः ।
025c	ब्रह्माणं प्रविशस्वेति लोकसृष्ट्यर्थसिद्धये ।
025e	ततस्तमीश्वरादिष्टा बुद्धिः क्षिप्रं विवेश सा ॥
026a	अथैनं बुद्धिसंयुक्तं पुनः स ददृशे हरिः ।
026c	भूयश्चैव वचः प्राह सृजेमा विविधाः प्रजाः ॥
027a	बाढमित्येव कृत्वाऽसौ यथाऽऽज्ञां शिरसा हरेः ।
027c	एवमुक्त्वा स भगवांस्तत्रैवान्तरधायत ॥
028a	प्राप चैनं मुहूर्तेन स्वं स्थानं देवसञ्ज्ञितम् ।
028c	तां चैव प्रकृतिं प्राप्य एकीभावगतोऽभवत् ॥
029a	अथास्य बुद्धिरभवत्पुनरन्या तदा किल ।
029c	सृष्टाः प्रजा इमाः सर्वा ब्रह्मणा परमेष्ठिना ॥
030a	दैत्यदानवगन्धर्वरक्षोगणसमाकुला ।
030c	जाता हीयं वसुमती भाराक्रान्ता तपस्विनी ॥
031a	बहवो बलिनः पृथ्व्यां दैत्यदानवराक्षसाः ।
031c	भविष्यन्ति तपोयुक्ता वरान्प्राप्स्यन्ति चोत्तमान् ॥
032a	अवश्यमेव तैः सर्वैर्वरदानेन दर्पितैः ।
032c	बाधितव्याः सुरगणा ऋषयश्च तपोधनाः ॥
033a	तत्र न्याय्यमिदं कर्तुं भारावतरणं मया ।
033c	अथ नानासमुद्भूतैर्वसुधायां यथाक्रमम् ॥
034a	निग्रहेण च पापानां साधूनां प्रग्रहेण च ।
034c	इदं तपस्विनी सत्या धारयिष्यति मेदिनी ॥
035a	मया ह्येषा हि ध्रियते पातालस्थेन भोगिना ।
035c	मया धृता धारयति जगद्विश्चं चराचरम् |
035e	तस्मात्पृथ्व्याः परित्राणं करिष्ये सम्भवं गतः॥
036a	एवं स चिन्तयित्वा तु भगवान्मधुसूदनः ।
036c	रुपाण्यनेकान्यसृजत्प्रादुर्भावभवाय सः ॥
037a	वाराहं नारसिंहं च वामनं मानुषं तथा ।
037c	एभिर्मया निहन्तव्याः दुर्विनीताः सुरारयः ॥
038a	अथ भूयो जगत्स्रष्टा भोःशब्देनानुनादयन् ।
038c	सरस्वतीमुच्चचार तत्र सारस्वतोऽभवत् ॥
039a	अपान्तरतमा नाम सुतो वाक्सम्भवः प्रभोः ।
039c	भूतभव्यभविष्यज्ञः सत्यवादी दृढव्रतः ॥
040a	तमुवाच नतं मूर्ध्ना देवानामादिरव्ययः ।
040c	वेदाख्याने श्रुतिः कार्या त्वया मतिमतांवर ॥
041a	तस्मात्कुरु यथाज्ञप्तं ममैतद्वचनं मुने ।
041c	तेन भिन्नास्तदा वेदा मनोः स्वायम्भुवेन्तरे ॥
042a	ततस्तुतोष भगवान्हरिस्तेनास्य कर्मणा ।
042c	तपसा च सुतप्तेन यमेन नियमेन च ॥
043a	मन्वन्तरेषु पुत्र त्वमेवं लोकप्रवर्तकः ।
043c	भविष्यस्यचलो ब्रह्मन्नप्रधृष्यश्च नित्यशः ॥
044a	पुनस्तिष्ये च सम्प्राप्ते कुरवो नाम भारताः ।
044c	भविष्यन्ति महात्मानो राजानः प्रथिता भुवि ॥
045a	तेषां त्वत्तः प्रसूतानां कुलभेदो भविष्यति ।
045c	परस्परविनाशार्थं त्वामृते द्विजसत्तम ॥
046a	तत्राप्यनेकधा वेदान्भेत्स्यसे तपसाऽन्वितः ।
046c	कृष्णे युगे च सम्प्राप्ते कृष्णवर्णो भविष्यसि ॥
047a	धर्माणां विविधानां च कर्ता ज्ञानकरस्तथा ।
047c	भविष्यसि तपोयुक्तो न च रागाद्विमोक्ष्यसे ॥
048a	वीतरागश्च पुत्रस्ते परमात्मा भविष्यति ।
048c	महेश्वरप्रसादेन नैतद्वचनमन्यथा ॥
049a	यं मानसं वै प्रवदन्ति विप्राः पितामहस्योत्तमबुद्धियुक्तम् ।
049c	वसिष्ठमग्र्यं च तपोनिधानं यस्यातिसूर्यं व्यतिरिच्यते भाः ॥
050a	तस्यान्वये चापि ततो महर्षिः पराशरो नाम महाप्रभावः ।
050c	पिता स ते वेदनिधिर्वरिष्ठो महातपा वै तपसो निवासः ॥
051ac	कानीनगर्भः पितृकन्यकायां तस्मादृषेस्त्वं भविता च पुत्रः ॥
052a	भूतभव्यभविष्याणां ज्ञानानां वेत्स्यसे गतिम् ।
052c	ये ह्यतिक्रान्तकाः पूर्वं सहस्रयुगपर्ययाः ॥
053a	तांश्च सर्वान्मयोद्दिष्टान्द्रक्ष्यसे तपसाऽन्वितः ।
053c	पुनर्द्रक्ष्यसि चानेकसहस्रयुगपर्ययान् ॥
054a	अनादिनिधनं लोके चक्रहस्तं च मां मुने ।
054c	अनुध्यानान्मम मुने नैतद्वचनमन्यथा ।
054e	भविष्यति महासत्व ख्यातिश्चाप्यतुला तव ॥
055a	* शनैश्चरः सूर्यपुत्रो भविष्यति मनुर्महान् ।
055c	तस्मिन्मन्वन्तरे चैव मन्वादिगणपूर्वकः ।
055e	त्वमेव भविता वत्स मत्प्रसादान्न संशयः ॥
056a	[यत्किञ्चिद्विद्यते लोके सर्वं तन्मद्विचेष्टितम् ।
056c	अन्यो ह्यन्यं चिन्तयति स्वच्छन्दं विदधाम्यहम् ॥]
057a	एवं सारस्वतमृषिमपान्तरतमं तथा ।
057c	युक्त्वा वचनमीशानः साधयस्वेत्यथाब्रवीत् ॥
058a	सोहं तस्य प्रसादेन देवस्य हरिमेधसः ।
058c	अपान्तरतमो नाम्ना ततो जातोऽऽज्ञया हरेः ॥
059ac	पुनश्च जातो विख्यातो वसिष्ठकुलनन्दनः ॥
060a	तदेतत्कथितं जन्म मया पूर्वकमात्मनः ।
060c	नारायणप्रसादेन तदा नारायणांशजम् ॥
061a	मया हि सुमहत्तप्तं तपः परमदारुणम् ।
061c	पुरा मतिमतां श्रेष्ठाः परमेण समाधिना ॥
062a	एतद्वः कथितं सर्वं यन्मां पृच्छत पुत्रकाः ।
062c	पूर्वजन्म भविष्यं च भक्तानां स्नेहतो मया ॥
063	वैशम्पायन उवाच 
063a	एष ते कथितः पूर्वः सम्भवोऽस्मद्गुरोर्नृप ।
063c	व्यासस्याक्लिष्टमनसो यथा पृष्टः पुनः शृणु ॥
064a	साङ्ख्यं योगः पाञ्चरात्रं वेदाः पाशुपतं तथा ।
064c	ज्ञानान्येतानि राजर्षे विद्धि नानामतानि वै ॥
065a	साङ्ख्यस्य वक्ता कपिलः परमर्षिः स उच्यते ।
065c	हिरण्यगर्भो योगस्य वेत्ता नान्यः पुरातनः ॥
066a	अपान्तरतमाश्चैव वेदाचार्यः स उच्यते ।
066c	प्राचीनगर्भं तमृषिं प्रवदन्तीह केचन ॥
067a	उमापतिर्भूतपतिः श्रीकण्ठो ब्रह्मणः सुतः ।
067c	उक्तवानिदमव्यग्रो ज्ञानं पाशुपतं शिवः ॥
068a	पाञ्चरात्रस्य कृत्स्नस्य वक्ता तु भगवान्स्वयम् ।
068c	सर्वेषु च नृपश्रेष्ठ ज्ञानेष्वेतेषु दृश्यते ॥
069a	यथागमं यथाज्ञानं निष्ठा नारायणः प्रभुः ।
069c	न चैनमेवं जानन्ति तमोभूता विशाम्पते ॥
070a	तमेव शास्त्रकर्तारं प्रवदन्ति मनीषिणः ।
070c	निष्ठां नारायणमृषिं नान्योस्तीति च वादिनः ॥
071a	निःसंशयेषु सर्वेषु नित्यं वसति वै हरिः ।
071c	ससंशयान्हेतुबलान्नाध्यावसति माधवः ॥
072a	पाञ्चरात्रविदो ये तु यथाक्रमपरा नृप ।
072c	एकान्तभावोपगतास्ते हरिं प्रविशन्ति वै ॥
073a	साङ्ख्यं च योगं च सनातने द्वे वेदाश्च सर्वे निखिलेन राजन् ।
073c	सर्वैः समस्तैर्ऋषिभिर्निरुक्तो नारायणो विश्वमिदं पुराणम् ॥
074a	शुभाशुभं कर्म समीरितं यत्प्रवर्तते सर्वलोकेषु किञ्चित् ।
074c	तस्मादृषेस्तद्भवतीति विद्याद्दिव्यन्तरिक्षे भुवि चाप्सु चेति ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये एकोनषष्ट्यधिकत्रिशततमोऽध्यायः ॥ 359 ॥

12-359-1 साङ्ख्यं योगः पञ्चरात्रं वेदाः पाशुपतं तथा इति थ. पाठः । साङ्ख्यं योगः पाशुपतं वेदारण्यकमेवचेति ध. पाठः ॥ 12-359-5 पितामहस्याद्यो नारायणस्तमारभ्य यं षष्ठं वदन्तीति योज्यम् । नारायणस्याङ्गजमिति ध. पाठः ॥ 12-359-9 पूर्वजं जन्मेति ट. पाठः ॥ 12-359-19 नाभिजं पुत्रमिति ध. पाठः ॥ 12-359-34 द्वयं तरस्विनी सत्येति ध. पाठः । इयं सरस्वती सत्येति ट. पाठः ॥ 12-359-55 शनैश्वरभ्राता । सप्तर्षिगुणपूर्वक इति थ. पाठः ॥
