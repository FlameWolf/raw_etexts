अध्यायः 373

नागेन ब्राह्मणम् प्रति सूर्येण स्वम् प्रति तद्बिम्बप्रविष्टतेजस उञ्छवृत्तिमुनिस्वरूपत्वकथनकथनम् ॥ 1 ॥
001	सूर्य उवाच 
001a	नैष देवोऽनिलसखो नासुरो न च पन्नगः ।
001c	उञ्छवृत्तिव्रते सिद्धो मुनिरेष दिवं गतः ॥
002a	एष मूलफलाहारः शीर्णपर्णाशनस्तथा ।
002c	अब्भक्षो वायुभक्षश्च आसीद्विप्रः समाहितः ॥
003a	भवश्चानेन विप्रेण संहिताभिरभिष्टुतः ।
003c	स्वर्गद्वारे कृतोद्योगो येनासौ त्रिदिवं गतः ॥
004a	असङ्गतिरनाकाङ्क्षी नित्यमुञ्छशिलाशनः ।
004c	सर्वभूतहिते युक्त एष विप्रो भुजङ्गमाः ॥
005a	न हि देवा न गन्धर्वा नासुरा न च पन्नगाः ।
005c	प्रभवन्तीह भूतानां प्राप्तानामुत्तमां गतिम् ॥
006a	एतदेवंविधं दृष्टमाश्चर्यं तत्र मे द्विज ।
006c	संसिद्धो मानुषः कामं योसौ सिद्धगतिं गतः ।
006e	सूर्येण सहितो ब्रह्मन्पृथिवीं परिवर्तते ॥ 

इति श्रीमन्महाभारते शान्तिपर्वणि मोक्षधर्मपर्वणि त्रिसप्तत्यधिकत्रिशततमोऽध्यायः ॥ 373 ॥

12-373-1 अनिलसखो वह्निः ॥
