अध्यायः 138

भीष्मेण युधिष्ठिरम् प्रति आपदि शत्रुणापि सन्धिकरणविषये दृष्टान्ततया मार्जारमूषिकचरितकथनम् ॥ 1 ॥
KK-12-02-138-001	युधिष्ठिर उवाच 
KK-12-02-138-001a	सर्वत्र बुद्धिः कथिता श्रेष्ठा ते भरतर्षभ ।
KK-12-02-138-001c	अनागता तथोत्पन्ना दीर्घसूत्रा विनाशिनी ॥
KK-12-02-138-002a	तदिच्छामि परां बुद्धिं श्रोतुं ते भरतर्षभ ।
KK-12-02-138-002c	यथा राजा न मुह्येत शत्रुभिः परिपीडितः ॥
KK-12-02-138-003a	धर्मार्थकुशलं प्राज्ञं सर्वशास्त्रविशारदम् ।
KK-12-02-138-003c	पृच्छामि त्वां कुरुश्रेष्ठ तन्मे व्याख्यातुमर्हसि ॥
KK-12-02-138-004a	शत्रुभिर्बहुभिर्ग्रस्तो यथा मुच्येत पार्थिवः ।
KK-12-02-138-004c	एतदिच्छाम्यहं श्रोतुं सर्वमेव यथाविधि ॥
KK-12-02-138-005a	विषमस्थं हि राजानं शत्रवः परिपन्थिनः ।
KK-12-02-138-005c	बहवोऽप्येकमुद्धर्तुं यतन्ते पूर्वतापिताः ॥
KK-12-02-138-006a	सर्वतः प्रार्थ्यमानेन दुर्बलेन महाबलैः ।
KK-12-02-138-006c	एकेनैवासहायेन शक्यं स्थातुं भवेत्कथम् ॥
KK-12-02-138-007a	कथं मित्रमरिं चापि विन्देत भरतर्षभ ।
KK-12-02-138-007c	चेष्टितव्यं कथं चात्र शत्रोर्मित्रस्य चान्तरे ॥
KK-12-02-138-008a	अजातलक्षणे राजन्नमित्रे मित्रतां गते ।
KK-12-02-138-008c	कथं नु पुरुषः कुर्यात्कृत्वा किं वा सुखी भवेत् ॥
KK-12-02-138-009a	विग्रहं केन वा कुर्यात्सन्धिं वा केन योजयेत् ।
KK-12-02-138-009c	कथं वा शत्रुमध्यस्थो वर्तेत बलवानपि ॥
KK-12-02-138-010a	एतद्वै सर्वकृत्यानां परं कृत्यं नराधिप ।
KK-12-02-138-010c	नैतस्य कश्चिद्वक्ताऽस्ति श्रोता वाऽपि सुदुर्लभः ॥
KK-12-02-138-011a	ऋते पितामहाद्भीष्मात्सत्यसन्धाज्जितेन्द्रियात् ।
KK-12-02-138-011c	तदन्वीक्ष्य महाभाग सर्वमेतद्ब्रवीहि मे ॥
KK-12-02-138-012	भीष्म उवाच 
KK-12-02-138-012a	त्वद्युक्तोऽयमनुप्रश्नो युधिष्ठिर गुणोदयः ।
KK-12-02-138-012c	शृणु मे पुत्र कार्त्स्न्येन गुह्यमापत्सु भारत ॥
KK-12-02-138-013a	अमित्रो मित्रतां याति मित्रं चापि प्रदुष्यति ।
KK-12-02-138-013c	सामर्थ्ययोगात्कार्याणामनित्या हि सदा गतिः ॥
KK-12-02-138-014a	तस्माद्विश्वसितव्यं च विग्रहं च समाचरेत् ।
KK-12-02-138-014c	देशं कालं च विज्ञाय कार्याकार्यविनिश्चये ॥
KK-12-02-138-015a	सन्धातव्यं बुधैर्नित्यं व्यवस्य च हितार्थिभिः ।
KK-12-02-138-015c	अमित्रैरपि सन्धेयं प्राणा रक्ष्या हि भारत ॥
KK-12-02-138-016a	यो ह्यमित्रैर्नरैर्नित्यं न सन्दध्यादपण्डितः ।
KK-12-02-138-016c	न सोर्थं प्राप्नुयात्किञ्चित्फलान्यपि च भारत ॥
KK-12-02-138-017a	यस्त्वमित्रेण सन्धत्ते मित्रेण च विरुध्यते ।
KK-12-02-138-017c	अर्थयुक्तिं समालोक्य सुमहद्विन्दते फलम् ॥
KK-12-02-138-018a	अत्राप्युदाहरन्तीममितिहासं पुरातनम् ।
KK-12-02-138-018c	मार्जारस्य च संवादं न्यग्रोधे मूषिकस्य च ॥
KK-12-02-138-019a	वने महति कस्मिंश्चिन्न्यग्रोधः सुमहानभूत् ।
KK-12-02-138-019c	लताजालपरिच्छन्नो नानाद्विजगणायुतः ॥
KK-12-02-138-020a	स्कन्धवान्मेघसङ्काशः शीतच्छायो मनोरमः ।
KK-12-02-138-020c	अरण्यमभितो जातस्तरुर्व्यालमृगायुतः ॥
KK-12-02-138-021a	तस्य मूलमुपाश्रित्य कृत्वा शतमुखं बिलम् ।
KK-12-02-138-021c	वसति स्म महाप्राज्ञः पलितो नाम मूषिकः ॥
KK-12-02-138-022a	शाखां तस्य समाश्रित्य वसति स्म सुखं तदा ।
KK-12-02-138-022c	लोमशो नाम मार्जारः सर्वसत्वावसादकः ॥
KK-12-02-138-023a	तत्र त्वागत्य चण्डालो ह्यरण्यकृतकेतनः ।
KK-12-02-138-023c	युयोज यन्त्रमुन्माथं नित्यमस्तङ्गते रवौ ॥
KK-12-02-138-024a	तत्र स्नायुमयान्पाशान्यथावत्संविधाय सः ।
KK-12-02-138-024c	गृहं गत्वा सुखं शेते प्रभातामेति शर्वरीम् ॥
KK-12-02-138-025a	तत्र स्म नित्यं बध्यन्ते नक्तं बहुविधा मृगाः ।
KK-12-02-138-025c	कदाचिदत्र मार्जारः सम्प्रवृत्तो व्यवध्यत ॥
KK-12-02-138-026a	तस्मिन्बद्धे महाप्राणे शत्रौ नित्याततायिनि ।
KK-12-02-138-026c	तं कालं पलितो ज्ञात्वा प्रचचार सुनिर्भयः ॥
KK-12-02-138-027a	तेनानुचरता तस्मिन्वने विश्वस्तचारिणा ।
KK-12-02-138-027c	भक्ष्यं मृगयमाणेन नचिराद्दृष्टमामिषम् ॥
KK-12-02-138-028a	स तमुन्माथमारुह्य तदामिषमभक्षयत् ।
KK-12-02-138-028c	तस्योपरि सपत्नस्य बद्धस्य मनसा हसन् ॥
KK-12-02-138-029a	आमिषे तु प्रसक्तः स कदाचिदवलोकयन् ।
KK-12-02-138-029c	अपश्यदपरं घोरमात्मनो रिपुमागतम् ॥
KK-12-02-138-030a	शरप्रसूनसङ्काशं महीविवरशायिनम् ।
KK-12-02-138-030c	नकुलं हरिकं नाम चपलं ताम्रलोचनम् ॥
KK-12-02-138-031a	तेन मूषिकगन्धेन त्वरमाण उपागमत् ।
KK-12-02-138-031c	भक्ष्यार्थं लेलिहन्वक्त्रं भूमावूर्ध्वमुखः स्थितः ॥
KK-12-02-138-032a	शाखागतमरिं चान्यमपश्यत्कोटरालयम् ।
KK-12-02-138-032c	उलूकं चन्द्रकं नाम वक्त्रतुण्डं दुरासदम् ॥
KK-12-02-138-033a	गतस्य विषयं तस्य नकुलोलूकयोस्तथा ।
KK-12-02-138-033c	अथास्यासीदियं चिन्ता तत्प्राप्तस्य महद्भयम् ॥
KK-12-02-138-034a	आपद्यस्यां सुकष्टायां मरणे समुपस्थिते ।
KK-12-02-138-034c	समन्ताद्भय उत्पन्ने कथं कार्यं मनीषिणा ॥
KK-12-02-138-035a	तथा सर्वतो रुद्धः सर्वत्र भयकर्शितः ।
KK-12-02-138-035c	अभवद्भयसन्त्रस्तश्चक्रे च परमां मतिम् ॥
KK-12-02-138-036a	आपद्विनाशभूयिष्ठं शङ्कनीयं हि जीवितम् ।
KK-12-02-138-036c	समन्तात्संशयः सोऽयं तस्मादापदुपस्थिता ॥
KK-12-02-138-037a	गतं हि सहसा भूमिं नकुलो मामवाप्नुयात् ।
KK-12-02-138-037c	उलूकश्चेह तिष्ठन्तं मार्जारः पाशसङ्क्षयात् ॥
KK-12-02-138-038a	न त्वेवास्मद्विधः प्राज्ञः सम्मोहं गन्तुमर्हति ।
KK-12-02-138-038c	करिष्ये जीविते यत्नं यावदुच्छ्वासनिग्रहात् ॥
KK-12-02-138-039a	न हि बुद्ध्याऽन्वितः प्राज्ञो नीतिशास्त्रविशारदः ।
KK-12-02-138-039c	निमज्जत्यापदं प्राप्य महतोऽर्थानवाप्य ह ॥
KK-12-02-138-040a	न त्वन्यामिह मार्जाराद्गतिं पश्यामि साम्प्रतम् ।
KK-12-02-138-040c	विषमस्थो ह्ययं शत्रुः कृत्यं चास्य महन्मया ॥
KK-12-02-138-041a	जीवितार्थी कथं त्वद्य शत्रुभिः प्रार्थितस्त्रिभिः ।
KK-12-02-138-041c	प्राणहेतोरिमं मित्रं मार्जारं संश्रयामि वै ॥
KK-12-02-138-042a	नीतिशास्त्रं समाश्रित्य हितमस्योपवर्णये ।
KK-12-02-138-042c	येनेमं शत्रुसङ्घातं मतिपूर्वेण वञ्चये ॥
KK-12-02-138-043a	अयमत्यन्तशत्रुर्मे वैषम्यं परमं गतः ।
KK-12-02-138-043c	मूढो ग्राहयितुं स्वार्थं सङ्गत्या यदि शक्यते ॥
KK-12-02-138-044ac	कदाजिद्व्यसनं प्राप्य सन्धिं कुर्यान्मया सह ॥
KK-12-02-138-045a	बलिना सन्निकृष्टस्य शत्रोरपि परिग्रहः ।
KK-12-02-138-045c	कार्य इत्याहुराचार्या विषमे जीवितार्थिना ॥
KK-12-02-138-046a	श्रेष्ठो हि पण्डितः शत्रुर्न च मित्रमपण्डितः ।
KK-12-02-138-046c	अमित्रे खलु मार्जारे जीवितं सम्प्रतिष्ठितम् ॥
KK-12-02-138-047a	ततोऽस्मै सम्प्रवक्ष्यामि हेतुमात्माभिरक्षणे ।
KK-12-02-138-047c	अपीदानीमयं शत्रुः सङ्गत्या पण्डितो भवेत् ॥
KK-12-02-138-048ac	एवं विचिन्तयामास मूषिकः शत्रुचेष्टितम् ॥
KK-12-02-138-049a	ततोऽर्थगतितत्त्वज्ञः सन्धिविग्रहकालवित् ।
KK-12-02-138-049c	सान्त्वपूर्वमिदं वाक्यं मार्जारं मूषिकोऽब्रवीत् ॥
KK-12-02-138-050a	सौहृदेनाभिभाषे त्वां कच्चिन्मार्जार जीवसे ।
KK-12-02-138-050c	जीवितं हि तवेच्छामि श्रेयः साधारणं हि नौ ॥
KK-12-02-138-051a	न ते सौम्य भयं कार्यं जीविष्यसि यथा पुरा ।
KK-12-02-138-051c	अहं त्वामुद्धरिष्यामि प्राणाञ्जह्यां हि ते कृते ॥
KK-12-02-138-052a	अस्ति कश्चिदुपायोऽत्र पुष्कल प्रतिभाति मे ।
KK-12-02-138-052c	येन शक्यस्त्वया मोक्षः प्राप्तुं श्रेयस्तथा मया ॥
KK-12-02-138-053a	मयाऽप्युपायो दृष्टोऽयं विचार्य मतिमात्मनः ।
KK-12-02-138-053c	आत्मार्थं च त्वदर्थं च श्रेयः साधारणां हि नौ ॥
KK-12-02-138-054a	इदं हि नकुलोलूकं पापबुद्ध्या हि संस्थितम् ।
KK-12-02-138-054c	न धर्षयति मार्जार तेन ते स्वस्ति साम्प्रतम् ॥
KK-12-02-138-055a	कूजंश्चपलनेत्रोऽयं कौशिको मां निरीक्षते ।
KK-12-02-138-055c	नगशाखाग्रगः पापस्तस्याहं भृशमुद्विजे ॥
KK-12-02-138-056a	सतां साप्तपदं मैत्रं स सखा मेऽसि पण्डितः ।
KK-12-02-138-056c	साहाय्यकं करिष्यामि नास्ति ते प्राणतो भयम् ॥
KK-12-02-138-057a	न हि शक्तोऽसि मार्जार पाशं छेत्तुं मया विना ।
KK-12-02-138-057c	अहं छेत्स्यामि पाशांस्ते यदि मां त्वं न हिंससि ॥
KK-12-02-138-058a	त्वमाश्रितो द्रुमस्याग्रं मूलं त्वहमुपाश्रितः ।
KK-12-02-138-058c	चिरोषितावुभावावां वृक्षेऽस्मिन्विदितं च ते ॥
KK-12-02-138-059a	यस्मिन्नाश्वासते कश्चिद्यश्च नाश्वसिति क्वचित् ।
KK-12-02-138-059c	न तौ धीराः प्रशंसन्ति नित्यमुद्विग्नमानसौ ॥
KK-12-02-138-060a	तस्माद्विवर्धतां प्रीतिर्नित्यं सङ्गतमस्तु नौ ।
KK-12-02-138-060c	कालातीतमिहार्थं हि न प्रशंसन्ति पण्डिताः ॥
KK-12-02-138-061a	अर्थयुक्तिमिमां तत्र यथाभूतां निशामय ।
KK-12-02-138-061c	तव जीवितमिच्छामि त्वं ममेच्छसि जीवितम् ॥
KK-12-02-138-062a	कश्चित्तरति काष्ठेन सुगम्भीरां महानदीम् ।
KK-12-02-138-062c	स तारयति तत्काष्ठं स च काष्ठेन तार्यते ॥
KK-12-02-138-063a	ईदृशो नौ क्रियायोगो भविष्यति सुविस्तरः ।
KK-12-02-138-063c	अहं त्वां तारयिष्यामि मां च त्वं तारयिष्यसि ॥
KK-12-02-138-064a	एवमुक्त्वा तु पलितस्तमर्थमुभयोर्हितम् ।
KK-12-02-138-064c	हेतुमद्ग्रहणीयं च कालापेक्षी व्यतिष्ठत ॥
KK-12-02-138-065a	अथ सुव्याहृतं श्रुत्वा तस्य शत्रोर्विचक्षणः ।
KK-12-02-138-065c	हेतुमद्ग्रहणीयार्थं मार्जारो वाक्यमब्रवीत् ॥
KK-12-02-138-066a	बुद्धिमान्वाक्यसम्पन्नस्तद्वाक्यमनुवर्तयन् ।
KK-12-02-138-066c	स्वामवस्थां प्रतीक्ष्यैनं साम्नैव प्रत्यपूजयत् ॥
KK-12-02-138-067a	ततस्तीक्ष्णाग्रदशनो मणिवैदूर्यलोचनः ।
KK-12-02-138-067c	मूषिकं मन्दमुद्वीक्ष्य मार्जारो लोमशोऽब्रबीत् ॥
KK-12-02-138-068a	नन्दामि सौम्य भद्रं ते यो मां जीवितुमिच्छसि ।
KK-12-02-138-068c	श्रेयश्च यदि जानीषे क्रियतां मा विचारय ॥
KK-12-02-138-069a	अहं हि भृशमापन्नस्त्वमापन्नतरो मया ।
KK-12-02-138-069c	द्वयोरापन्नयोः सन्धिः क्रियतां मा चिराय च ॥
KK-12-02-138-070a	विधत्स्व प्राप्तकालं यत्कार्यं सिध्यतु चावयोः ।
KK-12-02-138-070c	मयि कृच्छ्राद्विनिर्मुक्ते न विनङ्क्ष्यति ते कृतम् ॥
KK-12-02-138-071a	न्यस्तमानोस्मि भक्तोस्मि शिष्यस्त्वद्धितकृत्तथा ।
KK-12-02-138-071c	तथा निदेशवर्ती च भवन्तं शरणं गतः ॥
KK-12-02-138-072a	इत्येवमुक्तः पलितो मार्जारं वशमागतम् ।
KK-12-02-138-072c	वाक्यं हितमुवाचेदमभिजातार्थमर्थवित् ॥
KK-12-02-138-073a	उदारं यद्भवानाह नैतच्चित्रं भवद्विधे ।
KK-12-02-138-073c	विहितो यस्तु मार्गो मे हितार्थं शृणु तं मम ॥
KK-12-02-138-074a	अहं त्वाऽनुप्रवेक्ष्यामि नकुलान्मे महद्भयम् ।
KK-12-02-138-074c	त्रायस्व मां मा वधीश्च शक्तोऽस्मि तव रक्षणे ॥
KK-12-02-138-075a	उलूकाच्चैव मां रक्ष क्षुद्रः प्रार्थयते हि माम् ।
KK-12-02-138-075c	अहं छेत्स्यामि ते पाशान्सखे सत्येन ते शपे ॥
KK-12-02-138-076a	तद्वचः सङ्गतं श्रुत्वा लोमशो युक्तमर्थवत् ।
KK-12-02-138-076c	हर्षादुद्वीक्ष्य पलितं स्वागतेनाभ्यपूजयत् ॥
KK-12-02-138-077a	तं सम्पूज्याथ पलितं मार्जारः सौहृदे स्थितम् ।
KK-12-02-138-077c	स विचिन्त्याब्रवीद्धीरः प्रीतस्त्वरित एव च ॥
KK-12-02-138-078a	क्षिप्रमागच्छ भद्रं ते त्वं मे प्राणसमः सखा ।
KK-12-02-138-078c	तव प्राज्ञप्रसादाद्धि प्रियं प्राप्स्यामि जीवितम् ॥
KK-12-02-138-079a	यद्यदेवङ्गतेनाद्य शक्यं कर्तुं मया तव ।
KK-12-02-138-079c	तदाज्ञापय कर्तास्मि सिद्धिरेवास्तु नौ सखे ॥
KK-12-02-138-080a	अस्मात्ते संशयान्मुक्तः समित्रगणबान्धवः ।
KK-12-02-138-080c	सर्वकार्याणि कर्ताऽहं प्रियाणि च हितानि च ॥
KK-12-02-138-081a	मुक्तश्च व्यसनादस्मात्सौम्याहमपि नाम ते ।
KK-12-02-138-081c	प्रीतिमुत्पादयेयं न प्रतिकर्तुं च शक्नुयाम् ॥
KK-12-02-138-082a	प्रत्युपकुर्वन्बह्वपि न भाति पूर्वोपकारिणा तुल्यः ।
KK-12-02-138-082c	एकः करोति हि कृते निष्कारणमेव कुरुतेऽन्यः ॥
KK-12-02-138-083	भीष्म उवाच 
KK-12-02-138-083a	एवमाश्वासितो विद्वान्मार्जारेण स मूषिकः ।
KK-12-02-138-083c	प्रविवेश सुविस्रब्धः सम्यगङ्गीचकार ह ॥
KK-12-02-138-084a	ग्राहयित्वा तु तं स्वार्थं मार्जारं मूषिकस्तथा ।
KK-12-02-138-084c	मार्जारोरसि विस्रब्धः सुष्वाप पितृमातृवत् ॥
KK-12-02-138-085a	निलीनं तस्य गात्रेषु मार्जारस्याथ मूषिकम् ।
KK-12-02-138-085c	दृष्ट्वा तौ नकुलोलूकौ निराशौ प्रत्यपद्यताम् ॥
KK-12-02-138-086a	तथैव तौ सुसन्त्रस्तौ दृढमागततन्द्रितौ ।
KK-12-02-138-086c	दृष्ट्वा तयोः परां प्रीतिं विस्मयं परमं गतौ ॥
KK-12-02-138-087a	बलिनौ मतिमन्तौ च सुवृत्तौ चाप्युपासितौ ।
KK-12-02-138-087c	अशक्तौ तु नयात्तस्मात्सम्प्रधर्षयितुं बलात् ॥
KK-12-02-138-088a	कार्यार्थं कृतसन्धी तौ दृष्ट्वा मार्जारमूषिकौ ।
KK-12-02-138-088c	उलूकनकुलौ तूर्णं जग्मतुस्तौ स्वमालयम् ॥
KK-12-02-138-089a	लीनः स तस्य गात्रेषु पलितो देशकालवित् ।
KK-12-02-138-089c	चिच्छेद पाशान्नृपते कालाकाङ्क्षी शनैःशनैः ॥
KK-12-02-138-090a	अथ बन्धपरिक्लिष्टो मार्जारो वीक्ष्य मूषिकम् ।
KK-12-02-138-090c	छिन्दन्तं वै तदा पाशानत्वरन्तं त्वरान्वितः ॥
KK-12-02-138-091a	तमत्वरन्तं पलितं पाशानां छेदने तदा ।
KK-12-02-138-091c	सञ्चोदयितुमारेभे मार्जारो मूषिकं ततः ॥
KK-12-02-138-092a	किं सौम्य नातित्वरसे किं कृतार्थोऽवमन्यसे ।
KK-12-02-138-092c	छिन्धि पाशानमित्रघ्न पुरा श्वपच एति सः ॥
KK-12-02-138-093a	इत्युक्तस्त्वरताऽनेन मतिमान्पलितोऽब्रवीत् ।
KK-12-02-138-093c	मार्जारमकृतप्रज्ञं तथ्यमात्महितं वचः ॥
KK-12-02-138-094a	तूष्णीं भव न ते सौम्य त्वरा कार्या न सम्भ्रमः ।
KK-12-02-138-094c	वयमेवात्र कालज्ञा न कालः परिहास्यते ॥
KK-12-02-138-095a	अकाले कृत्यमारब्धं कर्तुर्नार्थाय कल्पते ।
KK-12-02-138-095c	तदेव काल आरब्धं महतेऽर्थाय कल्पते ॥
KK-12-02-138-096a	अकाले विप्रमुक्तान्मे त्वत्त एव भयं भवेत् ।
KK-12-02-138-096c	तस्मात्कालं प्रतीक्षस्व किमिति त्वरसे सखे ॥
KK-12-02-138-097a	यावत्पश्यामि चण्डालमायान्तं शस्त्रपाणिनम् ।
KK-12-02-138-097c	ततश्छेत्स्यामि ते पाशान्प्राप्ते साधारणे भये ॥
KK-12-02-138-098a	तस्मिन्काले प्रमुक्तस्त्वं तरुमेवाधिरोक्ष्यसे ।
KK-12-02-138-098c	न हि ते जीवितादन्यत्किञ्चित्कृत्यं भविष्यति ॥
KK-12-02-138-099a	'तस्मिन्कालेऽपि च तथा दिवाकीर्तिभयार्दितः ।
KK-12-02-138-099c	मम न ग्रहणे शक्तः पलायनपरायणः ॥'
KK-12-02-138-100a	ततो भवत्यपक्रान्ते त्रस्ते भीते च लुब्धकात् ।
KK-12-02-138-100c	अहं बिलं प्रवेक्ष्यामि भवाञ्शाखां गमिष्यति ॥
KK-12-02-138-101a	एवमुक्तस्तु मार्जारो मूषिकेणात्मनो हितम् ।
KK-12-02-138-101c	वचनं वाक्यतत्त्वज्ञो जीवितार्थी महामतिः ॥
KK-12-02-138-102a	अथात्मकृत्ये त्वरितः सम्यक्प्रार्थितमाचरन् ।
KK-12-02-138-102c	उवाच लोमशो वाक्यं मूषिकं चिरकारिणम् ॥
KK-12-02-138-103ac	नह्येवं मित्रकार्याणि प्रीत्या कुर्वन्ति साधवः ॥
KK-12-02-138-104a	यथा त्वं मोक्षितः कृच्छ्रात्त्वरमाणेन वै मया ।
KK-12-02-138-104c	तथा हि त्वरमाणेन त्वया कार्यमिदं मम ।
KK-12-02-138-104e	यत्नं कुरु महाप्राज्ञ यथा स्वस्त्यावयोर्भवेत् ॥
KK-12-02-138-105a	अथवा पूर्ववैरं त्वं स्मरन्कालं जिहीर्षसि ।
KK-12-02-138-105c	पश्य दुष्कृतकर्मंस्त्वं व्यक्तमायुःक्षयो मम ॥
KK-12-02-138-106a	यदि किञ्चिन्मयाऽज्ञानात्पुरस्ताद्दुष्कृतं कृतम् ।
KK-12-02-138-106c	न तन्मनसि कर्तव्यं क्षामये त्वां प्रसीद मे ॥
KK-12-02-138-107a	तमेवंवादिनं प्राज्ञं शास्त्रविद्बुद्धिसत्तमः ।
KK-12-02-138-107c	उवाचेदं वचः श्रेष्ठं मार्जारं मूषिकस्तदा ॥
KK-12-02-138-108a	श्रुतं मे तव मार्जार स्वमर्थं परिगृह्णतः ।
KK-12-02-138-108c	ममापि त्वं विजानासि स्वमर्थं परिगृह्णतः ॥
KK-12-02-138-109a	यन्मित्रं भीतवत्साध्यं यस्मिन्मित्रे भयं हितम् ।
KK-12-02-138-109c	आरक्षितं ततः कार्यं पाणिः सर्पमुखादिव ॥
KK-12-02-138-110a	कृत्वा बलवता सन्धिमात्मानं यो न रक्षति ।
KK-12-02-138-110c	अपथ्यमिव तद्भुक्तं तस्यार्थाय कल्पते ॥
KK-12-02-138-111a	कश्चित्कस्यचिन्मित्रं न कश्चित्कस्यचिद्रिपुः ।
KK-12-02-138-111c	अर्थतस्तु निबध्यन्ते मित्राणि रिपवस्तथा ॥
KK-12-02-138-112a	अर्थैरर्था निबध्यन्ते गजैरिव महागजाः ।
KK-12-02-138-112c	न च कश्चित्कृते कार्ये कर्तारं समवेक्षते ।
KK-12-02-138-112e	तस्मात्सर्वाणि कार्याणि सावशेषाणि कारयेत् ॥
KK-12-02-138-113a	तस्मिन्कालेऽपि च भवान्दिवाकीर्तिभयार्दितः ।
KK-12-02-138-113c	मम न ग्रहणे शक्तः पलायनपरायणः ॥
KK-12-02-138-114a	छिन्नं तु तन्तुबाहुल्यं तन्तुरेकोऽवशेषितः ।
KK-12-02-138-114c	छेत्स्याम्यहं तमप्याशु निर्वृतो भव लोमश ॥
KK-12-02-138-115a	तयोः संवदतोरेवं तथैवापन्नयोर्द्वयोः ।
KK-12-02-138-115c	क्षयं जगाम सा रात्रिर्लोमशं त्वागमद्भयम् ॥
KK-12-02-138-116a	ततः प्रभातसमये विकटः कृष्णपिङ्गलः ।
KK-12-02-138-116c	स्थूलस्फिग्विकृतो रूक्षः श्वयूथपरिवारितः ॥
KK-12-02-138-117a	शङ्कुकर्णो महावक्त्रः खनित्री घोरदर्शनः ।
KK-12-02-138-117c	परिघो नाम चण्डालः शस्त्रपाणिरदृश्यत ॥
KK-12-02-138-118a	तं दृष्ट्वा यमदूताभं मार्जारस्त्रस्तचेतनः ।
KK-12-02-138-118c	उवाच पलितं भीतः किमिदानीं करिष्यसि ॥
KK-12-02-138-119a	तथैव च सुसन्त्रस्तौ तं दृष्ट्वा घोरसङ्कुलम् ।
KK-12-02-138-119c	क्षणेन नकुलोलूकौ नैराश्यमुपजग्मतुः ॥
KK-12-02-138-120a	बलिनौ मतिमन्तौ च सङ्घातं चाप्युपागतौ ।
KK-12-02-138-120c	अशक्तौ सुनयात्तस्मात्सम्प्रधर्षयितुं बलात् ॥
KK-12-02-138-121a	कार्यार्थे कृतसन्धी तौ दृष्ट्वा मार्जारमूषिकौ ।
KK-12-02-138-121c	उलूकनकुलौ तूर्णं जग्मतुः स्वंस्वमालयम् ॥
KK-12-02-138-122a	ततश्चिच्छेद तं तन्तुं मार्जारस्य स मूषिकः ।
KK-12-02-138-122c	विप्रमुक्तोऽथ मार्जारस्तमेवाभ्यपतद्द्रुमम् ॥
KK-12-02-138-123a	स तस्मात्सम्भ्रमान्मुक्तो मुक्तो घोरेण शत्रुणा ।
KK-12-02-138-123c	बिलं विवेश पलितः शाखां लेभे स लोमशः ॥
KK-12-02-138-124a	उन्माथमप्युपादाय चण्डालो वीक्ष्य सर्वशः ।
KK-12-02-138-124c	विहताशः क्षणेनैव तस्माद्देशादपाक्रमत् ।
KK-12-02-138-124e	जगाम स स्वभवनं चण्डालो भरतर्षभ ॥
KK-12-02-138-125a	ततस्तस्माद्भयान्मुक्तो दुर्लभं प्राप्य जीवितम् ।
KK-12-02-138-125c	बिलस्थं पादपाग्रस्थः पलितं लोमशोऽब्रवीत् ॥
KK-12-02-138-126a	अकृत्वा संविदं काञ्चित्सहसा त्वमपस्रुतः ।
KK-12-02-138-126c	कृतज्ञः कृतकल्याणः कच्चिन्मां नाभिशङ्कसे ॥
KK-12-02-138-127a	गत्वा च मम विश्वासं दत्त्वा च मम जीवितम् ।
KK-12-02-138-127c	मित्रोपभोगसमये किं हि मां नोपसर्पसि ॥
KK-12-02-138-128a	कृत्वा हि पूर्वं मित्राणि यः पश्चान्नानुतिष्ठति ।
KK-12-02-138-128c	न स मित्राणि लभते कृच्छ्रात्स्वापत्सु दुर्मतिः ॥
KK-12-02-138-129a	सत्कृतोऽहं त्वया मित्र सामर्थ्यादात्मानः सखे ।
KK-12-02-138-129c	स मां मित्रत्वमापन्नमुपभोक्तुं त्वमर्हसि ॥
KK-12-02-138-130a	यानि मे सन्ति मित्राणि ये च मे सन्ति बान्धवाः ।
KK-12-02-138-130c	सर्वे त्वां पूजयिष्यन्ति शिष्या गुरुमिव प्रियम् ॥
KK-12-02-138-131a	अहं च पूजयिष्ये त्वां समित्रगणबान्धवम् ।
KK-12-02-138-131c	जीवितस्य प्रदातारं कृतज्ञः को न पूजयेत् ॥
KK-12-02-138-132a	ईश्वरो मे भवानस्तु शरीरस्य गृहस्य च ।
KK-12-02-138-132c	अर्थानां चैव सर्वेषामनुशास्ता च मे भव ॥
KK-12-02-138-133a	अमात्यो मे भव प्राज्ञ पितेवेह प्रशाधि माम् ।
KK-12-02-138-133c	न तेऽस्ति भयमस्मत्तो जीवितेनात्मनः शपे ॥
KK-12-02-138-134a	बुद्ध्या त्वमुशना साक्षाद्बलेनाधिकृता वयम् ।
KK-12-02-138-134c	त्वं मन्त्रबलयुक्तो हि दद्या विजयमेव मे ॥
KK-12-02-138-135a	एवमुक्तः परं सान्त्वं मार्जारेण स मूषिकः ।
KK-12-02-138-135c	उवाच परमार्थज्ञः श्लक्ष्णमात्महितं वचः ॥
KK-12-02-138-136a	यद्भवानाह तत्सर्वं मया ते लोमश श्रुतम् ।
KK-12-02-138-136c	ममापि तावद्ब्रुवतः शृणु यत्प्रतिभाति मे ॥
KK-12-02-138-137a	वेदितव्यानि मित्राणि बोद्धव्याश्चापि शत्रवः ।
KK-12-02-138-137c	एतत्सुसूक्ष्मं लोकेऽस्मिन्दृश्यते प्राज्ञसम्मतैः ॥
KK-12-02-138-138a	शत्रुरूपा हि सुहृदो मित्ररूपाश्च शत्रवः ।
KK-12-02-138-138c	सान्त्वितास्ते न बुध्यन्ते रागलोभवशं गताः ॥
KK-12-02-138-139a	येषां सौम्यानि मित्राणि क्रोधनाश्चैव शत्रवः ।
KK-12-02-138-139c	सान्त्वितास्ते न बुध्यन्ते रागलोभवशंगताः ॥
KK-12-02-138-140a	नास्ति जात्या रिपुर्नाम मित्रं नाम न विद्यते ।
KK-12-02-138-140c	सामर्थ्ययोगाज्जायन्ते मित्राणि रिपवस्तथा ॥
KK-12-02-138-141a	यो यस्मिञ्जीवति स्वार्थे पश्येत्पीडां न जीवति ।
KK-12-02-138-141c	स तस्य मित्रं तावत्स्याद्यावन्न स्याद्विपर्ययः ॥
KK-12-02-138-142a	नास्ति मैत्री स्थिरा नाम न च ध्रुवमसौहृदम् ।
KK-12-02-138-142c	अर्थयुक्त्याऽनुजायन्ते मित्राणि रिपवस्तथा ॥
KK-12-02-138-143a	मित्रं च शत्रुतामेति कस्मिंश्चित्कालपर्यये ।
KK-12-02-138-143c	शत्रुश्च मित्रतामेति स्वार्थो हि बलवत्तरः ॥
KK-12-02-138-144a	यो विश्वसिति मित्रेषु न विश्वसिति शत्रुषु ।
KK-12-02-138-144c	अर्थयुक्तिमविज्ञाय चलितं तस्य जीवितम् ॥
KK-12-02-138-145a	मित्रे वा यदि वा शत्रौ तस्यापि चलिता मतिः ।
KK-12-02-138-145c	न विश्वसेदविश्वस्ते विश्वस्ते नातिविश्वसेत् ।
KK-12-02-138-145e	विश्वासाद्भयमुत्पन्नमपि मूलानि कृन्तति ॥
KK-12-02-138-146a	अर्थयुक्त्या हि जायन्ते पिता माता सुतस्तथा ।
KK-12-02-138-146c	मातुला भागिनेयाश्च तथा सम्बन्धिबान्धवाः ॥
KK-12-02-138-147a	पुत्रं हि मातापितरौ त्यजतः पतितं प्रियम् ।
KK-12-02-138-147c	लोको रक्षति चात्मानं पश्य स्वार्थस्य सारताम् ॥
KK-12-02-138-148a	सामान्या निष्कृतिः प्राज्ञ यो मोक्षात्समनन्तरम् ।
KK-12-02-138-148c	कृत्यं मृगयते कर्तुं सुखोपायमसंशयम् ॥
KK-12-02-138-149a	अस्मिन्निलय एवं त्वं न्यग्रोधादवतारितः ।
KK-12-02-138-149c	पूर्वं निविष्टमुन्माथं चपलन्वान्न बुद्धवान् ॥
KK-12-02-138-150a	आत्मनश्चपलो नास्ति कुतोऽन्येषां भविष्यति ।
KK-12-02-138-150c	तस्मात्सर्वाणि कार्याणि चपलो हन्त्यसंशयम् ॥
KK-12-02-138-151a	ब्रवीषि मधुरं यच्च प्रियो मेऽद्य भवानिति ।
KK-12-02-138-151c	तन्मिथ्याकारणं सर्वं विस्तरेणापि मे शृणु ॥
KK-12-02-138-152a	कारणात्प्रियतामेति द्वेष्यो भवति कारणात् ।
KK-12-02-138-152c	अर्थार्थी जीवलोकोऽयं न कश्चित्कस्यचित्प्रियः ॥
KK-12-02-138-153a	सख्यं सोदर्ययोर्भ्रात्रोर्दम्पत्योर्वा परस्परम् ।
KK-12-02-138-153c	कस्यचिन्नाभिजानामि प्रीतिं निष्कारणामिह ॥
KK-12-02-138-154a	यद्यपि भ्रातरः क्रुद्धा भार्या वा कारणान्तरे ।
KK-12-02-138-154c	स्वभावतस्ते प्रीयन्ते नेतरः प्राकृतो जनः ॥
KK-12-02-138-155a	प्रियो भवति दानेन प्रियवादेन चापरः ।
KK-12-02-138-155c	मन्त्रहोमजपैरन्यः कार्यार्थे प्रीयते जनः ॥
KK-12-02-138-156a	उत्पन्ना कारणात्प्रीतिरासीन्नौ कारणान्तरे ।
KK-12-02-138-156c	प्रध्वस्ते कारणस्थाने सा प्रीतिर्नाभिवर्तते ॥
KK-12-02-138-157a	किन्नु तत्कारणं मन्ये येनाहं भवतः प्रियः ।
KK-12-02-138-157c	अन्यत्राभ्यवहारार्थात्तत्रापि च बुधा वयम् ॥
KK-12-02-138-158a	कालो हेतुं विकुरुते स्वार्थस्तमनुवर्तते ।
KK-12-02-138-158c	स्वार्थं प्राज्ञोऽभिजानाति प्राज्ञं लोकोऽनुवर्तते ।
KK-12-02-138-158e	न त्वीदृशं त्वया वाच्यं विद्यते स्वार्थपण्डितः ॥
KK-12-02-138-159a	न कालो हि समर्थस्य स्नेहहेतुरयं तव ।
KK-12-02-138-159c	तस्मान्नाहं चले स्वार्थात्सुस्थितः सन्धिविग्रहे ॥
KK-12-02-138-160a	अभ्राणामिव रूपाणि विकुर्वन्ति पदेपदे ।
KK-12-02-138-160c	अद्यैव हि रिपुर्भूत्वा पुनरद्यैव मे सुहृत् ।
KK-12-02-138-160e	पुनश्च रिपुरद्यैव युक्तीनां पश्य चापलम् ॥
KK-12-02-138-161a	आसीन्मैत्री तु तावन्नौ यावद्धेतुरभूत्पुरा ।
KK-12-02-138-161c	सागता सह तेनैव कालयुक्तेन हेतुना ॥
KK-12-02-138-162a	त्वं हि मेऽत्यन्ततः शत्रुः सामर्थ्यान्मित्रतां गतः ।
KK-12-02-138-162c	तत्कृत्यमभिनिर्वर्त्य प्रकृतिः शत्रुतां गता ॥
KK-12-02-138-163a	सोऽहमेवं प्रणीतानि ज्ञात्वा शास्त्राणि तत्त्वतः ।
KK-12-02-138-163c	प्राविशेयं कथं पाशं त्वत्कृते तद्ब्रवीहि मे ॥
KK-12-02-138-164a	त्वद्वीर्येण विमुक्तोऽहं मद्वीर्येण तथा भवान् ।
KK-12-02-138-164c	अन्योन्यानुग्रहे वृत्ते नास्ति भूयः समागमः ॥
KK-12-02-138-165a	त्वं हि सौम्य कृतार्थोऽद्य निवृत्तार्थास्तथा वयम् ।
KK-12-02-138-165c	न तेऽस्त्यद्य मया कृत्यं किञ्चिदन्यत्र भक्षणात् ॥
KK-12-02-138-166a	अहमन्नं भवान्भोक्ता दुर्बलोऽहं भवान्बली ।
KK-12-02-138-166c	नावयोर्विद्यते सन्धिर्वियुक्ते विषमे बले ॥
KK-12-02-138-167a	स मन्येऽहं तव प्रज्ञां यन्मोक्षात्प्रत्यनन्तरम् ।
KK-12-02-138-167c	भक्ष्यं मृगयते नूनं सुखोपायमसंशयम् ॥
KK-12-02-138-168a	भक्षार्थी ह्येव सुव्यक्तो विमुक्तः प्रसृतः क्षुधा ।
KK-12-02-138-168c	शास्त्रजां मतिमास्थाय प्रातराशमिहेच्छसि ॥
KK-12-02-138-169a	जानामि क्षुधितं च त्वामाहारसमयश्च ते ।
KK-12-02-138-169c	स त्वं मामभिसन्धाय भक्ष्यं मृगयसे पुनः ॥
KK-12-02-138-170a	किञ्चात्र पुत्रदारार्थं यद्वाणीं सृजसे मयि ।
KK-12-02-138-170c	शुश्रूषां यतसे कर्तुं सखे मम न तत्क्षमम् ॥
KK-12-02-138-171a	त्वया मां सहितं दृष्ट्वा प्रिया भार्या सुताश्च ये ।
KK-12-02-138-171c	कस्मात्ते मां न खादेयुः स्पृष्ट्वा प्रणयिनि त्वयि ॥
KK-12-02-138-172a	नाहं त्वया समेष्यामि वृत्ते हेतुसमागमे ।
KK-12-02-138-172c	शिवं ध्यायस्व मेऽत्रस्थः सुकृतं स्मरसे यदि ॥
KK-12-02-138-173a	शत्रोरन्नाद्यभूतः सन्क्लिष्टस्य क्षुधितस्य च ।
KK-12-02-138-173c	भक्ष्यं मृगयमाणस्य कः प्राज्ञो विषयं व्रजेत् ॥
KK-12-02-138-174a	स्वस्ति तेऽस्तु गमिष्यामि दूरादपि तवोद्विजे ।
KK-12-02-138-174c	[विश्वस्तं वा प्रमत्तं वा एतदेव कृतं भवेत् ॥]
KK-12-02-138-175a	नाहं त्वया समेष्यामि निवृत्तो भव लोमश ।
KK-12-02-138-175c	बलवत्सन्निकर्षो हि न कदाचित्प्रशस्यते ॥
KK-12-02-138-176a	यदि त्वं सुकृतं वेत्सि तत्सख्यमनुसारय ।
KK-12-02-138-176c	प्रशान्तादपि हि प्राज्ञाद्भेतव्यं बलिनः सदा ॥
KK-12-02-138-177a	यदि त्वर्थेन ते कार्यं ब्रूहि किं करवाणि ते ।
KK-12-02-138-177c	कामं सर्वं प्रदास्यामि न त्वात्मानं कथञ्चन ॥
KK-12-02-138-178a	आत्मार्थे सन्ततिस्त्याज्या राज्यं रत्नं धनानि च ।
KK-12-02-138-178c	अपि सर्वस्वमुत्सृज्य रक्षेदात्मानमात्मवान् ॥
KK-12-02-138-179a	ऐश्वर्यधनरत्नानां प्रत्यमित्रेऽपि वर्तताम् ।
KK-12-02-138-179c	दृष्टा हि पुनरावृत्तिर्जीवतामिति नः श्रुतम् ॥
KK-12-02-138-180a	न त्वात्मनः सम्प्रदानं धनरत्नवदिष्यते ।
KK-12-02-138-180c	आत्मा हि सर्वदा रक्ष्यो दारैरपि धनैरपि ॥
KK-12-02-138-181a	आत्मरक्षणतन्त्राणां सुपरीक्षितकारिणाम् ।
KK-12-02-138-181c	आपदो नोपपद्यन्ते पुरुषाणां स्वदोषजाः ॥
KK-12-02-138-182a	शत्रुं सम्यगविज्ञातो विप्रियो ह्यबलीयसा ।
KK-12-02-138-182c	`शङ्कनीयः स सर्वत्र प्रियमप्याचरन्सदा ॥
KK-12-02-138-183a	कुलजानां सुमित्राणां धार्मिकाणां महात्मनाम् ।'
KK-12-02-138-183c	न तेषां चाल्यते बुद्धिः शास्त्रार्थकृतनिश्चया ॥
KK-12-02-138-184a	इत्यभिव्यक्तमेवासौ पलितेनापहासितः ।
KK-12-02-138-184c	मार्जारो व्रीडितो भूत्वा मूषिकं वाक्यमब्रवीत् ॥
KK-12-02-138-185a	सत्यं शपे त्वयाऽहं वै मित्रद्रोहो विगर्हितः ।
KK-12-02-138-185c	सम्मन्येऽहं तव प्रज्ञां यस्त्वं मम हिते रतः ॥
KK-12-02-138-186a	उक्तवानर्थतत्त्वेन मया सम्भिन्नदर्शनः ।
KK-12-02-138-186c	न तु मामन्यथा साधो त्वं ग्रहीतुमिहार्हसि ॥
KK-12-02-138-187a	प्राणप्रदानजं त्वत्तो मयि सौहृदमागतम् ।
KK-12-02-138-187c	धर्मज्ञोऽस्मि गुणज्ञोऽस्मि कृतज्ञोस्मि विशेषतः ॥
KK-12-02-138-188a	मित्रेषु वत्सलश्चास्मि त्वद्भक्तश्च विशेषतः ।
KK-12-02-138-188c	त्वं मामेवङ्गते साधो न वाचयितुमर्हसि ॥
KK-12-02-138-189a	त्वया हि वाच्यमानोऽहं जह्यां प्राणान्सबान्धवः ।
KK-12-02-138-189c	धिक्शब्दो हि बुधैर्दृष्टो मद्विधेषु मनस्विषु ।
KK-12-02-138-189e	पतनं धर्मतत्त्वज्ञ न मे शङ्कितुमर्हसि ॥
KK-12-02-138-190a	इति संस्तूयमानोऽपि मार्जारेण स मूषिकः ।
KK-12-02-138-190c	मनसा भावगम्भीरं मार्जारमिदमब्रवीत् ॥
KK-12-02-138-191a	साधुर्भवान्कृतार्थोऽस्मि प्रिये च न च विश्वसे ।
KK-12-02-138-191c	संस्तवैर्वा धनौघैर्वा नाहं शक्यः पुनस्त्वया ॥
KK-12-02-138-192a	न ह्यमित्रवशं यान्ति प्राज्ञा निष्कारणं सखे ।
KK-12-02-138-192c	अस्मिन्नर्थे च गाथे द्वे निबोधोशनसा कृते ॥
KK-12-02-138-193a	शत्रुसाधारणे कृत्ये कृत्वा सन्धिं बलीयसा ।
KK-12-02-138-193c	समाहितश्चरेद्बुद्ध्या कृतार्थश्च न विश्वसेत् ॥
KK-12-02-138-194a	न विश्वसेदवश्वस्ते विश्वस्ते नातिविश्चसेत् ।
KK-12-02-138-194c	नित्यं विश्वासयेदन्यान्परेषां तु न विश्वसेत् ॥
KK-12-02-138-195a	तस्मात्सर्वास्ववस्थासु रक्षेज्जीवितमात्मनः ।
KK-12-02-138-195c	द्रव्याणि सन्ततिश्चैव सर्वं भवति जीवताम् ॥
KK-12-02-138-196a	सङ्क्षेपो नीतिशास्त्राणामविश्वासः परो मतः ।
KK-12-02-138-196c	नृषु तस्मादविश्वासः पुष्कलं हितमात्मनः ॥
KK-12-02-138-197a	वध्यन्ते न ह्यविश्वस्ताः शत्रुर्भिर्दुर्बला अपि ।
KK-12-02-138-197c	विश्वस्तास्तेषु वध्यन्ते बलवन्तोऽपि शत्रुभिः ॥
KK-12-02-138-198a	त्वद्विधेभ्यो मया ह्यात्मा रक्ष्यो मार्जार सर्वदा ।
KK-12-02-138-198c	रक्ष त्वमपि चात्मानं चण्डालाज्जातिकिल्बिषात् ॥
KK-12-02-138-199a	स तस्य ब्रुवतस्त्वेवं सन्त्रासाज्जातसाध्वसः ।
KK-12-02-138-199c	कथां हित्वा जवेनाशु मार्जारः प्रययौ ततः ॥
KK-12-02-138-200a	ततः शास्त्रार्थतत्त्वज्ञो बुद्धिसामर्थ्यमात्मनः ।
KK-12-02-138-200c	विश्राव्य पलितः प्राज्ञो बिलमन्यज्जगाम ह ॥
KK-12-02-138-201a	एवं प्रज्ञावता बुद्ध्या दुर्बलेन महाबलाः ।
KK-12-02-138-201c	एकेन बहवोऽमित्राः पलितेनाभिसन्धिताः ॥
KK-12-02-138-202a	अरिणापि समर्थेन सन्धिं कुर्वीत पण्डितः ।
KK-12-02-138-202c	मूषिकश्च बिडालश्च मुक्तावन्योन्यसंश्रयात् ॥
KK-12-02-138-203a	इत्येवं क्षत्रधर्मस्य मया मार्गो निदर्शितः ।
KK-12-02-138-203c	विस्तरेण महाराज सङ्क्षेपमपि मे शृणु ॥
KK-12-02-138-204a	अन्योन्यं कृतवैरौ तु चक्रतुः प्रीतिमुत्तमाम् ।
KK-12-02-138-204c	अन्योन्यमभिसन्धातुं सम्बभूव तयोर्मतिः ॥
KK-12-02-138-205a	तत्र प्राज्ञोऽभिसन्धत्ते सम्यग्बुद्धिबलाश्रयात् ।
KK-12-02-138-205c	अभिसन्धीयते प्राज्ञः प्रमादादपि वा बुधैः ॥
KK-12-02-138-206a	तस्मादभीतवद्भीतो विश्वस्तवदविश्वसेत् ।
KK-12-02-138-206c	न ह्यप्रमत्तश्चलति चलितोऽवा न नश्यति ॥
KK-12-02-138-207a	काले हि रिपुणा सन्धिः काले मित्रेण विग्रहः ।
KK-12-02-138-207c	कार्य इत्येव तत्वज्ञाः प्राहुर्नित्यं नराधिप ॥
KK-12-02-138-208a	एतज्ज्ञात्वा महाराज शास्त्रार्थमभिगम्य च ।
KK-12-02-138-208c	अभियुक्तोऽप्रमत्तश्च प्राग्भयाद्भीतवच्चरेत् ॥
KK-12-02-138-209a	भीतवत्संहितः कार्यः प्रतिसन्धिस्तथैव च ।
KK-12-02-138-209c	भयादुत्पद्यते बुद्धिरप्रमत्ताभियोगजा ॥
KK-12-02-138-210a	न भयं जायते राजन्भीतस्यानागते भये ।
KK-12-02-138-210c	अभीतस्य च विस्रम्भात्सुमहज्जायते भयम् ॥
KK-12-02-138-211a	न भीरुरिति चात्यन्तं मन्त्रो देयः कथञ्चन ।
KK-12-02-138-211c	अविज्ञानाद्धि विज्ञाने गच्छेदास्पददर्शनम् ॥
KK-12-02-138-212a	तस्मादभीतवद्भीतो विश्वस्तवदविश्वसन् ।
KK-12-02-138-212c	कार्याणां गुरुतां ज्ञात्वा नादृतं किञ्चिदाचरेत् ॥
KK-12-02-138-213a	एवमेतन्मया प्रोक्तमितिहासं युधिष्ठिर ।
KK-12-02-138-213c	श्रुत्वा त्वं सुहृदां मध्ये यथावत्समुदाचर ॥
KK-12-02-138-214a	उपलभ्य मतिं चाग्र्यामरिमित्रान्तरं तथा ।
KK-12-02-138-214c	सन्धिविग्रहकालौ च मोक्षोपायं तथाऽऽपदि ॥
KK-12-02-138-215a	शत्रुसाधारणे कृत्ये कृत्वा सन्धिं बलीयसा ।
KK-12-02-138-215c	समागतश्चरेद्बुद्ध्या कृतार्थो न च विश्वसेत् ॥
KK-12-02-138-216a	अविरुद्धां त्रिवर्गेण नीतिमेतां महीपते ।
KK-12-02-138-216c	अभ्युत्तिष्ठ श्रुतात्तस्माद्भूयः संरञ्जयन्प्रजाः ॥
KK-12-02-138-217a	ब्राह्मणैश्चापि ते सार्धं यात्रा भवतु पाण्डव ।
KK-12-02-138-217c	ब्राह्मणाद्धि परं श्रेयो दिवि चेह च भारत ॥
KK-12-02-138-218a	एते धर्मस्य वेत्तारः कृतज्ञाः सततं प्रभो ।
KK-12-02-138-218c	पूजिताः शुभकर्तारः पूजयैनाञ्जाधिप ॥
KK-12-02-138-219a	राज्यं श्रेयः परं राजन्यशश्च महदाप्स्यसे ।
KK-12-02-138-219c	कुलस्य सन्ततिं चैव यथान्यायं यथाक्रमम् ॥
KK-12-02-138-220a	श्रुतं च ते भारत सन्धिविग्रहं विभावितं बुद्धिविशेषकारितम् ।
KK-12-02-138-220c	तथा त्ववेक्ष्य क्षितिपेन सर्वदा निषेवितव्यं नृप शत्रुमण्डलम् ॥ 

इति श्रीमन्महाभारते शान्तिपर्वणि आपद्धर्मपर्वणि अष्टत्रिंशदधिकशततमोऽध्यायः ॥ 138 ॥

12-138-5 उद्धर्तुमुन्मूलयितुम् ॥ 12-138-6 सर्वतः सर्वदिक्स्थैः प्रार्थ्यमानेन ग्रसितुमिति शेषः ॥ 12-138-9 प्राकृतकृत्रिममित्रयोर्मध्ये केन सन्धिः कर्तव्यः केन वा वैरम् ॥ 12-138-18 व्यवस्य निश्चित्य अत्र पूर्वश्लोकोक्तेऽर्थे ॥ 12-138-20 वैराज्यमभिते जात इति ट. ड. थ. द. पाठः ॥ 12-138-23 उन्माथं कूटयन्त्रं पशुमृगपक्षिबन्धनम् ॥ 12-138-26 पलितो मूषिकः ॥ 12-138-28 तदामिषं तस्य उन्माथे धृतमामिषम् । सपत्नस्य सपत्नं बद्धम् अनादृत्य ॥ 12-138-30 शरस्तृणविशेषस्तत्प्रसूनं पुष्पम् ॥ 12-138-51 यदि मां न जिघांससि इति झ. द. पाठः ॥ 12-138-105 स्मरन्कालं चिकीर्षसीति थ. द. पाठः ॥ 12-138-160 पुनरद्यैव सौहृदमिति थ. द. ध. पाठः ॥
