अध्यायः 096

भीष्मेण युधिष्ठिरम् प्रति राजधर्मकथनम् ॥ 1 ॥
KK-12-01-096-001	भीष्म उवाच 
KK-12-01-096-001a	नाधर्मेण महीं जेतुं लिप्सेत जगतीपतिः ।
KK-12-01-096-001c	अधर्मविजयं लब्ध्वा को नु मन्येत भूमिपः ॥
KK-12-01-096-002a	अधर्मयुक्तो विजयो ह्यध्रुवोऽस्वर्ग्य एव च ।
KK-12-01-096-002c	पातयत्येव राजानं महीं च भरतर्षभ ॥
KK-12-01-096-003a	विशीर्णकवचं चैव तवास्मीति च वादिनम् ।
KK-12-01-096-003c	कृताञ्जलिं न्यस्तशस्त्रं गृहीत्वा न विहिंसयेत् ॥
KK-12-01-096-004a	बलेन विजितो यश्च न तं युध्येत भूमिपः ।
KK-12-01-096-004c	संवत्सरं विप्रणयेत्तस्माज्जातः पुनर्भवेत् ॥
KK-12-01-096-005a	नार्वाक्संवत्सरात्कन्या प्रष्टव्या विक्रमाहृता ।
KK-12-01-096-005c	एवमेव धनं सर्वं यच्चान्यत्सहसा हृतम् ॥
KK-12-01-096-006a	न तु वध्ये धनं तिष्ठेत्पिबेयुर्ब्राह्मणाः पयः ।
KK-12-01-096-006c	युञ्जीरन्नप्यनडुहः क्षन्तव्यं वा पुनर्भवेत् ॥
KK-12-01-096-007a	राज्ञा राजैव योद्धव्यस्तथा धर्मो विधीयते ।
KK-12-01-096-007c	नान्यो राजानमभ्यस्येदराजन्यः कथञ्चन ॥
KK-12-01-096-008a	अनीकयोः संहतयोर्यदीयाद्ब्राह्मणोऽन्तरा ।
KK-12-01-096-008c	शान्तिमिच्छन्नुभयतो न योद्धव्यं तदा भवेत् ॥
KK-12-01-096-009a	मर्यादां शाश्वतीं भिन्द्याद्ब्राह्मणं योऽभिलङ्घयेत् ।
KK-12-01-096-009c	अथ चेल्लङ्घयेदेव मर्यादां क्षत्रियब्रुवः ।
KK-12-01-096-009e	असङ्ख्येयस्तदूर्ध्वं स्यादनादेयश्च संसदि ॥
KK-12-01-096-010a	यस्तु धर्मविलोपेन मर्यादाभेदनेन च ।
KK-12-01-096-010c	तां वृत्तिं नानुवर्तेत विजिगीषुर्महीपतिः ॥
KK-12-01-096-011ac	धर्मलब्धाद्धि विजयाल्लाभः कोऽभ्यधिको भवेत् ॥
KK-12-01-096-012a	सहसा न्याय्यभूतानि क्षिप्रमेव प्रसादयेत् ।
KK-12-01-096-012c	सान्त्वेन भोगदानेन स राज्ञां परमो नयः ॥
KK-12-01-096-013a	भुज्यमाना ह्यभोगेन स्वराष्ट्रादभितापिताः ।
KK-12-01-096-013c	अमित्रान्पर्युपासीरन्व्यसनौघप्रतीक्षिणः ॥
KK-12-01-096-014a	अमित्रोपग्रहं चास्य ते कुर्युः क्षिप्रमापदि ।
KK-12-01-096-014c	सन्तुष्टाः सर्वतो राजन्राजव्यसनकाङ्क्षिणः ॥
KK-12-01-096-015a	नामित्रो विनिकर्तव्यो नातिच्छेद्यः कथञ्चन ।
KK-12-01-096-015c	जीवितं ह्यप्यतिच्छिन्नः सन्त्यजेदेकदा नरः ॥
KK-12-01-096-016a	अल्पेनापि च संयुक्तस्तुष्यते नापराधितः ।
KK-12-01-096-016c	शुद्धं जीवितमेवापि तादृशो बहुमन्यते ॥
KK-12-01-096-017a	यस्य स्फीतो जनपदः सम्पन्नः प्रियराजकः ।
KK-12-01-096-017c	सन्तुष्टभृत्यसचिवो दृढमूलः स पार्थिवः ॥
KK-12-01-096-018a	ऋत्विक्पुरोहिताचार्या ये चान्ये श्रुतसत्तमाः ।
KK-12-01-096-018c	पूजार्हाः पूजिता यस्य स वै लोकविदुच्यते ॥
KK-12-01-096-019a	एतेनैव च वृत्तेन महीं प्राप सुरोत्तमः ।
KK-12-01-096-019c	अन्येऽपि चैव विजयं विजिगीषन्ति पार्थिवाः ॥
KK-12-01-096-020a	भूमिवर्जं धनं राजा जित्वा राजन्महाहवे ।
KK-12-01-096-020c	अपि चान्नौषधीः शश्वदाजहार प्रतर्दनः ॥
KK-12-01-096-021a	अग्निहोत्राग्निशेषं च हविर्भोजनमेव च ।
KK-12-01-096-021c	आजहार दिवोदासस्ततो विप्रकृतोऽभवत् ॥
KK-12-01-096-022a	सराजकानि राष्ट्राणि नाभागो दक्षिणां ददौ ।
KK-12-01-096-022c	अन्यत्र श्रोत्रियस्वाच्च तापसार्थाच्च भारत ॥
KK-12-01-096-023a	उच्चावचानि वित्तानि धर्मज्ञानां युधिष्ठिर ।
KK-12-01-096-023c	आसन्राज्ञां पुराणानां सर्वं तन्मम रोचते ॥
KK-12-01-096-024a	सर्वविद्यातिरेकेण जयमिच्छेन्महीपतिः ।
KK-12-01-096-024c	न मायया न दम्भेन य इच्छेद्भूतिमात्मनः ॥ 

इति श्रीमन्महाभारते शान्तिपर्वणि राजधर्मपर्वणि षण्णवतितमोऽध्यायः ॥ 96 ॥

12-96-4 विप्रणयेद्दासोऽस्मीति वदेति तं शिक्षयेत् । ततः संवत्सरादूर्ध्वं स एवाऽब्रुवन्नपि ततो जातो जेतुः पुत्रएव भवेत् । ततश्च मोक्तव्य इत्यर्थः ॥ 12-96-5 नच संवत्सरं कन्याः स्प्रष्टव्याः सहसाहृताः इति ड. पाठः ॥ 12-96-7 अभ्यस्येदभिमुखं शस्त्रं क्षिपेत् ॥ 12-96-9 क्षत्रियब्रुवः क्षत्रियाधमः ॥ 12-96-10 असङ्ख्येयः क्षत्रियेषु न गणनीयः ॥ 12-96-14 अमित्रोपग्रहं तद्वैरिणामानुकूल्यम् । ते बलाद्भुज्यमानाः ॥ 12-96-15 विनिकर्तव्यो निकृत्य वञ्चयितव्यः ॥ 12-96-21 अग्निशेषं यज्ञाङ्गभूतं हविः । भोजनं सिद्धान्नम् । एतन्न हर्तव्यमित्यर्थः । विप्रकृतो वञ्चितः ॥ 12-96-23 राज्ञा सर्वं हर्तव्यमित्यर्थः ॥
