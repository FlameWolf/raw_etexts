अध्यायः 343

बदरीनारायणाभ्यनुज्ञातेन नारदेन श्वेतद्वीपम् प्रति गमनम् ॥ 1 ॥ श्वेतद्वीपवर्णनम् ॥ 2 ॥ भीष्मेण युधिष्ठिरम् प्रति नारदोदितोपरिचरवसुचरितानुवादारम्भः ॥ 3 ॥ मरीच्यादिचित्रशिखण्डिभिर्नारायणानुग्रहेण स्वकृतधर्मशास्त्रस्य बृहस्पतौ स्थापनम् ॥ 4 ॥
KK-12-03-343-001	भीष्म उवाच 
KK-12-03-343-001a	स एवमुक्तो द्विपदां वरिष्ठो नारायणेनोत्तमपूरुषेण ।
KK-12-03-343-001c	जगाद वाक्यं द्विपदां वरिष्ठं नारायणं लोकहिताधिवासम् ॥
KK-12-03-343-002	नारद उवाच 
KK-12-03-343-002a	यदर्थमात्मप्रभवेह जन्म त्वयोत्तमं धर्मगृहे चतुर्धा ।
KK-12-03-343-002c	तत्साध्यतां लोकहितार्थमद्य गच्छामि द्रष्टुं प्रकृतिं तवाद्याम् ॥
KK-12-03-343-003a	वेदाः स्वधीता मम लोकनाथ तप्तं तपो नानृतमुक्तपूर्वम् ।
KK-12-03-343-003c	पूजां गुरूणां सततं करोमि परस्य गुह्यं न तु भिन्नपूर्वम् ॥
KK-12-03-343-004a	गुप्तानि चत्वारि यथागमं मे शत्रौ च मित्रे च समोस्मि नित्यम् ।
KK-12-03-343-004c	तं चादिदेवं सततं प्रपन्न एकान्तभावेन वृणोम्यजस्रम् ॥
KK-12-03-343-005a	एभिर्विशेषैः परिशुद्धसत्वः कस्मान्न पश्येयमनन्तमीशम् ।
KK-12-03-343-005c	तत्पारमेष्ठ्यस्य वचो निशम्य नारायणः शाश्वतधर्मगोप्ता ॥
KK-12-03-343-006a	गच्छेति तं नारदमुक्तवान्स सम्पूजयित्वा विधिवत्क्रियाभिः ।
KK-12-03-343-006c	ततो विसृष्टः परमेष्ठिपुत्रः सोऽभ्यर्चयित्वा तमृषिं पुराणम् ॥
KK-12-03-343-007a	खमुत्पपातोत्तमयोगयुक्तस्ततोऽधिमेरौ सहसा निलिल्ये ।
KK-12-03-343-007c	तत्रावतस्थे च मुनिर्मुर्हुतमेकान्तमासाद्य गिरेः स शृङ्गे ॥
KK-12-03-343-008a	आलोकयन्नुत्तरपश्चिमेन ददर्श चाप्यद्भुतमुक्तरूपम् ।
KK-12-03-343-008c	क्षीरोदधेर्योत्तरतो हि द्वीपः श्वेतः स नाम्ना प्रथितो विशालः ॥
KK-12-03-343-009a	मेरोः सहस्रैः स हि योजनानां द्वात्रिंशतोर्ध्वं कविभिर्निरुक्तः ।
KK-12-03-343-009c	अनिन्द्रियाश्चानशनाश्च तत्र निष्पन्दहीनाः सुसुगन्धिनस्ते ॥
KK-12-03-343-010a	श्वेताः पुमांसो गतसर्वपापाश्चक्षुर्मुषः पापकृतां नराणाम् ।
KK-12-03-343-010c	वज्रास्थिकायाः सममानोन्माना दिव्यावयवरूपाः शुभसारोपेताः ॥
KK-12-03-343-011a	छत्राकृतिशीर्षा मेघौघनिनादाः सममुष्कचतुष्का राजीवच्छदपादाः ।
KK-12-03-343-011c	षष्ठ्या दन्तैर्युक्ताः शुक्लैरष्टाभिर्दंष्ट्राभिर्ये जिह्वाभिर्ये विश्ववक्त्रं लेलिह्यन्ते सूर्यप्रख्यम् ॥
KK-12-03-343-012a	देवं भक्त्या विश्वोत्पन्नं यस्मात्सर्वे लोकाः सम्प्रसूताः ।
KK-12-03-343-012c	सर्वगात्राश्च सूक्ष्माः सहाङ्गका वेदा धर्मा मुनयः शान्ता देवाः सर्वे तस्य निसर्ग इति ॥
KK-12-03-343-013	युधिष्ठिर उवाच 
KK-12-03-343-013a	अनिन्द्रिया निराहारा अनिष्पन्दाः सुगन्धिनः ।
KK-12-03-343-013c	कथं ते पुरुषा जाताः का तेषां गतिरुत्तमा ॥
KK-12-03-343-014a	ये च मुक्ता भवन्तीह नरा भरतसत्तम ।
KK-12-03-343-014c	तेषां लक्षणमेतद्धि तच्छ्वेतद्द्वीपवासिनाम् ॥
KK-12-03-343-015a	तस्मान्मे संशयं छिन्धि परं कौतूहलं हि मे ।
KK-12-03-343-015c	त्वं हि सर्वकथारामस्त्वां चैवोपाश्रिता वयम् ॥
KK-12-03-343-016	भीष्म उवाच 
KK-12-03-343-016a	विस्तीर्णैषा कथा राजञ्श्रुता मे पितृसन्निधौ ।
KK-12-03-343-016c	यैषा तव हि वक्तव्या कथासारो हि सा मता ॥
KK-12-03-343-017a	'शन्तनोः कथयामास नारदो मुनिसत्तमः ।
KK-12-03-343-017c	राज्ञा पृष्टः पुरा प्राह तत्राहं श्रुतवान्पुरा ॥'
KK-12-03-343-018a	राजोपरिचरो नाम बभूवाधिपतिर्भुवः ।
KK-12-03-343-018c	आखण्डलसखः ख्यातो भक्तो नारायणं हरिम् ॥
KK-12-03-343-019a	धार्मिको नित्यभक्तश्च पितुर्नित्यमतन्द्रितः ।
KK-12-03-343-019c	साम्राज्यं तेन सम्प्राप्तं नारायणवरात्पुरा ॥
KK-12-03-343-020a	सात्वतं विधिमास्थाय प्राक्सूर्यमुखनिःसृतम् ।
KK-12-03-343-020c	पूजयामास देवेशं तच्छेषेण पितामहान् ॥
KK-12-03-343-021a	पितृशेषेण विप्रांश्च संविभज्याश्रितांश्च सः ।
KK-12-03-343-021c	शेषान्नभुक्सत्यपरः सर्वभूतेष्वहिंसकः ॥
KK-12-03-343-022a	सर्वभावेन भक्तः स देवदेवं जनार्दनम् ।
KK-12-03-343-022c	अनादिमध्यनिधनं लोककर्तारमव्ययम् ॥
KK-12-03-343-023a	तस्य नारायणे भक्तिं वहतोऽमित्रकर्शिनः ।
KK-12-03-343-023c	एकशय्यासनं देवो दत्तवान्देवराट् स्वयम् ॥
KK-12-03-343-024a	आत्मराज्यं धनं चैव कलत्रं वाहनं तथा ।
KK-12-03-343-024c	यत्तद्भागवतं सर्वमिति तत्प्रेषितं सदा ॥
KK-12-03-343-025a	काम्यनैमित्तिका राजन्यज्ञियाः परमक्रियाः ।
KK-12-03-343-025c	सर्वाः सात्वतमास्थाय विधिं चक्रे समाहितः ॥
KK-12-03-343-026a	पाञ्चरात्रविदो मुख्यास्तस्य गेहे महात्मनः ।
KK-12-03-343-026c	वरान्नं भगवत्प्रोक्तं भुञ्जते वाऽग्रभोजनम् ॥
KK-12-03-343-027a	तस्य प्रशासतो राज्यं धर्मेणामित्रघातिनः ।
KK-12-03-343-027c	नानृता वाक्समभवन्मनो दुष्टं न चाभवत् ।
KK-12-03-343-027e	न च कायेन कृतवान्स पापं परमण्वपि ॥
KK-12-03-343-028a	ये हि ते ऋषयः ख्याताः सप्त चित्रशिखण्डिनः ।
KK-12-03-343-028c	तैरेकमतिभिर्भूत्वा यत्प्रोक्तं शास्त्रमुत्तमम् ॥
KK-12-03-343-029a	वेदैश्चतुर्भिः समितं कृतं मेरौ महागिरौ ।
KK-12-03-343-029c	आस्यैः सप्तभिरुद्गीर्णं लोकधर्ममनुत्तमम् ॥
KK-12-03-343-030a	मरीचिरत्र्यङ्गिरसौ पुलस्त्यः पुलहः क्रतुः ।
KK-12-03-343-030c	वसिष्ठश्च महातेजास्ते हि चित्रशिखण्डिनः ॥
KK-12-03-343-031a	सप्त प्रकृतयो ह्येतास्तथा स्वायम्भुवोऽष्टमः ।
KK-12-03-343-031c	एताभिर्धार्यते लोकस्ताभ्यः शास्त्रं विनिःसृतम् ॥
KK-12-03-343-032a	एकाग्रमनसो दान्ता मुनयः संयमे रताः ।
KK-12-03-343-032c	भूतभव्यभविष्यज्ञाः सत्यधर्मपरायणाः ॥
KK-12-03-343-033a	इदं श्रेय इदं ब्रह्म इदं हितमनुत्तमम् ।
KK-12-03-343-033c	लोकान्सञ्चिन्त्य मनसा ततः शास्त्रं प्रचक्रिरे ॥
KK-12-03-343-034a	तत्र धर्मार्थकामा हि मोक्षः पश्चाच्च कीर्तितः ।
KK-12-03-343-034c	मर्यादा विविधाश्चैव दिवि भूमौ च संस्थिताः ॥
KK-12-03-343-035a	आराध्य तपसा देवं हरिं नारायणं प्रभुम् ।
KK-12-03-343-035c	दिव्यं वर्षसहस्रं वै सर्वे ते ऋषिभिः सह ॥
KK-12-03-343-036a	नारायणानुशिष्टा हि तदा देवी सरस्वती ।
KK-12-03-343-036c	विवेश तानृषीन्सर्वाल्लोँकानां हितकाम्यया ॥
KK-12-03-343-037a	ततः प्रवर्तिता सम्यक्तपोविद्भिर्द्विजातिभिः ।
KK-12-03-343-037c	शब्दे चार्थे च हेतौ च एषा प्रथमसर्गजा ॥
KK-12-03-343-038a	आदावेव हि तच्छास्त्रमोङ्कारस्वरपूजितम् ।
KK-12-03-343-038c	ऋषिभिः श्रावितं तत्र यत्र कारुणिकोह्यसौ ॥
KK-12-03-343-039a	ततः प्रसन्नो भगवाननिर्दिष्टशरीरगः ।
KK-12-03-343-039c	ऋषीनुवाच तान्सर्वानदृश्यः पुरुषोत्तमः ॥
KK-12-03-343-040a	कृतं शतसहस्रं हि श्लोकानां हितमुत्तमम् ।
KK-12-03-343-040c	लोकतन्त्रस्य कृत्स्नस्य यस्माद्धर्मः प्रवर्तते ॥
KK-12-03-343-041a	प्रवृत्तौ च निवृत्तौ च यस्मादेतद्भविष्यति ।
KK-12-03-343-041c	यजुर्ऋक्सामभिर्जुष्टमथर्वाङ्गिरसैस्तथा ॥
KK-12-03-343-042a	यथाप्रमाणं हि मया कृतो ब्रह्म प्रसादतः ।
KK-12-03-343-042c	रुद्रश्च क्रोधजो विप्रा यूयं प्रकृतयस्तथा ||
KK-12-03-343-043a	सूर्याचन्द्रमसौ वायुर्भूमिरापोऽग्निरेव च ।
KK-12-03-343-043c	सर्वे च नक्षत्रगणा यच्च भूताभिशब्दितम् ॥
KK-12-03-343-044a	अधिकारेषु वर्तन्ते यथास्वं ब्रह्मवादिनः ।
KK-12-03-343-044c	सर्वे प्रमाणं हि यथा तथा तच्छास्त्रमुत्तमम् ॥
KK-12-03-343-045a	भविष्यति प्रमाणं वै एतन्मदनुशासनम् ।
KK-12-03-343-045c	तस्मात्प्रवक्ष्यते धर्मान्मनुः स्वायम्भुवः स्वयम् ॥
KK-12-03-343-046a	उशना बृहस्पतिश्चैव यदोत्पन्नौ भविष्यतः ।
KK-12-03-343-046c	तदा प्रवक्ष्यतः शास्त्रं युष्मन्मतिभिरुद्धृतम् ॥
KK-12-03-343-047a	स्वायम्भुवेषु धर्मेषु शास्त्रे चोशनसा कृते ।
KK-12-03-343-047c	बृहस्पतिमते चैव लोकेषु प्रतिचारिते ॥
KK-12-03-343-048a	युष्मत्कृतमिदं शास्त्रं प्रजापालो वसुस्ततः ।
KK-12-03-343-048c	बृहस्पतिसकाशाद्वै प्राप्स्यते द्विजसत्तमाः ॥
KK-12-03-343-049a	स हि मद्भावनिरतो मद्भक्तश्च भविष्यति ।
KK-12-03-343-049c	तेन शास्त्रेण लोकेषु क्रियाः सर्वाः करिष्यति ॥
KK-12-03-343-050a	एतद्धि युष्मच्छास्त्राणां शास्त्रमुत्तमसञ्ज्ञितम् ।
KK-12-03-343-050c	एतदर्थ्यं च धर्म्यं च रहस्यं चैतदुत्तमम् ॥
KK-12-03-343-051a	अस्य प्रवर्तनाच्चैव प्रजावन्तो भविष्यथ ।
KK-12-03-343-051c	स च राजश्रिया युक्तो भविष्यति महान्वसुः ॥
KK-12-03-343-052a	संस्थिते तु नृपे तस्मिञ्शास्त्रमेतत्सनातनम् ।
KK-12-03-343-052c	अन्तर्धास्यति तत्सर्वमेतद्वः कथितं मया ॥
KK-12-03-343-053a	एतावदुक्त्वा वचनमदृश्यः पुरुषोत्तमः ।
KK-12-03-343-053c	विसृज्य तानृषीन्सर्वान्कामपि प्रसृतो दिशम् ॥
KK-12-03-343-054a	ततस्ते लोकपितरः सर्वलोकार्थचिन्तकाः ।
KK-12-03-343-054c	प्रावर्तयन्त तच्छास्त्रं धर्मयोनिं सनातनम् ॥
KK-12-03-343-055a	उत्पन्नेऽङ्गिरसे चैव युगे प्रथमकल्पिते ।
KK-12-03-343-055c	साङ्गोपनिषदं शास्त्रं स्थापयित्वा बृहस्पतौ ॥
KK-12-03-343-056a	जग्मुर्यथेप्सितं देशं तपसे कृतनिश्चयाः |
KK-12-03-343-056c	धारणाः सर्वलोकानां सर्वधर्मप्रवर्तकाः ॥ 

इति श्रीमन्महाभारते शान्तिपर्वणि मोक्षधर्मपर्वणि त्रिचत्वारिंशदधिकत्रिशततमोऽध्यायः ॥ 343 ॥

12-343-2 जन्म अवतारः । आद्यां मूर्तिं श्वेतद्वीपस्थाम् ॥ 12-343-4 चत्वारि पाणिपादोदरोपस्थानि ॥ 12-343-6 सम्पूजयित्वात्मविधिक्रियाभिरिति झ. पाठः ॥ 12-343-8 उत्तरपश्चिमेन वायव्यकोणतः । योत्तरतः यः उत्तरतः ॥ 12-343-9 मेरुमूलाद्वात्रिंशत्सहस्रयोजनादूर्ध्वम् । सुगन्धिः परमात्मा । सुगन्धिं पुष्टिवर्धनमिति मन्त्रलिङ्गात् । शोभनः सोऽस्त्येषां ध्यानगोचर इति सुसुगन्धिनः ॥ 12-343-10 श्वेताः शुद्धसत्वप्रधानाः ॥ 12-343-11 छत्राकृतिशीर्षा निर्मांसग्रीवत्वात् । समं पीनत्वरहितं मुष्कौ वृषणौ चतुषअकमंसयोः कठ्योश्चान्तरालं च मुष्कचतुष्कं बाहुचतुष्कं वा । षष्ट्या षष्टिसङ्ख्यैर्दन्तैरिव जगच्चणकचर्वणक्षमैः संवत्सरैर्युक्ताः । अष्टौ दिशः सर्वेषामाश्रयभूतास्ताभिश्च युक्ताः । देशकालौ येषां मुखमध्ये प्रविष्टावित्यर्थः । सूर्येण प्रख्यायते स्फुटीक्रियते दिनमासर्तुसंवत्सरात्मा महाकालस्तम् । विश्ववक्त्रं विश्वं वक्त्रे यस्य तादृशम् । जिह्वाभिरिव स्वाङ्गभूताभी रसनाशक्तिभिर्लेलिह्यन्ते पायसमिव लिहन्ति । छत्राकृतिशीर्षाणो मेघौघस्तनितसमनिनादाः सममुष्का रुचिरतराश्चतुर्मुष्कावर्जितरक्ततलपादाः इति ध. पाठः ॥ 12-343-12 विश्वोत्पन्नं विश्वमुत्पन्नं यस्मात् । वेदादयस्तस्य निसर्गः अयत्नरचिताः ॥ 12-343-16 कथासारो हि स स्मृत इति थ. पाठः ॥ 12-343-18 आखण्डलसम इति ध. पाठः ॥ 12-343-19 सात्वतं सात्वतानां पाञ्चरात्राणां हितम् । तच्छेषेण विष्णुशेषेण ॥ 12-343-21 पितॄनृषींश्च विप्रांश्चेति ध. पाठः ॥ 12-343-26 प्रायणं भगवत्प्रोक्तमिति झ. पाठः ॥ 12-343-29 वेदैश्चतुर्भिः सहितमिति ध. पाठः ॥ 12-343-34 मोक्षपन्थाश्च कीर्तित इति ध. पाठः ॥ 12-343-54 धर्मकामार्थचिन्तका इति ध. पाठः ॥
