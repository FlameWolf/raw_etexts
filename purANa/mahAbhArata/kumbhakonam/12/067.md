अध्यायः 067

भीष्मेण युधिष्ठिरम् प्रति वसुमनसे बृहस्पत्युक्तराजगुणानुवर्णनम् ॥ 1 ॥
KK-12-01-067-001	युधिष्ठिर उवाच 
KK-12-01-067-001a	किमाहुर्दैवतं विप्रा राजानं भरतर्षभ ।
KK-12-01-067-001c	मनुष्याणामधिपतिं तन्मे ब्रूहि पितामह ॥
KK-12-01-067-002	भीष्म उवाच 
KK-12-01-067-002a	अत्राप्युदाहरन्तीममितिहासं पुरातनम् ।
KK-12-01-067-002c	बृहस्पतिं वसुमना यथा पप्रच्छ भारत ॥
KK-12-01-067-003a	राजा वसुमना नाम कौसल्यो धीमतां वरः ।
KK-12-01-067-003c	महर्षिं किल पप्रच्छ कृतप्रज्ञं बृहस्पतिम् ॥
KK-12-01-067-004a	सर्वं वैनयिकं कृत्वा विनयज्ञो बृहस्पतिम् ।
KK-12-01-067-004c	दक्षिणानन्तरो भूत्वा प्रणम्य विधिपूर्वकम् ॥
KK-12-01-067-005a	विधिं पप्रच्छ राजस्य सर्वलोकहिते रतः ।
KK-12-01-067-005c	प्रजानां सुखमन्विच्छन्धर्मशीलं बृहस्पतिम् ॥
KK-12-01-067-006a	केन भूतानि वर्धन्ते क्षयं गच्छन्ति केन वा ।
KK-12-01-067-006c	कमर्चन्तो महाप्राज्ञ सुखमव्ययमाप्नुयुः ॥
KK-12-01-067-007ac	`एतन्मे शंस देवर्षे धर्मकामार्थसंशयम् ॥'
KK-12-01-067-008a	एवं पृष्टो महाप्राज्ञः कौसल्येनामितौजसा ।
KK-12-01-067-008c	राजसत्कारमव्यग्रो राज्यस्य च विवर्धनम् ।
KK-12-01-067-008e	दण्डनीतिं समाश्रित्य शशंसास्मै बृहस्पतिः ॥
KK-12-01-067-009a	राजमूलो महाप्राज्ञ धर्मो लोकस्य लक्ष्यते ।
KK-12-01-067-009c	प्रजा राजभयादेव न खादन्ति परस्परम् ॥
KK-12-01-067-010a	राजा ह्येवाखिलं लोकं समुदीर्णं समुत्सुकम् ।
KK-12-01-067-010c	प्रसादयति धर्मेण प्रसाद्य च विराजते ॥
KK-12-01-067-011a	यथा ह्यनुदये राजन्भूतानि शशिसूर्ययोः ।
KK-12-01-067-011c	अन्धे तमसि मज्जेयुरपश्यन्तः परस्परम् ॥
KK-12-01-067-012a	यथा ह्यनुदके मत्स्या निराक्रन्दे विहङ्गमाः ।
KK-12-01-067-012c	विहरेयुर्यथाकामं विहिंसन्तः पुनः पुनः ॥
KK-12-01-067-013a	विमथ्यातिक्रमेरंश्च विषह्यापि परस्परम् ।
KK-12-01-067-013c	अभावमचिरेणैव गच्छेयुर्नात्र संशयः ॥
KK-12-01-067-014a	एवमेव विना राज्ञा विनश्येयुरिमाः प्रजाः ।
KK-12-01-067-014c	अन्धे तमसि मज्जेयुरगोपाः पशवो यथा ॥
KK-12-01-067-015a	हरेयुर्बलवन्तोऽपि दुर्बलानां परिग्रहान् ।
KK-12-01-067-015c	हन्युर्व्यायच्छमानांश्च यदि राजा न पालयेत् ॥
KK-12-01-067-016a	ममेदमिति लोकेऽस्मिन्न भवेत्स्वपरिग्रहः ।
KK-12-01-067-016c	न दारा न च पुत्रः स्यान्न धनं न परिग्रहः ।
KK-12-01-067-016a	विष्वग्लोपः प्रवर्तेत यदि राजा न पालयेत् ॥
KK-12-01-067-017c	यानं वस्त्रमलङ्कारान्रत्नानि विविधानि च ।
KK-12-01-067-017a	हरेयुः सहसा पापा यदि राजा न पालयेत् ॥
KK-12-01-067-018a	पतेद्बहुविधं शस्त्रं बहुधा धर्मचारिषु ।
KK-12-01-067-018c	अधर्मः प्रगृहीतः स्याद्यदि राजा न पालयेत् ॥
KK-12-01-067-019a	मातरं पितरं वृद्धमाचार्यमतिथिं गुरुम् ।
KK-12-01-067-019c	क्लिश्नीयुरपि हिंस्युर्वा यदि राजा न पालयेत् ॥
KK-12-01-067-020a	`अन्यांश्च क्रोशतो हिंस्युर्लोकोऽयं दस्युवद्भवेत् ।'
KK-12-01-067-020c	'वधबन्धपरिक्लेशो नित्यमर्थवतां भवेत् ।
KK-12-01-067-020e	ममत्वं च न विन्देयुर्यदि राजा न पालयेत् ॥
KK-12-01-067-021a	अन्ताश्चाकाल एव स्युर्लोकोऽयं दस्युसाद्भवेत् ।
KK-12-01-067-021c	पतेद्बहुविधं राज्यं यदि राजा न पालयेत् ॥
KK-12-01-067-022a	न योनिदोषो वर्तेत न कृषिर्न वणिक्पथः ।
KK-12-01-067-022c	मज्जेद्धर्मस्त्रयी न स्याद्यदि राजा न पालयेत् ॥
KK-12-01-067-023a	न यज्ञाः सम्प्रवर्तेयुर्विधिवत्स्वाप्तदक्षिणाः ।
KK-12-01-067-023c	न विवाहाः समाजो वा यदि राजा न पालयेत् ॥
KK-12-01-067-024a	न वृषाः सम्प्रवर्तेरन्न मथ्येरंश्च गर्गराः ।
KK-12-01-067-024c	घोषाः प्रणाशं गच्छेयुर्यदि राजा न पालयेत् ॥
KK-12-01-067-025a	त्रस्तमुद्विग्नहृदयं हाहाभूतमचेतनम् ।
KK-12-01-067-025c	क्षणेन विनशेत्सर्वं यदि राजा न पालयेत् ॥
KK-12-01-067-026a	न संवत्सरसत्राणि तिष्ठेयुरकुतोभयाः ।
KK-12-01-067-026c	विधिवद्दक्षिणावन्ति यदि राजा न पालयेत् ॥
KK-12-01-067-027a	ब्राह्मणाश्चतुरो वेदान्नाधीयीरंस्तपस्विनः ।
KK-12-01-067-027c	विद्यास्नाता व्रतस्नाता यदि राजा न पालयेत् ॥
KK-12-01-067-028a	न भवेद्धर्मसंसेवी मोहविप्रहतो जनः ।
KK-12-01-067-028c	हर्ता स्वच्छेन्द्रियो गच्छेद्यदि राजा न पालयेत् ॥
KK-12-01-067-029a	हस्ताद्धस्तं परिमुषेद्भिद्येरन्सर्वसेतवः ।
KK-12-01-067-029c	भयार्तं विद्रवेत्सर्वं यदि राजा न पालयेत् ॥
KK-12-01-067-030a	अनयाः सम्प्रवपर्तेरन्भवेद्वै वर्णसङ्करः ।
KK-12-01-067-030c	दुर्भिक्षमाविशेद्राष्ट्रं यदि राजा न पालयेत् ॥
KK-12-01-067-031a	विवृत्य हि यथाकामं गृहद्वाराणि शेरते ।
KK-12-01-067-031c	मनुष्या रक्षिता राज्ञा समन्तादकुतोभयाः ॥
KK-12-01-067-032a	नाक्रुष्टं सहते कश्चित्कुतो वा हस्तलाघवम् ।
KK-12-01-067-032c	यदि राजा न सम्यग्गां रक्षयत्यपि धार्मिकः ॥
KK-12-01-067-033a	स्त्रियश्चापुरुषा मार्गं सर्वालङ्कारभूषिताः ।
KK-12-01-067-033c	निर्भयाः प्रतिपद्यन्ते यदि रक्षति भूमिपः ॥
KK-12-01-067-034a	धर्ममेव प्रपद्यन्ते न हिंसन्ति परस्परम् ।
KK-12-01-067-034c	अनुगृह्णन्ति चान्योन्यं यदा रक्षति भूमिपः ॥
KK-12-01-067-035a	यजन्ते च महायज्ञैस्त्रयो वर्णाः पृथग्विधैः ।
KK-12-01-067-035c	युक्ताश्चाधीयते विद्यां यदा रक्षति भूमिपः ॥
KK-12-01-067-036a	वार्तामूलो ह्ययं लोकस्तया वै धार्यते सदा ।
KK-12-01-067-036c	तत्सर्वं वर्तते सम्यग्यदा रक्षति भूमिपः ॥
KK-12-01-067-037a	यदा राजा धुरं श्रेष्ठामादाय वहति प्रजाः ।
KK-12-01-067-037c	महता बलयोगेन तदा लोकः प्रसीदति ॥
KK-12-01-067-038a	यस्याभावेन भूतानामभावः स्यात्समन्ततः ।
KK-12-01-067-038c	भावे च भावो नित्यं स्यात्कस्तं न प्रतिपूजयेत् ॥
KK-12-01-067-039a	तस्य यो वहते भारं सर्वलोकसुखावहम् ।
KK-12-01-067-039c	तिष्ठन्प्रियहिते राज्ञ उभौ लोकाविमौ जयेत् ॥
KK-12-01-067-040a	यस्तस्य पुरुषः पापं मनसाऽप्यनुचिन्तयेत् ।
KK-12-01-067-040c	असंशयमिह क्लिष्टः प्रेत्यापि नरकं व्रजेत् ॥
KK-12-01-067-041a	न हि जात्ववमन्तव्यो मनुष्य इति भूमिपः ।
KK-12-01-067-041c	महती देवता ह्येषा नररूपेण तिष्ठति ॥
KK-12-01-067-042a	कुरुते पञ्चरूपाणि कालयुक्तानि यः सदा ।
KK-12-01-067-042c	भवत्यग्निस्तथाऽऽदित्यो मृत्युर्वैश्रवणो यमः ॥
KK-12-01-067-043a	यदा ह्यासीदतः पापान्दहत्युग्रेण तेजसा ।
KK-12-01-067-043c	मिथ्योपचरितो राजा तदा भवति पावकः ॥
KK-12-01-067-044a	यदा पश्यति चारेण सर्वभूतानि भूमिपः ।
KK-12-01-067-044c	क्षेमं च कृत्वा व्रजति तदा भवति भास्करः ॥
KK-12-01-067-045a	अशुचींश्च यदा क्रुद्धः क्षिणोति शतशो नरान् ।
KK-12-01-067-045c	सपुत्रपौत्रान्सामात्यांस्तदा भवति सोन्तकः ॥
KK-12-01-067-046a	यदा त्वधार्मिकान्सर्वांस्तीक्ष्णैर्दण्डैर्नियच्छति ।
KK-12-01-067-046c	धार्मिकांश्चानुगृह्णाति भवत्यथ यमस्तदा ॥
KK-12-01-067-047a	यदा तु धनधाराभिस्तर्पयत्युपकारिणः ।
KK-12-01-067-047c	आच्छिनत्ति च रत्नानि विविधान्यपकारिणाम् ॥
KK-12-01-067-048a	श्रियं ददाति कस्मैचित्कस्माच्चिदपकर्षति ।
KK-12-01-067-048c	तदा वैश्रवणो राजा लोके भवति भूमिपः ॥
KK-12-01-067-049a	नास्यापवादे स्थातव्यं दक्षेणाक्लिष्टकर्मणा ।
KK-12-01-067-049c	धर्ममाकाङ्क्षता लोके ईश्वरस्यानसूयता ॥
KK-12-01-067-050a	न हि राज्ञः प्रतीपानि कुर्वन्सुखमवाप्नुयात् ।
KK-12-01-067-050c	पुत्रो भ्राता वयस्यो वा यद्यप्यात्मसमो भवेत् ॥
KK-12-01-067-051a	कुर्यात्कृष्णगतिः शेषं ज्वलितोऽनिलसारथिः ।
KK-12-01-067-051c	न तु राज्ञाऽभिपन्नस्य शेषं क्वचन विद्यते ॥
KK-12-01-067-052a	तस्य सर्वाणि रक्ष्याणि दूरतः परिवर्जयेत् ।
KK-12-01-067-052c	मृत्योरिव जुगुप्सेत राजस्वहरणान्नरः ॥
KK-12-01-067-053a	वध्येदभिमृशन्सद्यो मृगः कूटमिव स्पृशन् ।
KK-12-01-067-053c	आत्मस्वमिव संरक्षेद्राजस्वमिह बुद्धिमान् ॥
KK-12-01-067-054a	महान्तं नरकं घोरमप्रतिष्ठमचेतसः ।
KK-12-01-067-054c	पतन्ति चिररात्राय राजवित्तापहारिणः ॥
KK-12-01-067-055a	राजा भोजो विराट् सम्राट् क्षत्रियो भूपतिर्नृपः ।
KK-12-01-067-055c	य एभिः स्तूयते शब्दैः कस्तं नार्चितुमर्हति ॥
KK-12-01-067-056a	तस्माद्बुभूषुर्नियतो जितात्मा संयतेन्द्रियः ।
KK-12-01-067-056c	मेधावी धृतिमान्दक्षः संश्रयेत महीपतिम् ॥
KK-12-01-067-057a	कृतज्ञं प्राज्ञमक्षुद्रं दृढभक्तिं जितेन्द्रियम् ।
KK-12-01-067-057c	धर्मनित्यं स्थितं स्थाने मन्त्रिणं पूजयेन्नृपः ॥
KK-12-01-067-058a	दृढभक्तिं कृतप्रज्ञं धर्मज्ञं संयतेन्द्रियम् ।
KK-12-01-067-058c	शूरमक्षुद्रकर्माणं प्रसिद्धं जनमाश्रयेत् ॥
KK-12-01-067-059a	राजा प्रगल्भं पुरुषं करोति राजा भृशं बृंहयते मनुष्यम् ।
KK-12-01-067-059c	राजाभिपन्नस्य कुतः सुखानि राजाऽभ्युपेतं सुखिनं करोति ॥
KK-12-01-067-060a	`राजा प्रजानां प्रथमं शरीरं प्रजाश्च राज्ञोऽप्रतिमं शरीरम् ।
KK-12-01-067-060c	राज्ञा विहीना न भवन्ति देशा देशैर्विहीना न नृपा भवन्ति ॥'
KK-12-01-067-061a	राजा प्रजानां हृदयं गरीयो गतिः प्रतिष्ठा सुखमुत्तमं च ।
KK-12-01-067-061c	समाश्रिता लोकमिमं परं च जयन्ति सम्यक्पुरुषा नरेन्द्र ॥
KK-12-01-067-062a	नराधिपश्चाप्यनुशिष्य मेदिनीं दमेन सत्येन च सौहृदेन ।
KK-12-01-067-062c	महद्भिरिष्ट्वा क्रतुभिर्महायशास्त्रिविष्टपे स्थानमुपैति शाश्वतम् ॥
KK-12-01-067-063	भीष्म उवाच 
KK-12-01-067-063a	स एवमुक्तोऽङ्गिरसा कौसल्यो राजसत्तमः ।
KK-12-01-067-063c	प्रयत्नात्कृतवान्वीरः प्रजापालनमुत्तमम् ॥ 

इति श्रीमन्महाभारते शान्तिपर्वणि राजधर्मपर्वणि सप्तषष्टितमोऽध्यायः ॥ 67 ॥

12-67-4 वैनयिकम् अभ्युत्थानाभिवादनादिकम् । दक्षिणा दक्षिणातोऽनन्तरः । समीपे भूत्वा प्रदक्षिणीकृत्येत्यर्थः ॥ 12-67-11 अनुदके अल्पोदके । निराक्रन्दे हिंस्रभयरहिते ॥ 12-67-14 व्यायच्छमानान्स्वंस्वमर्थम् अदातॄन् ॥ 12-67-15 विष्वक्सर्वतः लोपः अर्थानां लुम्पनम् ॥ 12-67-18 अन्धाश्च क्रोशत इति द. पाठः ॥ 12-67-21 योनिदोषः व्यभिचारे विगानम् ॥ 12-67-23 न सम्प्रवर्तेरन् न रेतः सिञ्चेरन् । गर्गराः दधिमन्थनपात्राणि ॥ 12-67-28 हस्ताद्धस्तं हस्तस्थमपि चोरा हरेयुः ॥ 12-67-30 विवृत्य उद्धाट्य ॥ 12-67-31 हस्तलाघवं तत्साध्यं ताडनम् । अक्रुष्टं गालनं वा कुतो न सहते । अपितु अनायकत्वात्सहत एव । गां पृथ्वीम् ॥ 12-67-32 अपुरुषाः अरक्षिता अपि ॥ 12-67-35 त्रय्या वै इति झ. पाठः । तत्र वार्ता जीविका तन्मूलः । त्रय्या च वृष्ट्यादिहेतुतया त्रायते रक्षते सर्वं त्रयी वार्तादिरित्यर्थः ॥ 12-67-42 आसीदतः समीपस्थान् । मिथ्योपचरितो वञ्चितः ॥ 12-67-48 तस्योपदेशे स्थातव्यमिति ट. ड. थ. पाठः ॥ 12-67-50 अभिपन्नस्य तिरस्कृतस्य ॥ 12-67-52 कूटं मारणयन्त्रम् ॥ 12-67-54 भोजः सुखानां भोजयिता ॥ 12-67-55 बुभूषुर्भवितुमिच्छुः ॥ 12-67-58 निषिद्धजनमाश्रयेदिति झ. पाठः । तत्र निषिद्धा जना येन तम् । अहमेक एवेदं कार्यं करिष्यामि किमेतैरिति वादिनमित्यर्थः ॥ 12-67-60 समाश्रिता राजानमिति शेषः ॥
