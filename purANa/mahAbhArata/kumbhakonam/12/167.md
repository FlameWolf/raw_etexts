अध्यायः 167

भीष्मेण युधिष्ठिरम् प्रति कृतघ्नमित्रद्रोहिलक्षणकथनाय दृष्टान्ततया गौतमकथाकथनारम्भः ॥ 1 ॥ ब्राह्मणाधमेन केनचिद्गौतमकुलजेन धनार्जनाय दस्युग्रामप्रवेशः ॥ 2 ॥ तत्र केनचिद्दस्युवरेण भर्तृविरहितनारीसमर्पणादिना सत्कृतेन गौतमेन दस्युवृत्त्योपजीवनम् ॥ 3 ॥
001	युधिष्ठिर उवाच 
001a	विस्तरेणार्थसम्बन्धं श्रोतुमिच्छामि तत्त्वतः ।
001c	मित्रद्रोही कृतघ्नश्च यः प्रोक्तस्तं च मे वद ॥
002	भीष्म उवाच 
002a	हन्त ते वर्तयिष्येऽहमितिहासं पुरातनम् ।
002c	उदीच्यां दिशि यद्वृत्तं म्लेच्छेषु मनुजाधिप ॥
003a	ब्राह्मणो मध्यदेशीयः कृष्णाङ्गो ब्रह्मवर्जितः ।
003c	ग्रामं दस्युगणाकीर्णं प्राविशद्घनतृष्णया ॥
004a	तत्र दस्युर्धनयुतः सर्ववर्णविशेषवित् ।
004c	ब्रह्मण्यः सत्यसन्धश्च दाने च निरतोऽभवत् ॥
005a	तस्य क्षयमुपागम्य ततो भिक्षामयाचत ।
005c	प्रतिश्रयं च वासार्थं भिक्षां चैवाथ वार्षिकीम् ॥
006a	प्रादात्तस्मै स विप्राय वस्त्रं च सदशं नवम् ।
006c	नारीं चापि वयोपेतां भर्त्रा विरहितां तथा ॥
007a	एतत्सम्प्राप्य हृष्टात्मा गौतमोऽथ द्विजस्तथा ।
007c	तस्मिन्गृहवरे राजंस्तया रेमे स गौतमः ॥
008a	कुटुम्बार्थं च दस्योश्च साहाय्यं चाप्यथाकरोत् ।
008c	सोऽवसद्वर्षमेकं वै समृद्धे शबरालये ॥
009a	बाणवेधे परं यत्नमकरोच्चैव गौतमः ।
009c	चक्राङ्गान्स च नित्यं वै सर्वतो वनगोचरान् ।
009e	जघान गौतमो राजन्यथा दस्युगणास्तथा ॥
010a	हिंसापटुर्घृणाहीनः सदा प्राणिवधे रतः ।
010c	गौतमः सन्निकर्षेण दस्युभिः समतामियात् ॥
011a	तथा तु वसतस्तस्य दस्युग्रामे सुखं तदा ।
011c	अगमन्बहवो मासा निघ्नतः पक्षिणो बहून् ॥
012a	ततः कदाचिदपरो द्विजस्तं देशमागतः ।
012c	जटाचीराजिनधरः स्वाध्यायनिरतः शुचिः ॥
013a	विनीतो वेदशास्त्रेषु वेदान्तानां च पारगः ।
013c	अदृश्यत ततस्तत्र सखा तस्यैव तु द्विजः ।
013e	तं दस्युग्राममगमद्यत्रासौ गौतमोऽभवत् ॥
014a	स तु विप्रगृहान्वेषी शूद्रान्नपरिवर्जकः ।
014c	ग्रामे दस्युसमाकीर्णे व्यचरत्सर्वतो द्विजः ॥
015a	ततः स गौतमगृहं प्रविवेश द्विजोत्तमः ।
015c	गौतमश्चापि सम्प्राप्तस्तावन्योन्येन सङ्गतौ ॥
016a	चक्राङ्गभारस्कन्धं तं धनुष्पाणिं धृतायुधम् ।
016c	रुधिरेणावसिक्ताङ्गं गृहद्वारमुपागतम् ॥
017a	तं दृष्ट्वा पुरुषादाभमपध्वस्तं क्षमागतम् ।
017c	अभिज्ञाय द्विजो व्रीडन्निदं वाक्यमथाब्रवीत् ॥
018a	किमिदं कुरुषे मोहाद्विप्रस्त्वं हि कुलोद्भवः ।
018c	मध्यदेशपरिज्ञातो दस्युभावं गतः कथम् ॥
019a	पूर्वान्स्मर द्विज ज्ञातीन्प्रख्यातान्वेदपारगान् ।
019c	येषां वंशेऽभिजातस्त्वमीदृशः कुलपांसनः ॥
020a	अवबुध्यात्मनाऽऽत्मानं सत्वं शीलं श्रुतं दमम् ।
020c	अनुक्रोशं च संस्मृत्य त्यज वासमिमं द्विज ॥
021a	स एवमुक्तः सुहृदा तेन तत्र हितैषिणा ।
021c	प्रत्युवाच ततो राजन्विनिश्वस्य तदाऽऽर्तवत् ॥
022a	निर्धनोऽस्मि द्विजश्रेष्ठ नापि वेदविदप्यहम् ।
022c	वित्तार्थमिह सम्प्राप्तं विद्धि मां द्विजसत्तम ॥
023a	त्वद्दर्शनात्तु विप्रेन्द्र कृतार्थोऽस्म्यद्य वै द्विज ।
023c	अध्वानं सह यास्यावः श्वो वसस्वाद्य शर्वरीम् ॥
024a	स तत्र न्यवसद्विप्रो घृणी किञ्चिदसंस्पृशन् ।
024c	क्षुधितश्छन्द्यमानोऽपि भोजनं नाभ्यनन्दत ॥ 

इति श्रीमन्महाभारते शान्तिपर्वणि आपद्धर्मपर्वणि सप्तषष्ट्यधिकशततमोऽध्यायः ॥ 167 ॥

12-167-3 ब्रह्म वेदस्तदुक्तं कर्म च तद्विवर्जितः ग्रामं वृद्धियुतं वीक्ष्य प्राविशद्भैक्ष्यकाङ्क्षयेति झ. पाठः ॥ 12-167-5 क्षयं गृहम् ॥ 12-167-6 वयोपेतां युवतीम् । सन्धिरार्षः ॥ 12-167-9 चक्राङ्गान् हंसान् ॥
