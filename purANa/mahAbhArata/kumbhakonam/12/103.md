अध्यायः 103

भीष्मेण युधिष्ठिरम् प्रति शत्रुजयोपायादिप्रतिपादकेन्द्रबृहस्पतिसंवादानुवादः ॥ 1 ॥
001	युधिष्ठिर उवाच 
001a	कथं मृदौ कथं तीक्ष्णे महापक्षे च भारत ।
001c	अरौ वर्तेत नृपतिस्तन्मे ब्रूहि पितामह ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	बृहस्पतेश्च संवादमिन्द्रस्य च युधिष्ठिर ॥
003a	बृहस्पतिं देवपतिरभिवाद्य कृताञ्जलिः ।
003c	उपसङ्गम्य पप्रच्छ वासवः परवीरहा ॥
004a	अहितेषु कथं ब्रह्मन्प्रवर्तेयमतन्द्रितः ।
004c	असमुछिद्य चैवैतान्नियच्छेयमुपायतः ॥
005a	सेनयोर्व्यतिषङ्गे च जयः साधारणो भवेत् ।
005c	किं कुर्वाणं न मां जह्याज्ज्वलिता श्रीः प्रतापिनी ॥
006a	ततो धर्मार्थकामानां कुशलः प्रतिभानवान् ।
006c	राजधर्मविधानज्ञः प्रत्युवाच पुरन्दरम् ॥
007a	न जातु कलहेनेच्छेन्नियन्तुमपकारिणः ।
007c	बालैरासेवितं ह्येतद्यदमर्षो यदक्षमा ॥
008a	न शत्रुर्विवृतः कार्यो वधमस्याभिकाङ्क्षता ॥
009c	क्रोधं भयं च हर्षं च नियम्य स्वयमात्मनि ।
009e	अमित्रमुपसेवेत विश्वस्तवदविश्वसन् ॥
010a	प्रियमेव वदेन्नित्यं नाप्रियं किञ्चिदाचरेत् ।
010c	विरमेच्छुष्कवैरेभ्यः कर्णजापं च वर्जयेत् ॥
011a	यथा वैतंसिको युक्तो द्विजानां सदृशस्वरः ।
011c	तान्द्विजान्कुरुते वश्यांस्तथायुक्तो महीपतिः ।
011e	वशं चोपनयेच्छत्रून्निहन्याच्च पुरन्दर ॥
012a	न नित्यं परिभूयारीन्सुखं स्वपिति वासव ।
012c	जागर्त्येव हि दुष्टात्मा सङ्करेऽग्निरिवोत्थितः ॥
013a	न सन्निपातः कर्तव्यः सामान्ये विजये सति ।
013c	विश्वास्यैवोपसन्नम्यो वशे कृत्वा रिपुः प्रभो ॥
014a	सम्प्रधार्य सहामात्यैर्मन्त्रविद्भिर्महात्मभिः ।
014c	उपेक्ष्यमाणो विज्ञातो हृदयेनापराजितः ।
014e	अथास्य प्रहरेत्काले विधेर्विचलितो यदा ॥
015ac	दण्डं च दूषयेदस्य पुरुषैराप्तकारिभिः ॥
016a	आदिमध्यावसानज्ञान्प्रच्छन्नं च विचारयेत् ।
016c	बलानि दूषयेदस्य जानन्नेव प्रमाणतः ॥
017a	भेदेनोपप्रदानेन संसृजेदौषधैस्तथा ।
017c	न त्वेव खलु संसर्गं रोचयेदरिभिः सह ॥
018a	दीर्घकालमपीक्षेत्त निग्राह्या एव शत्रवः ।
018c	कालकाङ्क्षी च युक्तः सन्नुपासीत शचीपते ॥
019a	तथा प्रियं च वक्तव्यं यथा विस्रम्भमाप्नुयात् ।
019c	न सद्योऽरीन्विहन्याच्च द्रष्टव्यो विजयो ध्रुवः ।
019e	भूयः शल्यं घटयति नवं च कुरुते व्रणम् ॥
020a	प्राप्ते च प्रहरेत्काले न च संवर्तते पुनः ।
020c	हन्तुकामस्य देवेन्द्र पुरुषस्य रिपून्प्रति ॥
021a	यं हि कालो व्यतिक्रामेत्पुरुषं कालकाङ्क्षिणम् ।
021c	दुर्लभः स पुनस्तेन कालः कर्म चिकीर्षता ॥
022a	औजस्यं जनयेदेव सङ्गृह्णन्साधुसम्मतम् ।
022c	कालेन साधयेत्कृत्यमप्राप्तो न हि पीडयेत् ॥
023a	विहाय कामं क्रोधं च तथाऽहङ्कारमेव च ।
023c	युक्तो विवरमन्विच्छेदहितानां सदा नृपः ॥
024a	मार्दवं दण्ड आलस्यं प्रमादश्च सुरोत्तम ।
024c	मायाः सुविहिताः शक्र शातयन्त्यविचक्षणम् ॥
025a	निहत्यैतानि चत्वारि मायां प्रतिविधाय च ।
025c	ततः शक्नोति शत्रूणां प्रहर्तुमविचारयन् ॥
026a	यदेवैतेन शक्येत गुह्यं कर्तुं तदाऽऽचरेत् ।
026c	यच्छन्ति सतिवा गुह्यं मिथो विश्रावयन्त्यपि ॥
027a	अशक्यमिति कृत्वा वा ततोऽन्यैः संविदं चरेत् ।
027c	ब्रह्मदण्डमदृष्टेषु दृष्टेषु चतुरङ्गिणीम् ॥
028a	भेदं च प्रथमं विद्यात्तूष्णीं दण्डं तथैव च ।
028c	काले प्रयोजयेद्राजा तस्मिंस्तस्मिंस्तदातदा ॥
029a	प्रणिपातं च गच्छेत काले शत्रोर्बलीयसः ।
029c	युक्तोऽस्य वधमन्विच्छेदप्रमत्तः प्रमाद्यतः ॥
030a	प्रणिपातेन दानेन वाचा मधुरया ब्रुवन् ।
030c	अमित्रमुपसेवेत न च जातु विशङ्कयेत् ॥
031a	स्थानानि शङ्कितानां च नित्यमेव विवर्जयेत् ।
031c	न च तेष्वाश्वसेद्राजा जाग्रतीह निराकृताः ॥
032a	न ह्यतो दुष्करं कर्म किञ्चिदस्ति सुरोत्तम ।
032c	यथा विविधवृत्तानामैश्वर्यममराधिप ॥
033a	तथा विविधशीलानामपि सम्भव उच्यते ।
033c	प्रयतेद्योगमास्थाय मित्रामित्रानधारयन् ॥
034a	मृदुमप्यवमन्यन्ते तीक्ष्णादुद्विजते जनः ।
034c	मा तीक्ष्णो मा मृदुर्भूस्त्वं तीक्ष्णो भव मृदुर्भव ॥
035a	यथा वप्रे वेगवति सर्वतः सम्प्लुतोदके ।
035c	नित्यं विचरणाद्बाधस्तथा राज्यं प्रमाद्यतः ॥
036a	न बहूनुपरुध्येत यौगपद्येन शात्रवान् ।
036c	साम्ना दानेन भेदेन दण्डेन च पुरन्दर ॥
037a	एकैकमेषां निष्पिष्य शिष्टेषु निपुणं चरेत् ।
037c	न तु शक्तोऽपि मेधावी सर्वानेवाचरेद्बुधः ॥
038a	यदा स्यान्महती सेना हयनागरथाकुला ।
038c	पदातियन्त्रबहुला अनुरक्ता षडङ्गिनी ॥
039a	यदा बहुविधां वृद्धिं मन्येत प्रतियोगतः ।
039c	तदा विवृत्य प्रहरेद्दस्यूनामविचारयन् ॥
040a	न साम दण्डोपनिषत्प्रशस्यते न मार्दवं शत्रुषु यात्रिकं सदा ।
040c	न सस्यघातो न च सङ्करक्रिया न चापि भूयः प्रकृतेर्विचारणा ॥
041a	मायाविभेदानुपसर्जनानि वाचं तथैव प्रथमं प्रयोगात् ।
041c	आप्तैर्मनुष्यैरुपचारयेत पुरेषु राष्ट्रेषु च सम्प्रयुक्तान् ॥
042a	पुराऽपि चैताननुसृत्य भूमिपाः पुरेषु भोगानखिलाञ्जयन्ति
042c	पुरेषु नीतिं विहितां यथाविधि प्रयोजयन्तो बलवृत्रसूदन ॥
043a	प्रदाय गूढानि वसूनि नाम प्रच्छिद्य भोगानपहाय च स्वान् ।
043c	दुष्टाः स्वदोषैरिति कीर्तयित्वा पुरेषु राष्ट्रेषु च योजयन्ति ॥
044a	तथैव चान्यैरपि शास्त्रवेदिभिः स्वलङ्कृतैः शास्त्रविधानलिङ्गितैः ।
044c	सुशिक्षितैर्भाष्यकथाविशारदैः परेषु कृत्यामुपधारयेच्च ॥
045	इन्द्र उवाच 
045a	कानि लिङ्गानि दुष्टस्य भवन्ति द्विजसत्तम ।
045c	कथं दुष्टं विजानीयादेतत्पृष्टो ब्रवीहि मे ॥
046	बृहस्पतिरुवाच 
046a	परोक्षमगुणानाह सद्गुणानभ्यसूयति ।
046c	परैर्वा कीर्त्यमानेषु तूष्णीमास्ते पराङ्मुखः ॥
047a	तूष्णीम्भावेऽपि विज्ञेयं न चेद्भवति कारणम् ।
047c	विश्वासं चोष्ठसन्दंशं शिरसश्च प्रकम्पनम् ॥
048a	करोत्यभीक्ष्णं संसृष्टमसंसृष्टश्च भाषते ।
048c	अदृष्टवद्विकुरुते दृष्ट्वा वा नाभिभाषते ॥
049a	पृथगेत्य समश्नाति नेदमद्य यथाविधि ।
049c	आसने शयने याने भावा लक्ष्या विशेषतः ॥
050a	आर्तिरार्ते प्रिये प्रीतिरेतावन्मित्रलक्षणम् ।
050c	विपरीतं तु बोद्धव्यमरिलक्षणमेव तत् ॥
051a	एतान्येव यथोक्तानि बुध्येथास्त्रिदशाधिप ।
051c	पुरुषाणां प्रदुष्टानां स्वभावो बलवत्तरः ॥
052a	इति दुष्टस्य विज्ञानमुक्तं ते सुतसत्तम ।
052c	निशाम्य शास्त्रतत्त्वार्थं यथावदमरेश्वरः ॥
053	भीष्म उवाच
053a	स तद्वचः शत्रुनिबर्हणे रतस्तथा चकारावितथं बृहस्पतेः ।
053c	चचार काले विजयाय चारिहा वशं च शत्रूननयत्पुरन्दरः ॥ 

इति श्रीमन्महाभारते शान्तिपर्वणि राजधर्मपर्वणि त्र्यधिकशततमोऽध्यायः ॥ 103 ॥

12-103-5 व्यतिषङ्गे मिश्रणे युद्धे इत्यर्थः । साधारणोऽनियतः ॥ 12-103-6 प्रत्युवाच गुरुः ॥ 12-103-7 विवृतः सावधानः ॥ 12-103-11 वितसः पक्षिबन्धनोपायस्तदुपजीवी वैतंसिकः ॥ 12-103-12 स्वपिति महीपतिरित्यनुकर्षः ॥ 12-103-13 सामान्ये अनिश्चिते ॥ 12-103-14 प्रहरेत्काले किञ्चिद्विचलिते पदे इति झ. पाठः ॥ 12-103-15 किञ्चास्य दण्डं सेनां च भेदेन दूषयेत्सः ॥ 12-103-17 औषधैर्विषादिभिः ॥ 12-103-20 रिपून्प्रति हन्तुकामस्य ॥ 12-103-25 चत्वारि मार्दवादीनि ॥ 12-103-26 यच्छन्ति निगृह्णन्ति ॥ 12-103-27 अदृष्टेषु दूरस्थेषु ब्रह्मदण्डं पुरोहितद्वारमभिचारं प्रयुञ्जयात् । दृष्टे प्रत्यक्षशत्रौ चतुरङ्गिणीमपि प्रयुञ्ज्यात् ॥ 12-103-32 विविधवृत्तानाम् अस्थिराणाम् ॥ 12-103-35 वेगवति पूरे सति वप्रे तटे विचरणाद्विदारणाद्बाध इति योजना ॥ 12-103-38 षडङ्गिनी रथतुरगमातङ्गपदातिकोशवणिक्पथवती ॥ 12-103-39 विवृत्य प्रकटीभूय । दस्यूनां दस्यून् ॥ 12-103-40 बलवति शत्रौ साम न प्रशस्यते किं तर्हि दण्डोपनिषत् रहस्यदण्डः । अत एव शत्रुषु मार्दवं पार्यन्तिकं न कार्यम् । नापि यात्रिकं सदा कार्यम् । जयस्यानियतत्वात् । यात्रायां हि सस्यानां घातः । सङ्करक्रिया विषादिना जलादीनां नाशनम् । भूयः पुनः पुनः प्रकृतेः सप्तविधायाः विचारणा तस्मात्कपटपूर्वको दण्डएव श्रेयानित्यर्थः ॥ 12-103-41 मायाविभेदान्नानाविधा मायाः प्रयुञ्जीत । तत उपसर्जनानि परस्परमितरेषां शत्रूणामुत्थापनादीनि ॥ 12-103-42 एतान् शत्रून्पुरेषु तत्तत्स्थानेषु अनुसृत्य भोगांस्तदीयान् जयन्ति । नीतिं पुरेषु स्वीयेषु ॥ 12-103-43 अनुसरणमेवाह प्रदायेति । एते न ममामात्याः दुष्टाः मां त्यक्त्वा राजान्तारं प्रति गता इति लोकमुखात्कीर्तयित्वा परेषां पुरेषु राष्ट्रेषु च तान्योजयन्ति ॥ 12-103-44 कृत्यामिव कृत्यां मृत्युकारिणीं देवताम् ॥ 12-103-47 तच्चेद्भवति कारणमिति थ. द. पाठः ॥ 12-103-48 संसृष्टं संसर्गम् । असंसृष्टश्च परइव भाषते ॥
