अध्यायः 306

भीष्मेण युधिष्ठिरम् प्रति योगनिरूपणम् ॥ 1 ॥
KK-12-03-306-001	युधिष्ठिर उवाच 
KK-12-03-306-001a	साङ्ख्ये योगे च मे तात विशेषं वक्तुमर्हसि ।
KK-12-03-306-001c	तव धर्मज्ञ सर्वं हि विदितं कुरुसत्तम ॥
KK-12-03-306-002	भीष्म उवाच 
KK-12-03-306-002a	साङ्ख्याः साङ्ख्यं प्रशंसन्ति योगा योगं द्विजातयः ।
KK-12-03-306-002c	वदन्ति कारणं श्रेष्ठं स्वपक्षोद्भावनाय वै ॥
KK-12-03-306-003a	अनीश्वरः कथं मुच्येदित्येवं शत्रुसूदन ।
KK-12-03-306-003c	वदन्ति कारणश्रैष्ठ्यं योगाः सम्यङ्मनीषिणः ॥
KK-12-03-306-004a	वदन्ति कारणं चेदं साङ्ख्याः सम्यग्द्विजातयः ।
KK-12-03-306-004c	विज्ञायेह गतीः सर्वा विरक्तो विषयेषु यः ॥
KK-12-03-306-005a	ऊर्ध्वं च देहात्सुव्यक्तं विमुच्येदिति नान्यथा ।
KK-12-03-306-005c	एतदाहुर्महाप्राज्ञाः साङ्ख्यं वै मोक्षदर्शनम् ॥
KK-12-03-306-006a	स्वपक्षे कारणं ग्राह्यं समर्थं वचनं हितम् ।
KK-12-03-306-006c	शिष्टानां हि मतं ग्राह्यं त्वद्विधैः शिष्टसम्मतैः ॥
KK-12-03-306-007a	प्रत्यक्षहेतवो योगाः साङ्ख्याः शास्त्रविनिश्चयाः ।
KK-12-03-306-007c	उभे चैते मते तत्त्वे मम तात युधिष्ठिर ॥
KK-12-03-306-008a	उभे चैते मते ज्ञाने नृपते शिष्टसम्मते ।
KK-12-03-306-008c	अनुष्ठिते यथाशास्त्रं नयेतां परमां गतिम् ॥
KK-12-03-306-009a	तुल्यं शौचं तयोरेकं दया भूतेषु चानघ ।
KK-12-03-306-009c	व्रतानां धारणं तुल्यं दर्शनं न समं तयोः ।
KK-12-03-306-009e	'तयोस्तु दर्शनं सम्यक्सूक्ष्माभावे प्रसज्यते ॥'
KK-12-03-306-010	युधिष्ठिर उवाच 
KK-12-03-306-010a	यदि तुल्यं व्रतं शौचं दया चात्र फलं तथा ।
KK-12-03-306-010c	न तुल्यं दर्शनं कस्मात्तन्मे ब्रूहि पितामह ॥
KK-12-03-306-011	भीष्म उवाच 
KK-12-03-306-011a	रागं मोहं तथा स्नेहं कामं क्रोधं च केवलम् ।
KK-12-03-306-011c	योगाच्छित्त्वा ततो दोषान्पञ्चैतान्प्राप्नुवन्ति ते ॥
KK-12-03-306-012a	यथा चानिमिषाः स्थूला जालं छित्त्वा पुनर्जलम् ।
KK-12-03-306-012c	प्राप्नुवन्ति तथा योगास्तत्पदं वीतकल्मषाः ॥
KK-12-03-306-013a	तथैव वागुरां छित्त्वा बलवन्तो यथा मृगाः ।
KK-12-03-306-013c	प्राप्नुयुर्विमलं मार्गं विमुक्ताः सर्वबन्धनैः ॥
KK-12-03-306-014a	लोभजानि तथा राजन्बन्धनानि बलान्विताः ।
KK-12-03-306-014c	छित्त्वा योगात्परं मार्गं गच्छन्ति विमलं शिवम् ॥
KK-12-03-306-015a	अबलाश्च मृगा राजन्वागुरासु यथा परे ।
KK-12-03-306-015c	विनश्यन्ति न सन्देहस्तद्वद्योगबलादृते ॥
KK-12-03-306-016a	बलहीनाश्च कौन्तेय यथा जालं गता झषाः ।
KK-12-03-306-016c	अन्तं गच्छन्ति राजेन्द्र योगास्तद्वत्सुदुर्बलाः ॥
KK-12-03-306-017a	यथा च शकुनाः सूक्ष्मं प्राप्य जालमरिन्दम ।
KK-12-03-306-017c	तत्र सक्ता विपद्यन्ते मुच्यन्ते च बलान्विताः ॥
KK-12-03-306-018a	कर्मजैर्बन्धनैर्बद्धास्तद्वद्योगाः परन्तप ।
KK-12-03-306-018c	अबला वै विनश्यन्ति मुच्यन्ते च बलान्विताः ॥
KK-12-03-306-019a	अल्पकश्च यथा राजन्वह्निः शाम्यति दुर्बलः ।
KK-12-03-306-019c	आक्रान्त इन्धनैः स्थूलैस्तद्वद्योगो बलः प्रभो ॥
KK-12-03-306-020a	स एव च यदा राजन्वह्निर्जातबलः पुनः ।
KK-12-03-306-020c	समीरणयुतः क्षिप्रं दहेत्कृत्स्नां महीमपि ॥
KK-12-03-306-021a	तद्वज्जातबलो योगी दीप्ततेजा महाबलः ।
KK-12-03-306-021c	अन्तकाल इवादित्यः कृत्स्नं संशोषयेज्जगत् ॥
KK-12-03-306-022a	दुर्बलश्च यथा राजन्स्रोतसा ह्रियते नरः ।
KK-12-03-306-022c	बलहीनस्तथा योगो विषयैर्ह्रियतेऽवशः ॥
KK-12-03-306-023a	तदेव च महास्रोतो विष्टम्भयति वारणः ।
KK-12-03-306-023c	तद्वद्योगबलं लब्ध्वा व्यूहते विषयान्बहून् ॥
KK-12-03-306-024a	विशन्ति चावशाः पार्थ योगाद्योगबलान्विताः ।
KK-12-03-306-024c	प्रजापतीनृषीन्देवान्महाभूतानि चेश्वराः ॥
KK-12-03-306-025a	न यमो नान्तकः क्रुद्धो न नृत्युर्भीमविक्रमः ।
KK-12-03-306-025c	ईशते नृपते सर्वे योगस्यामिततेजसः ॥
KK-12-03-306-026a	आत्मनां च सहस्राणि बहूनि भरतर्षभ ।
KK-12-03-306-026c	योगः कुर्याद्बलं प्राप्य तैश्च सर्वैर्महीं चरेत् ॥
KK-12-03-306-027a	प्राप्नुयाद्विषयान्कश्चित्पुनश्चोग्रं तपश्चरेत् ।
KK-12-03-306-027c	सङ्क्षिपेच्च पुनस्तात सूर्यस्तेजोगुणानिव ॥
KK-12-03-306-028a	बलस्थस्य हि योगस्य बन्धनेशस्य पार्थिव ।
KK-12-03-306-028c	विमोक्षे प्रभविष्णुत्वमुपपन्नमसंशयम् ॥
KK-12-03-306-029a	बलानि योगप्राप्तानि मयैतानि विशाम्पते ।
KK-12-03-306-029c	निदर्शनार्थं सूक्ष्माणि वक्ष्यामि च पुनस्तव ॥
KK-12-03-306-030a	आत्मनश्च समाधाने धारणां प्रति वा विभो ।
KK-12-03-306-030c	निदर्शनानि सूक्ष्माणि शृणु मे भरतर्षभ ॥
KK-12-03-306-031a	अप्रमत्तो यथा धन्वी लक्ष्यं हन्ति समाहितः ।
KK-12-03-306-031c	युक्तः सम्यक्तथा योगी मोक्षं प्राप्नोत्यसंशयम् ॥
KK-12-03-306-032a	स्नेहपूर्णे यथा पात्रे मन आधाय निश्चलम् ।
KK-12-03-306-032c	पुरुषो युक्त आरोहेत्सोपानं युक्तमानसः ॥
KK-12-03-306-033a	युक्तस्तथाऽयमात्मानं योगः पार्थिव निश्चलम् ।
KK-12-03-306-033c	करोत्यमलमात्मानं भास्करोपमदर्शनम् ॥
KK-12-03-306-034a	यथा च नावं कौन्तेय कर्णधारः समाहितः ।
KK-12-03-306-034c	महार्णवगतां शीघ्रं नयेत्पार्थिव पत्तनम् ॥
KK-12-03-306-035a	तद्वदात्मसमाधानं युक्त्वा योगेन तत्ववित् ।
KK-12-03-306-035c	दुर्गमं स्थानमाप्नोति हित्वा देहमिमं नृप ॥
KK-12-03-306-036a	सारथिश्च यथा युक्त्वा सदश्वान्सुसमाहितः ।
KK-12-03-306-036c	देशमिष्टं नयत्याशु धन्विनं पुरुषर्षभ ॥
KK-12-03-306-037a	तथैव नृपते योगी धारणासु समाहितः ।
KK-12-03-306-037c	प्राप्नोत्याशु परं स्थानं लक्षं मुक्त इवाशुगः ॥
KK-12-03-306-038a	आवेश्यात्मनि चात्मानं योगी तिष्ठति योचलः ।
KK-12-03-306-038c	पापं हन्ति पुनीतानां पदमाप्नोति सोऽजरम् ॥
KK-12-03-306-039a	नाभ्यां कण्ठे च शीर्षे च हृदि वक्षसि पार्श्वयोः ।
KK-12-03-306-039c	दर्शने श्रवणे चापि घ्राणे चामितविक्रम ॥
KK-12-03-306-040a	स्थानेष्वेतेषु यो योगी महाव्रतसमाहितः ।
KK-12-03-306-040c	आत्मना सूक्ष्ममात्मानं युङ्क्ते सम्यग्विशाम्पते ॥
KK-12-03-306-041a	स शीघ्रमचलप्रख्यं कर्म दग्ध्वा शुभाशुभम् ।
KK-12-03-306-041c	उत्तमं योगमास्थाय यदीच्छति विमुच्यते ॥
KK-12-03-306-042	युधिष्ठिर उवाच 
KK-12-03-306-042a	आहारान्कीदृशान्कृत्वा कानि जित्वा च भारत ।
KK-12-03-306-042c	योगी बलमवाप्नोति तद्भवान्वक्तुमर्हति ॥
KK-12-03-306-043	भीष्म उवाच 
KK-12-03-306-043a	कणानां भक्षणे युक्तः पिण्याकस्य च भारत ।
KK-12-03-306-043c	स्नेहानां वर्जने युक्तो योगी बलमवाप्नुयात् ॥
KK-12-03-306-044a	भुञ्जानो यावकं रूक्षं दीर्घकालमरिन्दम ।
KK-12-03-306-044c	एकाहारो विशुद्धात्मा योगी बलमवाप्नुयात् ॥
KK-12-03-306-045a	पक्षान्मासानृतूंश्चैतान्संवत्सरानहस्तथा ।
KK-12-03-306-045c	अपः पीत्वा पयोमिश्रा योगी बलमवाप्नुयात् ॥
KK-12-03-306-046a	अखण्डमपि वा मांसं सततं मनुजेश्वर ।
KK-12-03-306-046c	उपोष्य सम्यक्शुद्धात्मा योगी बलमवाप्नुयात् ॥
KK-12-03-306-047a	कामं जित्वा तथा क्रोधं शीतोष्णे वर्षमेव च ।
KK-12-03-306-047c	भयं शोकं तथा श्वासं पौरुषान्विषयांस्तथा ॥
KK-12-03-306-048a	अरतिं दुर्जयां चैव घोरां तृष्णां च पार्थिव ।
KK-12-03-306-048c	स्पर्शं निद्रां तथा तन्द्रीं दुर्जयां नृपसत्तम ॥
KK-12-03-306-049a	दीपयन्ति महात्मानः सूक्ष्ममात्मानमात्मना ।
KK-12-03-306-049c	वीतरागा महाप्रज्ञा ध्यानाध्ययनसम्पदा ॥
KK-12-03-306-050a	दुर्गस्त्वेष मतः पन्था ब्राह्मणानां विपश्चिताम् ।
KK-12-03-306-050c	न कश्चिद्व्रजति ह्यस्मिन्क्षेमेण भरतर्षभ ॥
KK-12-03-306-051a	यथा कश्चिद्वनं घोरं बहुसर्पसरीसृपम् ।
KK-12-03-306-051c	श्वभ्रवत्तोयहीनं च दुर्गमं बहुकण्टकम् ॥
KK-12-03-306-052a	अभक्षमटवीप्रायं दावदग्धमहीरुहम् ।
KK-12-03-306-052c	पन्थानं तस्कराकीर्णं क्षेमेणाभिपतेद्युवा ॥
KK-12-03-306-053a	योगमार्गं तथाऽऽसाद्य यः कश्चिद्व्रजते द्विजः ।
KK-12-03-306-053c	क्षेमेणोपरमेन्मार्गाद्बहुदोषो हि स स्मृतः ॥
KK-12-03-306-054a	सुस्थेयं क्षुरधारासु निशितासु महीपते ।
KK-12-03-306-054c	धारणासु तु योगस्य दुःस्थेयमकृतात्मभिः ॥
KK-12-03-306-055a	विपन्ना धारणास्तात नयन्ति न शुभां गतिम् ।
KK-12-03-306-055c	नेतृहीना यथा नावः पुरुषानर्णवे नृप ॥
KK-12-03-306-056a	यस्तु तिष्ठति कौन्तेय धारणासु यथाविधि ।
KK-12-03-306-056c	मरणं जन्म दुःखं च सुखं च स विमुञ्चति ॥
KK-12-03-306-057a	नानाशास्त्रेषु निष्पन्नं योगेष्विदमुदाहृतम् ।
KK-12-03-306-057c	परं योगस्य यत्कृत्यं निश्चितं तद्द्विजातिषु ॥
KK-12-03-306-058a	परं हि तद्ब्रह्ममयं महात्मन्ब्रह्माणमीशं वरदं च विष्णुम् ।
KK-12-03-306-058c	भवं च धर्मं च षडाननं च षड्ब्रह्मपुत्रांश्च महानुभावान् ॥
KK-12-03-306-059a	तमश्च कष्टं सुमहद्रजश्च सत्वं विशुद्धं प्रकृतिं परां च ।
KK-12-03-306-059c	सिद्धिं च देवीं वरुणस्य पत्नीं तेजश्च कृत्स्नं सुमहच्च धैर्यम् ॥
KK-12-03-306-060a	ताराधिपं खे विमलं सतारं विश्वांश्च देवानुरगान्पितॄंश्च ।
KK-12-03-306-060c	शैलांश्च कृत्स्नानुदधींश्च घोरान्नदीश्च सर्वाः सवनान्घनांश्च ॥
KK-12-03-306-061a	नागान्नगान्यक्षगणान्दिशश्च गन्धर्वसङ्घान्पुरुषान्स्त्रियश्च ।
KK-12-03-306-061c	परात्परं प्राप्य महान्महात्मा विशेत योगी नचिराद्विमुक्तः ॥
KK-12-03-306-062a	कथा च येयं नृपते प्रसक्ता देवे महावीर्यतमौ शुभेयम् ।
KK-12-03-306-062c	योगी स सर्वानभिभूय मर्त्यान्नारायणात्मा कुरुते महात्मा ॥ 

इति श्रीमन्महाभारते शान्तिपर्वणि मोक्षधर्मपर्वणि षडधिकत्रिशततमोऽध्यायः ॥ 306 ॥

12-306-1 तव सर्वज्ञेति थ. ध. पाठः ॥ 12-306-2 कारणं हेतुः युक्तिरिति यावत् । स्वपक्षस्योद्भावनाय उत्कर्णाय कारणं श्रैष्ठ्यमिति थ. पाठः ॥ 12-306-5 साङ्ख्या वै मोक्षदर्शिन इति ध. पाठः ॥ 12-306-7 उभे चैते मते युक्ते इति ध. पाठः ॥ 12-306-9 भूतानां धारणं तुल्यमिति ध. पाठः ॥ 12-306-14 छित्त्वा योगाः परमिति ट. थ. पाठः ॥ 12-306-23 व्यूहते विक्षिपति तुच्छीकरोतीत्यर्थः ॥ 12-306-24 अवशाः स्वतन्त्राः ॥ 12-306-26 आत्मानं च सहस्राणीति ट. थ. पाठः । सौभर्यादिवद्युगपदनेकदेहधारणं योगिनां दृष्टमित्यर्थः ॥ 12-306-28 बन्धनेशस्य बन्धनं छेत्तुं समर्थस्य ॥ 12-306-29 बलानि योगे प्रोक्तानि इति ध. पाठः । मया उक्तानीति शेषः ॥ 12-306-32 पात्रे शिरसि धृते ॥ 12-306-33 योगी पार्थिव निश्चलमिति थ. पाठः ॥ 12-306-38 अवेक्ष्यात्मनीति झ. पाठः । जलं हन्तेव मीनानामिति ट. पाठः ॥ 12-306-44 एकारामो विशुद्धात्मेति ठ. ध. पाठः ॥ 12-306-45 ऋतूंश्चित्रान्सञ्चरश्च गृहांस्तथेति ध. पाठः ॥ 12-306-51 बहुसङ्कटमिति ध. पाठः ॥ 12-306-52 अभक्तमटवीप्रायमिति ट. ध. पाठः ॥ 12-306-62 योगान्सर्वाननुभूयेह मर्त्य इति ध. पाठः ॥
