अध्यायः 077

भीष्मेण युधिष्ठिरम् प्रति केकयराजोपाख्यानकथनम् ॥ 1 ॥
KK-12-01-077-001	युधिष्ठिर उवाच 
KK-12-01-077-001a	केषां प्रभवते राजा वित्तस्य भरतर्षभ ।
KK-12-01-077-001c	कया च वृत्त्या वर्तेत तन्मे ब्रूहि पितामह ॥
KK-12-01-077-002	भीष्म उवाच 
KK-12-01-077-002a	अब्राह्मणानां वित्तस्य स्वामी राजेति वैदिकम् ।
KK-12-01-077-002c	ब्राह्मणानां च ये केचिद्विकर्मस्था भवन्त्युत ॥
KK-12-01-077-003a	विकर्मस्थाश्च नोपेक्ष्या विप्रा राज्ञा कथञ्चन ।
KK-12-01-077-003c	इति राज्ञां पुरावृत्तमभिजल्पन्ति साधवः ॥
KK-12-01-077-004a	यस्य स्म विषये राज्ञः स्तेनो भवति वै द्विजः ।
KK-12-01-077-004c	राज्ञ एवापराधं तं मन्यन्ते किल्बिषं नृप ॥
KK-12-01-077-005a	अभिशस्तमिवात्मानं मन्यन्ते तेन कर्मणा ।
KK-12-01-077-005c	तस्माद्राजर्षयः सर्वे ब्राह्मणानन्वपालयन् ॥
KK-12-01-077-006a	अत्राप्युदाहरन्तीममितिहासं पुरातनम् ।
KK-12-01-077-006c	गीतं केकयराजेन ह्रियमाणेन रक्षसा ॥
KK-12-01-077-007a	केकयानामधिपतिं रक्षो जग्राह दारुणम् ।
KK-12-01-077-007c	स्वाध्यायेनान्वितं राजन्नरण्ये संशितव्रतम् ॥
KK-12-01-077-008	राजोवाच 
KK-12-01-077-008a	न मे स्तेनो जनपदे न कदर्यो न मद्यपः ।
KK-12-01-077-008c	नानाहिताग्निर्नायज्वा मा ममान्तरमाविशः ॥
KK-12-01-077-009a	न च मे ब्राह्मणोऽविद्वान्नाव्रती नाप्यसोमपः ।
KK-12-01-077-009c	द्विजातिर्विषये मह्यं मा ममान्तरमाविशः ॥
KK-12-01-077-010a	नानाप्तदक्षिणैर्यज्ञैर्यजन्ते विषये मम ।
KK-12-01-077-010c	नाधीते चाव्रती कश्चिन्मा ममान्तरमाविशः ॥
KK-12-01-077-011a	अध्यापयन्त्यधीयन्ते यजन्ते याजयन्ति च ।
KK-12-01-077-011c	ददति प्रतिगृह्णन्ति षट्सु कर्मस्ववस्थिताः ॥
KK-12-01-077-012a	पूजिताः संविभक्ताश्च मृदवः सत्यवादिनः ।
KK-12-01-077-012c	ब्राह्मणा मे स्वकर्मस्था मा ममान्तरमाविशः ॥
KK-12-01-077-013a	न याचन्ते प्रयच्छन्ति सत्यधर्मविशारदाः ।
KK-12-01-077-013c	नाध्यापयन्त्यधीयन्ते यजन्ते याजयन्ति न ॥
KK-12-01-077-014a	ब्राह्मणान्परिरक्षन्ति सङ्ग्रामेष्वपलायिनः ।
KK-12-01-077-014c	क्षत्रिया मे स्वकर्मस्था मा ममान्तरमाविशः ॥
KK-12-01-077-015a	कृषिगोरक्षवाणिज्यमुपजीवन्त्यमायया ।
KK-12-01-077-015c	अप्रमत्ताः क्रियावन्तः सुवृत्ताः सत्यवादिनः ॥
KK-12-01-077-016a	संविभागं दमं शौचं सौहृदं च व्यपाश्रिताः ।
KK-12-01-077-016c	मम वैश्याः स्वकर्मस्था मा ममान्तरमाविशः ॥
KK-12-01-077-017a	त्रीन्वर्णानुपतिष्ठन्ते यथावदनसूयकाः ।
KK-12-01-077-017c	मम शूद्राः स्वकर्मस्था मा ममान्तरमाविशः ॥
KK-12-01-077-018a	कृपणानाथवृद्धानां दुर्बलातुरयोषिताम् ।
KK-12-01-077-018c	संविभक्ताऽस्मि सर्वेषां मा ममान्तरमाविशः ॥
KK-12-01-077-019a	कुलानुरूपधर्माणां प्रस्थितानां यथाविधि ।
KK-12-01-077-019c	अव्युच्छेत्ताऽस्मि सर्वेषां मा ममान्तरमाविशः ॥
KK-12-01-077-020a	तपस्विनो मे विषये पूजिताः परिपालिताः ।
KK-12-01-077-020c	संविभक्ताश्च सत्कृत्य मा ममान्तरमाविशः ॥
KK-12-01-077-021a	नासंविभज्य भोक्ताऽस्मि न विशामि परस्त्रियम् ।
KK-12-01-077-021c	स्वतन्त्रो जातु न क्रीडे मा ममान्तरमाविशः ॥
KK-12-01-077-022a	नाब्रह्मचारी भिक्षावान्भिक्षुर्वा ब्रह्मचर्यवान् ।
KK-12-01-077-022c	अनृत्विजा हुतं नास्ति मा ममान्तरमाविशः ॥
KK-12-01-077-023a	`कृतं राज्यं मया सर्वं राज्यस्थेनापि कार्यवत् ।
KK-12-01-077-023c	नाहं व्युत्क्रामितः सत्यान्मा ममान्तरमाविशः ॥'
KK-12-01-077-024a	नावजानाम्यहं वैद्यान्न वृद्धान्न तपस्विनः ।
KK-12-01-077-024c	राष्ट्रे स्वपति जागर्मि मा ममान्तरमाविशः ॥
KK-12-01-077-025a	`शुक्लकर्मास्मि सर्वत्र न दुर्गतिभयं मम ।
KK-12-01-077-025c	धर्मचारी गृहस्थश्च मा ममान्तरमाविशः ॥'
KK-12-01-077-026a	वेदाध्ययनसम्पन्नस्तपस्वी सत्यधर्मवित् ।
KK-12-01-077-026c	स्वामी सर्वस्य राष्ट्रस्य धीमान्मम पुरोहितः ॥
KK-12-01-077-027a	दानेन दिव्यानभिवाञ्छामि लोकान्सत्येनाथ ब्राह्मणानां च गुप्त्या ।
KK-12-01-077-027c	शुश्रूषया चापि गुरूनुपैमि न मे भयं विद्यते राक्षसेभ्यः ॥
KK-12-01-077-028a	न मे राष्ट्रे विधवा ब्रह्मबन्धुर्न ब्राह्मणः कितवो नोत चोरः ।
KK-12-01-077-028c	नायाज्ययाजी न च पापकर्मा न मे भयं विद्यते राक्षसेभ्यः ॥
KK-12-01-077-029a	न मे शस्त्रैरनिर्भिन्नं गात्रे व्द्यङ्गुलमन्तरम् ।
KK-12-01-077-029c	धर्मार्थं युध्यमानस्य मा ममान्तरमाविशः ॥
KK-12-01-077-030a	गोब्राह्मणेभ्यो यज्ञेभ्यो नित्यं स्वस्त्ययनं मम ।
KK-12-01-077-030c	आशासते जना राष्ट्रे मा ममान्तरमाविशः ॥
KK-12-01-077-031	राक्षस उवाच 
KK-12-01-077-031a	`नारीणां व्यभिचाराच्च अन्यायाच्च महीक्षिताम् ।
KK-12-01-077-031c	विप्राणां कर्मदोषाच्च प्रजानां जायते भयम् ॥
KK-12-01-077-032a	अवृष्टिर्मारको दोषः सततं क्षुद्भयानि च ।
KK-12-01-077-032c	विग्रहश्च सदा तस्मिन्देशे भवति दारुणः ॥
KK-12-01-077-033a	यक्षरक्षःपिशाचेभ्यो नासुरेभ्यः कथञ्चन ।
KK-12-01-077-033c	भयमुत्पद्यते तत्र यत्र विप्राः सुसंयताः ॥
KK-12-01-077-034a	गन्धर्वाप्सरसः सिद्धाः पन्नगाश्च सरीसृपाः ।
KK-12-01-077-034c	मानवान्न जिघांसन्ति यत्र नार्यः पतिव्रताः ॥
KK-12-01-077-035a	ब्राह्मणाः क्षत्रिया वैश्या यत्र शूद्राश्च धार्मिकाः ।
KK-12-01-077-035c	नाऽनावृष्टिभयं तत्र न दुर्भिक्षं न विभ्रमः ॥
KK-12-01-077-036a	धार्मिको यत्र भूपालो न तत्रास्ति पराभवः ।
KK-12-01-077-036c	उत्पाता न च दृश्यन्ते न दिव्या न च मानुषाः ॥
KK-12-01-077-037a	यस्मात्सर्वास्ववस्थासु धर्ममेवान्ववेक्षसे ।
KK-12-01-077-037c	तस्मात्प्राप्नुहि कैकेय गृहं स्वस्ति व्रजाम्यहम् ॥
KK-12-01-077-038a	येषां गोब्राह्मणा रक्ष्याः प्रजा रक्ष्याश्च केकय ।
KK-12-01-077-038c	न रक्षोऽभ्यो भयं तेषां कुत एव तु पातकम् ॥
KK-12-01-077-039a	येषां पुरोगमा विप्रा येषां ब्रह्म परं बलम् ।
KK-12-01-077-039c	सुरक्षितास्तथा विप्रास्ते वै स्वर्गजितो नृपाः ॥
KK-12-01-077-040	भीष्म उवाच 
KK-12-01-077-040a	तस्माद्द्विजातीन्रक्षेत ते हि रक्षन्ति रक्षिताः ।
KK-12-01-077-040c	आशीरेषां भवेद्राजन्राज्ञां सम्यक्प्रवर्तताम् ॥
KK-12-01-077-041a	तस्माद्राज्ञा विशेषेण विकर्मस्था द्विजातयः ।
KK-12-01-077-041c	नियम्याः संविभज्याश्च प्रजानुग्रहकारणात् ॥
KK-12-01-077-042a	एवं यो वर्तते राजा पौरजानपदेष्विह ।
KK-12-01-077-042c	अनुभूयेह भद्राणि प्राप्नोतीन्द्रसलोकताम् ॥ 

इति श्रीमन्महाभारते शान्तिपर्वणि राजधर्मपर्वणि सप्तसप्ततितमोऽध्यायः ॥ 77 ॥

12-77-8 मामकान्तरमाविभः इति ट. ड. थ. पाठः । मामकान्तरमाविशः इति झ. पाठः ॥ 12-77-27 न पापकारी न च पापवक्ता इति ट. ड. थ. द. पाठः ॥	
