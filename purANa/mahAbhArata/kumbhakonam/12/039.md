अध्यायः 039
कृष्णादिभिर्युधिष्ठिरस्य राज्येऽभिषेचनम् ॥ 1 ॥
001	वैशम्पायन उवाच 
001a	ततः कुन्तीसुतो राजा गतमन्युर्गतज्वरः ।
001c	काञ्चने प्राङ्मुखो हृष्टो न्यषीदत्परमासने ॥
002a	तमेवाभिमुखौ पीठे प्रदीप्ते काञ्चने शुभे ।
002c	सात्यकिर्वासुदेवश्च निषीदतुररिन्दमौ ॥
003a	मध्ये कृत्वा तु राजानं भीमसेनार्जुनावुभौ ।
003c	निषीदतुर्महात्मानौ श्लक्ष्णयोर्मणिपीठयोः ॥
004a	दान्ते शय्यासने शुभ्रे जाम्बूनदविभूषिते ।
004c	पृथाऽपि सहदेवेन सहास्ते नकुलेन च ॥
005a	सुधर्मा विदुरो धौम्यो धृतराष्ट्रश्च कौरवः ।
005c	निषेदुर्ज्वलनाकारेष्वासनेषु पृथक्पृथक् ॥
006a	युयुत्सुः सञ्जयश्चैव गान्धारी च यशस्विनी ।
006c	धृतराष्ट्रो यतो राजा ततः सर्वे समाविशन् ॥
007a	तत्रोपविष्टो धर्मात्मा श्वेताः सुमनसोऽस्पृशत् ।
007c	स्वस्तिकानक्षतान्भूमिं सुवर्णं रजतं मणीन् ॥
008a	ततः प्रकृतयः सर्वाः पुरस्कृत्य पुरोहितम् ।
008c	ददृशुर्धर्मराजानमादाय बहुमङ्गलम् ॥
009a	पृथिवीं च सुवर्णं च रत्नानि विविधानि च ।
009c	आभिषेचनिकं भाण्डं सर्वसम्भारसम्भृतम् ॥
010a	काञ्चनौदुम्बरास्तत्र राजताः पृथिवीमयाः ।
010c	पूर्णकुम्भाः सुमनसो लाजा बर्हींषि गोरसाः ॥
011a	शमीपिप्पलपालाशसमिधो मधुसर्पिषी ।
011c	स्रुव औदुम्बरः शङ्खस्तथा हेमविभूषितः ॥
012a	दाशार्हेणाभ्यनुज्ञातस्तत्र धौम्यः पुरोहितः ।
012c	प्रागुदक्प्रवणे वेदीं लक्षणेनोपलिख्य च ॥
013a	व्याघ्रचर्मोत्तरे शुक्ले सर्वतोभद्र आसने ।
013c	दृढपादप्रतिष्ठाने हुताशनसमत्विषि ॥
014a	उपवेश्य महात्मानं कृष्णां च द्रुपदात्मजाम् ।
014c	जुहाव पावकं धीमान्विधिमन्त्रपुरस्कृतम् ॥
015a	तत उत्थाय दाशार्हः शङ्खमादाय पूरितम् ।
015c	अभ्यषिञ्चत्पतिं पृथ्व्याः कुन्तीपुत्रं युधिष्ठिरम् ।
015e	धृतराष्ट्रश्च राजर्षिः सर्वाः प्रकृतयस्तथा ॥
016a	अनुज्ञातोऽथ कृष्णेन भ्रातृभिः सह पाण्डवः ।
016c	पाञ्चजन्याभिषिक्तश्च राजाऽमृतमुखोऽभवत् ॥
017ac	ततोऽनुवादयामासुः पणवानकदुन्दुभीन् ॥
018a	धर्मराजोऽपि तत्सर्वं प्रतिजग्राह धर्मतः ।
018c	पूजयामास तांश्चापि विधिवद्भूरिदक्षिणः ॥
019a	ततो निष्कसहस्रेण ब्राह्मणान्स्वस्त्यवाचयन् ।
019c	वेदाध्ययनसम्पन्नान्धृतिशीलसमन्वितान् ॥
020a	ते प्रीता ब्राह्मणा राजन्स्वस्त्यूचुर्जयमेव च ।
020c	हंसा इव च नर्दन्तः प्रशशंसुर्युधिष्ठिरम् ॥
021a	युधिष्ठिर महाबाहो दिष्ट्या जयसि पाण्डव ।
021c	दिष्ट्या स्वधर्मं प्राप्तोऽसि विक्रमेण महाद्युते ॥
022a	दिष्ट्या गाण्डीवधन्वा च भीमसेनश्च पाण्डवः ।
022c	त्वं चापि कुशली राजन्माद्रीपुत्रौ च पाण्डवौ ॥
023a	मुक्ता वीरक्षयात्तस्मात्सङ्ग्रामाद्विजितद्विषः ।
023c	क्षिप्रमुत्तरकार्याणि कुरु सर्वाणि भारत ॥
024a	ततः प्रीत्याऽर्चितः सद्भिर्धर्मराजो युधिष्ठिरः ।
024c	प्रतिपेदे महद्राज्यं सुहृद्भिः सह भारत ॥ 

इति श्रीमन्महाभारते शान्तिपर्वणि राजधर्मपर्वणि एकोनचत्वारिंशोऽध्यायः ॥ 39 ॥

12-39-1 गतमन्युर्वीतदैन्यः । गतज्वरो वीतशोकः ॥ 12-39-2 निषीदतुरिति निषेदतुरित्यर्थे आर्षम् ॥ 12-39-4 दान्ते गजदन्तमये ॥ 12-39-5 सुधर्मा दुर्योधनपुरोहितः ॥ 12-39-7 स्वस्तिकान्सर्वतोभद्राद्यङ्कितानि देवतापीठानि ॥ 12-39-9 भाण्डम् उपकरणम् ॥ 12-39-10 औदुम्बरास्ताम्रमयाः ॥ 12-39-11 उदुम्बरकाष्टमयः स्रुवः ॥ 12-39-16 अमृतमुखः अत्यन्तं दर्शनीयः ॥
