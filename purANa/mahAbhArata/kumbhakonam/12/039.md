अध्यायः 039
कृष्णादिभिर्युधिष्ठिरस्य राज्येऽभिषेचनम् ॥ 1 ॥
KK-12-01-039-001	वैशम्पायन उवाच 
KK-12-01-039-001a	ततः कुन्तीसुतो राजा गतमन्युर्गतज्वरः ।
KK-12-01-039-001c	काञ्चने प्राङ्मुखो हृष्टो न्यषीदत्परमासने ॥
KK-12-01-039-002a	तमेवाभिमुखौ पीठे प्रदीप्ते काञ्चने शुभे ।
KK-12-01-039-002c	सात्यकिर्वासुदेवश्च निषीदतुररिन्दमौ ॥
KK-12-01-039-003a	मध्ये कृत्वा तु राजानं भीमसेनार्जुनावुभौ ।
KK-12-01-039-003c	निषीदतुर्महात्मानौ श्लक्ष्णयोर्मणिपीठयोः ॥
KK-12-01-039-004a	दान्ते शय्यासने शुभ्रे जाम्बूनदविभूषिते ।
KK-12-01-039-004c	पृथाऽपि सहदेवेन सहास्ते नकुलेन च ॥
KK-12-01-039-005a	सुधर्मा विदुरो धौम्यो धृतराष्ट्रश्च कौरवः ।
KK-12-01-039-005c	निषेदुर्ज्वलनाकारेष्वासनेषु पृथक्पृथक् ॥
KK-12-01-039-006a	युयुत्सुः सञ्जयश्चैव गान्धारी च यशस्विनी ।
KK-12-01-039-006c	धृतराष्ट्रो यतो राजा ततः सर्वे समाविशन् ॥
KK-12-01-039-007a	तत्रोपविष्टो धर्मात्मा श्वेताः सुमनसोऽस्पृशत् ।
KK-12-01-039-007c	स्वस्तिकानक्षतान्भूमिं सुवर्णं रजतं मणीन् ॥
KK-12-01-039-008a	ततः प्रकृतयः सर्वाः पुरस्कृत्य पुरोहितम् ।
KK-12-01-039-008c	ददृशुर्धर्मराजानमादाय बहुमङ्गलम् ॥
KK-12-01-039-009a	पृथिवीं च सुवर्णं च रत्नानि विविधानि च ।
KK-12-01-039-009c	आभिषेचनिकं भाण्डं सर्वसम्भारसम्भृतम् ॥
KK-12-01-039-010a	काञ्चनौदुम्बरास्तत्र राजताः पृथिवीमयाः ।
KK-12-01-039-010c	पूर्णकुम्भाः सुमनसो लाजा बर्हींषि गोरसाः ॥
KK-12-01-039-011a	शमीपिप्पलपालाशसमिधो मधुसर्पिषी ।
KK-12-01-039-011c	स्रुव औदुम्बरः शङ्खस्तथा हेमविभूषितः ॥
KK-12-01-039-012a	दाशार्हेणाभ्यनुज्ञातस्तत्र धौम्यः पुरोहितः ।
KK-12-01-039-012c	प्रागुदक्प्रवणे वेदीं लक्षणेनोपलिख्य च ॥
KK-12-01-039-013a	व्याघ्रचर्मोत्तरे शुक्ले सर्वतोभद्र आसने ।
KK-12-01-039-013c	दृढपादप्रतिष्ठाने हुताशनसमत्विषि ॥
KK-12-01-039-014a	उपवेश्य महात्मानं कृष्णां च द्रुपदात्मजाम् ।
KK-12-01-039-014c	जुहाव पावकं धीमान्विधिमन्त्रपुरस्कृतम् ॥
KK-12-01-039-015a	तत उत्थाय दाशार्हः शङ्खमादाय पूरितम् ।
KK-12-01-039-015c	अभ्यषिञ्चत्पतिं पृथ्व्याः कुन्तीपुत्रं युधिष्ठिरम् ।
KK-12-01-039-015e	धृतराष्ट्रश्च राजर्षिः सर्वाः प्रकृतयस्तथा ॥
KK-12-01-039-016a	अनुज्ञातोऽथ कृष्णेन भ्रातृभिः सह पाण्डवः ।
KK-12-01-039-016c	पाञ्चजन्याभिषिक्तश्च राजाऽमृतमुखोऽभवत् ॥
KK-12-01-039-017ac	ततोऽनुवादयामासुः पणवानकदुन्दुभीन् ॥
KK-12-01-039-018a	धर्मराजोऽपि तत्सर्वं प्रतिजग्राह धर्मतः ।
KK-12-01-039-018c	पूजयामास तांश्चापि विधिवद्भूरिदक्षिणः ॥
KK-12-01-039-019a	ततो निष्कसहस्रेण ब्राह्मणान्स्वस्त्यवाचयन् ।
KK-12-01-039-019c	वेदाध्ययनसम्पन्नान्धृतिशीलसमन्वितान् ॥
KK-12-01-039-020a	ते प्रीता ब्राह्मणा राजन्स्वस्त्यूचुर्जयमेव च ।
KK-12-01-039-020c	हंसा इव च नर्दन्तः प्रशशंसुर्युधिष्ठिरम् ॥
KK-12-01-039-021a	युधिष्ठिर महाबाहो दिष्ट्या जयसि पाण्डव ।
KK-12-01-039-021c	दिष्ट्या स्वधर्मं प्राप्तोऽसि विक्रमेण महाद्युते ॥
KK-12-01-039-022a	दिष्ट्या गाण्डीवधन्वा च भीमसेनश्च पाण्डवः ।
KK-12-01-039-022c	त्वं चापि कुशली राजन्माद्रीपुत्रौ च पाण्डवौ ॥
KK-12-01-039-023a	मुक्ता वीरक्षयात्तस्मात्सङ्ग्रामाद्विजितद्विषः ।
KK-12-01-039-023c	क्षिप्रमुत्तरकार्याणि कुरु सर्वाणि भारत ॥
KK-12-01-039-024a	ततः प्रीत्याऽर्चितः सद्भिर्धर्मराजो युधिष्ठिरः ।
KK-12-01-039-024c	प्रतिपेदे महद्राज्यं सुहृद्भिः सह भारत ॥ 

इति श्रीमन्महाभारते शान्तिपर्वणि राजधर्मपर्वणि एकोनचत्वारिंशोऽध्यायः ॥ 39 ॥

12-39-1 गतमन्युर्वीतदैन्यः । गतज्वरो वीतशोकः ॥ 12-39-2 निषीदतुरिति निषेदतुरित्यर्थे आर्षम् ॥ 12-39-4 दान्ते गजदन्तमये ॥ 12-39-5 सुधर्मा दुर्योधनपुरोहितः ॥ 12-39-7 स्वस्तिकान्सर्वतोभद्राद्यङ्कितानि देवतापीठानि ॥ 12-39-9 भाण्डम् उपकरणम् ॥ 12-39-10 औदुम्बरास्ताम्रमयाः ॥ 12-39-11 उदुम्बरकाष्टमयः स्रुवः ॥ 12-39-16 अमृतमुखः अत्यन्तं दर्शनीयः ॥
