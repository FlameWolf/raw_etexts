अध्यायः 311

भीष्मेण युधिष्ठिरम् प्रति साङ्ख्यप्रतिपादकवसिष्ठकरालजनकसंवादानुवादः ॥ 1 ॥
001	जनक उवाच 
001a	नानात्वैकत्वमित्युक्तं त्वयैतदृषिसत्तम ।
001c	पश्यामि वाभिसन्दिग्धमेतयोर्वै निदर्शनम् ॥
002a	तथाऽबुद्धप्रबुद्धाभ्यां बुध्यमानस्य चानघ ।
002c	स्थूलबुद्ध्या न पश्यामि तत्त्वमेतन्न संशयः ॥
003a	अक्षरक्षरयोर्युक्तं त्वया यदपि कारणम् ।
003c	तदप्यस्थिरबुद्धित्वात्प्रनष्टमिव मेऽनघ ॥
004a	तदेत्तच्छ्रोतुमिच्छामि नानात्वैकत्वदर्शनम् ।
004c	प्रबुद्धमप्रबुद्धं च बुध्यमानं च तत्त्वतः ॥
005a	विद्याविद्ये च भगवन्नक्षरं क्षरमेव च ।
005c	साङ्ख्यं योगं च कार्त्स्न्येन पृथक्चैवापृथक्च ह ॥
006	वसिष्ठ उवाच 
006a	हन्त ते सम्प्रवक्ष्यामि यदेतदनुपृच्छसि ।
006c	योगकृत्यं महाराज पृथगेव शृणुष्व मे ॥
007a	योगकृत्यं तु योगानां ध्यानमेव परं बलम् ।
007c	तच्चापि द्विविधं ध्यानमाहुर्वेदविदो जनाः ॥
008a	एकाग्रता च मनसः प्राणायामस्तथैव च ।
008c	प्राणायामस्तु सगुणो निर्गुणो मनसस्तथा ॥
009a	मूत्रोत्सर्गपुरीषे च भोजने च नराधिप ।
009c	द्विकालं नाभियुञ्जीत शेषं युञ्जीत तत्परः ॥
010a	इन्द्रियाणीन्द्रियार्थेभ्यो निवर्त्य मनसा मुनिः ।
010c	दशद्वादशभिर्वापि चतुर्विंशात्परं ततः ॥
011a	तं चोदनाभिर्मतिमानात्मानं चोदयेदथ ।
011c	तिष्ठन्तमजरं यं तु यत्तदुक्तं मनीषिभिः ॥
012a	तैश्चात्मा सततं योज्य इत्येवमनुशुश्रुम ।
012c	द्रुतं ह्यहीनमनसो नान्यथेति विनिश्चयः ॥
013a	विमुक्तः सर्वसङ्गेभ्यो लघ्वाहारो जितेन्द्रियः ॥
013c	पूर्वरात्रेऽपररात्रे च धारयेत मनोऽऽत्मनि ॥
014a	स्थिरीकृत्येन्द्रियग्रामं मनसा मिथिलेश्वर ।
014c	मनो बुद्ध्या स्थिरं कृत्वा पाषाण इव निश्चलः ॥
015a	स्थाणुवच्चाप्यकम्पः स्याद्दारुवच्चापि निश्चलः ।
015c	बुधा विधिविधानज्ञास्तदा युक्तं प्रचक्षते ॥
016a	न शृणोति न चाघ्राति न रस्यति न पश्यति ।
016c	न च स्पर्शं विजानाति न सङ्कल्पयते मनः ॥
017a	न चाभिमन्यते किञ्चिन्न च बुध्यति काष्ठवत् ।
017c	तदा प्रकृतिमापन्नं युक्तमाहुर्मनीषिणः ॥
018a	निर्वाते हि यथा दीप्यन्दीपस्तद्वत्प्रकाशते ।
018c	निर्लिङ्गो विचलश्चोर्ध्वं न तिर्यग्गतिमाप्नुयात् ॥
019a	तदा तमनुपश्येत यस्मिन्दृष्टे तु कथ्यते ।
019c	हृदयस्थोऽन्तरात्मेति ज्ञेयो ज्ञस्तात मद्विधैः ॥
020a	विधूम इव सप्तार्चिरादित्य इव रश्मिमान् ।
020c	वैद्युतोऽग्निरिवाकाशे दृश्यतेऽऽत्मा तथाऽऽत्मनि ॥
021a	सम्पश्यन्ति महात्मानो धृतिमन्तो मनीषिणः ।
021c	ब्राह्मणा ब्रह्मयोनिस्था ह्ययोनिममृतात्मकम् ॥
022a	तदेवाहुरणुभ्योऽणु तन्महद्भ्यो महत्तरम् ।
022c	तत्तत्र सर्वभूतेषु ध्रुवं तिष्ठन्न दृश्यते ॥
023a	बुद्धिद्रव्येण दृश्येत मनोदीपेन लोककृत् ।
023c	महतस्तमसस्तात पारे तिष्ठन्न तामसः ॥
024a	स च मानस इत्युक्तस्तत्वज्ञैर्वेदपारगैः ।
024c	विमलो वितमस्कश्च निर्लिङ्गोऽलिङ्गसञ्ज्ञकः ॥
025a	योगमेतत्तु योगानां मन्ये योगस्य लक्षणम् ।
025c	एवं पश्यं प्रपश्यन्ति आत्मस्थमजरं परम् ॥
026a	योगदर्शनमेतावदुक्तं ते तत्वतो मया ।
026c	साङ्ख्यज्ञानं प्रवक्ष्यामि परिसङ्ख्यानदर्शनम् ॥
027a	अव्यक्तमाहुः प्रकृतिं परां प्रकृतिवादिनः ।
027c	तस्मान्महत्समुत्पन्नं द्वितीयं राजसत्तम ॥
028a	अहङ्कारस्तु महतस्तृतीय इति नः श्रुतम् ।
028c	पञ्चभूतान्यहङ्कारादाहुः साङ्ख्यनिदर्शिनः ॥
029a	एताः प्रकृतयश्चाष्टौ विकाराश्चापि षोडश ।
029c	पञ्च चैव विशेषा वै तथा पञ्चेन्द्रियाणि च ॥
030a	एतावदेव तत्त्वानां साङ्ख्या आहुर्मनीषिणः ।
030c	साङ्ख्ये विधिविधानज्ञा नित्यं साङ्ख्यपथे रताः ॥
031a	यस्माद्यदभिजायेत तत्तत्रैव प्रलीयते ।
031c	लीयन्ते प्रतिलोमानि सृज्यन्ते चान्तरात्मना ॥
032a	अनुलोमेन जायन्ते लीयन्ते प्रतिलोमतः ।
032c	गुणा गुणेषु सततं सागरस्योर्मयो यथा ॥
033a	सर्वप्रलय एतावान्प्रकृतेर्नृपसत्तम ।
033c	एकत्वं प्रलये चास्य बहुत्वं च यदाऽसृजत् ॥
034a	एवमेव च राजेन्द्र विज्ञेयं ज्ञेयचिन्तकैः ।
034c	अधिष्ठाता य इत्युक्तस्तस्याप्येतन्निदर्शनम् ॥
035a	एकत्वं च बहुत्वं च प्रकृतेरनुतत्त्ववान् ।
035c	एकत्वं प्रलये चास्य बहुत्वं च प्रवर्तनात् ॥
036a	बहुधाऽऽत्मानमकरोत्प्रकृतिः प्रसवात्मिका ।
036c	तच्च क्षेत्रं महानात्मा पञ्चविंशोऽधितिष्ठति ॥
037a	अधिष्ठातेति राजेन्द्र प्रोच्यते यतिसत्तमैः ।
037c	अधिष्ठानादधिष्ठाता क्षेत्राणामिति नः श्रुतम् ॥
038a	क्षेत्रं जानाति चाव्यक्तं क्षेत्रज्ञ इति चोच्यते ।
038c	अव्यक्तके पुरे शेते पुरुषश्चेति कथ्यते ॥
039a	अन्यदेव च क्षेत्रं स्यादन्यः क्षेत्रज्ञ उच्यते ।
039c	क्षेत्रमव्यक्तमित्युक्तं ज्ञाता वै पञ्चविंशकः ॥
040a	अन्यदेव वचो ज्ञानं स्यादन्यज्ज्ञेयमुच्यते ।
040c	ज्ञानमव्यक्तमित्युक्तं ज्ञेयो वै पञ्चविंशकः ॥
041a	अव्यक्तं क्षेत्रमित्युक्तं यथासत्वं तथेश्वरम् ।
041c	अनीश्वरमतत्त्वं च तत्त्वं तत्पञ्चविंशकम् ॥
042a	साङ्ख्यदर्शनमेतावत्परिसङ्ख्यानदर्शनम् ।
042c	साङ्ख्याः प्रकुर्वते चैव प्रकृतिं च प्रचक्षते ॥
043a	तत्त्वानि च चतुर्विंशत्परिसङ्ख्याय तत्त्वतः ।
043c	साङ्ख्याः सह प्रकृत्या तु निस्तत्त्वः पञ्चविंशकः ॥
044a	पञ्चविंशो प्रबुद्धात्मा बुध्यमान इति स्मृतः ।
044c	यदा तु बुध्यतेऽऽत्मानं तदा भवति केवलः ॥
045a	सम्यग्दर्शनमेतावद्भाषितं तव तत्त्वतः ।
045c	एवमेतद्विजानन्तः साम्यतां प्रतियान्त्युत ॥
046a	सम्यङ्निदर्शनं नाम प्रत्यक्षं प्रकृतेस्तथा ।
046c	गुणतत्त्वाद्यथैतानि निर्गुणोऽन्यस्तथा भवेत् ॥
047a	न त्वेवं वर्तमानानामवृत्तिर्विद्यते पुनः ।
047c	विद्यतेऽक्षरभावत्वे स परात्परमव्ययम् ॥
048a	पश्येरन्नेकमतयो न सम्पक्तेषु दर्शनम् ।
048c	तेऽव्यक्तं प्रतिपद्यन्ते पुनः पुनररिन्दम ॥
049a	सर्वमेतद्विजानन्तो नासर्वस्य प्रबोधनात् ।
049c	व्यक्तीभूता भविष्यन्ति व्यक्तस्य वशवर्तिनः ॥
050a	सर्वमव्यक्तमित्युक्तमसर्वः पञ्चविंशकः ।
050c	य एनमभिजानन्ति न भयं तेषु विद्यते ॥ 

इति श्रीमन्महाभारते शान्तिपर्वणि मोक्षधर्मपर्वणि एकादशाधिकत्रिशततमोऽध्यायः ॥ 311 ॥

12-311-3 अक्षरक्षरयोरुक्तमिति ट. पाठः । अक्षरक्षरयोगेन त्वयेति थ. पाठः ॥ 12-311-7 तच्चापि विविधमिति ड. थ. पाठः ॥ 12-311-9 विकारं नाभियुञ्जीतेति ड. थ. पाठः । त्रिकालं नाभियुञ्जीतेति झ. पाठः ॥ 12-311-10 मनसात्मनीति ट. पाठः ॥ 12-311-12 द्रुतं ह्यदीनेति ध. पाठः ॥ 12-311-19 दृष्टेति कथ्यत इति ट. ड. थ. पाठः ॥ 12-311-21 यं पश्यन्ति महात्मान इति ट. ध. पाठः ॥ 12-311-41 तथा तत्वं तथेश्वरमिति ट. ड. थ. पाठः ॥ 12-311-47 विद्यते क्षरभावत्वं यो नैवं वेत्ति पार्थिव इति ट. ड. थ. पाठः ॥ 12-311-49 न सर्वस्य प्रबोधनादिति ध. पाठः ॥
