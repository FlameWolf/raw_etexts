अध्यायः 063

भीष्मेण युधिष्ठिरम् प्रति राजधर्मप्रशंसकेन्द्रमान्धातृसंवादानुवादः ॥ 1 ॥
KK-12-01-063-001	भीष्म उवाच 
KK-12-01-063-001a	चातुराश्रम्यधर्माश्च यतिधर्माश्च पाण्डव ।
KK-12-01-063-001c	लोकवेदोत्तराश्चैव क्षात्रधर्मे समाहिताः ॥
KK-12-01-063-002a	सर्वाण्येतानि कर्माणि क्षात्रे भरतसत्तम ।
KK-12-01-063-002c	निराशिषो जीवलोकाः क्षत्रधर्मे व्यवस्थिते ॥
KK-12-01-063-003a	अप्रत्यक्षं बहुफलं धर्ममाश्रमवासिनाम् ।
KK-12-01-063-003c	प्ररूपयन्ति तद्भावमागमैरेव शाश्वतम् ॥
KK-12-01-063-004a	अपरे वचनैः पुण्यैर्वादिनो लोकनिश्चये ।
KK-12-01-063-004c	अनिश्चयज्ञा धर्माणामदृष्टान्ते परे रताः ॥
KK-12-01-063-005a	प्रत्यक्षं फलभूयिष्ठमात्मसाक्षिकमच्छलम् ।
KK-12-01-063-005c	सर्वलोकहितं धर्मं क्षत्रियेषु प्रतिष्ठितम् ॥
KK-12-01-063-006a	धर्माश्रमेऽध्यवसिनां ब्राह्मणानां युधिष्ठिर ।
KK-12-01-063-006c	यथा त्रयाणां वर्णानां सङ्ख्यातोपश्रुतिः पुरा ।
KK-12-01-063-006e	राजधर्मेष्वनुमता लोकाः सुचरितैः सह ॥
KK-12-01-063-007a	उदाहृतं ते राजेन्द्र यथा विष्णुं महौजसम् ।
KK-12-01-063-007c	सर्वभूतेश्वरं देवं ब्राह्मं नारायणं पुरा ।
KK-12-01-063-007e	जग्मुः सुबहुशः शूरा राजानो दण्डनीतये ॥
KK-12-01-063-008a	एकैकमात्मनः कर्म तुलयित्वाश्रमं पुरा ।
KK-12-01-063-008c	राजानः पर्युपासन्त दृष्टान्तवचने स्थिताः ॥
KK-12-01-063-009a	साध्या देवा वसवश्चाश्विनौ च रुद्राश्च विश्वे मरुतां गणाश्च ।
KK-12-01-063-009c	सृष्टाः पुरा ह्यादिदेवेन देवाः क्षात्रे धर्मे वर्तयन्ते च सिद्धाः ॥
KK-12-01-063-010a	अत्र ते वर्तयिष्यामि धर्ममर्थविनिश्चये ।
KK-12-01-063-010c	निर्मर्यादे वर्तमाने दानवैकार्णवे पुरा ॥
KK-12-01-063-011a	बभूव राजा राजेन्द्र मान्धाता नाम वीर्यवान् ।
KK-12-01-063-011c	पुरा वसुमतीपालो यज्ञं चक्रे दिदृक्षया ॥
KK-12-01-063-012a	अनादिमध्यनिधनं देवं नारायणं प्रभुम् ।
KK-12-01-063-012c	स राजा राजशार्दूल मान्धाता परमेश्वरम् ॥
KK-12-01-063-013a	जगाम शिरसा पादौ यज्ञे विष्णोर्महात्मनः ।
KK-12-01-063-013c	दर्शयामास तं विष्णू रूपमास्थाय वासवम् ॥
KK-12-01-063-014a	स पार्थिवैर्वृतः सद्भिरर्चयामास तं प्रभुम् ।
KK-12-01-063-014c	तस्य पार्थिवसङ्घस्य तस्य चैव महात्मनः ।
KK-12-01-063-014e	संवादोऽयं महानासीद्विष्णुं प्रति महाद्युतिम् ॥
KK-12-01-063-015	इन्द्र उवाच 
KK-12-01-063-015a	किमिष्यसे धर्मभूतां वरिष्ठ यं द्रष्टुकामोऽसि तमप्रमेयम् ।
KK-12-01-063-015c	अनन्तमायामितमन्त्रवीर्यं नारायणं ह्यादिदेवं पुराणम् ॥
KK-12-01-063-016a	नासौ देवो विश्वरूपो मयाऽपि शक्यो द्रष्टुं ब्रह्मणा वाऽपि साक्षात् |
KK-12-01-063-016c	येऽन्ये कामास्तव राजन्हृदिस्था दास्ये चैतांस्त्वं हि मर्त्येषु राजा ॥
KK-12-01-063-017a	सत्ये स्थितो धर्मपरो जितेन्द्रियः शूरो दृढप्रीतिरतः सुराणाम् ।
KK-12-01-063-017c	बुद्ध्या भक्त्या चोत्तमः श्रद्धया च ततस्तेऽहं दद्मि वरान्यथेष्टम् ॥
KK-12-01-063-018	मान्धातोवाच 
KK-12-01-063-018a	असंशयं भगवन्नादिदेवं वक्ष्यामि त्वाऽहं शिरसा सम्प्रसाद्य ।
KK-12-01-063-018c	त्यक्त्वा कामान्धर्मकामो ह्यरण्यमिच्छे गन्तुं सत्पथं साधुजुष्टम् ॥
KK-12-01-063-019a	क्षात्राद्धर्माद्विपुलादप्रमेयाल्लोकाः प्राप्ताः स्थापितं स्वं यशश्च ।
KK-12-01-063-019c	धर्मो योऽसावादिदेवात्प्रवृत्तो लोकश्रेष्ठं तं न जानामि कर्तुम् ॥
KK-12-01-063-020	इन्द्र उवाच 
KK-12-01-063-020a	असैनिका धर्मपराश्च धर्मे परां गतिं न नयन्ते ह्ययुक्तम् ।
KK-12-01-063-020c	क्षात्रो धर्मो ह्यादिदेवात्प्रवृत्तः पश्चादन्ये शेषभूताश्च धर्माः ॥
KK-12-01-063-021a	शेषाः सृष्टा ह्यन्तवन्तो ह्यनन्ताः सप्रस्थानाः क्षात्रधर्मा विशिष्टाः ।
KK-12-01-063-021c	अस्मिन्धर्मे सर्वधर्माः प्रविष्टाः क्षात्रं धर्मं श्रेष्ठतमं वदन्ति ॥
KK-12-01-063-022a	कर्मणा वै पुरा देवा ऋषयश्चामितौजसः ।
KK-12-01-063-022c	त्राताः सर्वे प्रसह्यारीन्क्षत्रधर्मेण विष्णुना ॥
KK-12-01-063-023a	यदि ह्यसौ भगवन्नाहनिष्यद्रिपून्सर्वानसुरानप्रमेयः ।
KK-12-01-063-023c	न च ब्रह्मा नैव लोकादिकर्ता सन्तो धर्माश्चादिधर्माश्च न स्युः ॥
KK-12-01-063-024a	इमामुर्वीं नाजयद्विक्रमेण देवश्रेष्ठः सासुरामादिदेवः ।
KK-12-01-063-024c	चातुर्वर्ण्यं चातुराश्रम्यधर्माः सर्वे न स्युर्ब्राह्मणानां विनाशात् ॥
KK-12-01-063-025a	नष्टा धर्माः शतधा शाश्वतास्ते क्षात्रेण धर्मेण पुनः प्रवृद्धाः ।
KK-12-01-063-025c	युगेयुगे ह्यादिधर्माः प्रवृत्ता लोकज्येष्ठं क्षात्रधर्मं वदन्ति ॥
KK-12-01-063-026a	आत्मत्यागः सर्वभूतानुकम्पा लोकज्ञानं पालनं मोक्षणं च ।
KK-12-01-063-026c	विषण्णानां मोक्षणं पीडितानां क्षात्रे धर्मे विद्यते पार्थिवानाम् ॥
KK-12-01-063-027a	निर्मर्यादाः काममन्युप्रवृत्ता भीता राज्ञो नाधिगच्छन्ति पापम् ।
KK-12-01-063-027c	शिष्टाश्चान्ये सर्वधर्मोपपन्नाः साध्वाचाराः साधुधर्मं वदन्ति ॥
KK-12-01-063-028a	पुत्रवत्पाल्यमानानि धर्मलिङ्गानि पार्थिवैः ।
KK-12-01-063-028c	लोके भूतानि सर्वाणि चरन्ते नात्र संशयः ॥
KK-12-01-063-029a	सर्वधर्मपरं क्षात्रं लोकश्रेष्ठं सनातनम् ।
KK-12-01-063-029c	शश्वदक्षरपर्यन्तमक्षरं सर्वतोमुखम् ॥ 

 श्रीमन्महाभारते शान्तिपर्वणि राजधर्मपर्वणि त्रिषष्टितमोऽध्यायः ॥ 63 ॥

12-63-1 राजधर्माश्च पाण्डव । लोकालोकोत्तराश्चैव धर्माः क्षात्रे समर्पिता इति ट. ड. द. पाठः ॥ 12-63-3 बहुद्वारमिति झ. पाठः ॥ 12-63-4 अदृष्टान्ते न दृष्टोऽन्तो यस्य तस्मिन् ॥ 12-63-5 सुखभूयिष्ठमिति झ. पाठः ॥ 12-63-6 धर्माश्रमे गार्हस्थ्ये वर्णानां धर्माणाम् उपश्रुतिरन्तर्भावः सङ्ख्याता प्रकटा । तथा राजधर्मेषु धर्मैः सह लोका अन्तर्भूताः । अनुलोमा राजधर्मो लोके सुचरितैरिहेति थ. द. पाठः ॥ 12-63-8 आश्रमम् आश्रमविहितं तुलयित्वा किं दण्डनीतिजो धर्मो महान् उत आश्रमधर्म इति सन्दिह्य दृष्टान्तवचने सिद्धान्तं श्रोतुम् ॥ 12-63-13 वासयं ऐन्द्रं रूपम् ॥ 12-63-20 न सन्ति सैनिका येषां ते असैनिकाः अराजानः युक्तम् अभिनिवेशशून्यं यथा स्यात्तथा हेलयैव न नयन्ते इत्यर्थः । शेषभूताः अङ्गभूताः ॥ 12-63-26 आत्मत्यागो युद्धे मरणम् 12-63-29 अक्षरपर्यन्तं मोक्षावसानम् ॥
