अध्यायः 272

भीष्मेण युधिष्ठिरम् प्रति चिरकारिकोपाख्यानकथनम् ॥ 1 ॥
001	युधिष्ठिर उवाच 
001a	कथं कार्यं परीक्षेत शीघ्रं वाऽथ चिरेण वा ।
001c	सर्वथा कार्यदुर्गेऽस्मिन्भवान्नः परमो गुरुः ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	चिरकारेस्तु यत्पूर्वं वृत्तमाङ्गिरसां कुले ॥
003a	'गौतमस्य सुता ह्यासन्यवीयांश्चिरकारिकः ।'
003c	चिरकारिक भद्रं ते भद्रं ते चिरकारिक ।
003e	चिरकारी हि मेधावी नापराध्यति कर्मसु ॥
004a	चिरकारी महाप्राज्ञो गौतमस्याभवत्सुतः ।
004c	चिरेण सर्वकार्याणि विमृश्यार्थान्प्रपद्यते ॥
005a	चिरं स चिन्तयत्यर्थांश्चिरं जाग्रच्चिरं स्वपन् ।
005c	चिरं कार्याभिपत्तिं च चिरकारी तथोच्यते ॥
006a	अलसग्रहणं प्राप्तो दुर्मेधावीति चोच्यते ।
006c	बुद्धिलाघवयुक्तेन जनेनादीर्घदर्शिना ॥
007a	व्यभिचारे तु कस्मिंश्चिद्व्यतिक्रम्यापरान्सुतान् ।
007c	पित्रोक्तः कुपितेनाथ जहीमां जननीमिति ॥
008a	इत्युक्त्वा स तदा विप्रो गौतमो जपतां वरः ।
008c	अविमृश्य महाभागो वनमेव जगाम सः ॥
009a	स तथेति चिरेणोक्त्वा स्वभावाच्चिरकारिकः ।
009c	विमृश्य चिरकारित्वाच्चिन्तयामास वै चिरम् ॥
010a	पितुराज्ञां कथं कुर्यां न हन्यां मातरं कथम् ।
010c	कथं धर्मच्छले नास्मिन्निमज्जेयमसाधुवत् ॥
011a	पितुराज्ञा परो धर्मः स्वधर्मो मातृरक्षणम् ।
011c	अस्वतन्त्रं च पुत्रत्वं किन्तु मां नानुपीडयेत् ॥
012a	स्त्रियं हत्वा मातरं च को हि जातु सुखी भवेत् ।
012c	पितरं चाप्यवज्ञाय कः प्रतिष्ठामवाप्नुयात् ॥
013a	अनवज्ञा पितुर्युक्ता स्वधर्मो मातृरक्षणम् ।
013c	युक्तक्षमावुभावेतौ नातिवर्तेत मां कथम् ॥
014a	पिता ह्यात्मानमाधत्ते जायायां जायतामिति ।
014c	शीलचारित्रगोत्रस्य धारणार्थं कुलस्य च ॥
015a	सोऽहं मात्रा स्वयं पित्रा पुत्रत्वे प्रकृतः पुनः ।
015c	विज्ञानं मे कथं न स्याद्द्वौ बुद्ध्ये चात्मसम्भवम् ॥
016a	जातकर्मणि यत्प्राह पिता यच्चोपकर्मणि ।
016c	पर्याप्तः स दृढीकारः पितुर्गौरवनिश्चये ॥
017a	गुरुरग्र्यः परो धर्मः पोषणाध्यापनान्वितः ।
017c	पिता यदाह धर्मः स वेदेष्वपि सुनिश्चितः ॥
018a	प्रीतिमात्रं पितुः पुत्रः सर्वं पुत्रस्य वै पिता ।
018c	शरीरादीनि देयानि पिता त्वेकः प्रयच्छति ॥
019a	तस्मात्पितुर्वचः कार्यं न विचार्यं कदाचन ।
019c	पातकान्यपि पूयन्ते पितुः शासनकारिणः ॥
020a	भाग्यभोगे प्रसवने सर्वलोकनिदर्शने ।
020c	धात्र्याश्चैव समायोगे सीमन्तोन्नयने तथा ॥
021a	पिता धर्मः पिता स्वर्गः पिता हि परमं तपः ।
021c	पितरि प्रीतिमापन्ने सर्वाः प्रीणन्ति देवताः ॥
022a	आशिषस्ता भजन्त्येनं पुरुषं प्राह यत्पिता ।
022c	निष्कृतिः सर्वपापानां पिता यच्चाभिनन्दति ॥
023a	मुच्यते बन्धनात्पुरष्पं फलं वृक्षात्प्रमुच्यते ।
023c	क्लिश्यन्नपि सुतस्नेहैः पिता पुत्रं न मुञ्चति ॥
024a	एतद्विचिन्तितं तावत्पुत्रस्य पितृगौरवम् ।
024c	पिता नाल्पतरं स्थानं चिन्तयिष्यामि मातरम् ॥
025a	यो ह्ययं मयि सङ्घातो मर्त्यत्वे पाञ्चभौतिकः ।
025c	अस्य मे जननी हेतुः पावकस्य यथाऽरणिः ॥
026a	माता देहारणिः पुंसां सर्वस्यार्तस्य निर्वृतिः ।
026c	मातृलाभे सनाथत्वमनाथत्वं विपर्यये ॥
027a	न च शोचति नाप्येनं स्थाविर्यमपकर्षति ।
027c	श्रिया हीनोऽपि यो गेहमम्बेति प्रतिपद्यते ॥
028a	पुत्रपौत्रोपपन्नोपि जननीं यः समाश्रितः ।
028c	अपि वर्षशतस्यान्ते स द्विहायनवच्चरेत् ॥
029a	समर्थं वाऽसमर्थं वा कृशं वाप्यकृशं तथा ।
029c	रक्षत्येव सुतं माता नान्यः पोष्टा विधानतः ॥
030a	तदा स वृद्धो भवति तदा भवति दुःखितः ।
030c	तदा शून्यं जगत्तस्य यदा मात्रा वियुज्यते ॥
031a	नास्ति मातृसमा च्छाया नास्ति मातृसमा गतिः ।
031c	नास्ति मातृसमं त्राणं नास्ति मातृसमा प्रिया ॥
032a	कुक्षौ सन्धारणाद्धात्री जननाज्जननी स्मृता ।
032c	अङ्गानां वर्धनादम्बा वीरसूत्वेन वीरसूः ॥
033a	शिशोः शुश्रूषणाच्छुश्रूर्माता देहमनन्तरम् ।
033c	चेतनावान्स को हन्याद्यस्य नासुषिरं शिरः ॥
034a	दम्पत्योः प्राणसंश्लेषे योऽभिसन्धिः कृतः किल ।
034c	तं माता च पिता चेति भूतार्थो मातरि स्थितः ॥
035a	माता जानाति यद्गोत्रं माता जानाति यस्य सः ।
035c	मातुर्भरणमात्रेण प्रीतिः स्नेहः पितुः प्रजाः ॥
036a	पाणिबन्धं स्वयं कृत्वा सहधर्ममुपेत्य च ।
036c	यदा यास्यन्ति पुरुषाः स्त्रियो नार्हन्ति याप्यताम् ॥
037a	भरणाद्धि स्त्रियो भर्ता पालनाद्धि पतिस्तथा ।
037c	गुणस्यास्य निवृत्तौ तु न भर्ता न पुनः पतिः ॥
038a	एवं स्त्री नापराध्नोति नर एवापराध्यति ।
038c	व्युच्चरंश्च महादोषं नर एवापराध्यति ॥
039a	स्त्रिया हि परमो भर्ता दैवतं परमं स्मृतम् ।
039c	तस्यात्मना तु सदृशमात्मानं परमं ददौ ॥
040a	नापराधोऽस्ति नारीणां नर एवापराध्यति ।
040c	सर्वकार्यापराध्यत्वान्नापराध्यन्ति चाङ्गनाः ॥
041a	यश्चनोक्तोऽथ निर्देशः स्त्रिया मैथुनवृद्धये ।
041c	तस्य स्मारयतो व्यक्तमधर्मो नास्ति संशयः ॥
042a	एवं नारीं मातरं च गौरवे चाधिके स्थिताम् ।
042c	अवध्यां तु विजानीयुः पशवोऽप्यविचक्षणाः ॥
043a	देवतानां समावायमेकस्थं पितरं विदुः ।
043c	मर्त्यानां देवतानां च स्नेहादभ्येति मातरम् ॥
044a	एवं विमृशतस्तस्य विरकारितया बहु ।
044c	दीर्घः कालो व्यतिक्रान्तस्ततोस्याभ्यागमत्पिता ॥
045a	मेधातिथिर्महाप्राज्ञो गौतमस्तपसि स्थितः ।
045c	विमृश्य तेन कालेन पत्न्याः संस्थाव्यतिक्रमम् ॥
046a	सोऽब्रवीद्भृशसन्तप्तो दुःखेनाश्रूणि वर्तयन् ।
046c	श्रुतधैर्यप्रसादेन पश्चात्तापमुपागतः ॥
047a	आश्रमं मम सम्प्राप्तस्त्रिलोकेशः पुरन्दरः ।
047c	अतिथिव्रतमास्थाय ब्राह्मण्यं रूपमास्थितः ॥
048a	स मया सान्त्वितो वाग्भिः स्वागतेनाभिपूजितः ।
048c	अर्घ्यं पाद्यं यथान्यायं मया च प्रतिपादितः ॥
049a	परवानस्मि चेत्युक्तः प्रणयिष्यति तेन च ।
049c	अत्र चाकुशले जाते स्त्रिया नास्ति व्यतिक्रमः ॥
050a	एवं न स्त्री न चैवाहं नाध्वगस्त्रिदशेश्वरः ।
050c	अपराध्यति धर्मस्य प्रमादस्त्वपराध्यति ॥
051a	ईर्ष्याजं व्यसनं प्राहुस्तेन चैवोर्ध्वरेतसः ।
051c	ईर्ष्यया त्वहमाक्षिप्तो मग्नो दुष्कृतसागरे ॥
052a	हत्वा साध्वीं च नारीं च व्यसनित्वाच्च वासिताम् ।
052c	भर्तव्यत्वेन भार्यां च को नु मां तारयिष्यति ॥
053a	अन्तरेण मयाऽऽज्ञप्तश्चिरकारीत्युदारधीः ।
053c	यद्यद्य चिरकारी स्यात्स मां त्रायेत पातकात् ॥
054a	चिरकारिक भद्रं ते भद्रं ते चिरकारिक ।
054c	यद्यद्य चिरकारी त्वं ततोऽसि चिरकारिकः ॥
055a	त्राहि मां मातरं चैव तपो यच्चार्जितं त्वया ।
055c	आत्मानं पातकेभ्यश्च भवाद्य चिरकारिकः ॥
056a	सहजं चिरकारित्वमतिप्रज्ञतया तव ।
056c	सफलं तत्तथा तेऽस्तु भवाद्य चिरकारिकः ॥
057a	चिरमांशसितो मात्रा चिरं गर्भेण धारितः ।
057c	सफलं चिकारित्वं कुरु त्वं चिरकारिक ॥
058a	चिरायते च सन्तापाच्चिरं स्वपिति धारितः ।
058c	आवयोश्चिरसन्तापादवेक्ष्य चिरकारिक ॥
059	भीष्म उवाच 
059a	एवं स दुःखितो राजन्महर्षिर्गौतमस्तदा ।
059c	चिरकारिं ददर्शाथ पुत्रं स्थितमथान्तिके ॥
060a	चिरकारी तु पितरं दृष्ट्वा परमदुःखितः ।
060c	शस्त्रं त्यक्त्वा ततो मूर्ध्ना प्रसादायोपचक्रमे ॥
061a	गौतमस्तं ततो दृष्ट्वा शिरसा पतितं भुवि ।
061c	पत्नीं चैव निराकारां परामभ्यागमन्मुदम् ॥
062a	न हि सा तेन सम्भेदं पत्नी नीता महात्मना ।
062c	विजने चाश्रमस्थेन पुत्रश्चापि समाहितः ॥
063a	हन्या इति समादेशः शस्त्रपाणौ सुते स्थिते ।
063c	विनीते प्रसवत्यर्थे विवासे चात्मकर्मसु ॥
064a	बुद्धिश्चासीत्सुतं दृष्ट्वा पितुश्चरणयोर्नतम् ।
064c	शस्त्रग्रहणचापल्यं संवृणोति भयादिति ॥
065a	ततः पित्रा चिरं स्तुत्वा चिरं चाघ्राय मूर्धनि ।
065c	चिरं दोर्भ्यां परिष्वज्य चिरं जीवेत्युदाहृतः ॥
066a	एवं स गौतमः पुत्रं प्रीतिहर्षगुणैर्युतः ।
066c	अभिनन्द्य महाप्रज्ञ इदं वचनमब्रवीत् ॥
067a	चिरकारिक भद्रं ते चिरकारी चिरं भव ।
067c	चिराय यदि ते सौम्य चिरमस्मि न दुःखितः ॥
068a	गाथाश्चाप्यब्रवीद्विद्वान्गौतमो मुनिसत्तमः ।
068c	चिरकारिषु धीरेषु गुणोद्देशसमाश्रयाः ॥
069a	चिरेण मित्रं बध्नीयाच्चिरेण च कृतं त्यजेत् ।
069c	चिरेण हि कृतं मित्रं चिरं धारणमर्हति ॥
070a	रागे दर्पे च माने च द्रोहे पापे च कर्मणि ।
070c	अप्रिये चैव कर्तव्ये चिरकारी प्रशस्यते ॥
071a	बन्धूनां सुहृदां चैव भृत्यानां स्त्रीजनस्य च ।
071c	अव्यक्तेष्वपराधेषु चिरकारी प्रशस्यते ॥
072a	एवं स गौतमस्तत्र प्रीतः पुत्रस्य भारत ।
072c	कर्मणा तेन कौरव्य चिरकारितया तथा ॥
073a	एवं सर्वेषु कार्येषु विमृश्य पुरुषस्ततः ।
073c	चिरेण निश्चयं कृत्वा चिरं न परितप्यते ॥
074a	चिरं धारयते रोषं चिरं कर्म नियच्छति ।
074c	पश्चात्तापकरं कर्म न किञ्चिदुपपद्यते ॥
075a	चिरं वृद्धानुपासीत चिरमन्यांश्च पूजयेत् ।
075c	चिरं धर्मं निषेवेत कुर्याच्चान्वेषणं चिरम् ॥
076a	चिरमन्वास्य विदुषश्चिरं शिष्टान्निषेव्य च ।
076c	चिरं विनीय चात्मानं चिरं यात्यनवज्ञताम् ॥
077a	ब्रुवतश्च परस्यापि वाक्यं धर्मोपसंहितम् ।
077c	चिरं पृष्टोऽपि च ब्रूयाच्चिरं न परितप्यते ॥
078a	उपास्य बहुलास्तस्मिन्नाश्रमो सुमहातपाः ।
078c	समाः स्वर्गं गतो विप्रः पुत्रेण सहितस्तदा ॥ 

इति श्रीमन्महाभारते शान्तिपर्वणि मोक्षधर्मपर्वणि द्विसप्तत्यधिकद्विशततमोऽध्यायः ॥ 272 ॥

12-272-1 कार्यदुर्गे गुर्वादिवचनादवश्यकर्तव्ये हिंसामयत्वेन दुष्करे च सतीत्यर्थः ॥ 12-272-4 सर्वकार्याणि विमर्शात्प्रत्यपद्यतेति थ. ध. पाठः ॥ 12-272-6 गृह्यते उपादीयते लोकेऽनेनेति ग्रहणं नामधेयम् । अलस इति ग्रहणमलसग्रहणं प्राप्तः ॥ 12-272-7 पित्रा गौतमेन । इमां जननीमहल्यां जहि संहर ॥ 12-272-10 धर्मच्छले धर्मसङ्कटे ॥ 12-272-13 युक्तमुचितम् । क्षमं सुखानुष्टेयम् । नातिवर्तेतमामतिशयेन नातिवर्ते । तिङन्तात्तमप आम् नातिवर्ते त्वहं कथम् इति ध. पाठः ॥ 12-272-14 पिता ह्यात्मानमादत्ते माता भस्त्रा ह्यनिन्दितेति ट. पाठः । गोत्रस्य नाम्नः ॥ 12-272-15 बुद्ध्ये जानामि । सम्भवमुत्पत्तिहेतुम् ॥ 12-272-26 निर्वृतिः सुखं तत्कर्त्री ॥ 12-272-27 हे अम्ब इत्युक्त्वा ॥ 12-272-28 द्विहायनवद्द्विवर्षवान् भवेत् । अपि वर्षशतस्यान्ते हायनत्वेन वर्तते इति ध. पाठः ॥ 12-272-32 वीरसूर्वीरपुत्रसूः ॥ 12-272-33 असुषिरं कर्णनासादिसुषिरहीनं यः शृणोति पश्यति जिघ्रति भक्षयति च स मातरं न हन्यादित्यर्थः ॥ 12-272-34 प्राण उपस्थेन्द्रियं तत्संश्लेषे मैथुने इत्यर्थः । अभिसन्धिः पुत्रो मे गौरो जायेतेत्यादिरूपोऽभिलाषः । माता पिता वा उभौ वा कुरुतस्तत्र भूतार्थो याथार्थ्यं मातर्येव तत्कर्तृत्वं स्थितं निष्ठितं पितरि तु सोऽभिलाषः पाक्षिको भवतीत्यर्थः । दम्पत्योः पाणिसंश्लेषे इति ध. पाठः ॥ 12-272-35 भरणमात्रेण गर्भधारणमात्रेण सम्बन्धेन माता पुत्रे प्रीतिमाह्लादं स्नेहमासक्तिं च करोति । वस्तुतस्तु पितुरेव प्रजाः । पितुराज्ञाऽनुल्लङ्घनीयेति भावः ॥ 12-272-36 याप्यतां त्याज्यताम् ॥ 12-272-37 तथाच भर्तृत्वादिगुणशून्यस्योन्मत्तस्येव वचनान्मातरं न हिंसिष्ये इत्याशयः ॥ 12-272-38 व्युच्चरन् पोषणादिकमकुर्वन् महादोषं प्राप्नोतीति शेषः ॥ 12-272-40 सर्वेषु कार्येष्वपराध्यत्वादनुरोध्यत्वादल्पबलत्वेन सर्वथा पुरुषाधीनत्वात् ॥ 12-272-41 चनशब्दोऽप्यर्थे ॥ 12-272-42 पशवोऽपि पशुप्राया अपि ॥ 12-272-43 समावायः समूहः । मर्त्यानां देवतानां च समावायं मातरं स्नेहादभ्येतीति योजना । माता तु इह लोके पालयित्री चेति भावः ॥ 12-272-45 तेन तावता कालेन । संस्थाव्यतिक्रमं मरणानौचित्यम् ॥ 12-272-49 परवान् प्रणयिष्यति मयि प्रणयं करिष्यति । अत्रास्मिन्नर्थे चिन्तिते सति । अकुशले इन्द्रलौल्येन स्त्रीदूषणे जाते विषये स्त्रिया अहल्याया व्यतिक्रमो नास्ति ॥ 12-272-53 अन्तरेण प्रमादेन ॥ 12-272-61 निराकारां पाषाणभूताम् ॥
