अध्यायः 355

नारदम् प्रति नरनारायणाभ्यां पित्र्ये कर्मणि विशेषनिरूपणम् ॥ 1 ॥
KK-12-03-355-001	वैशम्पायन उवाच 
KK-12-03-355-001a	कस्यचित्त्वथ कालस्य नारदः परमेष्ठिजः ।
KK-12-03-355-001c	दैवं कृत्वा यथान्यायं पित्र्यं चक्रे ततः परम् ॥
KK-12-03-355-002a	ततस्तं वचनं प्राह ज्येष्ठो धर्मात्मजः प्रभुः ।
KK-12-03-355-002c	क इज्यते द्विजश्रेष्ठ दैवे पित्र्ये च कल्पिते ॥
KK-12-03-355-003a	त्वया मतिमतां श्रेष्ठ तन्मे शंस यथातथम् ।
KK-12-03-355-003c	किमेतत्क्रियते कर्म फलं वाऽस्य किमिष्यते ॥
KK-12-03-355-004	नारद उवाच 
KK-12-03-355-004a	त्वयैतत्कथितं पूर्वं दैवं कर्तव्यमित्यपि ।
KK-12-03-355-004c	दैवतं च परो ज्ञेयः परमात्मा सनातनः ॥
KK-12-03-355-005a	ततस्तद्भावितो नित्यं यजे वैकुण्ठमव्ययम् ।
KK-12-03-355-005c	तस्माच्च प्रसृतः पूर्वं ब्रह्मा लोकपितामहः ॥
KK-12-03-355-006a	मम वै पितरं प्रीतः परमेष्ठ्यप्यजीजनत् ।
KK-12-03-355-006c	अहं सङ्कल्पजस्तस्य पुत्रः प्रथमकल्पितः ॥
KK-12-03-355-007a	यजामि वै पितॄन्साधो नारायणविधौ कृते ।
KK-12-03-355-007c	एवं स एव भगवान्पिता माता पितामहः ॥
KK-12-03-355-008a	इज्यते पितृयज्ञेषु मया नित्यं जगत्पतिः ।
KK-12-03-355-008c	श्रुतिश्चाप्यपरा देवाः पुत्रान्हि पितरोऽयजन् ॥
KK-12-03-355-009a	वेदश्रुतिः प्रनष्टा च पुनरध्यापिता सुतैः ।
KK-12-03-355-009c	ततस्ते मन्त्रदाः पुत्राः पितॄणामिति वैदिकम् ॥
KK-12-03-355-010a	नूनं सुरैस्तद्विदितं युवयोर्भावितात्मनोः ।
KK-12-03-355-010c	पुत्राश्च पितरश्चैव परस्परमपूजयन् ॥
KK-12-03-355-011a	त्रीन्पिण्डान्न्यस्य वै पित्र्यान्पूर्वं दत्त्वा कुशानिति ।
KK-12-03-355-011c	कथं तु पिण्डसञ्ज्ञां ते पितरो लेभिरे पुरा ॥
KK-12-03-355-012	नरनारायणावूचतुः 
KK-12-03-355-012a	इमां हि धरणीं पूर्वं नष्टां सागरमेखलाम् ।
KK-12-03-355-012c	गोविन्द उज्जहाराशु वाराहं रूपमास्थितः ॥
KK-12-03-355-013a	स्थापयित्वा तु धरणीं स्वे स्थाने पुरुषोत्तमः ।
KK-12-03-355-013c	जलकर्दमलिप्ताङ्गो लोककार्यार्थमुद्यतः ॥
KK-12-03-355-014a	प्राप्ते चाह्निककाले तु मध्यदेशगते रवौ ।
KK-12-03-355-014c	दंष्ट्राविलग्नांस्त्रीन्पिण्डान्विधूय सहसा प्रभुः ॥
KK-12-03-355-015a	स्थापयामास वै पृथ्व्यां कुशानास्तीर्य नारद ।
KK-12-03-355-015c	स तेष्वात्मानमुद्दिश्य पित्र्यं चक्रे यथाविधि ॥
KK-12-03-355-016a	सङ्कल्पयित्वा त्रीन्पिण्डान्स्वेनैव विधिना प्रभुः ।
KK-12-03-355-016c	आत्मगात्रोष्मसम्भूतैः स्नेहगर्भैस्तिलैरपि ॥
KK-12-03-355-017a	प्रोक्ष्यापसव्यं देवेशः प्राङ्मुखः कृतवान्स्वयम् ।
KK-12-03-355-017c	मर्यादास्थापनार्थं च ततो वचनमुक्तवान् ॥
KK-12-03-355-018	वृषाकपिरुवाच 
KK-12-03-355-018a	अहं हि पितरः स्रष्टुमुद्यतो लोककृत्स्वयम् ।
KK-12-03-355-018c	तस्य चिन्तयतः सद्यः पितृकार्यविधीन्परान् ॥
KK-12-03-355-019a	दंष्ट्राभ्यां प्रविनिर्धूता ममैते दक्षिणां दिशम् ।
KK-12-03-355-019c	आश्रिता धरणीं पीड्य तस्मात्पितर एव ते ॥
KK-12-03-355-020a	त्रयो मूर्तिविहीना वै पिण्डमूर्तिधरास्त्विमे ।
KK-12-03-355-020c	भवन्तु पितरो लोके मया सृष्टाः सनातनाः ॥
KK-12-03-355-021a	पिता पितामहश्चैव तथैव प्रपितामहः ।
KK-12-03-355-021c	अहमेवात्र विज्ञेयस्त्रिषु पिण्डेषु संस्थितः ।
KK-12-03-355-021e	नास्ति मत्तोऽधिकः कश्चित्को वान्योर्च्यो मया स्वयम् |
KK-12-03-355-022a	अहमेव पिता लोके अहमेव पितामहः ।
KK-12-03-355-022c	पितामहपिता चैव अहमेवात्र कारणम् ॥
KK-12-03-355-023a	इत्येतदुक्त्वा वचनं देवदेवो वृषाकपिः ।
KK-12-03-355-023c	वराहपर्वते विप्र दत्त्वा पिण्डान्सविस्तरान् ।
KK-12-03-355-023e	आत्मानं पूजयित्वैव तत्रैवादर्शनं गतः ॥
KK-12-03-355-024a	एतदर्थं शुभमते पितरः पिण्डसञ्ज्ञिताः ।
KK-12-03-355-024c	लभन्ते सततं पूजां वृषाकपिवचो यथा ॥
KK-12-03-355-025a	ये यजन्ति पितॄन्देवान्गुरूंश्चैवातिथींस्तथा ।
KK-12-03-355-025c	गाश्चैव द्विजमुख्यांश्च पितरं मातरं तथा ॥
KK-12-03-355-026a	कर्मणा मनसा वाचा विष्णुमेव यजन्ति ते ।
KK-12-03-355-026c	अन्तर्गतः स भगवान्सर्वसत्वशरीरगः ॥
KK-12-03-355-027a	समः सर्वेषु भूतेषु ईश्वरः सुखदुःखयोः ।
KK-12-03-355-027c	महान्महात्मा सर्वात्मा नारायण इति श्रुतिः ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये पञ्चपञ्चाशदधिकत्रिशततमोऽध्यायः ॥ 355 ॥

12-355-2 क इज्यते द्विजवरैर्दैवे पित्र्ये च कर्मणीति ध. पाठः ॥ 12-355-4 परो यज्ञ इति झ. पाठः ॥ 12-355-6 मम पितरं प्रजापतिम् । ब्रह्मा परमेष्ठीति सम्बन्धः । नारदो दक्षशापात्प्रजापतेः सकाशात्पुनर्जन्म प्रापेति हरिवंशेऽस्ति । तस्य ब्रह्मणः ॥ 12-355-7 नारायणविधौ तान्त्रिके पूजादौ ॥ 12-355-8 अग्निष्वात्तादीन्पुत्रान् पितरो देवा अध्याप्यासुरैः सह युद्धार्थं गतास्ततश्चिरोषितानां तेषां श्रुतिः नष्टा न प्रतिभाति । ततस्ते पुत्रेभ्य एव वेदमधीतवन्त इत्याख्यायिका पुराणान्तरप्रसिद्धा सूचिता ॥ 12-355-9 पुत्राः पितृत्वमुपपेदिर इति झ. घ. पाठः ॥ 12-355-11 न्यस्य वै पृथ्व्यामिति झ. थ. पाठः । पूर्वं पृथ्व्यां कुशान्दत्वा तत्र पित्राद्युद्देशेन पिण्डान्न्यस्यापूजयमिति सम्बन्धः ॥ 12-355-14 मध्यन्दिनगते रवाविति थ. ध. पाठः । दंष्ट्राविलग्नान्मृत्पिण्डानिति ट. थ. पाठः ॥ 12-355-16 तिलैरप इति थ. ध. पाठः ॥ 12-355-18 पितरः पितॄन् ॥ 12-355-19 विष्णोः शालग्रामइव पितॄणां मूर्तयः पिण्डा एवेत्याह । दंष्ट्राभ्यामिति । दंष्ट्राभ्यां प्रविनिर्धूता मृत्पिण्डा दक्षिणां दिशमिति थ. ध. पाठः । दंष्ट्राभ्यां विनिधूतांस्त्रीन्पिण्डानां दक्षिणां दिशमिति ठ. पाठः । आश्रिता शरणीं पिण्डा इति झ. पाठः ॥ 12-355-21 पितामहश्चेत्यादिना श्राद्धं सर्वं विष्णुदैवत्यमेवेति पित्र्यप्रकारो दर्शितः ॥ 12-355-22 न को मम पिता लोक इति ध. पाठः । को वा मम पिता लोके इति झ. पाठः । मातामहः पिता चैवेति ध. पाठः ॥ 12-355-24 एषा तस्य स्थितिर्विप्रेति झ. पाठः ॥ 12-355-25 पितॄन्भक्त्येति थ. ध. पाठः ॥
