अध्यायः 358

वैशम्पायनेन जनमेजयाय एकान्तिधर्मनिरूपणपूर्वकं लोके तत्प्रचारप्रकारप्रतिपादनम् ॥ 1 ॥
001	जनमेजय उवाच 
001a	अहो ह्येकान्तिनः सर्वान्प्रीणाति भगवान्हरिः ।
001c	विधिप्रयुक्तां पूजां च गृह्णाति शिरसा स्वयम् ॥
002a	ये तु दग्धेन्धना लोके पुण्यपापविवर्जिताः ।
002c	तेषां च या हि निर्दिष्टा पारम्पर्यागता गतिः ॥
003a	चतुर्थ्यां चैव ते गत्यां गच्छन्ति पुरुषोत्तमम् ।
003c	एकान्तिनस्तु पुरुषा गच्छन्ति परमं पदम् ॥
004a	नूनमेकान्तधर्मोऽयं श्रेष्ठो नारायणप्रियः ।
004c	अगत्वा गतयतिस्रो यद्गच्छत्यव्ययं हरिम् ॥
005a	सहोपनिषदान्वेदान्ये विप्राः सम्यगास्थिताः ।
005c	पठन्ति विधिमास्थाय ये चापि यतिधर्मिणः ॥
006a	तेभ्यो विशिष्टां जानामि गतिमेकान्तिनां नृणाम् ।
006c	केनैष धर्मः कथितो देवेन ऋषिणाऽपि वा ॥
007a	एकान्तिनां च का चर्या कदा चोत्पादिता विभो ।
007c	एतन्मे संशयं छिन्धि परं कौतूहलं हि मे ॥
008	वैशम्पायन उवाच 
008a	समुपोढेष्वनीकेषु कुरुपाण्डवयोर्मृधे ।
008c	अर्जुने विमनस्के च गीता भगवता स्वयम् ॥
009a	आगतिश्च गतिश्चैव पूर्वं ते कथिता मया ।
009c	गहनो ह्येष धर्मो वै दुर्विज्ञेयोऽकृतात्मभिः ॥
010a	सम्मितः सामवेदेन पुरैवादियुगे कृतः ।
010c	धार्यते स्वयमीशेन राजन्नारायणेन ह ॥
011a	एतदर्थं महाराज पृष्टः पार्थेन नारदः ।
011c	ऋषिमध्ये महाभागः शृण्वतोः कृष्णभीष्मयोः ॥
012a	गुरुणा च मयाऽप्येव कथितो नृपसत्तम ।
012c	यथा तत्कथितं तत्र नारदेन तथा शृणु ॥
013a	यदाऽऽसीन्मानजं जन्म नारायणमुखोद्गतम् ।
013c	ब्रह्मणः पृथिवीपाल तदा नारायणः स्वयम् ॥
014a	तेन धर्मेण कृतवान्दैवं पित्र्यं च भारत ।
014c	फेनपा ऋषयश्चैव तं धर्मं प्रतिपेदिरे ॥
015a	वैखानसाः फेनपेभ्यो धर्मं तं प्रतिपदिरे ।
015c	वैखानसेभ्यः सोमस्तु ततः सोऽन्तर्दधे पुनः ॥
016a	यदाऽऽसीच्चाक्षुषं जन्म द्वितीयं ब्रह्मणो नृप ।
016c	यदा पितामहेनैव सोमाद्धर्मः परिश्रुतः ॥
017a	नारायणात्मको राजन्रुद्राय प्रददौ च तम् ।
017c	ततो योगस्थितो रुद्रः पुरा कृतयुगे नृप ॥
018a	वालखिल्यानृषीन्सर्वान्धर्ममेनमपाठयत् ।
018c	अन्तर्दधे ततो भूयस्तस्य देवस्य मायया ॥
019a	तृतीयं ब्रह्मणो जन्म यदासीद्वाचिकं महत् ।
019c	तत्रैष धर्मः सम्भूतः स्वयं नारायणान्नृप ॥
020a	सुपर्णो नाम तमृषिः प्राप्तवान्पुरुषोत्तमात् ।
020c	तपसा वै सुतप्तेन दमेन नियमेन च ॥
021a	त्रिः परिक्रान्तवानेतत्सुपर्णो धर्ममुत्तमम् ।
021c	यस्मात्तस्माद्व्रतं ह्येतत्त्रिसौपर्णमिहोच्येत ॥
022a	ऋग्वेदपाठपठितं व्रतमेतद्धि दुश्चरम् ।
022c	सुपर्णाच्चाप्यधिगतो धर्म एष सनातनः ॥
023a	वायुना द्विपदांश्रेष्ठ प्रथितो जगदायुषा ।
023c	वायोः सकाशात्प्राप्तश्च ऋषिभिर्विघसाशिभिः ॥
024a	तेभ्यो महोदधिश्चैव प्राप्तवान्धर्ममुत्तमम् ।
024c	अन्तर्दधे ततो भूयो नारायणसमाहृतः ॥
025a	यदा भूयः श्रवणजा सृष्टिरासीन्महात्मनः ।
025c	ब्रह्मणः पुरुषव्याघ्र तत्र कीर्तयतः शृणु ॥
026a	जगत्स्रष्टुमना देवो हरिर्नारायणः स्वयम् ।
026c	चिन्तयामास पुरुषं जगत्सर्गकरं प्रभुम् ॥
027a	अथ चिन्तयतस्तस्य कर्णाभ्यां पुरुषः स्मृतः ।
027c	प्रजासर्गकरो ब्रह्मा तमुवाच जगत्पतिः ॥
028a	सृज प्रजाः पुत्र सर्वा मुखतः पादतस्तथा ।
028c	श्रेयस्तव विधास्यामि बलं तेजश्च सुव्रत ॥
029a	धर्मं च मत्तो गृह्णीष्व सात्वतं नाम नामतः ।
029c	तेन सृष्टं कृतयुगं स्थापयस्व यथाविधि ॥
030a	ततो ब्रह्मा नमश्चक्रे देवाय हरिमेधसे ।
030c	धर्मं चाग्र्यं स जग्राह सरहस्यं ससङ्ग्रहम् ॥
031a	आरण्यकेन सहितं नारायणमुखोद्गतम् ।
031c	उपदिश्य ततो धर्मं ब्रह्मणेऽमिततेजसे ॥
032a	तं कार्तयुगधर्माणं निराशीः कर्मसञ्ज्ञितम् ।
032c	जगाम तमसः पारं यत्राव्यक्तं व्यवस्थितम् ॥
033a	ततोऽथ वरदो देवो ब्रह्मा लोकपितामहः ।
033c	असृजत्स ततो लोकान्कृत्स्नान्स्थावरजङ्गमान् ॥
034a	ततः प्रावर्तत तदा आदौ कृतयुगं शुभम् ।
034c	ततो हि सात्वतो धर्मो व्याप्य लोकानवस्थितः ॥
035a	तेनैवाद्येन धर्मेण ब्रह्मा लोकविसर्गकृत् ।
035c	पूजयामास देवेशं हरिं नारायणं प्रभुम् ॥
036a	धर्मप्रतिष्ठाहेतोश्च मनुं स्वारोचिषं ततः ।
036c	अध्यापयामास तदा लोकानां हितकाम्यया ॥
037a	ततः स्वारोचिषः पुत्रं स्वयं शङ्खपदं नृप ।
037c	अध्यापयत्पुराऽव्यग्रः सर्वलोकपतिर्विभुः ॥
038a	ततः शङ्खपदश्चापि पुत्रमात्मजमौरसम् ।
038c	दिशापालं सुधर्माणमध्यापयत भारत ।
038e	सोऽन्तर्दधे ततो भूयः प्राप्ते त्रेतायुगे पुनः ॥
039a	नासत्ये जन्मनि पुरा ब्रह्मणः पार्थिवोत्तम ।
039c	धर्ममेतं स्वयं देवो हरिर्नारायणः प्रभुः ॥
040a	तज्जगादारविन्दाक्षो ब्रह्मणः पश्यतस्तदा ।
040c	सनत्कुमारो भगवांस्ततः प्राधीतवान्नृप ॥
041a	सनत्कुमारादपि च वीरणो वै प्रजापतिः ।
041c	कृतादौ कुरुशार्दूल धर्ममेतदधीतवान् ॥
042a	वीरणश्चाप्यधीत्यैनं रैभ्याय मुनये ददौ ।
042c	रैभ्यः पुत्राय शुद्धाय सुव्रताय सुमेधसे ॥
043a	कुक्षिपालाय च ददौ विशालाय च धर्मिणे ।
043c	ततोऽप्यन्तर्दधे भूयो नारायणमुखोद्गतः ॥
044a	अण्डजे जन्मनि पुनर्ब्रह्मणे हरियोनये ।
044c	एष धर्मः समुद्भूतो नारायणमुखात्पुनः ॥
045a	गृहीतो ब्रह्मणा राजन्प्रयुक्तश्च यथाविधि ।
045c	अध्यापिताश्च मुनयो नाम्ना बर्हिषदो नृप ॥
046a	बर्हिषद्भ्यश्च सम्प्राप्तः सामवेदान्तगं द्विजम् ।
046c	ज्येष्ठं नामाभिविख्यातं ज्येष्ठसामव्रतो हरिः ॥
047a	ज्येष्ठाच्चाप्यनुसङ्क्रान्तो राजानमविकम्पनम् ।
047c	अन्तर्दधे ततो राजन्नेष धर्मः प्रभो हरेः ॥
048a	यदिदं सप्तमं जन्म पद्मजं ब्रह्मणो नृप ।
048c	तत्रैष धर्मः कथितः स्वयं नारायणेन ह ॥
049a	पितामहाय शुद्धाय युगादौ लोकधारिणे ।
049c	पितामहश्च दक्षाय धर्ममेतं पुरा ददौ ॥
050a	ततो ज्येष्ठे तु दौहित्रे प्रादाद्दक्षो नृपोत्तम ।
050c	आदित्ये सवितुर्ज्येष्ठे विवस्वाञ्जगृहे ततः ॥
051a	त्रेतायुगादौ च ततो विवस्वान्मनवे ददौ ।
051c	मनुश्च लोकभूत्यर्थं सुतायेक्ष्वाकवे ददौ ॥
052a	इक्ष्वाकुणा च कथितो व्याप्य लोकानवस्थितः ।
052c	गमिष्यति क्षयान्ते च पुनर्नारायणं नृप ॥
053a	यतीनां चापि यो धर्मः स ते पूर्वं नृपोत्तम ।
053c	कथितो हरिगीतासु समासविधिकल्पितः ॥
054a	नारदेन सुसम्प्राप्तः सरहस्यः ससङ्ग्रहः ।
054c	एष धर्मो जगन्नाथात्साक्षान्नारायणान्नृप ॥
055a	एवमेव महान्धर्म आद्यो राजन्सनातनः ।
055c	दुर्विज्ञेयो दुष्करश्च सात्वतैर्धार्यते सदा ॥
056a	धर्मज्ञानेन चैतेन सुप्रयुक्तेन कर्मणा ।
056c	अहिंसाधर्मयुक्तेन प्रीयते हरिरीश्वरः ॥
057a	एकव्यूहविभागो वा क्वचिद्द्विव्यूहसञ्ज्ञितः ।
057c	त्रिव्यूहश्चापि सङ्ख्यातश्चतुर्व्यूहश्च दृश्यते ॥
058a	हरिरेव हि क्षेत्रज्ञो निर्ममो निष्कलस्तथा ।
058c	जीवश्च सर्वभूतेषु पञ्चभूतगुणातिगः ॥
059a	मनश्च प्रथितं राजन्पञ्चेन्द्रियसमीरणम् ।
059c	एष लोकनिधिः श्रीमानेष लोकविसर्गकृत् ॥
060a	अकर्ता चैव कर्ता च कार्यं कारणमेव च ।
060c	यथेच्छति तथा राजन्क्रीडते पुरुषोऽव्ययः ॥
061a	एष एकान्तिधर्मस्ते कीर्तितो नृपसत्तम ।
061c	मया गुरुप्रसादेन दुर्विज्ञेयोऽकृतात्मभिः ॥
062a	एकान्तिनो हि पुरुषा दुर्लभा बहवो नृप ।
062c	यद्येकान्तिभिराकीर्णं जगत्स्यात्कुरुनन्दनः ॥
063a	अहिंसकैरात्मविद्भिः सर्वभूतहिते रतैः ।
063c	भवेत्कृतयुगप्राप्तिराशीःकर्मविवर्जिता ॥
064a	एवं स भगवान्व्यासो गुरुर्मम विशाम्पते ।
064c	कथयामास धर्मज्ञो धर्मराजे द्विजोत्तमः ॥
065a	ऋषीणां सन्निधौ राजञ्शृण्वतोः कृष्णभीष्मयोः ।
065c	तस्याप्यकथयत्पूर्वं नारदः सुमहातपाः ॥
066a	देवं परमकं ब्रह्म श्वेतं चन्द्राभमच्युतम् ।
066c	यत्र चैकान्तिनो यान्ति नारायणपरायणाः ।
066e	'तदेव परमं स्थानं मुक्तानां केवलं भवेत् ॥'
067	जनमेजय उवाच 
067a	एवं बहुविधं धर्मं प्रविबुद्धैर्निषेवितम् ।
067c	न कुर्वन्ति कथं विप्रा अन्ये नानाव्रते स्थिताः ॥
068	वैशम्पायन उवाच 
068a	तिस्रः प्रकृतयो राजन्देहबन्धेषु निर्मिताः ।
068c	सात्विकी राजसी चैव तामसी चैव भारत ॥
069a	देहबन्धेषु पुरुषः श्रेष्ठः कुरुकुलोद्वह ।
069c	सात्विकः पुरुषव्याघ्र भवेन्मोक्षाय निश्चितः ॥
070a	अत्रापि स विजानाति पुरुषं ब्रह्मवित्तमम् ।
070c	नारायणां परं मोक्षे ततो वै सात्विकः स्मृतः ॥
071a	मनीषितं च प्राप्नोति चिन्तयन्पुरुषोत्तमम् ।
071c	एकान्तभक्तः सततं नारायणपरायणः ॥
072a	मनीषिणो हि ये केचिद्यतयो मोक्षधर्मिणः ।
072c	तेषां विच्छिन्नतृष्णानां योगक्षेमवहो हरिः ॥
073a	जायमानं हि पुरुषं यं पश्येन्मधुसूदनः ।
073c	सात्विकस्तु स विज्ञेयो भवेन्मोक्षे च निश्चितः ॥
074a	साङ्ख्ययोगेन तुल्यो हि धर्म एकान्तिसेवितः ।
074c	नारायणात्मके मोक्षे ततो यान्ति परां गतिम् ॥
075a	नारायणेन दृष्टस्तु प्रतिबुद्धो भवेत्पुमान् ।
075c	एवमात्मेच्छया राजन्प्रतिबुद्धो न जायते ॥
076a	राजसी तामसी चैव व्यामिश्रे प्रकृती स्मृते ।
076c	तदात्मकं हि पुरुषं जायमानं विशाम्पते ।
076e	प्रवृत्तिलक्षणैर्युक्तं नावेक्षति हरिः स्वयम् ॥
077a	पश्यत्येनं जायमानं ब्रह्मा लोकपितामहः ।
077c	रजसा तपसा चैव मानसं समभिप्लुतम् ॥
078a	कामं देवाश्च ऋषयः सत्वस्था नृपसत्तम ।
078c	हीनाः सत्वेन सूक्ष्मेण ततो वैकारिकाः स्मृताः ॥
079	जनमेजय उवाच 
079a	कथं वैकारिको गच्छेत्पुरुषः पुरुषोत्तमम् ।
079c	वद सर्वं यथादृष्टं प्रवृत्तिं च यथाक्रमम् ॥
080	वैशम्पायन उवाच 
080a	सुसूक्ष्मं तत्त्वसंयुक्तं संयुक्तं त्रिभिरक्षरैः ।
080c	पुरुषः पुरुषं गच्छेन्निष्क्रियं पञ्चविंशकम् ॥
081a	एवमेकं साङ्ख्ययोगं वेदारण्यकमेव च ।
081c	परस्पराङ्गान्येतानि पाञ्चरात्रं च कथ्यते ॥
082ac	एष एकान्तिनां धर्मो नारायणपरात्मकः ॥
083a	यथा समुद्रात्प्रसृता जलौघास्तमेव राजन्पुनराविशन्ति ।
083c	इमे तथा ज्ञानमहाजलौघा नारायणं वै पुनराविशन्ति ॥
084a	एष ते कथितो धर्मः सात्वतो यदुबान्धव ।
084c	कुरुष्वैनं यथान्यायं यदि शक्तोसि भारत ॥
085a	एवं हि स महाभागो नारदो गुरवे मम ।
085c	श्वेतानां यतिनां चाह एकान्तगतिमव्ययाम् ॥
086a	व्यासश्चाकथयत्प्रीत्या धर्मपुत्राय धीमते ।
086c	स एवायं मया तुभ्यमाख्यातः प्रसृतो गुरोः ॥
087a	इत्थं हि दुश्चरो धर्म एष पार्थिवसत्तम ।
087c	यथैव त्वं तथैवान्ये न भजन्ति च मोहिताः ॥
088a	कृष्ण एव हि लोकानां भावनो मोहनस्तथा ।
088c	संहारकारकश्चैव कारणं च विशाम्पते ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये अष्टपञ्चाशदधिकत्रिशततमोऽध्यायः ॥ 358 ॥

12-358-2 दग्धेन्धनाः नष्टवासनाः । पारम्पर्यागता गुरुसम्प्रदायागतागतिर्ज्ञानम् ॥ 12-358-23 प्रथितो गदता पुरेति थ. पाठः ॥ 12-358-25 यदा भूयस्तमश्चास्य बुद्धिरासीन्महात्मनः इति ट. पाठः ॥ 12-358-26 जगत्सर्गकरः प्रभुरिति थ. ध. पाठः ॥ 12-358-31 नासिक्ये जन्मनीति थ. ध. पाठः ॥ 12-358-42 रौच्याय मनवे ददाविति थ. ध. पाठः । सुव्रताय सुधन्वन इति ट. ध. पाठः ॥ 12-358-44 ब्रह्मणो हरिमेधस इति ट. ध. पाठः ॥ 12-358-49 युगादौ लोकसाक्षिणे इति ट. पाठः ॥ 12-358-58 निर्मलो निष्कलस्तथेति ट. पाठः ॥ 12-358-59 अतश्च प्रथितो राजन्पञ्चेन्द्रियसमीरित इति थ. ध. पाठः ॥ 12-358-63 कृतयुगप्राप्तिरीदृशैः कर्मवर्जितैरिति ट. ध. पाठः । आशीःकर्म काम्यंकर्म ॥ 12-358-70 नारायणपरो मोक्ष इति झ. ट. पाठः ॥ 12-358-72 यतयो मोक्षकाङ्क्षिण इति ट. ध. पाठः ॥ 12-358-77 एनं राजसं ब्रह्मा पश्यति प्रवृत्तिमर्गे नियोजयतीत्यर्थः । ब्रह्मा रुद्रोऽथवा पुनरिति थ. ध. पाठः ॥ 12-358-81 परस्परान्यान्येतानीति ट. पाठः ॥ 12-358-87 धर्मः पुण्यः पार्थिवसत्तमेति थ. पाठः ॥ 12-358-88 संसारकारकश्चैवेति ध. पाठः ॥
