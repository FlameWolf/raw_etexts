अध्यायः 330

भीष्मेण युधिष्ठिरम् प्रति सर्वथा धर्मस्य कर्तव्यताकथनम् ॥ 1 ॥
KK-12-03-330-001	युधिष्ठिर उवाच 
KK-12-03-330-001a	यद्यस्ति दत्तमिष्टं वा तपस्तप्तं तथैव च ।
KK-12-03-330-001c	गुरूणां वाऽपि शुश्रूषा तन्मे ब्रूहि पितामह ॥
KK-12-03-330-002	भीष्म उवाच 
KK-12-03-330-002a	आत्मनाऽनर्थयुक्तेन पापे निविशते मनः ।
KK-12-03-330-002c	स कर्म कलुषं कृत्वा क्लेशे महति धीयते ॥
KK-12-03-330-003a	दुर्भिक्षादेव दुर्भिक्षं क्लेशात्क्लेशं भयाद्भयम् ।
KK-12-03-330-003c	मृतेभ्यः प्रमृता यान्ति दरिद्राः पापकर्मिणः ॥
KK-12-03-330-004a	उत्सवादुत्सवं यान्ति स्वर्गात्स्वर्गं सुखात्सुखम् ।
KK-12-03-330-004c	श्रद्दधानाश्च दान्ताश्च धनस्थाः शुभकारिणः ॥
KK-12-03-330-005a	व्यालकुञ्जरदुर्गेषु सर्पचोरभयेषु च ।
KK-12-03-330-005c	हस्तावापेन गच्छन्ति नास्तिकाः किमतःपरम् ॥
KK-12-03-330-006a	प्रियदेवातिथेयाश्च वदान्याः प्रियसाधवः ।
KK-12-03-330-006c	क्षेम्यमात्मवता मार्गमास्थिता हस्तदक्षिणाः ॥
KK-12-03-330-007a	पुलाका इव धान्येषु पूत्यण्डा इव पक्षिषु ।
KK-12-03-330-007c	तद्विधास्ते मनुष्येषु येषां धर्मो न कारणम् ॥
KK-12-03-330-008a	सुशीघ्रमपि धावन्तं विधानमनुधावति ।
KK-12-03-330-008c	शेते सह शयानेन येनयेन यथाकृतम् ॥
KK-12-03-330-009a	पापं तिष्ठति तिष्ठन्तं धावन्तमनुधावति ।
KK-12-03-330-009c	करोति कुर्वतः कर्म च्छायेवानुविधीयते ॥
KK-12-03-330-010a	येनयेन यथा यद्यत्पुरा कर्म सुनिश्चितम् ।
KK-12-03-330-010c	तत्तदेव नरो भुङ्क्ते नित्यं विहितमात्मना ॥
KK-12-03-330-011a	समानकर्मनिक्षेपं विधानपरिरक्षणम् ।
KK-12-03-330-011c	भूतग्राममिमं कालः समन्तादपकर्षति ॥
KK-12-03-330-012a	अचोद्यमानानि यथा पुष्पाणि च फलानि च ।
KK-12-03-330-012c	स्वं कालं नातिवर्तन्ते तथा कर्म पुराकृतम् ॥
KK-12-03-330-013a	समानश्चावमानश्च लाभालाभौ जयाजयौ ।
KK-12-03-330-013c	प्रवृत्ता न निवर्तन्ते निधनान्ताः पदेपदे ॥
KK-12-03-330-014a	आत्मना विहितं दुःखमात्मना विहितं सुखम् ।
KK-12-03-330-014c	गर्भशय्यामुपादाय भजते पूर्वदेहिकम् ॥
KK-12-03-330-015a	बालो युवा वा वृद्धश्च यत्करोति शुभाशुभम् ।
KK-12-03-330-015c	तस्यां तस्यामवस्थायां भुङ्क्ते जन्मनिजन्मनि ॥
KK-12-03-330-016a	यथा धेनुसहस्रेषु वत्सो विन्दति मातरम् ।
KK-12-03-330-016c	तथा पूर्वकृतं कर्म कर्तारमनुगच्छति ॥
KK-12-03-330-017a	मलिनं हि यथा वस्त्रं पश्चाच्छुध्यति वारिणा ।
KK-12-03-330-017c	उपवासैः प्रतप्तानां दीर्घं सुखमनन्तकम् ॥
KK-12-03-330-018a	दीर्घकालेन तपसा सेवितेन तपोवने ।
KK-12-03-330-018c	धर्मनिर्धूतपापानां संसिध्यन्ते मनोरथाः ॥
KK-12-03-330-019a	शकुनानामिवाकाशे मत्स्यानामिव चोदके ।
KK-12-03-330-019c	पदं यथा न दृश्येत तथा पुण्यकृतां गतिः ॥
KK-12-03-330-020a	अलमन्यैरुपालब्धैः कीर्तितैश्च व्यतिक्रमैः ।
KK-12-03-330-020c	पेशलं चानुरूपं च कर्तव्यं हितमात्मनः ॥ 

इति श्रीमन्महाभारते शान्तिपर्वणि मोक्षधर्मपर्वणि त्रिंशदधिकत्रिशततमोऽध्यायः ॥ 330 ॥

12-330-6 आस्थिता हृतदक्षिणा इति ध. पाठः ॥ 12-330-10 तत्तदेवोत्तरं भुङ्क्ते इति झ. पाठः ॥ 12-330-13 लाभोऽलाभः क्षयाक्षयाविति झ. पाठः ॥ 12-330-14 भुज्यते पूर्वदैहिकमिति ध. पाठः ॥
