अध्यायः 136

भीष्मेण युधिष्ठिरम् प्रति कोशवृद्ध्यर्थमपहार्यानपहार्यधनविवेचनम् ॥ 1 ॥
001	भीष्म उवाच 
001a	अत्र गाथा ब्रह्मगीताः कीर्तयन्ति पुराविदः ।
001c	येन मार्गेण राजानः कोशं सञ्जनयन्त्युत ॥
002a	न धनं यज्ञशीलानां हार्यं देवस्वमेव च ।
002c	दस्यूनां निष्क्रियाणां च क्षत्रियो हर्तुमर्हति ॥
003a	इमाः प्रजाः क्षत्रियाणां रक्ष्या हन्याश्च भारत ।
003c	धनं हि क्षत्रियस्येह द्वितीयस्य न विद्यते ॥
004a	तदस्य स्याद्बलार्थं वा धनं यज्ञार्थमेव वा ।
004c	अभोज्याश्चौषधीश्छित्त्वा भोज्या एव पचन्त्युत ॥
005a	यो वै न देवान्न पितॄन्न मर्त्यान्हविषाऽर्चति ।
005c	अनर्थकं धनं तत्र प्राहुर्धर्मविदो जनाः ॥
006a	हरेत्तद्द्रविणं राजन्धार्मिकः पृथिवीपतिः ।
006c	न हि न प्रीणयेल्लोकान्न लोको गर्हते नृपम् ॥
007a	असाधुभ्योऽर्थमादाय साधुभ्यो यः प्रयच्छति ।
007c	आत्मानं सङ्क्रमं कृत्वा मन्ये धर्मविदेव सः ॥
008a	[तथातथा जयेल्लोकाञ्शक्त्या चैव यथायथा ।]
008c	औद्भिदा जन्तवो यद्वच्छ्रुत्वा वाजो यथातथा ॥
009a	अनिमित्तात्सम्भवन्ति तथा यज्ञः प्रजायते ।
009c	यथैव दंशमशकं यथा कीटपिपीलिकम् ॥
010ac	सैव वृत्तिर्हि यज्ञेषु यथा धर्मो विधीयते ॥
011a	यथा ह्यकस्माद्भवति भूमौ पांसुस्तृणोलपम् ।
011c	तथैवेह भवेद्धर्मः सूक्ष्मः सूक्ष्मतरः स्मृतः ॥ 

इति श्रीमन्महाभारते शान्तिपर्वणि आपद्धर्मपर्वणि षट्त्रिंशदधिकशततमोऽध्यायः ॥ 136 ॥

12-136-4 औषधीश्छित्त्वा ताभिरिन्धनीकृताभिर्भोज्या व्रीह्याद्याः । दुष्टान् हिंसित्वा साधून्पालयेदिति भावः ॥
