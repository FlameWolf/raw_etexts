अध्यायः 179

भीष्मेण युधिष्ठिरम् प्रति तपोदानादिसत्कर्मणामपि परम्परया सुखसाधनताकथनम् ॥ 1 ॥
KK-12-03-179-001	युधिष्ठिर उवाच 
KK-12-03-179-001a	यद्यस्ति दत्तमिष्टं वा तपस्तप्तं तथैव च ।
KK-12-03-179-001c	गुरूणां वाऽपि शुश्रूषा तन्मे ब्रूहि पितामह ॥
KK-12-03-179-002	भीष्म उवाच 
KK-12-03-179-002a	`यथाऽस्मिंश्च तथा तत्र जानीयां नृपसत्तम ।
KK-12-03-179-002c	दुष्कर्तारो यथा लोके यत्कुर्वन्ति तथा शृणु ॥'
KK-12-03-179-003a	आत्मनाऽनर्थयुक्तेन पापे निविशते मनः ।
KK-12-03-179-003c	स्वकर्म कलुषं कृत्वा दुःखे महति धीयते ॥
KK-12-03-179-004a	दुर्भिक्षादेव दुर्भिक्षं क्लेशात्क्लेशं भयाद्भयम् ।
KK-12-03-179-004c	मृतेभ्यः प्रमृता यान्ति दरिद्राः पापकारिणः ॥
KK-12-03-179-005a	उत्सवादुत्सवं यान्ति स्वर्गात्स्वर्गं सुखात्सुखम् ।
KK-12-03-179-005c	श्रद्दधानाश्च दान्ताश्च सत्वस्थाः शुभकारिणः ॥
KK-12-03-179-006a	व्यालकुञ्जरदुर्गेषु सर्पचोरभयेषु च ।
KK-12-03-179-006c	हस्तावापेन गच्छन्ति नास्तिकाः किमतःपरम् ॥
KK-12-03-179-007a	प्रियदेवातिथेयाश्च वदान्याः प्रियसाधवः ।
KK-12-03-179-007c	क्षेम्यमात्मवतां मार्गमास्थिता हस्तदक्षिणम् ॥
KK-12-03-179-008a	पुलाका इव धान्येषु पुत्तिका इव पक्षिषु ।
KK-12-03-179-008c	तद्विधास्ते मनुष्येषु येषां धर्मो न कारणम् ॥
KK-12-03-179-009a	सुशीघ्रमपि धावन्तं विधानमनुधावति ।
KK-12-03-179-009c	शेते सह शयानेन येनयेन यथाकृतम् ॥
KK-12-03-179-010a	उपतिष्ठति तिष्ठन्तं गच्छन्तमनुगच्छति ।
KK-12-03-179-010c	करोति कुर्वतः कर्म छायेवाऽनुविधीयते ॥
KK-12-03-179-011a	येनयेन यथा यद्यत्पुरा कर्म समार्जितम् ।
KK-12-03-179-011c	तत्तदेव नरो भुङ्क्ते नित्यं विहितमात्मना ॥
KK-12-03-179-012a	स्वकर्मफलनिक्षेपं विधानपरिरक्षितम् ।
KK-12-03-179-012c	भूतग्राममिमं कालः समन्तात्परिकर्षति ॥
KK-12-03-179-013a	अचोद्यमानानि यथा पुष्पाणि च फलानि च ।
KK-12-03-179-013c	स्वं कालं नातिवर्तन्ते तथा कर्म पुराकृतम् ॥
KK-12-03-179-014a	सम्मानश्चावमानश्च लाभालाभौ क्षयोदयौ ।
KK-12-03-179-014c	प्रवृत्तानि विवर्तन्ते विधानान्ते पुनःपुनः ॥
KK-12-03-179-015a	आत्मना विहितं दुःखमात्मना विहितं सुखम् ।
KK-12-03-179-015c	गर्भशय्यामुपादाय भुज्यते पौर्वदेहिकम् ॥
KK-12-03-179-016a	बालो युवा च वृद्धश्च यत्करोति शुभाशुभम् ।
KK-12-03-179-016c	तस्यांतस्यामवस्थायां भुङ्क्ते जन्मनिजन्मनि ॥
KK-12-03-179-017a	यथा धेनुसहस्रेषु वत्सो विन्दति मातरम् ।
KK-12-03-179-017c	तथा पूर्वकृतं कर्म कर्तारमनुगच्छति ॥
KK-12-03-179-018a	सङ्क्लिन्नमग्रतो वस्त्रं पश्चाच्छुध्यति वारिणा ।
KK-12-03-179-018c	`दुष्कर्मापि तथा पश्चात्पूयते पुण्यकर्मणा ॥
KK-12-03-179-019a	तपसा तप्यते देहस्तपसा विन्दते महत् |
KK-12-03-179-019c	उपवासैः प्रतप्तानां दीर्घं सुखमनन्तरम् ॥
KK-12-03-179-020a	दीर्घकालेन तपसा सेवितेन तपोवने ।
KK-12-03-179-020c	धर्मनिर्धूतपापानां संसिद्ध्यन्ते मनोरथाः ॥
KK-12-03-179-021a	शकुनीनामिवाकाशे मत्स्यानामिव चोदके ।
KK-12-03-179-021c	पदं यथा न दृश्येत तथा धर्मविदां गतिः ॥
KK-12-03-179-022a	अलमन्यैरुपालम्भैः कीर्तितैश्च व्यतिक्रमैः ।
KK-12-03-179-022c	पेशलं चानुरूपं च कर्तव्यं हितमात्मनः ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनाशीत्यधिकशततमोऽध्यायः ॥ 179 ॥

12-179-1 यद्यस्ति सफलमित्यध्याहारः । दत्तेष्टे गृहस्थस्य धर्मः । तपो वानप्रस्थस्य । गुरुशुश्रूषा ब्रह्मचारिणः ॥ 12-179-3 नास्तिक्यमनर्थः तेन युक्तेनात्मना कुशास्त्रजिताध्यावसयेन । कलुषं पापम् ॥ 12-179-4 मृतेभ्यः प्रमृतं यान्तीति झ. पाठः । तत्र मृतेभ्यो मरणेभ्यः । प्रमृतं मरणान्तरम् । अविलम्बेन पुनःपुनर्म्रियन्त इत्यर्थः ॥ 12-179-5 धनाढ्याः शुभकारिण इति झ. पाठः ॥ 12-179-6 हस्ताववाप्येते प्रवेश्येते यस्मिन्निति हस्तावापो हस्तनिगडस्तेन निगडिताः सन्तो नास्तिका राष्ट्राद्दूरीकृता व्यालादिमत्सु वनेषु गच्छन्तीत्यर्थः ॥ 12-179-7 आतिथेयमतिथिहितं मृष्टान्नदानादि । आत्मवतां जितचित्तानाम् । हस्तदक्षिणं हस्तोपलक्षितेन तत्कर्तव्येन दानादिना कर्मणा दक्षिणमनुकूलम् ॥ 12-179-8 पुलाका गर्तोष्मणा भक्तसिक्थवन्नष्ठवीजभावाः । पुत्तिका मशकाः । कारणं सुखादिहेतुः ॥ 12-179-9 विधानं प्राक्कर्म धावन्तं यतमानमनुधावति फलप्रदानेनानुसरति । येन येन यथा कृतं तं तं प्रति तथा प्राक्कर्म फलदमफलदं च भवति ॥ 12-179-10 कर्म प्राचीनं छायेवानुविधीयते पुरुषेण स्वस्यानुकूलं क्रियते ॥ 12-179-11 नित्यमपरिहार्यम् ॥ 12-179-12 स्वकर्मणः फलं स्वर्गपश्वादि तदेव निक्षेपरूपं विधानेन कर्मजन्यादृष्टेन रक्षितं भूतग्रामं प्रति कालः समनुकर्षति ॥ 12-179-18 सङ्क्लिन्नं मलेनेति शेषः ॥ 12-179-22 उपालम्भैराक्षेपवाक्यैः । व्यतिक्रमैरपराधैः । अलमुक्तैः पर्याप्तम् । पेशलं कौशलयुक्तं यथास्यात्तथा ॥
