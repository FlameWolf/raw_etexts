अध्यायः 076

भीष्मेण युधिष्ठिरम् प्रति ब्राह्मणानां निषिद्धकर्मकथनम् राजधर्मकथनञ्च ॥
KK-12-01-076-001	युधिष्ठिर उवाच 
KK-12-01-076-001a	स्वकर्मण्यपरे युक्तास्तथैवान्ये विकर्मणि ।
KK-12-01-076-001c	तेषां विशेषमाचक्ष्व ब्राह्मणानां पितामह ॥
KK-12-01-076-002	भीष्म उवाच 
KK-12-01-076-002a	विद्यालक्षणसम्पन्नाः सर्वत्राम्नायदर्शिनः ।
KK-12-01-076-002c	एते ब्रह्मसमा राजन्ब्राह्मणाः परिकीर्तिताः ॥
KK-12-01-076-003a	ऋत्विगाचार्यसम्पन्नाः स्वेषु कर्मस्ववस्थिताः ।
KK-12-01-076-003c	एते देवसमा राजन्ब्राह्मणानां भवन्त्युत ॥
KK-12-01-076-004a	`गोऽजाविमहिषाणां च बडबानां च पोषकाः ।
KK-12-01-076-004c	वृत्त्यर्थं प्रतिपद्यन्ते तान्वैश्यान्सम्प्रचक्षते ॥
KK-12-01-076-005a	ऐश्वर्यकामा ये चापि सामिषा वाऽपि भारत ।
KK-12-01-076-005c	निग्रहानुग्रहरतांस्तान्द्विजान्क्षत्रियान्विदुः ॥
KK-12-01-076-006a	अश्वारोहा गजारोहा रथिनोऽथ पदातयः ।
KK-12-01-076-006c	एते वैश्यसमा राजन्ब्राह्मणानां भवन्त्युत ॥
KK-12-01-076-007a	जन्मकर्मविहीना ये कदर्या ब्रह्मबन्धवः ।
KK-12-01-076-007c	एते शूद्रसमा राजन्ब्राह्मणानां भवन्त्युत ॥
KK-12-01-076-008a	अश्रोत्रियाः सर्वे एते सर्वे चानाहिताग्नयः ।
KK-12-01-076-008c	तान्सर्वान्धार्मिको राजा बलिं विष्टिं च कारयेत् ॥
KK-12-01-076-009a	आह्वायका देवलका नाक्षत्रा ग्रामयाजकाः ।
KK-12-01-076-009c	एते ब्राह्मणचाण्डाला महापथिकपञ्चमाः ॥
KK-12-01-076-010a	[ऋत्विक्पुरोहितो मन्त्री दूतो वार्तानुकर्षकः ।
KK-12-01-076-010c	एते क्षत्रसमा राजन्ब्राह्मणानां भवन्त्युत ॥]
KK-12-01-076-011a	`म्लेच्छदेशाश्च ये केचित्पापैरध्युषिता नरैः ।
KK-12-01-076-011c	गत्वा तु ब्राह्मणस्तांश्च चण्डालः प्रेत्य चेह च ॥
KK-12-01-076-012a	व्रात्यान्म्लेच्छांश्च शूद्रांश्च याजयित्वा द्विजाधमः ।
KK-12-01-076-012c	अकीर्तिमिह सम्प्राप्य नरकं प्रतिपद्यते ॥
KK-12-01-076-013a	महावृन्दसमुद्राभ्यां पर्यायेणैकविंशतिम् ।
KK-12-01-076-013c	ब्राह्मणो ऋग्यजुः साम्नां मूढः कृत्वा तु विप्लवम् ॥
KK-12-01-076-014a	कल्पमेकं कृमिस्थोऽथ नानाविष्ठासु जायते ।
KK-12-01-076-014c	व्रात्ये म्लेच्छे तथा शूद्रे तस्करे पतितेऽशुचौ ॥
KK-12-01-076-015a	कुदेशे च सुरापे च ब्रह्मघ्ने वृषलीपतौ ।
KK-12-01-076-015c	अनधीतेषु सर्वत्र भुञ्जाने यत्र तत्र वा ॥
KK-12-01-076-016a	वालस्त्रीवृद्धहन्तुश्च मातापित्रोर्गुरोस्तथा ।
KK-12-01-076-016c	मित्रद्रुहि कृतघ्ने च गोघ्ने चैव कथञ्चन ॥
KK-12-01-076-017a	पुत्रघातिनि शत्रौ च न मन्त्राद्याजयेद्द्विजः ।
KK-12-01-076-017c	स तेषां विप्लवः प्रोक्तो मन्त्रविद्भिः सनातनैः ॥
KK-12-01-076-018a	यदि विप्रो विदेशस्थस्तीर्थयात्रां गतोऽपि वा ।
KK-12-01-076-018c	यदि भीतः प्रपन्नो वा कुदेशं शौचवर्जितम् ॥
KK-12-01-076-019a	सुसंयतः शुचिर्भूत्वा मन्त्रानुच्चारयेद्द्विजः ।
KK-12-01-076-019c	आर्तश्चोच्चारयेन्मन्त्रमार्तत्राणपरोऽथवा ।
KK-12-01-076-019e	हीनेष्वपि प्रयुञ्जानो नासौ विप्लावकः स्मृतः ॥
KK-12-01-076-020a	क्रूरकर्मा विकर्मा वा कर्मभिर्वञ्चितोऽथवा ।
KK-12-01-076-020c	तत्त्ववित्तरते पापं शीलवान्संयतेन्द्रियः ॥'
KK-12-01-076-021a	एतेभ्यो बलिमादद्याद्धीनकोशो महीपतिः ।
KK-12-01-076-021c	ऋते ब्रह्मसमेभ्यश्च देवकल्पेभ्य एव च ॥
KK-12-01-076-022a	अब्राह्मणानां वित्तस्य स्वामी राजेति नः श्रुतिः ।
KK-12-01-076-022c	ब्राह्मणानां च ये केचिद्विकर्मस्था इति श्रुतिः |
KK-12-01-076-022e	`प्रागुक्तांश्चाप्यनुक्तांश्च सर्वांस्तान्दापयेत्करान् ||'
KK-12-01-076-023a	विकर्मस्थाश्च नोपेक्ष्या विप्रा राज्ञा कथञ्चन ।
KK-12-01-076-023c	नियम्याः संविभज्याश्च धर्मानुग्रहकाम्यया ॥
KK-12-01-076-024a	यस्य स्म विषये राज्ञः स्तेनो भवति वै द्विजः ।
KK-12-01-076-024c	राज्ञ एवापराधं तं मन्यन्ते तद्विदो जनाः ॥
KK-12-01-076-025a	अवृत्त्या यो भवेत्स्तेनो वेदवित्स्नातकस्तथा ।
KK-12-01-076-025c	राजन्स राज्ञा भर्तव्य इति वेदविदो विदुः ॥
KK-12-01-076-026a	स चेन्नापि निवर्तेत कृतवृत्तिः परन्तप ।
KK-12-01-076-026c	ततो निर्वासनीयः स्यात्तस्माद्देशात्सबान्धवः ॥
KK-12-01-076-027a	`यज्ञः श्रुतमपैशुन्यमहिंसाऽतिथिपूजनम् ।
KK-12-01-076-027c	दमः सत्यं तपो दानमेतद्ब्राह्मणलक्षणम् ॥' 

इति श्रीमन्महाभारते शान्तिपर्वणि राजधर्मपर्वणि षट्सप्ततितमोऽध्यायः ॥ 76 ॥

12-76-3 ऋग्यजुःसामसम्पन्नाः इति झ. पाठः ॥ 12-76-7 जन्मकर्मजन्मोचितकर्म तेन विहीनाः ॥ 12-76-8 बलिं करदानम् । विष्टिंविना वेतनं राजसेवाम् ॥ 12-76-9 आह्वायका धर्माधिकारिणः । देवलका वेतनेन देवपूजाकर्तारः । महापथिकः समुद्रे नौयानेन गच्छन् । यद्वा महापथि शुल्कग्राहकः ॥
