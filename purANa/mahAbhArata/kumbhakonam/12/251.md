अध्यायः 251

भीष्मेण युधिष्ठिरम् प्रति तुरीयाश्रमधर्मप्रतिपादकव्यासवाक्यानुवादः ॥ 1 ॥
001	श्रीशुक उवाच 
001a	वर्तमानस्तयेवात्र वानप्रस्थाश्रमे यथा ।
001c	योक्तव्योऽऽत्मा कथं शक्त्या परं वै काङ्क्षता पदम् ॥
002	व्यास उवाच 
002a	प्राप्य संस्कारमेताभ्यामाश्रमाभ्यां ततः परम् ।
002c	यत्कार्यं परमार्थार्थं तदिहैकमनाः शृणु ॥
003a	कषायं पाचयित्वाऽऽशु श्रेणिस्थानेषु च त्रिषु ।
003c	प्रव्रजेच्च परं स्थानं पारिव्राज्यमनुत्तमम् ॥
004a	तद्भवानेवमभ्यस्य वर्ततां श्रूयतां तथा ।
004c	एक एव चरेद्धर्मं सिद्ध्यर्थमसहायवान् ॥
005a	एकश्चरति यः पश्यन्न जहाति न हीयते ।
005c	अनग्निरनिकेतश्च ग्राममन्नार्थमाश्रयेत् ॥
006a	अश्वस्तनविधाता स्यान्मुनिर्भावसमन्वितः ।
006c	लघ्वाशी नियताहारः सकृदन्ननिषेविता ॥
007a	कपालं वृक्षमूलानि कुचेलमसहायता ।
007c	उपेक्षा सर्वभूतानामेतावद्भिक्षुलक्षणम् ॥
008a	यस्मिन्वाचः प्राविशन्ति कूपे प्रास्ताः शिलाइव ।
008c	न वक्तारं पुनर्यान्ति स कैवल्याश्रमे वसेत् ॥
009a	नैव पश्येन्न शृणुयादवाच्यं जातु कस्यचित् ।
009c	ब्राह्मणानां विशेषेण नैव ब्रूयात्कथञ्चन ॥
010a	यद्ब्राह्मणस्य कुशलं तदेव सततं वदेत् ।
010c	तूष्णीमासीत निन्दायां कुर्वन्भैषज्यमात्मनः ॥
011a	येन पूर्णमिवाकाशं भवत्येकेन सर्वदा ।
011c	शून्यं येन जनाकीर्णं तं देवा ब्राह्मणं विदुः ॥
012a	येनकेनचिदाच्छन्नो येनकेनचिदाशितः ।
012c	यत्र क्वचन शायी च तं देवा ब्राह्मणं विदुः ॥
013a	अहेरिव गणाद्भीतः सन्मानान्मरणादिव ।
013c	कुणपादिव च स्त्रीभ्यस्तं देवा ब्राह्मणं विदुः ॥
014a	न कुद्ध्येन्न प्रहृष्येच्च मानितोऽमानितश्च यः ।
014c	सर्वभूतेष्वभयदस्तं देवा ब्राह्मणं विदुः ॥
015a	नाभिनन्देत मरणं नाभिनन्देत जीवितम् ।
015c	कालमेव प्रतीक्षेत निदेशं भृतको यथा ॥
016a	अनभ्याहतचित्तः स्यादनभ्याहतवाग्भवेत् ।
016c	निर्मुक्तः सर्वपापेभ्यो निरमित्रस्य किं भयम् ॥
017a	अभयं सर्वभूतेभ्यो भूतानामभयं यतः ।
017c	तस्य मोहाद्विमुक्तस्य भयं नास्ति कुतश्चन ॥
018a	यथा नागपदेऽन्यानि पदानि पदगामिनाम् ।
018c	सर्वाण्येवापिलीयन्ते पदजातानि कौञ्जरे ॥
019a	एवं सर्वमहिंसायां धर्मार्थमभिधीयते ।
019c	अमृतः स नित्यं भवति यो हिंसां न प्रपद्यते ॥
020a	अहिसंकः समः सत्यो धृतिमान्नियतेन्द्रियः ।
020c	शरण्यः सर्वभूतानां गतिमाप्नोत्यनुत्तमाम् ॥
021a	एवं प्रज्ञानतृप्तस्य निर्भयस्य निराशिषः ।
021c	न मृत्युरतिगो भावः स मृत्युं नाधिगच्छति ॥
022a	विमुक्तं सर्वसङ्गेभ्यो मुनिमाकाशवत्स्थितम् ।
022c	अस्वमेकचरं शान्तं तं देवा ब्राह्मणं विदुः ॥
023a	जीवितं यस्य धर्मार्थं धर्मो हर्यर्थमेव च ।
023c	अहोरात्राश्च पुण्यार्थं तं देवा ब्राह्मणं विदुः ॥
024a	निराशिषमनारम्भं निर्नमस्कारमस्तुतिम् ।
024c	निर्मुक्तं बन्धनैः सर्वैस्तं देवा ब्राह्मणं विदुः ॥
025a	सर्वाणि भूतानि सुखे रमन्ते सर्वाणि दुःखस्य भृशं त्रसन्ते ।
025c	तेषां भयोत्पादनजातखेदः कुर्यान्न कर्माणि हि श्रद्दधानः ॥
026a	दानं हि भूताभयदक्षिणायाः सर्वाणि दानान्यधितिष्ठतीह ।
026c	तीक्ष्णां तनुं यः प्रथमं जहाति सोऽनन्तमाप्नोत्यभयं प्रजाभ्यः ॥
027a	स दत्तमास्येन हविर्जुहोति लोकस्य नाभिर्जगतः प्रतिष्ठा ।
027c	तस्याङ्गमङ्गानि कृताकृतं च वैश्वानरः सर्वमिदं प्रपेदे ॥
028a	प्रादेशमात्रे हृदि निःसृतं यत्तस्मिन्प्राणानात्मयाजी जुहोति ।
028c	तस्याग्निहोत्रं हुतमात्मसंस्थं सर्वेषु लोकेषु सदैवतेषु ॥
029a	देवं त्रिधातुं त्रिवृतं सुपर्णं ये विद्युरग्र्यां परमात्मतां च ।
029c	ते सर्वलोकेषु महीयमाना देवाः समर्था अमृतं वहन्ति ॥
030a	वेदांश्च वेद्यं तु विधिं च कृत्स्नमथो निरुक्तं परमार्थतां च ।
030c	सर्वं शरीरात्मनि यः प्रवेद तस्य स्म देवाः स्पृहयन्ति नित्यम् ॥
031a	भूमावसक्तं दिवि चाप्रमेयं हिरण्मयं योऽण्डजमण्डमध्ये ।
031c	पतत्त्रिणं पक्षिणमन्तरिक्षे यो वेद भोग्यात्मनि दीप्तरश्मिः ॥
032a	आवर्तमानमजरं विवर्तनं षण्णाभिकं द्वादशारं सुपर्व ।
032c	यस्येदमास्योपरि याति विश्वं तत्कालचक्रं निहितं गुहायाम् ॥
033a	यः सम्प्रजानञ्जगतः शरीरं सर्वान्स लोकानधिगच्छतीह ।
033c	तस्मिन्हितं तर्पयतीह देवांस्ते वै तृप्तास्तर्पयन्त्यास्यमस्य ॥
034a	तेजोमयो नित्यमयः पुराणो लोकाननन्तानभयानुपैति ।
034c	भूतानि यस्मान्न त्रसन्ते कदाचित्स भूतानां न त्रसते कदाचित् ॥
035a	अगर्हणीयो न च गर्हतेऽन्यान्स वै विप्रः परमात्मानमीक्षेत् ।
035c	विनीतमोहो व्यपनीतकल्मषो न चेह नामुत्र च सोऽन्नमर्च्छति ॥
036a	अरोषमोहः समलोष्टकाञ्चनः प्रहीणशोको गतसन्धिविग्रहः ।
036c	अपेतनिन्दास्तुतिरप्रियाप्रियश्चरन्नुदासीनवदेष भिक्षुकः ॥ 

इति श्रीमन्महाभारते शान्तिपर्वणि मोक्षधर्मपर्वणि एकपञ्चाशदधिकद्विशततमोऽध्यायः ॥ 251 ॥

12-251-3 कषायं चित्तदोषं पाचयित्वा विश्लथं कृत्वा । स्थानेष्वाश्रमेष्वनुत्तमम् । इदं मतं श्रेष्ठमित्यर्थः ॥ 12-251-8 आक्रुश्यमानो नाक्रोशेदित्यर्थः । त्रस्ता द्विपा इवेति झ. पाठः ॥ 12-251-10 भैषज्यं भवरोगचिकित्साम् ॥ 12-251-13 अहेः सर्पात् गणाज्जनसमूहात् । सौहित्यान्नरकादिवेति झ. पाठः ॥ 12-251-15 निदेशमाज्ञाम् । निर्वेदं भृतको यथेति थ. पाठः ॥ 12-251-16 अभ्याहतं दोषाक्रान्तम् । निरमित्रस्याजातशत्रोः । 12-251-17 सर्वभूतेभ्यो यस्येति शेषः ॥ 12-251-18 नागपदे हस्तिपदे । पदगामिनां नृपश्वादीनां पदान्यपिलीयन्ते तिरोधीयन्ते । तथेन्द्रादीनां पदजातानि स्थानानि । कौञ्जरे कुं पृथिवीं शरीररूपां जरयतीति कुञ्जरः समाधिस्थो योगी तस्य स्थाने कौञ्जरे पदे ॥ 12-251-21 स मुक्तिमुपगच्छतीति थ. पाठः ॥ 12-251-23 धर्मो रत्यर्थमेव चेति ध. पाठः ॥ 12-251-24 अक्षीणं क्षीणकर्माणं तमिति ध. पाठः ॥ 12-251-27 उत्तान आस्येनेति झ. पाठः ॥ 12-251-29 देवाः समर्त्याः सुकृतं वदन्तीति झ. पाठः ॥
