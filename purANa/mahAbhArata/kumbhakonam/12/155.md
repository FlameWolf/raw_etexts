अध्यायः 155

नारदसूचितेन वायुना शाल्मलिमेत्य परेद्युस्तद्भञ्जनप्रतिज्ञानम् ॥ 1 ॥ वायुबलज्ञेन शाल्मलिना तदागमनात्प्रागेव स्वेनैव स्वीयशाखावशातनपूर्वकमवस्थानम् ॥ 2 ॥ परेद्युरागतेन वायुना तम् प्रति तत्कृतशाखावशातनस्यापि स्वबलप्रयोज्यत्वोक्तिः ॥ 3 ॥
001	भीष्म उवाच 
001a	एवमुक्त्वा तु राजेन्द्र शाल्मलिं ब्रह्मवित्तमः ।
001c	नारदः पवने सर्वं शाल्मलेर्वाक्यमब्रवीत् ॥
002	नारद उवाच 
002a	हिमवत्पृष्ठजः कश्चिच्छाल्मलिः परिवारवान् ।
002c	बृहन्मूलो बृहच्छायः स त्वां वायोऽवमन्यते ॥
003a	बहुव्याक्षेपयुक्तानि त्वामाह वचनानि सः ।
003c	न युक्तानि मया वायो तानि वक्तुं तवाग्रतः ॥
004a	जानामि त्वामहं वायो सर्वप्राणभृतां वरम् ।
004c	वरिष्ठं च गरिष्ठं च सर्वलोकेश्वरं प्रभुम् ॥
005	भीष्म उवाच 
005a	एतत्तु वचनं श्रुत्वा नारदस्य समीरणः ।
005c	शाल्मलिं तमुपागम्य क्रुद्धो वचनमब्रवीत् ॥
006	वायुरुवाच 
006a	शाल्मले नारदो गच्छंस्त्वयोक्तो मद्विगर्हणम् ।
006c	अहं वायुः प्रभावं ते दर्शयाम्यात्मनो बलम् ॥
007a	नाहं त्वां नाभिजानामि विदितश्चासि मे द्रुम ।
007c	पितामहः प्रजासर्गे त्वयि विश्रान्तवान्प्रभुः ॥
008a	तस्य विश्रमणादेष प्रसादो मत्कृतस्तव ।
008c	अभूत्तस्य प्रसादात्त्वां न भज्यामि द्रुमाधम ॥
009a	यन्मां त्वमवजानीषे यथाऽन्यं प्राकृतं तथा ।
009c	दर्शयाम्येष चात्मानं यथा मां नावमन्यसे ॥
010	भीष्म उवाच 
010a	एवमुक्तस्ततः प्राह शाल्मलिः प्रहसन्निव ।
010c	पवन त्वं वने क्रुद्धो दर्शयात्मानमात्मना ॥
011a	मयि वै मुच्यतां क्रोधः किं मे क्रुद्धः करिष्यसि ।
011c	न ते बिभेमि पवन यद्यपि त्वं स्वयं प्रभुः ।
011e	बलाधिकोऽहं त्वत्तश्च न भीः कार्या मया तव ॥
012a	ये तु बुद्ध्या हि बलिनस्ते भवन्ति बलीयसः ।
012c	प्राणमात्रबला ये वै नैव ते बलिनो मताः ॥
013a	इत्येवमुक्तः पवनः श्व इत्येवाब्रवीद्वचः ।
013c	दर्शयिष्यामि ते तेजस्ततो रात्रिरुपागमत् ॥
014a	अथ निश्चित्य मनसा शाल्मलिर्वैरधारणम् ।
014c	पश्यमानस्तदात्मानमसमं मातरिश्वना ॥
015a	नारदे यन्मया प्रोक्तं वचनं प्रति तन्मृषा ।
015c	असमर्थो ह्यहं वायोर्बलेन बलवान्हि सः ॥
016a	मारुतो बलवान्नित्यं यथा वै नारदोऽब्रवीत् ।
016c	अहं तु दुर्बलोऽन्येभ्यो वृक्षेभ्यो नात्र संशयः ॥
017a	किं तु बुद्ध्या समो नास्ति मम कश्चिद्वनस्पतिः ।
017c	तदहं बुद्धिमास्थाय भयं त्यक्ष्ये समीरणात् ॥
018a	यदि तां बुद्धिमास्थाय तिष्ठेयुः पर्णिनो वने ।
018c	अरिष्टाः स्युः सदा क्रुद्धात्पवनान्नात्र संशयः ॥
019a	ते तु बाला न जानन्ति यथा नैतान्समीरणः ।
019c	समीरयेत सङ्क्रुद्धो यथा जानाम्यहं तथा ॥
020	भीष्म उवाच 
020a	ततो निश्चित्य मनसा शाल्मलिः क्षुभितस्तदा ।
020c	शाखाः स्कन्धान्प्रशाखाश्च स्वयमेव व्यशातयत् ॥
021a	स परित्यज्य शाखाश्च पत्राणि कुसुमानि च ।
021c	प्रभाते वायुमायान्तं प्रेक्षते स्म वनस्पतिः ॥
022a	ततः क्रुद्धः श्वसन्वायुः पातयन्वै महाद्रुमान् ।
022c	आजगामाथ तं देशमास्ते यत्र स शाल्मलिः ॥
023a	तं हीनपर्णं पतिताग्रशाखं निशीर्णपुष्पं प्रसमीक्ष्य वायुः ।
023c	उवाच वाक्यं स्ययमान एवं मुदायुतः शाल्मलिं रुग्णशाखम् ॥
024	वायुरुवाच 
024a	अहमप्येवमेव त्वां कुर्यां वै शाल्मले रुषा ।
024c	आत्मना यत्कृतं कृच्छ्रं शाखानामपकर्षणम् ॥
025a	हीनपुष्पाग्रशाखस्त्वं शीर्णाङ्कुरपलाशकः ।
025c	आत्मदुर्मन्त्रितेनेह मद्वीर्यवशगः कृतः ॥
026	भीष्म उवाच 
026a	एतच्छ्रुत्वा वचो वायोः शाल्मलिर्व्रीडितस्तदा ।
026c	अतप्यत वचः स्मृत्वा नारदो यत्तदाऽब्रवीत् ॥
027a	एवं हि राजशार्दूल दुर्बलः सन्बलीयसा ।
027c	वैरमासज्जते बालस्तप्यते शाल्मलिर्यथा ॥
028a	तस्माद्वैरं न कुर्वीत दुर्बलो बलवत्तरैः ।
028c	शोचेद्धि वैरं कुर्वाणो यथा वै शाल्मलिस्तथा ॥
029a	न हि वैरं महात्मानो विवृण्वन्त्यपकारिषु ।
029c	शनैः शनैर्महाराज दर्शयन्ति स्म ते बलम् ॥
030a	वैरं न कुर्वीत नरो दुर्बुद्धिर्बुद्धिजीविना ।
030c	बुद्धिर्बुद्धिमतो याति तूलेष्विव हुताशनः ॥
031a	न हि बुद्ध्या समं किञ्चिद्विद्यते पुरुषे नृप ।
031c	तथा बलेन राजेन्द्र न समोऽस्तीह कश्चन ॥
032a	तस्मात्क्षमेत बालाय जडान्धबधिराय च ।
032c	बलाधिकाय राजेन्द्र तद्दृष्टं त्वयि शत्रुहन् ॥
033a	अक्षौहिण्यो दशैका च सप्त चैव महाद्युते ।
033c	बलेन न समा राजन्नर्जुनस्य महात्मनः ॥
034a	निहताश्चैव भग्नाश्च पाण्डवेन यशस्विना ।
034c	चरता बलमास्थाय पाकशासनिना मृधे ॥
035a	उक्ताश्च ते राजधर्मा आपद्धर्माश्च भारत ।
035c	विस्तरेण महाराज किं भूयः प्रब्रवीमि ते ॥ 
l
इति श्रीमन्महाभारते शान्तिपर्वणि आपद्धर्मपर्वणि पञ्चषञ्चाशदधिकशततमोऽध्यायः ॥ 155 ॥

12-155-8 रक्ष्यसे तेन दुर्बुद्धे नात्मवीर्याद्द्रुमाधमेति झ. पाठः ॥ 12-155-27 वैरमारभते इति झ. पाठः ॥ 12-155-30 तृणेष्विव हुताशनः इति झ. पाठः ॥
