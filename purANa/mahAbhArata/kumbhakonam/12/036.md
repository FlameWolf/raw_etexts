अध्यायः 036
व्यासेन भीष्ममुखाद्राजधर्मादिश्रवणे आदिष्टस्य युधिष्ठिरस्य कृष्णाद्याज्ञया धृतराष्ट्रादिभिः सह कुरुनगरप्रवेशः ॥ 1 ॥
KK-12-01-036-001	युधिष्ठिर उवाच 
KK-12-01-036-001a	श्रोतुमिच्छामि भगवन्विस्तरेण महामुने ।
KK-12-01-036-001c	राजधर्मान्द्विजश्रेष्ठ चातुर्वर्ण्यस्य चाखिलान् ॥
KK-12-01-036-002a	आपत्सु च यथा नीतिः प्रणेतव्या द्विजोत्तम ।
KK-12-01-036-002c	धर्म्यमालम्ब्य पन्थानं विजयेयं कथं महीम् ॥
KK-12-01-036-003a	प्रायश्चित्तकथा ह्येषा भक्ष्याभक्ष्यसमन्विता ।
KK-12-01-036-003c	कौतूहलानुप्रवणा हर्षं जनयतीव मे ॥
KK-12-01-036-004a	धर्मचर्या च राज्यं च नित्यमेव विरुध्यते ।
KK-12-01-036-004c	एवं मुह्यति मे चेतश्चिन्तयानस्य नित्यशः ॥
KK-12-01-036-005	वैशम्पायन उवाच 
KK-12-01-036-005a	तमुवाच महाराज व्यासो वेदविदां वरः ।
KK-12-01-036-005c	नारदं समभिप्रेक्ष्य सर्वं जानन्पुरातनम् ॥
KK-12-01-036-006a	श्रोतुमिच्छसि चेद्धर्मं निखिलेन नराधिप ।
KK-12-01-036-006c	प्रेहि भीष्मं महाबाहो वृद्धं कुरुपितामहम् ॥
KK-12-01-036-007a	स ते धर्मरहस्येषु संशयान्मनसि स्थितान् ।
KK-12-01-036-007c	छेत्ता भागीरथीपुत्रः सर्वज्ञः सर्वधर्मवित् ॥
KK-12-01-036-008a	जनयामास यं देवी दिव्या त्रिपथगा नदी ।
KK-12-01-036-008c	साक्षाद्ददर्श यो देवान्सर्वानिन्द्रपुरोगमान् ॥
KK-12-01-036-009a	बृहस्पतिपुरोगांस्तु देवर्षीनसकृत्प्रभुः ।
KK-12-01-036-009c	तोषयित्वोपचारेण राजनीतिमधीतवान् ॥
KK-12-01-036-010a	उशना वेद यच्छास्त्रं देवासुरगुरुर्द्विजः ।
KK-12-01-036-010c	स च धर्मं सवैयाख्यं प्राप्तवान्कुरुसत्तमः ॥
KK-12-01-036-011a	भार्गवाच्च्यवनाच्चापि वेदानङ्गोपबृंहितान् ।
KK-12-01-036-011c	प्रतिपेदे महाबुद्धिर्वसिष्ठाच्चरितव्रतः ॥
KK-12-01-036-012a	पितामहसुतं ज्येष्ठं कुमारं दीप्ततेजसम् ।
KK-12-01-036-012c	अध्यात्मगतितत्त्वज्ञमुपाशिक्षत यः पुरा ॥
KK-12-01-036-013a	मार्कण्डेयमुखात्कृत्स्नं यतिधर्ममवाप्तवान् ।
KK-12-01-036-013c	रामादस्त्राणि शक्राच्च प्राप्तवान्पुरुषर्षभः ॥
KK-12-01-036-014a	मृत्युरात्मेच्छया यस्य जातस्य मनुजेष्वपि ।
KK-12-01-036-014c	तथाऽनपत्यस्य सतः पुण्यलोकादिविश्रुताः ॥
KK-12-01-036-015a	यस्य ब्रह्मर्षयः पुण्या नित्यमासन्सभासदः ।
KK-12-01-036-015c	यस्य नाविदितं किञ्चिज्ज्ञानं ज्ञेयेषु दृश्यते ॥
KK-12-01-036-016a	स ते वक्ष्यति धर्मज्ञः सूक्ष्मधर्मार्थतत्त्ववित् ।
KK-12-01-036-016c	तमभ्येहि पुरा प्राणान्स विमुञ्चति धर्मवित् ॥
KK-12-01-036-017a	एवमुक्तस्तु कौन्तेयो दीर्घप्रज्ञो महामतिः ।
KK-12-01-036-017c	उवाच वदतां श्रेष्ठं व्यासं सत्यवतीसुतम् ॥
KK-12-01-036-018	युधिष्ठिर उवाच 
KK-12-01-036-018a	वैशसं सुमहत्कृत्वा ज्ञातीनां रोमहर्षणम् ।
KK-12-01-036-018c	आगस्कृत्सर्वलोकस्य पृथिवीनाशकारकः ॥
KK-12-01-036-019a	घातयित्वा तमेवाजौ छलेनाजिह्मयोधिनम् ।
KK-12-01-036-019c	उपसम्प्रष्टुमर्हामि तमहं केन हेतुना ॥
KK-12-01-036-020	वैशम्पायन उवाच 
KK-12-01-036-020a	ततस्तं नृपतिश्रेष्ठं चातुर्वर्ण्यहितेप्सया ।
KK-12-01-036-020c	पुनरेव महाबाहुर्यदुश्रेष्ठोऽब्रवीद्वचः ॥
KK-12-01-036-021	वासुदेव उवाच 
KK-12-01-036-021a	नेदानीमतिनिर्बन्धं शोके त्वं कर्तुमर्हसि ।
KK-12-01-036-021c	यदाह भगवान्व्यासस्तत्कुरुष्व नृपोत्तम ॥
KK-12-01-036-022a	ब्राह्मणास्त्वां महाबाहो भ्रातरश्च महौजसः ।
KK-12-01-036-022c	पर्जन्यमिव घर्मान्ते नाथमाना उपासते ॥
KK-12-01-036-023a	हतशिष्टाश्च राजानः कृत्स्नं चैव समागतम् ।
KK-12-01-036-023c	चातुर्वर्ण्यं महाराज राष्ट्रं ते कुरुजाङ्गलम् ॥
KK-12-01-036-024a	प्रियार्थमपि चैतेषां ब्राह्मणानां महात्मनाम् ।
KK-12-01-036-024c	नियोगादस्य च गुरोर्व्यासस्यामिततेजसः ॥
KK-12-01-036-025a	सुहृदामस्मदादीनां द्रौपद्यांश्च परन्तप ।
KK-12-01-036-025c	कुरु प्रियममित्रघ्न लोकस्य च हितं कुरु ॥
KK-12-01-036-026	वैशम्पायन उवाच 
KK-12-01-036-026a	एवमुक्तः स कृष्णेन राजा राजीवलोचनः ।
KK-12-01-036-026c	हितार्थं सर्वलोकस्य समुत्तस्थौ महामनाः ॥
KK-12-01-036-027a	सोऽनुनीतो नरव्याघ्र विष्टरश्रवसा स्वयम् ।
KK-12-01-036-027c	द्वैपायनेन च तथा देवस्थानेन जिष्णुना ॥
KK-12-01-036-028a	एतैश्चान्यैश्च बहुभिरनुनीतो युधिष्ठिरः ।
KK-12-01-036-028c	व्यजहान्मानसं दुःखं सन्तापं च महायशाः ॥
KK-12-01-036-029a	श्रुतवाक्यः श्रुतनिधिः श्रुतश्राव्यविशारदः ।
KK-12-01-036-029c	व्यवस्य मनसा शान्तिमगच्छत्पाण्डुनन्दनः ॥
KK-12-01-036-030a	स तैः परिवृतो राजा नक्षत्रैरिव चन्द्रमाः ।
KK-12-01-036-030c	धृतराष्ट्रं पुरस्कृत्य स्वपुरं प्रविवेश ह ॥
KK-12-01-036-031a	प्रविविक्षुः स धर्मज्ञः कुन्तीपुत्रो युधिष्ठिरः ।
KK-12-01-036-031c	अर्चयामास देवांश्च ब्राह्मणांश्च सहस्रशः ॥
KK-12-01-036-032a	ततो नवं रथं शुभ्रं कम्बलाजिनसंवृतम् ।
KK-12-01-036-032c	युक्तं षोडशभिस्त्वश्वैः पाण्डुरैः शुभलक्षणैः ॥
KK-12-01-036-033a	मन्त्रैरभ्यर्चितं पुण्यैः स्तूयमानश्च वन्दिभिः ।
KK-12-01-036-033c	आरुरोह यथा देवः सोमोऽमृतमयं रथम् ॥
KK-12-01-036-034a	जग्राह रश्मीन्कौन्तेयो भीमो भीमपराक्रमः ।
KK-12-01-036-034c	अर्जुनः पाण्डुरं छत्रं धारयामास भानुमत् ॥
KK-12-01-036-035a	ध्रियमाणं च तच्छत्रं पाण्डुरं राजमूर्धनि ।
KK-12-01-036-035c	शुशुभे तारकाराजः सिताभ्र इव चाम्बरे ॥
KK-12-01-036-036a	चामरव्यजने त्वस्य वीरौ जगृहतुस्तदा ।
KK-12-01-036-036c	चन्द्ररश्मिप्रयभे शुभ्रे माद्रीपुत्रावलङ्कृते ॥
KK-12-01-036-037a	ते पञ्च रथमास्थाय भ्रातरः समलङ्कृताः ।
KK-12-01-036-037c	भूतानीव समस्तानि राजन्ददृशिरे तदा ॥
KK-12-01-036-038a	आस्थाय तु रथं शुभ्रं युक्तमश्वैर्मनोजवैः ।
KK-12-01-036-038c	अन्वयात्पृष्ठतो राजन्युयुत्सुः पाण्डवाग्रजम् ॥
KK-12-01-036-039a	रथं हेममयं शुभ्रं शैब्यसुग्रीवयोजितम् ।
KK-12-01-036-039c	सह सात्यकिना कृष्णः समास्थायान्वयात्कुरून् ॥
KK-12-01-036-040a	नरयानेन तु ज्येष्ठः पिता पार्थस्य भारत ।
KK-12-01-036-040c	अग्रतो धर्मराजस्य गान्धारीसहितो ययौ ॥
KK-12-01-036-041a	कुरुस्त्रियश्च ताः सर्वाः कुन्ती कृष्णा च माधवी ।
KK-12-01-036-041c	यानैरुच्चावचैर्जग्मुर्विदुरेण पुरस्कृताः ॥
KK-12-01-036-042a	ततो रथाश्च बहुला नागाश्वसमलङ्कृताः ।
KK-12-01-036-042c	पादाताश्च हयाश्चैव पृष्ठतः समनुव्रजन् ॥
KK-12-01-036-043a	ततो वैतालिकैः सूतैर्मागधैश्च सुभाषितैः ।
KK-12-01-036-043c	स्तूयमानो ययौ राजा नगरं नागसाह्वयम् ॥
KK-12-01-036-044a	तत्प्रयाणं माहबाहोर्बभूवाप्रतिमं भुवि ।
KK-12-01-036-044c	आकुलाकुलमुत्क्रुष्टं हृष्टपुष्टजनाकुलम् ॥
KK-12-01-036-045a	अभियाने तु पार्थस्य नरैर्नगरवासिभिः ।
KK-12-01-036-045c	नगरं राजमार्गाश्च यथावत्समलङ्कृताः ॥
KK-12-01-036-046a	पाण्डुरेण च माल्येन पताकाभिश्च मेदिनी ।
KK-12-01-036-046c	संस्कृतो राजमार्गोऽभूद्धूपनैश्च प्रधूपितः ॥
KK-12-01-036-047a	अथ चूर्णैश्च गन्धानां नानापुष्पप्रियङ्गुभिः ।
KK-12-01-036-047c	माल्यदामभिरासक्तै राजवेश्माभिसंवृतम् ॥
KK-12-01-036-048a	कुम्भाश्च नगरद्वारि वारिपूर्णा नवा दृढाः ।
KK-12-01-036-048c	सिताः सुमनसो गौराः स्थापितास्तत्र तत्र ह ॥
KK-12-01-036-049a	तथा स्वलङ्कृतं द्वारं नगरं पाण्डुनन्दनः ।
KK-12-01-036-049c	स्तूयमानः शुभैर्वाक्यैः प्रविवेश सुहृद्वृतः ॥ 

इति श्रीमन्महाभारते शान्तिपर्वणि राजधर्मपर्वणि षट्त्रिंशोऽध्यायः ॥ 36 ॥

12-36-3 कौतूहलेन प्रसङ्गेनाऽनुप्रवणा अभिमुखा ॥ 12-36-6 प्रेहि प्रयाहि ॥ 12-36-10 यच्च देवगुरुर्द्विज इति झ. पाठः । सवैयाख्यं व्याख्यासहितम् ॥ 12-36-16 विमुञ्चति विमोक्ष्यति ततः पुरा ॥ 12-36-18 वैशसं विनाशम् ॥ 12-36-22 नाथमानाः याचमानाः । उपासत इत्युत्तरत्रापि योज्यम् ॥ 12-36-27 विष्टरश्रवसा विष्णुना ॥ 12-36-28 सन्तापं शारीरं तापम् ॥ 12-36-29 वाक्यानि वेदावयवाः । निधिस्तदर्थविचारग्रन्थो मीमांसा । श्रुतं श्राव्यं नीतिशास्त्रादि । व्यवस्य कर्तव्यमर्थं निश्चित्य ॥ 12-36-33 अमृतमयं देवतामयम् ॥ 12-36-38 युयुत्सुर्धृतराष्ट्रपुत्रः ॥ 12-36-46 मेदिनी समलङ्कृतेत्यनुषज्यते । धूपनैः अगरुप्रभृतिभिर्धूपद्रव्यैः ॥
