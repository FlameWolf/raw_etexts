अध्यायः 102

भीष्मेण युधिष्ठिरम् प्रति सेनाया जयचिह्नानां राजनीतेश्च कथनम् ॥ 1 ॥
001	युधिष्ठिर उवाच 
001a	जयिन्याः कानि रूपाणि भवन्ति भरतर्षभ ।
001c	पृतनायाः प्रशस्तानि तानि चेच्छामि वेदितुम् ॥
002	भीष्म उवाच 
002a	जयिन्या यानि रूपाणि भवन्ति भरतर्षभ ।
002c	पृतनायाः प्रशस्तानि तानि वक्ष्यामि सर्वशः ॥
003a	दैवे पूर्वं प्रकुपिते मानुषे कालचोदिते ।
003c	तद्विद्वांसोऽनुपस्यन्ति ज्ञानदीर्घेण चक्षुषा ॥
004a	प्रायश्चित्तविधिं चात्र जपहोमांश्च तद्विदः ।
004c	मङ्गलानि च कुर्वन्ति शमयन्त्यहितानि च ॥
005a	उदीर्णमनसो योधा वाहनानि च भारत ।
005c	यस्यां भवन्ति सेनायां ध्रुवं तस्या जयो भवेत् ॥
006a	अन्वेव वायवो यान्ति तथैवेन्द्रधनूंषि च ।
006c	अनुप्लवन्ते मेघाश्च तथाऽऽदित्यस्य रश्मयः ॥
007a	गोमायवश्चातुलोमबला गृध्राश्च सर्वशः ।
007c	अर्हयेयुर्यदा सेनां तदा सिद्धिरनुत्तमा ॥
008a	प्रसन्नभाः पावकश्चोर्ध्वरश्मिः प्रदक्षिणावर्तशिखो विधूमः ।
008c	पुण्या गन्धाश्चाहुतीनां भवन्ति जयस्यैतद्भाविनो रूपमाहुः ॥
009a	गम्भीरशब्दाश्च महास्वनाश्च शङ्ख्याश्च भेर्यश्च नदन्ति यत्र ।
009c	युयुत्सवश्चाप्रतीपा भवन्ति जयस्यैतद्भाविनो रूपमाहुः ॥
010a	इष्टा मृगाः पृष्ठतो वामतश्च सम्प्रस्थितानां च गमिष्यतां च ।
010c	जिघांसतां दक्षिणाः सिद्धिमाहुर्ये त्वग्रतस्ते प्रतिषेधयन्ति ॥
011a	माङ्गल्यशब्दाञ्शकुना वदन्ति हंसाः क्रौञ्चाः शतपत्राश्च चाषाः ।
011c	हृष्टा योधाः सत्ववन्तो भवन्ति जयस्यैतद्भाविनो रूपमाहुः ॥
012a	शस्त्रैर्यन्त्रैः कवचैः केतुभिश्च सुभानुभिर्मुखवर्णैश्च यूनाम् ।
012c	भ्राजिष्मती दुष्प्रतिवीक्षणीया येषां चमूस्तेऽभिभवन्ति शत्रून् ॥
013a	शुश्रूषवश्चानभिमानिनश्च परस्परं सौहृदमास्थिताश्च ।
013c	येषां योधाः शौर्यमनुष्ठिताश्च जयस्यैतद्भाविनो रुपमाहुः ॥
014a	शब्दाः स्पर्शास्तथा गन्धा विचरन्ति मनःप्रियाः ।
014c	धैर्यं चाविशते योधान्विजयस्य मुखं च तत् ॥
015a	शब्दो वामः प्रस्थितस्य दक्षिणः प्रविविक्षतः ।
015c	पश्चात्संसाधयत्यर्थं पुरस्ताच्च निषेधति ॥
016a	संहत्य महतीं सेनां चतुरङ्गां युधिष्ठिर ।
016c	साम्नैव वर्तयेः पूर्वं प्रयतेथास्ततो युधि ॥
017a	जघन्य एष विजयो यद्युद्धे सामभाषणम् ।
017c	यादृच्छिको युधि जयो दैवेनेति विचारणम् ॥
018a	आपगेव महावेगा त्रस्ता इव महामृगाः ।
018c	दुर्निवार्यतमा चैव प्रभग्ना महती चमूः ॥
019a	भग्ना इत्येव भज्यन्ते विद्वांसोऽपि न कारणम् ।
019c	उदारसारा महती रुरुसंङ्घोपमा चमूः ॥
020a	परस्परज्ञाः संहृष्टास्त्यक्तप्राणाः सुनिश्चिताः ।
020c	अपि पञ्चशतं शूरा निघ्नन्ति परवाहिनीम् ॥
021a	अपि वा पञ्चषट्सप्तसंहिताः कृतनिश्चयाः ।
021c	कुलीनाः पूजिताः सम्यग्विजयन्तीह शात्रवान् ॥
022a	सन्निपातो न मन्तव्यः शक्ये सति कथञ्चन ।
022c	सान्त्वभेदप्रदानानां युद्धमुत्तरमुच्यते ॥
023a	संसर्पेण हि सेनाया भयं भीरून्प्रबाधते ।
023c	वज्रादिव प्रज्वलितादियं स्वित्क्षपयिष्यति ॥
024a	अभिप्रयातां समितिं ज्ञात्वा ये प्रतियान्त्यथ ।
024c	तेषां सन्दन्ति गात्राणि योधानां विषयस्य च ॥
025a	विषयो व्यथते राजन्सर्वः सस्थाणुजङ्गमः ।
025c	अस्त्रप्रतापतप्तानां मज्जाः सीदन्ति देहिनाम् ॥
026a	तेषां सान्त्वं क्रूरमिश्रं प्रणेतव्यं पुनः पुनः ।
026c	सम्पीड्यमाना हि परैर्योगमायान्ति सर्वतः ॥
027a	आन्तराणां च भेदार्थं चरानभ्यवचारयेत् ।
027c	यश्च तस्मात्परो राजा तेन सन्धिः प्रशस्यते ॥
028a	न हि तस्यान्यथा पीडा शक्या कर्तुं तथाविधा ।
028c	यथा सार्धममित्रेण सर्वतः प्रतिबाधनम् ॥
029a	क्षमा वै साधुमायाति न ह्यसाधून्क्षमा सदा ।
029c	क्षमायाश्चाक्षमायाश्च पार्थ विद्धि प्रयोजनम् ॥
030a	विजित्य क्षममाणस्य यशो राज्ञो विवर्धते ।
030c	महापराधे ह्यप्यस्मिन्विश्वसन्त्यपि शत्रवः ॥
031a	मन्यन्ते कर्षयित्वा तु क्षमा साध्वीति शाम्बराः ।
031c	असन्तप्तं तु यद्दारु प्रत्येति प्रकृतिं पुनः ॥
032a	नैतत्प्रशंसन्त्याचार्या न चैतत्साधु दर्शनम् ।
032c	अक्रोधेनाविनाशेन नियन्तव्याः स्वपुत्रवत् ॥
033a	द्वेष्यो भवति भूतानामुग्रो राजा युधिष्ठिर ।
033c	मृदुमप्यवमन्यन्ते तस्मादुभयभाग्भवेत् ॥
034a	प्रहरिष्यन्प्रियं ब्रूयात्प्रहरन्नपि भारत ।
034c	प्रहृत्य च प्रियं ब्रूयाच्छोचन्निव रुदन्निव ॥
035a	न मे प्रिया ये स्म हताः सम्प्रहृष्टाः परेऽपि च ।
035c	न च कत्थनमेवाग्र्यमुच्यमानं पुनःपुनः ॥
036a	अहो जीवितमाकाङ्क्षेन्नेदृशो वधमर्हति ।
036c	सुदुर्लभाः सुपुरुषाः सङ्ग्रामेष्वपलायिनः ॥
037a	कृतं ममाप्रियं तेन येनायं निहतो मृधे ।
037c	इति वाचा वदन्हन्तॄन्पूजयेत रहोगतः ॥
038a	हन्तॄणां च हतानां च पूजां कुर्याद्यथार्थतः ।
038c	क्रोशेद्बाहुं प्रगृह्यापि चिकीर्षञ्जनसङ्ग्रहम् ॥
039a	एवं सर्वास्ववस्थासु सान्त्वपूर्वं समाचरेत् ।
039c	प्रियो भवति भूतानां धर्मज्ञो वीतभीर्नृपः ॥
040a	विश्वासं चात्र गच्छन्ति सर्वभूतानि भारत ।
040c	विश्वस्तः शक्यते भोक्तुं यथाकालं समुत्थितः ॥
041a	तस्माद्विश्वासयेद्राजा सर्वभूतान्यमायया ।
041c	सर्वतः परिरक्षेच्च यो महीं भोक्तुमिच्छति ॥ 

इति श्रीमन्महाभारते शान्तिपर्वणि राजधर्मपर्वणि द्व्यधिकशततमोऽध्यायः ॥ 102 ॥

12-102-15 शब्दः काकस्येति शेषः ॥ 12-102-22 सन्निपातो युद्धम् ॥ 12-102-24 समितिं युद्धम् । स्यन्दन्ति स्विद्यन्ति ॥ 12-102-25 विषयो देशः ॥ 12-102-26 योगं सन्धिम् ॥ 12-102-27 आन्तराणां शत्रोः सखीनाम् । तस्माच्छत्रोः परः श्रेष्ठस्तेन सन्धिं च कुर्यात् ॥ 12-102-29 क्षमा वै साध्वमायानां नहि साधु सदा क्षमा इति ड. थ. पाठः ॥ 12-102-30 अस्मिन्क्षमावति ॥ 12-102-31 असन्ताप्य ऋजूकृतं वंशादि पुनर्वक्रीभवत्यतः शत्रुं सन्ताप्य क्षमां कुर्यादिति शम्बरस्य दैत्यस्य मतम् ॥ 12-102-32 स्वमतमाह नैतदिति ॥ 12-102-40 विश्वस्तो जनः ॥
