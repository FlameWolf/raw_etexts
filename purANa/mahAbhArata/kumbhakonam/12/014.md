अध्यायः 014
युधिष्ठिरम् प्रति द्रौपदीवचनम् ॥ 1 ॥
KK-12-01-014-001	वैशम्पायन उवाच 
KK-12-01-014-001a	अव्याहरति कौन्तेये धर्मराजे युधिष्ठिरे ।
KK-12-01-014-001c	भ्रातॄणां ब्रुवतां तांस्तान्विविधान्वेदनिश्चयान् ॥
KK-12-01-014-002a	महाभिजनसम्पन्ना श्रीमत्यायतलोचना ।
KK-12-01-014-002c	अभ्यभाषत राजानं द्रौपदी योषितां वरा ॥
KK-12-01-014-003a	आसीनमृषभं राज्ञां भ्रातृभिः परिवारितम् ।
KK-12-01-014-003c	सिंहशार्दूलसदृशैर्वारणैरिव यूथपम् ॥
KK-12-01-014-004a	अभिमानवती नित्यं विशेषेण युधिष्ठिरे ।
KK-12-01-014-004c	लालिता सततं राज्ञा धर्माधर्मनिदर्शिनी ॥
KK-12-01-014-005a	आमन्त्रयित्वा सुश्रोणी साम्ना परमवल्गुना ।
KK-12-01-014-005c	भर्तारमभिसम्प्रेक्ष्य ततो वचनमब्रवीत् ॥
KK-12-01-014-006	द्रौपद्युवाच 
KK-12-01-014-006a	इमे ते भ्रातरः पार्थ शुष्यन्ते स्तोकका इव ।
KK-12-01-014-006c	वावाश्यमानास्तिष्ठन्ति न चैनानभिनन्दसे ॥
KK-12-01-014-007a	नन्दयैतान्महाराज मत्तानिव महाद्विपान् ।
KK-12-01-014-007c	उपपन्नेन वाक्येन सततं दुःखभागिनः ॥
KK-12-01-014-008a	कथं द्वैतवने राजन्पूर्वमुक्त्वा तथा वचः ।
KK-12-01-014-008c	भ्रातॄनेतान्स्म सहिताञ्शीतवातातपार्दितान् ॥
KK-12-01-014-009a	वयं दुर्योधनं हत्वा मृधे भोक्ष्याम मेदिनीम् ।
KK-12-01-014-009c	सम्पूर्णां सर्वकामानामाहवे विजयैषिणः ॥
KK-12-01-014-010a	नृवीरांश्च रथान्हत्वा निहत्य च महागजान् ।
KK-12-01-014-010c	संस्तीर्य च रथैर्भूमिं ससादिभिररिन्दमाः ॥
KK-12-01-014-011a	यजेम विविधैर्यज्ञैः समृद्धैराप्तदक्षिणैः ।
KK-12-01-014-011c	वनवासकृतं दुःखं भविष्यति सुखाय नः ॥
KK-12-01-014-012a	इत्येतानेवमुक्त्वा त्वं स्वयं धर्मभृतां वर ।
KK-12-01-014-012c	कथमद्य पुनर्वीर विनिहंसि मनांसि नः ॥
KK-12-01-014-013a	न क्लीबो वसुधां भुङ्क्ते न क्लीबो धनमश्नुते ।
KK-12-01-014-013c	न क्लीबस्य गृहे पुत्रा मत्स्याः पङ्क इवासते ॥
KK-12-01-014-014a	नादण्डः क्षत्रियो भाति नादण्डो भूमिमश्नुते ।
KK-12-01-014-014c	नादण्डस्य प्रजा राज्ञः सुखं विन्दन्ति भारत ॥
KK-12-01-014-015a	`सदेवासुरगन्धर्वैरप्सरोभिर्विभूषितम् ।
KK-12-01-014-015c	रक्षोभिर्गुह्यकैर्नागैर्मनुष्यैश्च विभूषितम् ॥
KK-12-01-014-016a	त्रिवर्गेण च सम्पूर्णं त्रिवर्गस्यागमेन च ।
KK-12-01-014-016c	दण्डेनाभ्याहृतं सर्वं जगद्भोगाय कल्पते ॥
KK-12-01-014-017a	स्वायम्भुवं महीपाल आगमं शृणु शाश्वतम् ।
KK-12-01-014-017c	विप्राणां विदितश्चायं तव चैव विशाम्पते ॥
KK-12-01-014-018a	अराजके हि लोकेऽस्मिन्सर्वतो विद्रुते भयात् ।
KK-12-01-014-018c	रक्षार्थमस्य लोकस्य राजानमसृजत्प्रभुः ।
KK-12-01-014-018a	महाकायं महावीर्यं पालने जगतः क्षमम् ॥
KK-12-01-014-019c	अनिलाग्नियमार्काणामिन्द्रस्य वरुणस्य च ।
KK-12-01-014-019c	चन्द्रवित्तेशयोश्चैव मात्रा निर्हृत्य शाश्वतीः ॥
KK-12-01-014-020a	यस्मादेषां सुरेन्द्राणां सम्भवत्यंशतो नृपः ।
KK-12-01-014-020c	तस्मादभिभवत्येष सर्वभूतानि तेजसा ॥
KK-12-01-014-021a	तपत्यादित्यवच्चैव चक्षूंषि च मनांसि च ।
KK-12-01-014-021c	न चैनं भुवि शक्नोति कश्चिदप्यभिवीक्षितुम् ॥
KK-12-01-014-022a	सोऽग्निर्भवति वायुश्च सोऽर्कः सोमश्च धर्मराट् ।
KK-12-01-014-022c	स कुबेरः स वरुणः स महेन्द्रः प्रतापवान् ॥
KK-12-01-014-023a	पितामहस्य देवस्य विष्णोः शर्वस्य चैव हि ।
KK-12-01-014-023c	ऋषीणां चैव सर्वेषां तस्मिंस्तेजः प्रतिष्ठितम् ॥
KK-12-01-014-024a	बालोऽपि नावमन्तव्यो मनुष्य इति भूमिपः ।
KK-12-01-014-024c	महती देवता ह्येषा नररूपेण तिष्ठति ॥
KK-12-01-014-025a	एकमेव दहत्यग्निर्नरं दुरुपसर्पिणम् ।
KK-12-01-014-025c	कुलं दहति राजाग्निः सपशुद्रव्यसञ्चयम् ॥
KK-12-01-014-026a	धृतराष्ट्रकुलं दग्धं क्रोधोद्भूतेन वह्निना ।
KK-12-01-014-026c	प्रत्यक्षमेतल्लोकस्य संशयो हि न विद्यते ॥
KK-12-01-014-027a	कुलजो वृत्तसम्पन्नो धार्मिकश्च महीपतिः ।
KK-12-01-014-027c	प्रजानां पालने युक्तः पूज्यते दैवतैरपि ॥
KK-12-01-014-028a	कार्यं योऽवेक्ष्य शक्तिं च देशकालौ च तत्वतः ।
KK-12-01-014-028c	कुरुते धर्मसिद्ध्यर्थं वैश्वरूप्यं पुनःपुनः ॥
KK-12-01-014-029a	तस्य प्रसादे पद्मा श्रीर्विजयश्च पराक्रमे ।
KK-12-01-014-029c	मृत्युश्च वसति क्रोधे सर्वतेजोमयो हि सः ॥
KK-12-01-014-030a	तं यस्तु द्वेष्टि सम्मोहात्स विनश्यति मानवः ।
KK-12-01-014-030c	तस्य ह्याशुविनाशाय राजाऽपि कुरुते मनः ॥
KK-12-01-014-031a	तस्माद्धर्मं यदिष्टेषु स व्यवस्यति पार्थिवः ।
KK-12-01-014-031c	अनिष्टं चाप्यनिष्टेषु तद्धर्मं न विचालयेत् ॥
KK-12-01-014-032a	तस्यार्थे सर्वभूतानां गोप्तारं धर्ममात्मजम् |
KK-12-01-014-032c	ब्रह्मतेजोमयं दण्डमसृजत्पूर्वमीश्वरः ॥
KK-12-01-014-033a	तस्य सर्वाणि भूतानि स्थावराणि चराणि च ।
KK-12-01-014-033c	भयाद्भोगाय कल्पन्ते धर्मान्न विचलन्ति च ॥
KK-12-01-014-034a	देशकालौ च शक्तिं च कार्यं चावेक्ष्य तत्वतः ।
KK-12-01-014-034c	यथार्हतः सम्प्रणयेन्नरेष्वन्यायवर्तिषु ॥
KK-12-01-014-035a	स राजा पुरुषो दण्डः स नेता शासिता च सः ।
KK-12-01-014-035c	वर्णानामाश्रमाणां च धर्मप्रभुरथाव्ययः ॥
KK-12-01-014-036a	दण्डः शास्ति प्रजाः सर्वा दण्ड एवाभिरक्षति ।
KK-12-01-014-036c	दण्डः सुप्तेषु जागर्ति दण्डं धर्मं विदुर्बुधाः ॥
KK-12-01-014-037a	सुसमीक्ष्य धृतो दण्डः सर्वा रञ्जयति प्रजाः ।
KK-12-01-014-037c	असमीक्ष्य प्रणीतस्तु विनाशयति सर्वशः ॥
KK-12-01-014-038a	यदि न प्रणयेद्राजा दण्डं दण्ड्येष्वतन्द्रितः ।
KK-12-01-014-038c	जले मत्स्यानिवाभक्ष्यन्दुर्बलान्बलवत्तराः ॥
KK-12-01-014-039a	काकोऽद्याच्च पुरोडाशं श्वा चैवावलिहेद्धविः ।
KK-12-01-014-039c	स्वामित्वं न क्वचिच्च स्यात्प्रपद्येताधरोत्तरम् ॥
KK-12-01-014-040a	सर्वो दण्डजितो लोको दुर्लभस्तु शुचिर्नरः ।
KK-12-01-014-040c	दण्डस्य हि भयात्सर्वं जगद्भोगाय कल्पते ॥
KK-12-01-014-041a	देवदानवगन्धर्वा रक्षांसि पतगोरगाः ।
KK-12-01-014-041c	तेऽपि भोगाय कल्पन्ते दण्डेनैवाभिपीडिताः ॥
KK-12-01-014-042a	दूष्येयुः सर्ववर्णाश्च भिद्येरन्सर्वसेतवः ।
KK-12-01-014-042c	सर्वलोकप्रकोपश्च भवेद्दण्डस्य विभ्रमात् ॥
KK-12-01-014-043a	यत्र श्यामो लोहिताक्षो दण्डश्चरति पापहा ।
KK-12-01-014-043c	प्रजास्तत्र न मुह्यन्ति नेता चेत्साधु पश्यति ॥
KK-12-01-014-044a	आहुस्तस्य प्रणेतारं राजानं सत्यवादिनम् ।
KK-12-01-014-044c	समीक्ष्यकारिणं प्राज्ञं धर्मकामार्थकोविदम् ॥
KK-12-01-014-045a	तं राजा प्रणयन्सम्यक्स्वर्गायाभिप्रवर्तते ।
KK-12-01-014-045c	कामात्मविषयी क्षुद्रो दण्डेनैव निहन्यते ॥
KK-12-01-014-046a	दण्डो हि सुमहातेजा दुर्धरश्चाकृतात्मभिः ।
KK-12-01-014-046c	धर्माद्विचलितं हन्ति नृपमेव सबान्धवम् ॥
KK-12-01-014-047a	ततो दुर्गं च राष्ट्रं च लोकं च सचराचरम् ।
KK-12-01-014-047c	अन्तरिक्षगतांश्चैव मुनीन्देवांश्च हिंसति ॥
KK-12-01-014-048a	सोऽसहायेन मूढेन लुब्धेनाकृतबुद्धिना ।
KK-12-01-014-048c	अशक्यो न्यायतो नेतुं विषयांश्चैव सेवता ॥
KK-12-01-014-049a	शुचिना सत्यसन्धेन नीतिशास्त्रानुसारिणा ।
KK-12-01-014-049c	दण्डः प्रणेतुं शक्यो हि सुसहायेन धीमता ॥
KK-12-01-014-050a	स्वराष्ट्रे न्यायवर्ती स्याद्भृशदण्डश्च शत्रुषु ।
KK-12-01-014-050c	सुहृत्स्वजिह्मः स्निग्धेषु ब्राह्मणेषु क्षमान्वितः ॥
KK-12-01-014-051a	एवंवृत्तस्य राज्ञस्तु शिलोञ्छेनापि जीवतः ।
KK-12-01-014-051c	विस्तीर्येत यशो लोके तैलबिन्दुरिवाम्भसि ॥
KK-12-01-014-052a	अतस्तु विपरीतस्य नृपतेरकृतात्मनः ।
KK-12-01-014-052c	सङ्क्षिप्येत यशो लोके घृतबिन्दुरिवाम्भसि ॥
KK-12-01-014-053a	देवदेवेन रुद्रेण ब्रह्मणा च महीपते ।
KK-12-01-014-053c	विष्णुना चैव देवेन शक्रेण च महात्मना ॥
KK-12-01-014-054a	लोकपालैश्च भूतैश्च पाण्डवैश्च महात्मभिः ।
KK-12-01-014-054c	धर्माद्विचलिता राजन्धार्तराष्ट्रा निपातिताः ।
KK-12-01-014-054e	अधार्मिका दुराचाराः ससैन्या विनिपातिताः ॥
KK-12-01-014-055a	तान्निहत्य न दोषस्ते स्वल्पोऽपि जगतीपते ।
KK-12-01-014-055c	छलेन मायया वाऽथ क्षत्रधर्मेण वा नृप ॥'
KK-12-01-014-056a	मित्रता सर्वभूतेषु दानमध्ययनं तपः ।
KK-12-01-014-056c	ब्राह्मणस्यैव धर्मः स्यान्न राज्ञो राजसत्तम ॥
KK-12-01-014-057a	असतां प्रतिषेधश्च सतां च परिपालनम् ।
KK-12-01-014-057c	एष राज्ञां परो धर्मः समरे चापलायनम् ॥
KK-12-01-014-058a	यस्मिन्क्षमा च क्रोधश्च दानादाने भयाभये ।
KK-12-01-014-058c	निग्रहानुग्रहौ चोभौ स वै धर्मविदुच्यते ॥
KK-12-01-014-059a	न श्रुतेन न दानेन न सान्त्वेन न चेज्यया ।
KK-12-01-014-059c	त्वयेयं पृथिवी लब्धा न सङ्कोचेन चाप्युत ॥
KK-12-01-014-060a	यत्तद्बलममित्राणां तथा वीरसमुद्यतम् ।
KK-12-01-014-060c	हस्त्यश्वरथसम्पन्नं त्रिभिरङ्गैरनुत्तमम् ॥
KK-12-01-014-061a	रक्षितं द्रोणकर्णाभ्यामश्वत्थाम्ना कृपेण च ।
KK-12-01-014-061c	तत्त्वया निहतं वीर तस्माद्भुङ्क्ष्व वसुन्धराम् ॥
KK-12-01-014-062a	जम्बूद्वीपो महाराज नानाजनपदैर्युतः ।
KK-12-01-014-062c	त्वया पुरुषशार्दूल दण्डेन मृदितः प्रभो ॥
KK-12-01-014-063a	जम्बूद्वीपेन सदृशः क्रौञ्चद्वीपो नराधिप ।
KK-12-01-014-063c	अपरेण महामेरोर्दण्डेन मृदितस्त्वया ॥
KK-12-01-014-064a	क्रौञ्चद्वीपेन सदृशः शाकद्वीपो नराधिप ।
KK-12-01-014-064c	पूर्वेण तु महामेरोर्दण्डेन मृदितस्त्वया ॥
KK-12-01-014-065a	उत्तरेण महामेरोः शाकद्वीपेन सम्मितः ।
KK-12-01-014-065c	भद्राश्वः पुरुषव्याघ्र दण्डेन मृदितस्त्वया ॥
KK-12-01-014-066a	द्वीपाश्च सान्तरद्वीपा नानाजनपदाश्रयाः ।
KK-12-01-014-066c	विगाह्य सागरं वीर दण्डेन मृदितास्त्वया ॥
KK-12-01-014-067a	एतान्यप्रतिमेयानि कृत्वा कर्माणि भारत ।
KK-12-01-014-067c	न प्रीयसे महाराज पूज्यमानो द्विजातिभिः ॥
KK-12-01-014-068a	स त्वं भ्रातॄनिमान्दृष्ट्वा प्रतिनन्दस्व भारत ।
KK-12-01-014-068c	ऋषभानिव सम्मत्तान्गजेन्द्रान्गर्जितानिव ॥
KK-12-01-014-069a	अमरप्रतिमाः सर्वे शत्रुसाहाः परन्तपाः ।
KK-12-01-014-069c	एकैकोऽपि सुखायैषां मम स्यादिति मे मतिः ॥
KK-12-01-014-070a	किं पुनः पुरुषव्याघ्राः पतयो मे नरर्षभाः ।
KK-12-01-014-070c	समस्तानीन्द्रियाणीव शरीरस्य विचेष्टने ॥
KK-12-01-014-071a	अनृतं नाब्रवीच्छ्वश्रूः सर्वज्ञा सर्वदर्शिनी ।
KK-12-01-014-071c	युधिष्ठिरस्त्वां पाञ्चालि सुखे धास्यत्यनुत्तमे ॥
KK-12-01-014-072a	हत्वा राजसहस्राणि बहून्याशुपराक्रमः ।
KK-12-01-014-072c	तद्व्यर्थं सम्प्रपश्यामि मोहात्तव जनाधिप ॥
KK-12-01-014-073a	येषामुन्मत्तको ज्येष्ठः सर्वे तेऽप्यनुसारिणः ।
KK-12-01-014-073c	तवोन्मादान्महाराज सोन्मादाः सर्वपाण्डवाः ॥
KK-12-01-014-074a	यदि हि स्युरनुन्मत्ता भ्रातरस्ते नराधिप ।
KK-12-01-014-074c	बद्ध्वा त्वां नास्तिकैः सार्धं प्रशासेयुर्वसुन्धराम् ॥
KK-12-01-014-075a	कुरुते मूढ एवं हि यः श्रेयो नाधिगच्छति ।
KK-12-01-014-075c	धूपैरञ्जनयोगैश्च नस्यकर्मभिरेव च ॥
KK-12-01-014-076a	`उन्मत्तिरपनेतव्या तव राजन्यदृच्छया ।'
KK-12-01-014-076c	'भेषजैः स चिकित्स्यः स्याद्य उन्मार्गेण गच्छति ॥
KK-12-01-014-077a	साहं सर्वाधमा लोके स्त्रीणां भरतसत्तम ।
KK-12-01-014-077c	तथा विनिकृता पुत्रैर्याऽहमिच्छामि जीवितुम् ॥
KK-12-01-014-078a	धृतराष्ट्रसुता राजन्नित्यमुत्पथगामिनः ।
KK-12-01-014-078c	तादृशानां वधे दोषं नाहं पश्यामि कर्हिचित् ॥
KK-12-01-014-079ac	इमांश्चोशनसा गीताञ्श्लोकाञ्शृणु नराधिप ॥
KK-12-01-014-080a	आत्महन्ताऽर्थहन्ता च बन्धुहन्ता विषप्रदः ।
KK-12-01-014-080c	अकारणेन हन्ता च यश्च भार्यां परामृशेत् ॥
KK-12-01-014-081a	निर्दोषं वधमेतेषां षण्णामप्याततायिनाम् ।
KK-12-01-014-081c	ब्रह्मा प्रोवाच भगवान्भार्गवाय महात्मने ॥
KK-12-01-014-082a	ब्रह्मक्षत्रविशां राजन्सत्पथे वर्तिनामपि ।
KK-12-01-014-082c	प्रसह्यागारमागम्य हन्तारं गरदं तथा ॥
KK-12-01-014-083a	अभक्ष्यापेयदातारमग्निदं च निशातयेत् ।
KK-12-01-014-083c	मार्ग एष महीपानां गोब्राह्मणवधेषु च ॥
KK-12-01-014-084a	केशग्रहे च नारीणामपि युध्येत्पितामहम् ।
KK-12-01-014-084c	ब्रह्माणं देवदेवेशं किं पुनः पापकारिणम् ॥
KK-12-01-014-085a	गोब्राह्मणार्थे व्यसने च राज्ञां राष्ट्रोपमर्दे स्वशरीरहेतोः ।
KK-12-01-014-085c	स्त्रीणां च विक्रुष्टरुतानि श्रुत्वा विप्रोऽपि युध्येत महाप्रभावः ॥
KK-12-01-014-086a	धर्माद्विचलितं विप्रं निहन्यादाततायिनम् ।
KK-12-01-014-086c	तस्यान्यत्र वधं विद्वान्मनसाऽपि न चिन्तयेत् ॥
KK-12-01-014-087a	गोब्राह्मणवधे वृत्तं मन्त्रत्राणार्थमेव च ।
KK-12-01-014-087c	निहन्यात्क्षत्रियो विप्रं स्वकुटुम्बस्य चाप्तये ॥
KK-12-01-014-088a	तस्करेण नृशंसेन धर्मात्प्रचलितेन च ।
KK-12-01-014-088c	क्षत्रबन्धुः परं शक्त्या युध्येद्विप्रेण संयुगे ॥
KK-12-01-014-089a	आततायिनमायान्तमपि वेदान्तपारगम् ।
KK-12-01-014-089c	जिघांसन्तं जिघांसीयान्न तेन भ्रूणहा भवेत् ॥
KK-12-01-014-090a	ब्राह्मणः क्षत्रियो वैश्यः शूद्रो वाऽप्यन्त्यजोपि वा ।
KK-12-01-014-090c	न हन्याद्ब्राह्मणं शान्तं तृणेनापि कदाचन ॥
KK-12-01-014-091a	ब्राह्मणायावगुर्याद्यः स्पृष्ट्वा गुरुतरं महत् ।
KK-12-01-014-091c	वर्षाणां त्रिशतं पापः प्रतिष्ठां नाधिगच्छति ॥
KK-12-01-014-092a	सहस्राणि च वर्षाणि निहत्य नरके पतेत् ।
KK-12-01-014-092c	तस्मान्नैवावगुर्याद्धि नैव शस्त्रं निपातयेत् ॥
KK-12-01-014-093a	शोणितं यावतः पांसून्गृह्णातीति हि धारणा ।
KK-12-01-014-093c	तावतीः स समाः पापो नरके परिवर्तते ॥
KK-12-01-014-094a	त्वगस्थिभेदं विप्रस्य यः कुर्यात्कारयेत वा ।
KK-12-01-014-094c	ब्रह्महा स तु विज्ञेयः प्रायश्चित्ती नराधमः ॥
KK-12-01-014-095a	श्रोत्रियं ब्राह्मणं हत्वा तथाऽऽत्रेयीं च ब्राह्मणीम् ।
KK-12-01-014-095c	चतुर्विंशतिवर्षाणि चरेद्ब्रह्महणो व्रतम् ॥
KK-12-01-014-096a	द्विगुणा ब्रह्महत्येयं सर्वैः प्रोक्ता महर्षिभिः ।
KK-12-01-014-096c	प्रायश्चित्तमकुर्वाणं कृताङ्कं विप्रवासयेत् ॥
KK-12-01-014-097a	ब्राह्मणं क्षत्रियं वैश्यं शूद्रं वा घातयेन्नृपः ।
KK-12-01-014-097c	ब्रह्मघ्नं तस्करं चैव माभूदेवं चरिष्यति ॥
KK-12-01-014-098a	छित्त्वा हस्तौ च पादौ च नासिकोष्ठौ च भूपतिः ।
KK-12-01-014-098c	ब्रह्मघ्नं चोत्तमं पापं नेत्रोद्धारेण योजयेत् ॥
KK-12-01-014-099a	शूद्रस्यैव स्मृतो दण्डस्तद्वद्राजन्यवैश्ययोः ।
KK-12-01-014-099c	प्रायश्चित्तमकुर्वाणं ब्राह्मणं तु प्रवासयेत् ॥
KK-12-01-014-100a	क्षत्रियं वैश्यशूद्रौ च शस्त्रेणैव च घातयेत् ।
KK-12-01-014-100c	ब्रह्मघ्नान्ब्राह्मणान्राजा कृताङ्कान्विप्रवासयेत् ॥
KK-12-01-014-101a	विकलेन्द्रियांस्त्रिवर्णांश्च चण्डालैः सह वासयेत् ।
KK-12-01-014-101c	तैश्च यः सम्पिबेत्कश्चित्स पिबन्ब्रह्महा भवेत् ॥
KK-12-01-014-102ac	प्रेतानां न च देयानि पिण्डदानानि केनचित् ॥
KK-12-01-014-103a	कृष्णवर्णा विरूपा च निर्णीता लम्बमूर्धजा ।
KK-12-01-014-103c	दुनोत्यदृष्ट्वा कर्तारं ब्रह्महत्येति तां विदुः ॥
KK-12-01-014-104a	ब्रह्मघ्नेन पिबन्तश्च विप्रा देशाः पुराणि च ।
KK-12-01-014-104c	अचिरादेव पीड्यन्ते दुर्भिक्षव्याधितस्करैः ॥
KK-12-01-014-105a	ब्राह्मणं पापकर्माणं विप्राणामाततायिनम् ।
KK-12-01-014-105c	क्षत्रियं वैश्यशूद्रौ च नेत्रोद्धारेण योजयेत् ॥
KK-12-01-014-106a	दुर्बलानां बलं राजा बलिनो ये च साधवः ।
KK-12-01-014-106c	बलिनां दुर्बलानां च पापानां मृत्युरिष्यते ॥
KK-12-01-014-107a	सदोषमपि यो हन्यादश्राव्य जगतीपते ।
KK-12-01-014-107c	दुर्बलं बलवन्तं वा स पराजयमर्हति ॥
KK-12-01-014-108a	राजाज्ञां प्राड्विवाकं च नेच्छेद्यच्चापि निष्पतेत् ।
KK-12-01-014-108c	साक्षिणं साधुवाक्यं च जितं तमपि निर्दिशेत् ॥
KK-12-01-014-109a	बन्धनान्निष्पतेद्यच्च प्रतिभूर्न ददाति च ।
KK-12-01-014-109c	कुलजश्च धनाढ्यश्च स पराजयमर्हति ॥
KK-12-01-014-110a	राजाज्ञया समाहूतो यो न गच्छेत्सभां नरः ।
KK-12-01-014-110c	बलवन्तमुपाश्रित्य सायुधः स पराजितः ॥
KK-12-01-014-111a	तं दण्डेन विनिर्जित्य महासाहसिकं नरम् ।
KK-12-01-014-111c	वियुक्तदेहसर्वस्वं परलोकं विसर्जयेत् ॥
KK-12-01-014-112a	मृतस्यापि न देयानि पिण्डदानानि केनचित् ।
KK-12-01-014-112c	दत्त्वा दण्डं प्रयच्छेत मध्यमं पूर्वसाहसम् ॥
KK-12-01-014-113a	कुलस्त्रीव्यभिचारं च राष्ट्रस्य च विमर्दनम् ।
KK-12-01-014-113c	ब्रह्महत्यां च चौर्यं च राजद्रोहं च पञ्चमम् ॥
KK-12-01-014-114a	युद्धादन्यत्र हिंसायां सुरापस्य च कीर्तने ।
KK-12-01-014-114c	महान्तं गुरुतल्पे च मित्रद्रोहे च पातकम् ॥
KK-12-01-014-115a	न कथञ्चिदुपेक्षेत महासाहसिकं नरम् ।
KK-12-01-014-115c	सर्वस्वमपहृत्याशु ततः प्राणैर्वियोजयेत् ॥
KK-12-01-014-116a	त्रिषु वर्णेषु यो दण्डः प्रणीतो ब्रह्मणा पुरा ।
KK-12-01-014-116c	महासाहसिकं विप्रं कृताङ्कं विप्रवासयेत् ॥
KK-12-01-014-117a	साहस्रो वा भवेद्दण्डः काञ्चनो देहनिष्क्रिया ।
KK-12-01-014-117c	चतुर्णामपि वर्णानामेवमाहोशना कविः ॥
KK-12-01-014-118a	नारीणां बालवृद्धानां गोपतेश्च महामतिः ।
KK-12-01-014-118c	पापानां दुर्विनीतानां प्राणान्तं च बृहस्पतिः ।
KK-12-01-014-118e	दण्डमाह महाभाग सर्वेषामाततायिनाम् ॥
KK-12-01-014-119a	सर्वेषां पापबुद्धीनां पापकर्मैव कुर्वताम् ।
KK-12-01-014-119c	धृतराष्ट्रस्य पुत्राणां दण्डो निर्दोष इष्यते ।
KK-12-01-014-119e	सौबलस्य च दुर्बुद्धेः कर्णस्य च दुरात्मनः ॥
KK-12-01-014-120a	पश्यतां चैव शूराणां याऽहं द्यूते सभां तदा ।
KK-12-01-014-120c	रजस्वला समानीता भवतां पश्यतां नृप ।
KK-12-01-014-120e	वाससैकेन संवीता तव दोषेण भूपते ॥
KK-12-01-014-121a	माभूद्धर्मविलोपस्ते धृतराष्ट्रकुलक्षयात् ।
KK-12-01-014-121c	क्रोधाग्निना तु दग्धं च सपशुद्रव्यसञ्चयम् ॥
KK-12-01-014-122a	साऽहमेवंविधं दुःखं सम्प्राप्ता तव हेतुना ।
KK-12-01-014-122c	आदित्यस्य प्रसादेन न च प्राणैर्वियोजिता ॥
KK-12-01-014-123a	रक्षिता देवदेवेन जगतः कालहेतुना ।
KK-12-01-014-123c	दिवाकरेण देवेन विवस्त्रा न कृता तदा ॥'
KK-12-01-014-124a	एतेषां यतमानानां न मेऽद्य वचनं मृषा ।
KK-12-01-014-124c	त्वं तु सर्वां महीं त्यक्त्वा कुरुषे स्वयमापदम् ॥
KK-12-01-014-125a	यथाऽऽस्तां सम्मतौ राज्ञां पृथिव्यां राजसत्तम ।
KK-12-01-014-125c	मान्धाता चाम्बरीषश्च तथा राजन्विराजसे ॥
KK-12-01-014-126a	प्रशाधि पृथिवीं देवीं प्रजा धर्मेण पालयन् ।
KK-12-01-014-126c	सपर्वतवनद्वीपां मा राजन्विमना भव ॥
KK-12-01-014-127a	यजस्व विविधैर्यज्ञैर्युध्यस्वारीन्प्रयच्छ च ।
KK-12-01-014-127c	धनानि भोगान्वासांसि द्विजातिभ्यो नृपोत्तम ॥ 

इति श्रीमन्महाभारते शान्तिपर्वणि राजधर्मपर्वणि चतुर्दशोऽध्यायः ॥ 14 ॥

12-14-6 स्तोककाश्चातका वावाश्यमानाः पुनः पुनः क्रन्दन्तः ॥ 12-14-7 उपपन्नेन युक्तियुक्तेन ॥ 12-14-9 सर्वकामानां सर्वैरर्थैः ॥ 12-14-13 क्लीबोऽधीरः । अविपाला इवासत इति. ट. ड. पाठः । वत्सपाला इवासत इति थ. पाठः ॥ 12-14-57 प्रतिषेधो दण्डो राज्यान्निर्वासनं वा ॥ 12-14-58 दानम् आदानं च ते ॥ 12-14-59 सङ्कोचेन याच्ञया ॥ 12-14-63 अपरेण पश्चिमतः 12-14-64 क्रौञ्चद्वीपादिवशीकरणं सिद्धद्वारा राजसूये ॥ 12-14-73 सर्वे तेप्यवमानिता इति ट. ड. द. पठः ॥ 12-14-75 नस्यकर्म नासाद्वारा भेषजग्रहणम् ॥
