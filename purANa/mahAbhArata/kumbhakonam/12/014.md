अध्यायः 014
युधिष्ठिरम् प्रति द्रौपदीवचनम् ॥ 1 ॥
001	वैशम्पायन उवाच 
001a	अव्याहरति कौन्तेये धर्मराजे युधिष्ठिरे ।
001c	भ्रातॄणां ब्रुवतां तांस्तान्विविधान्वेदनिश्चयान् ॥
002a	महाभिजनसम्पन्ना श्रीमत्यायतलोचना ।
002c	अभ्यभाषत राजानं द्रौपदी योषितां वरा ॥
003a	आसीनमृषभं राज्ञां भ्रातृभिः परिवारितम् ।
003c	सिंहशार्दूलसदृशैर्वारणैरिव यूथपम् ॥
004a	अभिमानवती नित्यं विशेषेण युधिष्ठिरे ।
004c	लालिता सततं राज्ञा धर्माधर्मनिदर्शिनी ॥
005a	आमन्त्रयित्वा सुश्रोणी साम्ना परमवल्गुना ।
005c	भर्तारमभिसम्प्रेक्ष्य ततो वचनमब्रवीत् ॥
006	द्रौपद्युवाच 
006a	इमे ते भ्रातरः पार्थ शुष्यन्ते स्तोकका इव ।
006c	वावाश्यमानास्तिष्ठन्ति न चैनानभिनन्दसे ॥
007a	नन्दयैतान्महाराज मत्तानिव महाद्विपान् ।
007c	उपपन्नेन वाक्येन सततं दुःखभागिनः ॥
008a	कथं द्वैतवने राजन्पूर्वमुक्त्वा तथा वचः ।
008c	भ्रातॄनेतान्स्म सहिताञ्शीतवातातपार्दितान् ॥
009a	वयं दुर्योधनं हत्वा मृधे भोक्ष्याम मेदिनीम् ।
009c	सम्पूर्णां सर्वकामानामाहवे विजयैषिणः ॥
010a	नृवीरांश्च रथान्हत्वा निहत्य च महागजान् ।
010c	संस्तीर्य च रथैर्भूमिं ससादिभिररिन्दमाः ॥
011a	यजेम विविधैर्यज्ञैः समृद्धैराप्तदक्षिणैः ।
011c	वनवासकृतं दुःखं भविष्यति सुखाय नः ॥
012a	इत्येतानेवमुक्त्वा त्वं स्वयं धर्मभृतां वर ।
012c	कथमद्य पुनर्वीर विनिहंसि मनांसि नः ॥
013a	न क्लीबो वसुधां भुङ्क्ते न क्लीबो धनमश्नुते ।
013c	न क्लीबस्य गृहे पुत्रा मत्स्याः पङ्क इवासते ॥
014a	नादण्डः क्षत्रियो भाति नादण्डो भूमिमश्नुते ।
014c	नादण्डस्य प्रजा राज्ञः सुखं विन्दन्ति भारत ॥
015a	`सदेवासुरगन्धर्वैरप्सरोभिर्विभूषितम् ।
015c	रक्षोभिर्गुह्यकैर्नागैर्मनुष्यैश्च विभूषितम् ॥
016a	त्रिवर्गेण च सम्पूर्णं त्रिवर्गस्यागमेन च ।
016c	दण्डेनाभ्याहृतं सर्वं जगद्भोगाय कल्पते ॥
017a	स्वायम्भुवं महीपाल आगमं शृणु शाश्वतम् ।
017c	विप्राणां विदितश्चायं तव चैव विशाम्पते ॥
018a	अराजके हि लोकेऽस्मिन्सर्वतो विद्रुते भयात् ।
018c	रक्षार्थमस्य लोकस्य राजानमसृजत्प्रभुः ।
018a	महाकायं महावीर्यं पालने जगतः क्षमम् ॥
019c	अनिलाग्नियमार्काणामिन्द्रस्य वरुणस्य च ।
019c	चन्द्रवित्तेशयोश्चैव मात्रा निर्हृत्य शाश्वतीः ॥
020a	यस्मादेषां सुरेन्द्राणां सम्भवत्यंशतो नृपः ।
020c	तस्मादभिभवत्येष सर्वभूतानि तेजसा ॥
021a	तपत्यादित्यवच्चैव चक्षूंषि च मनांसि च ।
021c	न चैनं भुवि शक्नोति कश्चिदप्यभिवीक्षितुम् ॥
022a	सोऽग्निर्भवति वायुश्च सोऽर्कः सोमश्च धर्मराट् ।
022c	स कुबेरः स वरुणः स महेन्द्रः प्रतापवान् ॥
023a	पितामहस्य देवस्य विष्णोः शर्वस्य चैव हि ।
023c	ऋषीणां चैव सर्वेषां तस्मिंस्तेजः प्रतिष्ठितम् ॥
024a	बालोऽपि नावमन्तव्यो मनुष्य इति भूमिपः ।
024c	महती देवता ह्येषा नररूपेण तिष्ठति ॥
025a	एकमेव दहत्यग्निर्नरं दुरुपसर्पिणम् ।
025c	कुलं दहति राजाग्निः सपशुद्रव्यसञ्चयम् ॥
026a	धृतराष्ट्रकुलं दग्धं क्रोधोद्भूतेन वह्निना ।
026c	प्रत्यक्षमेतल्लोकस्य संशयो हि न विद्यते ॥
027a	कुलजो वृत्तसम्पन्नो धार्मिकश्च महीपतिः ।
027c	प्रजानां पालने युक्तः पूज्यते दैवतैरपि ॥
028a	कार्यं योऽवेक्ष्य शक्तिं च देशकालौ च तत्वतः ।
028c	कुरुते धर्मसिद्ध्यर्थं वैश्वरूप्यं पुनःपुनः ॥
029a	तस्य प्रसादे पद्मा श्रीर्विजयश्च पराक्रमे ।
029c	मृत्युश्च वसति क्रोधे सर्वतेजोमयो हि सः ॥
030a	तं यस्तु द्वेष्टि सम्मोहात्स विनश्यति मानवः ।
030c	तस्य ह्याशुविनाशाय राजाऽपि कुरुते मनः ॥
031a	तस्माद्धर्मं यदिष्टेषु स व्यवस्यति पार्थिवः ।
031c	अनिष्टं चाप्यनिष्टेषु तद्धर्मं न विचालयेत् ॥
032a	तस्यार्थे सर्वभूतानां गोप्तारं धर्ममात्मजम् |
032c	ब्रह्मतेजोमयं दण्डमसृजत्पूर्वमीश्वरः ॥
033a	तस्य सर्वाणि भूतानि स्थावराणि चराणि च ।
033c	भयाद्भोगाय कल्पन्ते धर्मान्न विचलन्ति च ॥
034a	देशकालौ च शक्तिं च कार्यं चावेक्ष्य तत्वतः ।
034c	यथार्हतः सम्प्रणयेन्नरेष्वन्यायवर्तिषु ॥
035a	स राजा पुरुषो दण्डः स नेता शासिता च सः ।
035c	वर्णानामाश्रमाणां च धर्मप्रभुरथाव्ययः ॥
036a	दण्डः शास्ति प्रजाः सर्वा दण्ड एवाभिरक्षति ।
036c	दण्डः सुप्तेषु जागर्ति दण्डं धर्मं विदुर्बुधाः ॥
037a	सुसमीक्ष्य धृतो दण्डः सर्वा रञ्जयति प्रजाः ।
037c	असमीक्ष्य प्रणीतस्तु विनाशयति सर्वशः ॥
038a	यदि न प्रणयेद्राजा दण्डं दण्ड्येष्वतन्द्रितः ।
038c	जले मत्स्यानिवाभक्ष्यन्दुर्बलान्बलवत्तराः ॥
039a	काकोऽद्याच्च पुरोडाशं श्वा चैवावलिहेद्धविः ।
039c	स्वामित्वं न क्वचिच्च स्यात्प्रपद्येताधरोत्तरम् ॥
040a	सर्वो दण्डजितो लोको दुर्लभस्तु शुचिर्नरः ।
040c	दण्डस्य हि भयात्सर्वं जगद्भोगाय कल्पते ॥
041a	देवदानवगन्धर्वा रक्षांसि पतगोरगाः ।
041c	तेऽपि भोगाय कल्पन्ते दण्डेनैवाभिपीडिताः ॥
042a	दूष्येयुः सर्ववर्णाश्च भिद्येरन्सर्वसेतवः ।
042c	सर्वलोकप्रकोपश्च भवेद्दण्डस्य विभ्रमात् ॥
043a	यत्र श्यामो लोहिताक्षो दण्डश्चरति पापहा ।
043c	प्रजास्तत्र न मुह्यन्ति नेता चेत्साधु पश्यति ॥
044a	आहुस्तस्य प्रणेतारं राजानं सत्यवादिनम् ।
044c	समीक्ष्यकारिणं प्राज्ञं धर्मकामार्थकोविदम् ॥
045a	तं राजा प्रणयन्सम्यक्स्वर्गायाभिप्रवर्तते ।
045c	कामात्मविषयी क्षुद्रो दण्डेनैव निहन्यते ॥
046a	दण्डो हि सुमहातेजा दुर्धरश्चाकृतात्मभिः ।
046c	धर्माद्विचलितं हन्ति नृपमेव सबान्धवम् ॥
047a	ततो दुर्गं च राष्ट्रं च लोकं च सचराचरम् ।
047c	अन्तरिक्षगतांश्चैव मुनीन्देवांश्च हिंसति ॥
048a	सोऽसहायेन मूढेन लुब्धेनाकृतबुद्धिना ।
048c	अशक्यो न्यायतो नेतुं विषयांश्चैव सेवता ॥
049a	शुचिना सत्यसन्धेन नीतिशास्त्रानुसारिणा ।
049c	दण्डः प्रणेतुं शक्यो हि सुसहायेन धीमता ॥
050a	स्वराष्ट्रे न्यायवर्ती स्याद्भृशदण्डश्च शत्रुषु ।
050c	सुहृत्स्वजिह्मः स्निग्धेषु ब्राह्मणेषु क्षमान्वितः ॥
051a	एवंवृत्तस्य राज्ञस्तु शिलोञ्छेनापि जीवतः ।
051c	विस्तीर्येत यशो लोके तैलबिन्दुरिवाम्भसि ॥
052a	अतस्तु विपरीतस्य नृपतेरकृतात्मनः ।
052c	सङ्क्षिप्येत यशो लोके घृतबिन्दुरिवाम्भसि ॥
053a	देवदेवेन रुद्रेण ब्रह्मणा च महीपते ।
053c	विष्णुना चैव देवेन शक्रेण च महात्मना ॥
054a	लोकपालैश्च भूतैश्च पाण्डवैश्च महात्मभिः ।
054c	धर्माद्विचलिता राजन्धार्तराष्ट्रा निपातिताः ।
054e	अधार्मिका दुराचाराः ससैन्या विनिपातिताः ॥
055a	तान्निहत्य न दोषस्ते स्वल्पोऽपि जगतीपते ।
055c	छलेन मायया वाऽथ क्षत्रधर्मेण वा नृप ॥'
056a	मित्रता सर्वभूतेषु दानमध्ययनं तपः ।
056c	ब्राह्मणस्यैव धर्मः स्यान्न राज्ञो राजसत्तम ॥
057a	असतां प्रतिषेधश्च सतां च परिपालनम् ।
057c	एष राज्ञां परो धर्मः समरे चापलायनम् ॥
058a	यस्मिन्क्षमा च क्रोधश्च दानादाने भयाभये ।
058c	निग्रहानुग्रहौ चोभौ स वै धर्मविदुच्यते ॥
059a	न श्रुतेन न दानेन न सान्त्वेन न चेज्यया ।
059c	त्वयेयं पृथिवी लब्धा न सङ्कोचेन चाप्युत ॥
060a	यत्तद्बलममित्राणां तथा वीरसमुद्यतम् ।
060c	हस्त्यश्वरथसम्पन्नं त्रिभिरङ्गैरनुत्तमम् ॥
061a	रक्षितं द्रोणकर्णाभ्यामश्वत्थाम्ना कृपेण च ।
061c	तत्त्वया निहतं वीर तस्माद्भुङ्क्ष्व वसुन्धराम् ॥
062a	जम्बूद्वीपो महाराज नानाजनपदैर्युतः ।
062c	त्वया पुरुषशार्दूल दण्डेन मृदितः प्रभो ॥
063a	जम्बूद्वीपेन सदृशः क्रौञ्चद्वीपो नराधिप ।
063c	अपरेण महामेरोर्दण्डेन मृदितस्त्वया ॥
064a	क्रौञ्चद्वीपेन सदृशः शाकद्वीपो नराधिप ।
064c	पूर्वेण तु महामेरोर्दण्डेन मृदितस्त्वया ॥
065a	उत्तरेण महामेरोः शाकद्वीपेन सम्मितः ।
065c	भद्राश्वः पुरुषव्याघ्र दण्डेन मृदितस्त्वया ॥
066a	द्वीपाश्च सान्तरद्वीपा नानाजनपदाश्रयाः ।
066c	विगाह्य सागरं वीर दण्डेन मृदितास्त्वया ॥
067a	एतान्यप्रतिमेयानि कृत्वा कर्माणि भारत ।
067c	न प्रीयसे महाराज पूज्यमानो द्विजातिभिः ॥
068a	स त्वं भ्रातॄनिमान्दृष्ट्वा प्रतिनन्दस्व भारत ।
068c	ऋषभानिव सम्मत्तान्गजेन्द्रान्गर्जितानिव ॥
069a	अमरप्रतिमाः सर्वे शत्रुसाहाः परन्तपाः ।
069c	एकैकोऽपि सुखायैषां मम स्यादिति मे मतिः ॥
070a	किं पुनः पुरुषव्याघ्राः पतयो मे नरर्षभाः ।
070c	समस्तानीन्द्रियाणीव शरीरस्य विचेष्टने ॥
071a	अनृतं नाब्रवीच्छ्वश्रूः सर्वज्ञा सर्वदर्शिनी ।
071c	युधिष्ठिरस्त्वां पाञ्चालि सुखे धास्यत्यनुत्तमे ॥
072a	हत्वा राजसहस्राणि बहून्याशुपराक्रमः ।
072c	तद्व्यर्थं सम्प्रपश्यामि मोहात्तव जनाधिप ॥
073a	येषामुन्मत्तको ज्येष्ठः सर्वे तेऽप्यनुसारिणः ।
073c	तवोन्मादान्महाराज सोन्मादाः सर्वपाण्डवाः ॥
074a	यदि हि स्युरनुन्मत्ता भ्रातरस्ते नराधिप ।
074c	बद्ध्वा त्वां नास्तिकैः सार्धं प्रशासेयुर्वसुन्धराम् ॥
075a	कुरुते मूढ एवं हि यः श्रेयो नाधिगच्छति ।
075c	धूपैरञ्जनयोगैश्च नस्यकर्मभिरेव च ॥
076a	`उन्मत्तिरपनेतव्या तव राजन्यदृच्छया ।'
076c	'भेषजैः स चिकित्स्यः स्याद्य उन्मार्गेण गच्छति ॥
077a	साहं सर्वाधमा लोके स्त्रीणां भरतसत्तम ।
077c	तथा विनिकृता पुत्रैर्याऽहमिच्छामि जीवितुम् ॥
078a	धृतराष्ट्रसुता राजन्नित्यमुत्पथगामिनः ।
078c	तादृशानां वधे दोषं नाहं पश्यामि कर्हिचित् ॥
079ac	इमांश्चोशनसा गीताञ्श्लोकाञ्शृणु नराधिप ॥
080a	आत्महन्ताऽर्थहन्ता च बन्धुहन्ता विषप्रदः ।
080c	अकारणेन हन्ता च यश्च भार्यां परामृशेत् ॥
081a	निर्दोषं वधमेतेषां षण्णामप्याततायिनाम् ।
081c	ब्रह्मा प्रोवाच भगवान्भार्गवाय महात्मने ॥
082a	ब्रह्मक्षत्रविशां राजन्सत्पथे वर्तिनामपि ।
082c	प्रसह्यागारमागम्य हन्तारं गरदं तथा ॥
083a	अभक्ष्यापेयदातारमग्निदं च निशातयेत् ।
083c	मार्ग एष महीपानां गोब्राह्मणवधेषु च ॥
084a	केशग्रहे च नारीणामपि युध्येत्पितामहम् ।
084c	ब्रह्माणं देवदेवेशं किं पुनः पापकारिणम् ॥
085a	गोब्राह्मणार्थे व्यसने च राज्ञां राष्ट्रोपमर्दे स्वशरीरहेतोः ।
085c	स्त्रीणां च विक्रुष्टरुतानि श्रुत्वा विप्रोऽपि युध्येत महाप्रभावः ॥
086a	धर्माद्विचलितं विप्रं निहन्यादाततायिनम् ।
086c	तस्यान्यत्र वधं विद्वान्मनसाऽपि न चिन्तयेत् ॥
087a	गोब्राह्मणवधे वृत्तं मन्त्रत्राणार्थमेव च ।
087c	निहन्यात्क्षत्रियो विप्रं स्वकुटुम्बस्य चाप्तये ॥
088a	तस्करेण नृशंसेन धर्मात्प्रचलितेन च ।
088c	क्षत्रबन्धुः परं शक्त्या युध्येद्विप्रेण संयुगे ॥
089a	आततायिनमायान्तमपि वेदान्तपारगम् ।
089c	जिघांसन्तं जिघांसीयान्न तेन भ्रूणहा भवेत् ॥
090a	ब्राह्मणः क्षत्रियो वैश्यः शूद्रो वाऽप्यन्त्यजोपि वा ।
090c	न हन्याद्ब्राह्मणं शान्तं तृणेनापि कदाचन ॥
091a	ब्राह्मणायावगुर्याद्यः स्पृष्ट्वा गुरुतरं महत् ।
091c	वर्षाणां त्रिशतं पापः प्रतिष्ठां नाधिगच्छति ॥
092a	सहस्राणि च वर्षाणि निहत्य नरके पतेत् ।
092c	तस्मान्नैवावगुर्याद्धि नैव शस्त्रं निपातयेत् ॥
093a	शोणितं यावतः पांसून्गृह्णातीति हि धारणा ।
093c	तावतीः स समाः पापो नरके परिवर्तते ॥
094a	त्वगस्थिभेदं विप्रस्य यः कुर्यात्कारयेत वा ।
094c	ब्रह्महा स तु विज्ञेयः प्रायश्चित्ती नराधमः ॥
095a	श्रोत्रियं ब्राह्मणं हत्वा तथाऽऽत्रेयीं च ब्राह्मणीम् ।
095c	चतुर्विंशतिवर्षाणि चरेद्ब्रह्महणो व्रतम् ॥
096a	द्विगुणा ब्रह्महत्येयं सर्वैः प्रोक्ता महर्षिभिः ।
096c	प्रायश्चित्तमकुर्वाणं कृताङ्कं विप्रवासयेत् ॥
097a	ब्राह्मणं क्षत्रियं वैश्यं शूद्रं वा घातयेन्नृपः ।
097c	ब्रह्मघ्नं तस्करं चैव माभूदेवं चरिष्यति ॥
098a	छित्त्वा हस्तौ च पादौ च नासिकोष्ठौ च भूपतिः ।
098c	ब्रह्मघ्नं चोत्तमं पापं नेत्रोद्धारेण योजयेत् ॥
099a	शूद्रस्यैव स्मृतो दण्डस्तद्वद्राजन्यवैश्ययोः ।
099c	प्रायश्चित्तमकुर्वाणं ब्राह्मणं तु प्रवासयेत् ॥
100a	क्षत्रियं वैश्यशूद्रौ च शस्त्रेणैव च घातयेत् ।
100c	ब्रह्मघ्नान्ब्राह्मणान्राजा कृताङ्कान्विप्रवासयेत् ॥
101a	विकलेन्द्रियांस्त्रिवर्णांश्च चण्डालैः सह वासयेत् ।
101c	तैश्च यः सम्पिबेत्कश्चित्स पिबन्ब्रह्महा भवेत् ॥
102ac	प्रेतानां न च देयानि पिण्डदानानि केनचित् ॥
103a	कृष्णवर्णा विरूपा च निर्णीता लम्बमूर्धजा ।
103c	दुनोत्यदृष्ट्वा कर्तारं ब्रह्महत्येति तां विदुः ॥
104a	ब्रह्मघ्नेन पिबन्तश्च विप्रा देशाः पुराणि च ।
104c	अचिरादेव पीड्यन्ते दुर्भिक्षव्याधितस्करैः ॥
105a	ब्राह्मणं पापकर्माणं विप्राणामाततायिनम् ।
105c	क्षत्रियं वैश्यशूद्रौ च नेत्रोद्धारेण योजयेत् ॥
106a	दुर्बलानां बलं राजा बलिनो ये च साधवः ।
106c	बलिनां दुर्बलानां च पापानां मृत्युरिष्यते ॥
107a	सदोषमपि यो हन्यादश्राव्य जगतीपते ।
107c	दुर्बलं बलवन्तं वा स पराजयमर्हति ॥
108a	राजाज्ञां प्राड्विवाकं च नेच्छेद्यच्चापि निष्पतेत् ।
108c	साक्षिणं साधुवाक्यं च जितं तमपि निर्दिशेत् ॥
109a	बन्धनान्निष्पतेद्यच्च प्रतिभूर्न ददाति च ।
109c	कुलजश्च धनाढ्यश्च स पराजयमर्हति ॥
110a	राजाज्ञया समाहूतो यो न गच्छेत्सभां नरः ।
110c	बलवन्तमुपाश्रित्य सायुधः स पराजितः ॥
111a	तं दण्डेन विनिर्जित्य महासाहसिकं नरम् ।
111c	वियुक्तदेहसर्वस्वं परलोकं विसर्जयेत् ॥
112a	मृतस्यापि न देयानि पिण्डदानानि केनचित् ।
112c	दत्त्वा दण्डं प्रयच्छेत मध्यमं पूर्वसाहसम् ॥
113a	कुलस्त्रीव्यभिचारं च राष्ट्रस्य च विमर्दनम् ।
113c	ब्रह्महत्यां च चौर्यं च राजद्रोहं च पञ्चमम् ॥
114a	युद्धादन्यत्र हिंसायां सुरापस्य च कीर्तने ।
114c	महान्तं गुरुतल्पे च मित्रद्रोहे च पातकम् ॥
115a	न कथञ्चिदुपेक्षेत महासाहसिकं नरम् ।
115c	सर्वस्वमपहृत्याशु ततः प्राणैर्वियोजयेत् ॥
116a	त्रिषु वर्णेषु यो दण्डः प्रणीतो ब्रह्मणा पुरा ।
116c	महासाहसिकं विप्रं कृताङ्कं विप्रवासयेत् ॥
117a	साहस्रो वा भवेद्दण्डः काञ्चनो देहनिष्क्रिया ।
117c	चतुर्णामपि वर्णानामेवमाहोशना कविः ॥
118a	नारीणां बालवृद्धानां गोपतेश्च महामतिः ।
118c	पापानां दुर्विनीतानां प्राणान्तं च बृहस्पतिः ।
118e	दण्डमाह महाभाग सर्वेषामाततायिनाम् ॥
119a	सर्वेषां पापबुद्धीनां पापकर्मैव कुर्वताम् ।
119c	धृतराष्ट्रस्य पुत्राणां दण्डो निर्दोष इष्यते ।
119e	सौबलस्य च दुर्बुद्धेः कर्णस्य च दुरात्मनः ॥
120a	पश्यतां चैव शूराणां याऽहं द्यूते सभां तदा ।
120c	रजस्वला समानीता भवतां पश्यतां नृप ।
120e	वाससैकेन संवीता तव दोषेण भूपते ॥
121a	माभूद्धर्मविलोपस्ते धृतराष्ट्रकुलक्षयात् ।
121c	क्रोधाग्निना तु दग्धं च सपशुद्रव्यसञ्चयम् ॥
122a	साऽहमेवंविधं दुःखं सम्प्राप्ता तव हेतुना ।
122c	आदित्यस्य प्रसादेन न च प्राणैर्वियोजिता ॥
123a	रक्षिता देवदेवेन जगतः कालहेतुना ।
123c	दिवाकरेण देवेन विवस्त्रा न कृता तदा ॥'
124a	एतेषां यतमानानां न मेऽद्य वचनं मृषा ।
124c	त्वं तु सर्वां महीं त्यक्त्वा कुरुषे स्वयमापदम् ॥
125a	यथाऽऽस्तां सम्मतौ राज्ञां पृथिव्यां राजसत्तम ।
125c	मान्धाता चाम्बरीषश्च तथा राजन्विराजसे ॥
126a	प्रशाधि पृथिवीं देवीं प्रजा धर्मेण पालयन् ।
126c	सपर्वतवनद्वीपां मा राजन्विमना भव ॥
127a	यजस्व विविधैर्यज्ञैर्युध्यस्वारीन्प्रयच्छ च ।
127c	धनानि भोगान्वासांसि द्विजातिभ्यो नृपोत्तम ॥ 

इति श्रीमन्महाभारते शान्तिपर्वणि राजधर्मपर्वणि चतुर्दशोऽध्यायः ॥ 14 ॥

12-14-6 स्तोककाश्चातका वावाश्यमानाः पुनः पुनः क्रन्दन्तः ॥ 12-14-7 उपपन्नेन युक्तियुक्तेन ॥ 12-14-9 सर्वकामानां सर्वैरर्थैः ॥ 12-14-13 क्लीबोऽधीरः । अविपाला इवासत इति. ट. ड. पाठः । वत्सपाला इवासत इति थ. पाठः ॥ 12-14-57 प्रतिषेधो दण्डो राज्यान्निर्वासनं वा ॥ 12-14-58 दानम् आदानं च ते ॥ 12-14-59 सङ्कोचेन याच्ञया ॥ 12-14-63 अपरेण पश्चिमतः 12-14-64 क्रौञ्चद्वीपादिवशीकरणं सिद्धद्वारा राजसूये ॥ 12-14-73 सर्वे तेप्यवमानिता इति ट. ड. द. पठः ॥ 12-14-75 नस्यकर्म नासाद्वारा भेषजग्रहणम् ॥
