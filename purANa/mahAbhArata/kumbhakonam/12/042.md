अध्यायः 042

युधिष्ठिरेण नामशतकेन श्रीकृष्णस्तवनम् ॥ 1 ॥
KK-12-01-042-001	वैशम्पायन उवाच 
KK-12-01-042-001a	अभिषिक्तो महाप्राज्ञो राज्यं प्राप्य युधिष्ठिरः ।
KK-12-01-042-001c	दाशार्हं पुण्डरीकाक्षमुवाच प्राञ्जलिः शुचिः ॥
KK-12-01-042-002a	तव कृष्ण प्रसादेन नयेन न बलेन च ।
KK-12-01-042-002c	बुद्ध्या च यदुशार्दूल तथा विक्रमणेन च ॥
KK-12-01-042-003a	पुनः प्राप्तमिदं राज्यं पितृपैतामहं मया ।
KK-12-01-042-003c	नमस्ते पुण्डरीकाक्ष पुनःपुनररिन्दम ॥
KK-12-01-042-004a	त्वामेकमाहुः पुरुषं त्वामाहुः सात्वतां पतिम् ।
KK-12-01-042-004c	नामभिस्त्वां बहुविधैः स्तुवन्ति प्रयता द्विजाः ॥
KK-12-01-042-005a	विश्वकर्मन्नमस्तेऽस्तु विश्वात्मन्विश्वसम्भव ।
KK-12-01-042-005c	विष्णो जिष्णो हरे कृष्ण वैकुण्ठ पुरुषोत्तम ॥
KK-12-01-042-006a	अदित्याः सप्तधा त्वं तु पुराणो गर्भतां गतः ।
KK-12-01-042-006c	पृश्निगर्भस्त्वमेवैकस्त्रियुगं त्वां वदन्त्यपि ॥
KK-12-01-042-007a	शुचिश्रवा हृषीकेशो घृतार्चिर्हंस उच्यते ।
KK-12-01-042-007c	त्रिचक्षुः शम्भुरेकस्त्वं विभुर्दामोदरोऽपि च ॥
KK-12-01-042-008a	वराहोऽग्निर्बृहद्भानुर्वृषभस्तार्क्ष्यलक्षणः ।
KK-12-01-042-008c	अनीकसाहः पुरुषः शिपिविष्ट उरुक्रमः ॥
KK-12-01-042-009a	वरिष्ठ उग्रसेनानीः सत्यो वाजसनिर्गुहः ।
KK-12-01-042-009c	अच्युतश्च्यावनोऽरीणां संस्कृतो विकृतिर्वृषः ॥
KK-12-01-042-010a	कृष्णधर्मस्त्वमेवादिर्वृषदर्भो वृषाकपिः ।
KK-12-01-042-010c	सिन्धुर्विधूर्मिस्त्रिककुप् त्रिधामा त्रिवृदच्युतः ॥
KK-12-01-042-011a	सम्राड् विराट् स्वराट् चैव स्वराड्भूतमयो भवः ।
KK-12-01-042-011c	विभूर्भूरतिभूः कृष्णः कृष्णवर्त्मा त्वमेव च ॥
KK-12-01-042-012a	स्विष्टकृद्भिषजावर्तः कपिलस्त्वं च वामनः ।
KK-12-01-042-012c	यज्ञो ध्रुवः पतङ्गश्च जयत्सेनस्त्वमुच्यसे ॥
KK-12-01-042-013a	शिखण्डी नहुषो बभ्रुर्दिविस्पृक् त्वं पुनर्वसुः ।
KK-12-01-042-013c	सुबभ्रू रुक्मयज्ञश्च सुषेणो दुन्दुभिस्तथा ॥
KK-12-01-042-014a	गभस्तिनेमिः श्रीपद्मः पुष्करः शुष्मधारणः ।
KK-12-01-042-014c	ऋभुर्विभुः सर्वसूक्ष्मस्त्वं धरित्री च पठ्यसे ॥
KK-12-01-042-015a	अम्भोनिधिस्त्वं ब्रह्मा त्वं पवित्रं धाम धामवित् ।
KK-12-01-042-015c	हिरण्यगर्भः पुरुषः स्वधा स्वाहा च केशवः ॥
KK-12-01-042-016a	योनिस्त्वमस्य प्रलयश्च कृष्ण त्वमेवेदं सृजसि विश्वमग्रे ।
KK-12-01-042-016c	विश्वं चेदं त्वद्वशे विश्वयोने नमोस्तु ते शार्ङ्गचक्रासिपाणे ॥
KK-12-01-042-017	वैशम्पायन उवाच 
KK-12-01-042-017a	एवं स्तुतो धर्मराजेन कृष्णः सभामध्ये प्रीतिमान्पुष्कराक्षः ।
KK-12-01-042-017c	तमभ्यनन्दद्भारतं पुष्कलाभिर्वाग्भिर्ज्येष्ठं पाण्डवं यादवाग्र्यः ॥
KK-12-01-042-018a	`एतन्नामशतं विष्णोर्धर्मराजेन कीर्तितम् ।
KK-12-01-042-018c	यः पठेच्छृणुयाद्वापि सर्वपापैः प्रमुच्यते ॥' 

इति श्रीमन्महाभारते शान्तिपर्वणि राजधर्मपर्वणि द्विचत्वारिंशोऽध्यायः ॥ 42 ॥

12-42-6 सप्तधा विष्ण्वाख्य आदित्यो वामनश्चेति द्वेधा अदित्यामेव जन्म । ततोऽदिते रूपान्तरेषु पृश्निप्रभृतिषु क्रमात्पृश्निगर्भः परशुरामः दाशरथीरामः यादवौ रामकृष्णौ चेति । सर्वेषु गर्भेषु एकएव त्वम् । त्रिषु कृतादिषु युगेषु भवं त्रियुगम् । आदित्याः सप्तरात्रं त्वा पुराणे धर्मतो गतः । इति थ. पाठः ॥ 12-42-7 नृचक्षुः शम्भुरिति थ. द. पाठः ॥ 12-42-8 वरुणोऽग्निर्बृहिद्भानुर्वृषण इति थ. द. पाठः ॥ 12-42-9 वाचिष्ठ उग्रसेनानीरिति ड. थ. द. पाठः । सङ्कृतिः प्रकृतिर्विभुरिति ड. थ. पाठः ॥ 12-42-10 त्रिककुप् ऊर्ध्ववर्त्मा त्वमेवेति थ. द. पाठः ॥
