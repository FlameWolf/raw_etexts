अध्यायः 044

युधिष्ठिरेण कृष्णमेत्य सुखशयनादिप्रश्नपूर्वकं तत्स्तुतिः ॥ 1 ॥
001	जनमेजय उवाच 
001a	प्राप्य राज्यं महाबाहुर्धर्मपुत्रो युधिष्ठिरः ।
001c	यदन्यदकरोद्विप्र तन्मे वक्तुमिहार्हसि ॥
002a	भगवान्वा हृषीकेशस्त्रैलोक्यस्य परो गुरुः ।
002c	ऋषे यदकरोद्वीरस्तच्च व्याख्यातुमर्हसि ॥
003	वैशम्पायन उवाच 
003a	शृणु तत्त्वेन राजेन्द्र कीर्त्यमानं मयाऽनघ ।
003c	वासुदेवं पुरस्कृत्य यदकुर्वत पाण्डवाः ॥
004a	प्राप्य राज्यं महाराज कुन्तीपुत्रो युधिष्ठिरः ।
004c	वर्णान्संस्थापयामास नयेन विनयेन च ॥
005a	ब्राह्मणानां सहस्रं च स्नातकानां महात्मनाम् ।
005c	सहस्रनिष्कैरेकैकं तर्पयामास पाण्डवः ॥
006a	तथाऽनुजीविनो भृत्यान्संश्रितानतिथीनपि ।
006c	कामैः सन्तर्पयामास कृपणांस्तार्किकानपि ॥
007a	पुरोहिताय धौम्याय प्रादादयुतशः स गाः ।
007c	धनं सुवर्णं रजतं वासांसि विविधान्यपि ॥
008a	कृपाय च महाराज पितृवत्तमतर्पयत् ।
008c	विदुराय च राजाऽसौ पूजां चक्रे यतव्रतः ॥
009a	भक्ष्यान्नपानैर्विविधैर्वासोभिः शयनासनैः ।
009c	सर्वान्सन्तोषयामास संश्रितान्ददतां वरः ॥
010a	लब्धप्रशमनं कृत्वा स राजा राजसत्तम ।
010c	युयुत्सोर्धार्तराष्ट्रस्य पूजां चक्रे महायशाः ॥
011a	धृतराष्ट्राय तद्राज्यं गान्धार्यै विदुराय च ।
011c	निवेद्य सुस्थवद्राजा सुखमास्ते युधिष्ठिरः ॥
012a	तथा सर्वं स नगरं प्रसाद्य भरतर्षभ ।
012c	वासुदेवं महात्मानमभ्यगच्छत्कृताञ्जलिः ॥
013a	ततो महति पर्यङ्के मणिकाञ्चनभूषिते ।
013c	ददर्श कृष्णमासीनं नीलं मेराविवाम्बुदम् ॥
014a	जाज्वल्यमानं वपुषा दिव्याभरणभूषितम् ।
014c	पीतकौशेयवसनं हेम्नेवोपगत मणिम् ॥
015a	कौस्तुभेनोरसिस्थेन मणिनाऽभिविराजितम् ।
015c	उद्यतेवोदयं शैलं सूर्येणाभिविराजितम् ॥
016ac	नौपम्यं विद्यते तस्य त्रिषु लोकेषु किञ्चन ॥
017a	सोऽभिगम्य महात्मानं विष्णुं पुरुषसत्तमम् ।
017c	उवाच मधुरं राजा स्मितपूर्वमिदं तदा ॥
018a	सुखेन ते निशा कच्चिद्व्युष्टा बुद्धिमतां वर ।
018c	कच्चिज्ज्ञानानि सर्वाणि प्रसन्नानि तवाच्युत ॥
019a	तथैवोपश्रिता देवी बुद्धिर्बुद्धिमतां वर ।
019c	वयं राज्यमनुप्राप्ताः पृथिवी च वशे स्थिता ॥
020a	तव प्रसादाद्भगवंस्त्रिलोकगतिविक्रम ।
020c	जयं प्राप्ता यशश्चाग्र्यं न च धर्मच्युता वयम् ॥
021a	तं तथा भाषमाणं तु धर्मराजमरिन्दमम् ।
021c	नोवाच भगवान्किञ्चिद्ध्यानमेवान्वपद्यत ॥ 

इति श्रीमन्महाभारते शान्तिपर्वणि राजधर्मपर्वणि चतुश्चत्वारिंशोऽध्यायः ॥ 44 ॥

12-44-10 लब्धप्रशमनं लब्धस्य धनादेः यथोचितमंशतः पात्रे समर्पणेन शान्तिकम् ॥
