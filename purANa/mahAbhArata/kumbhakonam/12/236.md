अध्यायः 236

भीष्मेण युधिष्ठिरम् प्रति वैराग्यादिपूर्वकभगवज्ज्ञानस्य श्रेयःसाधनत्वपरासितजैगीषव्यसंवादानुवादः ॥ 1 ॥
KK-12-03-236-001	युधिष्ठिर उवाच 
KK-12-03-236-001a	किंशीलः किंसमाचारः किंविद्यः किंपराक्रमः ।
KK-12-03-236-001c	प्राप्नोति ब्रह्मणः स्थानं यत्परं प्रकृतेर्ध्रुवम् ॥
KK-12-03-236-002	भीष्म उवाच 
KK-12-03-236-002a	मोक्षधर्मेषु नियतो लघ्वाहारो जितेन्द्रियः ।
KK-12-03-236-002c	प्राप्नोति ब्रह्मणः स्थानं तत्परं प्रकृतेर्ध्रुवम् ॥
KK-12-03-236-003a	अत्राप्युदाहरन्तीममितिहासं पुरातनम् ।
KK-12-03-236-003c	जैगीषव्यस्य संवादमसितस्य च भारत ॥
KK-12-03-236-004a	'महादेवान्तरे वृत्तं देव्याश्चैवान्तरे तथा ।
KK-12-03-236-004c	यथावच्छृणु राजेन्द्र ज्ञानदं पापनाशनम् ॥'
KK-12-03-236-005a	जैगीषव्यं महाप्रज्ञं धर्माणामागतागमम् ।
KK-12-03-236-005c	अक्रुध्यन्तमहृष्यन्तमसितो देवलोऽब्रवीत् ॥
KK-12-03-236-006a	न प्रीयसे वन्द्यमानो निन्द्यमानो न कुप्यसे ।
KK-12-03-236-006c	का ते प्रज्ञा कुतश्चैषा किं ते तस्याः परायणम् ॥
KK-12-03-236-007	भीष्म उवाच 
KK-12-03-236-007a	इति तेनानुयुक्तः स तमुवाच महातपाः ।
KK-12-03-236-007c	महद्वाक्यप्रसन्दिग्धं पुष्कलार्थपदं शुचि ॥
KK-12-03-236-008	जैगीषव्य उवाच 
KK-12-03-236-008a	या गतिर्या परा निष्ठा या शान्तिः पुण्यकर्मणाम् ।
KK-12-03-236-008c	तां तेऽहं सम्प्रवक्ष्यामि यां मां पृच्छसि वै द्विज ॥
KK-12-03-236-009a	निन्दत्सु च समा नित्यं प्रशंसत्सु च देवल ।
KK-12-03-236-009c	निह्नवन्ति च ये तेषां समयं सुकृतं च यत् ॥
KK-12-03-236-010a	उक्ताश्च न विवक्ष्यन्ति वक्तारमहिते हितम् ।
KK-12-03-236-010c	प्रतिहन्तुं न चेच्छन्ति हन्तारं वै मनीषिणः ॥
KK-12-03-236-011a	नाप्राप्तमनुशोचन्ति प्राप्तकालानि कुर्वते ।
KK-12-03-236-011c	न चातीतानि शोचन्ति न चैतान्प्रतिजानते ॥
KK-12-03-236-012a	सम्प्राप्तानां च पूज्यानां कामादर्थेषु देवल ।
KK-12-03-236-012c	यथोपपत्तिं कुर्वन्ति शक्तिमन्तो धृतव्रताः ॥
KK-12-03-236-013a	पक्वविद्या महाप्राज्ञा जितक्रोधा जितेन्द्रियाः ।
KK-12-03-236-013c	मनसा कर्मणा वाचा नापराध्यन्ति कस्यचित् ॥
KK-12-03-236-014a	अनीर्षवो न चान्योन्यं विहिंसन्ति कदाचन ।
KK-12-03-236-014c	न च जातूपतप्यन्ते धीराः परसमृद्धिभिः ॥
KK-12-03-236-015a	निन्दाप्रशंसे चात्यर्थं न वदन्ति परस्य च ।
KK-12-03-236-015c	न च निन्दाप्रशंसाभ्यां विक्रियन्ते कदाचन ॥
KK-12-03-236-016a	सर्वतश्च प्रशान्ता ये सर्वभूतहिते रताः ।
KK-12-03-236-016c	न क्रुध्यन्ति न हृष्यन्ति नापराध्यन्ति कस्यचित् ॥
KK-12-03-236-017a	विमुच्य हृदयग्रन्थिं चङ्क्रम्यन्ते यथासुखम् ।
KK-12-03-236-017c	न चैषां बान्धवाः सन्ति ये चान्येषां च बान्धवाः ॥
KK-12-03-236-018a	अमित्राश्च न सन्त्येषां ये चामित्रा न कस्यचित् ।
KK-12-03-236-018c	य एवं कुर्वते मर्त्याः सुखं जीवन्ति सर्वदा ॥
KK-12-03-236-019a	ये धर्मं चानुरुध्यन्ते धर्मज्ञा द्विजसत्तमाः ।
KK-12-03-236-019c	ये ह्यतो विच्युता मार्गात्ते हृष्यन्त्युद्विजन्ति च ॥
KK-12-03-236-020a	आस्थितस्तमहं मार्गमसूयिष्यामि कं कथम् ।
KK-12-03-236-020c	निन्द्यमानः प्रशस्तो वा हृष्येयं केन हेतुना ॥
KK-12-03-236-021a	यद्यदिच्छन्ति तत्तस्मादधिगच्छन्ति मानवाः ।
KK-12-03-236-021c	न मे निन्दाप्रशंसाभ्यां ह्रासवृद्धी भविष्यतः ॥
KK-12-03-236-022a	अमृतस्येव सन्तृप्येदवमानस्य तत्त्ववित् ।
KK-12-03-236-022c	विषस्येवोद्विजेन्नित्यं सम्मानस्य विचक्षणः ॥
KK-12-03-236-023a	अवज्ञातः सुखं शेते इह चामुत्र चोभयोः ।
KK-12-03-236-023c	विमुक्तः सर्वपापेभ्यो योऽवमन्ता स बुध्यते ॥
KK-12-03-236-024a	परां गतिं च ये केचित्प्रार्थयन्ति मनीषिणः ।
KK-12-03-236-024c	एतद्व्रतं समाश्रित्य सुखमेधन्ति ते जनाः ॥
KK-12-03-236-025a	सर्वतश्च समाहृत्य क्रतून्सर्वाञ्जितेन्द्रियः ।
KK-12-03-236-025c	प्राप्नोति ब्रह्मणः स्थानं यत्परं प्रकृतेर्ध्रुवम् ॥
KK-12-03-236-026a	नास्य देवा न गन्धर्वा न पिशाचा न राक्षसाः ।
KK-12-03-236-026c	पदमन्ववरोहन्ति प्राप्तस्य परमां गतिम् ॥
KK-12-03-236-027a	'एतच्छ्रुत्वा मुनेस्तस्य वचनं देवलस्तथा ।
KK-12-03-236-027c	तदधीनो भवच्छिष्यः सर्वद्वन्द्वविनिष्ठितः ॥
KK-12-03-236-028a	अथान्यत्तु पुरावृत्तं जैगीषव्यस्य धीमतः ।
KK-12-03-236-028c	शृणु राजन्नवहितः सर्वज्ञानसमन्वितः ॥
KK-12-03-236-029a	यमाहुः सर्वलोकेशं सर्वलोकनमस्कृतम् ।
KK-12-03-236-029c	अष्टमूर्तिं जगन्मूर्तिमिष्टसन्धिविभूषितम् ॥
KK-12-03-236-030ac	यं प्राप्ता न विषीदन्ति न शोचन्त्युद्विजन्ति च ॥
KK-12-03-236-031a	यस्य स्वाभाविकी शक्तिरिदं विश्वं चराचरम् ।
KK-12-03-236-031c	याति सज्जति सर्वात्मा स देवः परमेश्वरः ॥
KK-12-03-236-032a	मेरोरुत्तरपूर्वे तु सर्वरत्नविभूषिते ।
KK-12-03-236-032c	अचिन्त्ये विमले स्थाने सर्वर्तुकुसुमान्विते ॥
KK-12-03-236-033a	वृक्षैश्च शोभिते नित्यं दिव्यवायुसमीरिते ।
KK-12-03-236-033c	नानाभूतगणैर्युक्तः सर्वदेवनमस्कृतः ॥
KK-12-03-236-034a	तत्र विद्याधरगणा गन्धर्वाप्सरसां गणाः ।
KK-12-03-236-034c	लोकपालाः समुद्राश्च नद्यः शैलाः सरांसि च ॥
KK-12-03-236-035a	ऋषयो वालखिल्याश्च यज्ञाः स्तोभाह्वयास्तथा ।
KK-12-03-236-035c	उपासाञ्चक्रिरे देवं प्रजानां पतयस्तथा ॥
KK-12-03-236-036a	तत्र रुद्रो महादेवो देव्या चैव सहोमया ।
KK-12-03-236-036c	आस्ते वृषध्वजः श्रीमान्सोमसूर्याग्निलोचनः ॥
KK-12-03-236-037a	तत्रैवं देवमालोक्य देवी धात्री विभावरी ।
KK-12-03-236-037c	उमा देवी परेशानमपृच्छद्विनयान्विता ॥
KK-12-03-236-038a	अर्थः कोऽथार्थशक्तिः का भगवन्ब्रूहि मेऽर्थितः ।
KK-12-03-236-038c	तयैवं परिपृष्टोऽसौ प्राह देवो महेश्वरः ॥
KK-12-03-236-039a	अर्थोऽहमर्थशक्तिस्त्वं भोक्ताऽहं भोज्यमेव च ।
KK-12-03-236-039c	रूपं विद्धि महाभागे प्रकृतिस्त्वं परो ह्यहम् ॥
KK-12-03-236-040a	अहं विष्णुरहं ब्रह्मा ह्यहं यज्ञस्तथैव च ।
KK-12-03-236-040c	आवयोर्न च भेदोऽस्ति परमार्थस्ततोऽबले ।
KK-12-03-236-040e	तथापि विद्मस्ते भेदं किं मां त्वं परिपृच्छसि ॥
KK-12-03-236-041a	एवमुक्ता ततः प्राह ह्यधिकं ह्येतयोर्वद ।
KK-12-03-236-041c	श्रेष्ठं वेद महादेव नम इत्येव भामिनी ॥
KK-12-03-236-042a	तदन्तरे स्थितो विद्वान्वसुरूपो महामुनिः ।
KK-12-03-236-042c	जैगीषव्यः स्मयन्प्राह ह्यर्थ इत्येव नादयन् ॥
KK-12-03-236-043a	श्रेष्ठोन्योऽस्मान्महीपिण्डा तल्लीना शक्तिरापरा ।
KK-12-03-236-043c	मुद्रिकादिविशेषेण विस्तृता सम्भृतेति च ॥
KK-12-03-236-044a	तच्छ्रुत्वा वचनं देवी कोसावित्यब्रवीद्रुषा ।
KK-12-03-236-044c	वाक्यमस्याद्य सम्भङ्क्त्वा प्रोक्तवानिति शङ्करम् ॥
KK-12-03-236-045a	तच्छ्रुत्वा निर्गतो धीमानाश्रमं स्वं महामुनिः ।
KK-12-03-236-045c	स्थानात्स्वर्गगणे विद्वान्योगैश्वर्यसमन्वितः ॥
KK-12-03-236-046a	ततः प्रहस्य भगवान्सर्वपापहरो हरः ।
KK-12-03-236-046c	प्राह देवीं प्रशान्तात्मा जैगीषव्यो महामुनिः ॥
KK-12-03-236-047a	भक्तो मम सखा चैव शिष्यश्चात्र महामुनिः ।
KK-12-03-236-047c	जैगीषव्य इति ख्यातः प्रोक्त्वासौ निर्गतः शुभे ॥
KK-12-03-236-048a	तच्छ्रुत्वा साऽथ सङ्क्रुद्धा न न्याय्यं तेन वै कृतम् ।
KK-12-03-236-048c	विकृताऽहं त्वया देव मुनिना च तथाकृता ॥
KK-12-03-236-049a	*अतज्ञादयदेवेश मध्ये प्राप्तं न तच्छ्रुतम् ।
KK-12-03-236-049c	तच्छ्रुत्वा भगवानाह महादेवः पिनाकधृत् ॥
KK-12-03-236-050a	निरपेक्षो मुनिर्योगी मामुपाश्रित्य संस्थितः ।
KK-12-03-236-050c	निर्द्वन्द्वः सततं धीमान्समरूपस्वभावधृत् ॥
KK-12-03-236-051ac	तस्मात्क्षमस्व तं देवि रक्षितव्यस्त्वया च सः ॥
KK-12-03-236-052a	इत्युक्ता प्राह सा देवी मुनेस्तस्य महात्मनः ।
KK-12-03-236-052c	निराशत्वमहं द्रष्टुमिच्छाम्यन्तकनाशन ॥
KK-12-03-236-053a	तथेति चोक्त्वा तां देवो वृषमारुह्य सत्वरम् ।
KK-12-03-236-053c	देवगन्धर्वसङ्घैश्च स्तूयमानो जगत्पतिः ॥
KK-12-03-236-054a	अजरामरशुद्धात्मा यत्रास्ते स महामुनिः ।
KK-12-03-236-054c	इतस्ततः समाहृत्य वीरसङ्घैर्महायशाः ॥
KK-12-03-236-055a	देहप्रावरणार्थं वै संसरन्स तदा मुनिः ।
KK-12-03-236-055c	प्रत्युद्गम्य महादेवं यथार्हं प्रतिपूज्य च ।
KK-12-03-236-055e	पुनः स पूर्ववत्कथां सूच्या सूत्रेण सूचयत् ॥
KK-12-03-236-056a	तमाह भगवाञ्शम्भुः किं प्रदास्यामि ते मुने ।
KK-12-03-236-056c	वृणीष्व मत्तः सर्वं त्वं जैगीषव्य यदीच्छसि ॥
KK-12-03-236-057a	नावलोकयमानस्तु देवदेवं महामुनिः ।
KK-12-03-236-057c	अनवाप्तं न पश्यामि त्वत्तो गोवृषभध्वज ।
KK-12-03-236-057e	कृतार्थः परिपूर्णोऽहं यत्ते कार्यं तु गम्यताम् ॥
KK-12-03-236-058a	प्रहसंस्तु पुनः शर्वो वृणीष्वेति तमब्रवीत् ।
KK-12-03-236-058c	अवश्यं हि वरो मत्तः श्राव्यं वरमनुत्तमम् ॥
KK-12-03-236-059a	जैगीषव्यस्तमाहेदं श्रोतव्यं च त्वया मम ।
KK-12-03-236-059c	सूचीमनु महादेव सूत्रं समनुगच्छतः ॥
KK-12-03-236-060a	ततः प्रहस्य भगवान्गौरीमालोक्य शङ्करः ।
KK-12-03-236-060c	स्वस्थानं प्रययौ हृष्टः सर्वदेवनमस्कृतः ॥
KK-12-03-236-061a	एतत्ते कथितं राजन्यस्मात्त्वं परिपृच्छसि ।
KK-12-03-236-061c	निर्द्वन्द्वा योगिनो नित्याः सर्वशस्ते स्वयम्भुवः ॥'

इति श्रीमन्महाभारते शान्तिपर्वणि मोक्षधर्मपर्वणि षट्त्रिंशदधिकद्विशंततमोऽध्यायः ॥ 236 ॥

12-236-8 या शक्तिः पुण्यकर्मणाम् इति ट. पाठः ॥ 12-236-12 सम्प्रदानं च पूज्यानाम् इति ट. थ. पाठः ॥
