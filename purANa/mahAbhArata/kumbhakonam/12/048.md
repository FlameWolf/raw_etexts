अध्यायः 048

कृष्णेन युधिष्ठिरम् प्रति परशुरामचरितकथनम् ॥ 1 ॥
KK-12-01-048-001	वासुदेव उवाच 
KK-12-01-048-001a	शृणु कौन्तेय रामस्य प्रभावो यो मया श्रुतः ।
KK-12-01-048-001c	महर्षीणां कथयतां कारणं तस्य जन्म च ॥
KK-12-01-048-002a	यथा च जामदग्न्येन कोटिशः क्षत्रिया हताः ।
KK-12-01-048-002c	उद्भूता राजवंशेषु ये भूयो भारते हताः ॥
KK-12-01-048-003a	जह्नोरजस्तु तनयो बलाकाश्वस्तु तत्सुतः ।
KK-12-01-048-003c	कुशिको नाम धर्मज्ञस्तस्य पुत्रो महीपते ॥
KK-12-01-048-004a	अग्र्यं तपः समातिष्ठत्सहस्राक्षसमो भुवि ।
KK-12-01-048-004c	पुत्रं लभेयमजितं त्रिलोकेश्वरमित्युत ॥
KK-12-01-048-005a	तमुग्रतपसं दृष्ट्वा सहस्राक्षः पुरन्दरः ।
KK-12-01-048-005c	समर्थं पुत्रजनने स्वयमेवैत्य भारत ॥
KK-12-01-048-006a	पुत्रत्वमगमद्राजंस्तस्य लोकेश्वरेश्वरः ।
KK-12-01-048-006c	गाधिर्नामाभवत्पुत्रः कौशिकः पाकशासनः ॥
KK-12-01-048-007a	तस्य कन्याऽभवद्राजन्नाम्ना सत्यवती प्रभो ।
KK-12-01-048-007c	तां गाधिर्भृगुपुत्राय ऋचीकाय ददौ प्रभुः ॥
KK-12-01-048-008a	ततस्तया हि कौन्तेय भार्गवः कुरुनदनः ।
KK-12-01-048-008c	पुत्रार्थं श्रपयामास चरुं गाधेस्तथैव च ॥
KK-12-01-048-009a	आहूय चाह तां भार्यामृचीको भार्गवस्तदा ।
KK-12-01-048-009c	उपयोज्यश्चरुरयं त्वया मात्राऽप्ययं तव ॥
KK-12-01-048-010a	तस्या जनिष्यते पुत्रो दीप्तिमान्क्षत्रियर्षभः ।
KK-12-01-048-010c	अजय्यः क्षत्रियैर्लोके क्षत्रियर्षभसूदनः ॥
KK-12-01-048-011a	तवापि पुत्रं कल्याणि धृतिमन्तं शमात्मकम् ।
KK-12-01-048-011c	तपोन्वितं द्विजश्रेष्ठं चरुरेष विधास्यति ॥
KK-12-01-048-012a	इत्येवमुक्त्वा तां भार्यां सर्चीको भृगुनन्दनः ।
KK-12-01-048-012c	तपस्यभिरतः श्रीमाञ्जगामारण्यमेव हि ॥
KK-12-01-048-013a	एतस्मिन्नेव काले तु तीर्थयात्रापरो नृपः ।
KK-12-01-048-013c	गाधिः सदारः सम्प्राप्त ऋचीकस्याश्रमं प्रति ॥
KK-12-01-048-014a	चरुद्वयं गृहीत्वा तु राजन्सत्यवती तदा ।
KK-12-01-048-014c	भर्त्रा दत्तं प्रसन्नेन मात्रे हृष्टा न्यवेदयत् ॥
KK-12-01-048-015a	माता तु तस्याः कौन्तेय दुहित्रे स्वं चरुं ददौ ।
KK-12-01-048-015c	तस्याश्चरुमथाज्ञातमात्मसंस्थं चकार ह ॥
KK-12-01-048-016a	अथ सत्यवती गर्भं क्षत्रियान्तकरं तदा ।
KK-12-01-048-016c	धारयामास दीप्तेन वपुषा घोरदर्शनम् ॥
KK-12-01-048-017a	तामृचीकस्तदा दृष्ट्वा ध्यानयोगेन भारत ।
KK-12-01-048-017c	अब्रवीद्भृगुशार्दूलः स्वां भार्यां देवरूपिणीम् ॥
KK-12-01-048-018a	मात्राऽसि व्यंसिता भद्रे चरुव्यत्यासहेतुना ।
KK-12-01-048-018c	तस्माज्जनिष्यते पुत्रः क्रूरकर्माऽत्यमर्षणः ।
KK-12-01-048-018e	`जनयिष्यति माता ते ब्रह्मभूतं तपोधनम् ॥'
KK-12-01-048-019a	विश्वं हि ब्रह्म सुमहच्चरौ तव समाहितम् ।
KK-12-01-048-019c	क्षत्रवीर्यं च सकलं तव मात्रे समर्पितम् ॥
KK-12-01-048-020a	विपर्ययेण ते भद्रे नैतदेवं भविष्यति ।
KK-12-01-048-020c	मातुस्ते ब्राह्मणो भूयात्तव च क्षत्रियः सुतः ॥
KK-12-01-048-021a	सैवमुक्ता महाभागा भर्त्रा सत्यवती तदा ।
KK-12-01-048-021c	पपात शिरसा तस्मै वेपन्ती चाब्रवीदिदम् ॥
KK-12-01-048-022a	नार्होऽसि भगवन्नद्य वक्तुमेवंविधं वचः ।
KK-12-01-048-022c	ब्राह्मणापशदं पुत्रं प्राप्स्यसीति हि मां प्रभो ॥
KK-12-01-048-023	ऋचीक उवाच 
KK-12-01-048-023a	नैष सङ्कल्पितः कामो मया भद्रे तथा त्वयि ।
KK-12-01-048-023c	उग्रकर्मा भवेत्पुत्रश्चरुव्यत्यासहेतुना ॥
KK-12-01-048-024	सत्यवत्युवाच 
KK-12-01-048-024a	इच्छँल्लोकानपि मुने सृजेथाः किं पुनः सुतम् ।
KK-12-01-048-024c	शमात्मकमृजुं पुत्रं दातुमर्हसि मे प्रभो ॥
KK-12-01-048-025	ऋचीक उवाच 
KK-12-01-048-025a	नोक्तपूर्वं मया भद्रे स्वैरेष्वप्यनृतं वचः ।
KK-12-01-048-025c	किमुताग्निं समाधाय मन्त्रवच्चरुसाधने ॥
KK-12-01-048-026a	[दृष्टमेतत्पुरा भद्रे ज्ञातं च तपसा मया ।
KK-12-01-048-026c	ब्रह्मभूतं हि सकलं पितुस्तव कुलं भवेत् ॥]
KK-12-01-048-027	सत्यवत्युवाच 
KK-12-01-048-027a	काममेवं भवेत्पौत्रो मामैवं तनयः प्रभो ।
KK-12-01-048-027c	शमात्मकमृजुं पुत्रं लभेयं जपतां वर ॥
KK-12-01-048-028	ऋचीक उवाच 
KK-12-01-048-028a	पुत्रे नास्ति विशेषो मे पौत्रे च वरवर्णिनि ।
KK-12-01-048-028c	यथा त्वयोक्तं वचनं तथा भद्रे भविष्यति ॥
KK-12-01-048-029	वासुदेव उवाच 
KK-12-01-048-029a	ततः सत्यवती पुत्रं जनयामास भार्गवम् ।
KK-12-01-048-029c	तपस्यभिरतं शान्तं जमदग्निं यतव्रतम् ॥
KK-12-01-048-030a	विश्वामित्रं च दायादं गाधिः कुशिकनन्दनः ।
KK-12-01-048-030c	प्राप ब्रह्मर्षिसमितं विश्वेन ब्रह्मणा युतम् ॥
KK-12-01-048-031a	ऋचीको जनयामास जमदग्निं तपोनिधिम् ।
KK-12-01-048-031c	सोऽपि पुत्रं ह्यजनयज्जमदग्निः सुदारुणम् ॥
KK-12-01-048-032a	सर्वविद्यान्तगं श्रेष्ठं धनुर्वेदस्य पारगम् ।
KK-12-01-048-032c	रामं क्षत्रियहन्तारं प्रदीप्तमिव पावकम् ॥
KK-12-01-048-033a	[तोषयित्वा महादेवं पर्वते गन्धमादने ।
KK-12-01-048-033c	अस्त्राणि वरयामास परशुं चातितेजसम् ॥
KK-12-01-048-034a	स तेनाकुण्ठधारेण ज्वलितानलवर्चसा ।
KK-12-01-048-034c	कुठारेणाप्रमेयेण लोकेष्वप्रतिमोऽभवत् ॥]
KK-12-01-048-035a	एतस्मिन्नेव काले तु कृतवीर्यात्मजो बली ।
KK-12-01-048-035c	अर्जुनो नाम तेजस्वी क्षत्रियो हैहयाधिपः ॥
KK-12-01-048-036a	दत्तात्रेयप्रसादेन राजा बाहुसहस्रवान् ।
KK-12-01-048-036c	चक्रवर्ती महातेजा विप्राणामाश्वमेधिके ॥
KK-12-01-048-037a	ददौ स पृथिवीं सर्वां सप्तद्वीपां सपर्वताम् ।
KK-12-01-048-037c	सबाह्वस्त्रबलेनाजौ जित्वा परमधर्मवित् ॥
KK-12-01-048-038a	तृषितेन च कौन्तेय भिक्षितश्चित्रभानुना ।
KK-12-01-048-038c	सहस्रबाहुर्विक्रान्तः प्रादाद्भिक्षामथाग्नये ॥
KK-12-01-048-039a	ग्रामान्पुराणि राष्ट्राणि घोषांश्चैव तु वीर्यवान् ।
KK-12-01-048-039c	जज्वाल तस्य बाणेद्धचित्रभानुर्दिधक्षया ॥
KK-12-01-048-040a	स तस्य पुरुषेन्द्रस्य प्रभावेण महौजसः ।
KK-12-01-048-040c	ददाह कार्तवीर्यस्य शैलानपि धरामपि ॥
KK-12-01-048-041a	स शून्यमाश्रमारण्यमापवस्य महात्मनः ।
KK-12-01-048-041c	ददाह पवनेनेद्धश्चित्रभानुः सहैहयः ॥
KK-12-01-048-042a	आपवस्तं ततो रोषाच्छशापार्जुनमच्युत ।
KK-12-01-048-042c	दग्धे श्रमे महाबाहो कार्तवीर्येण वीर्यवान् ॥
KK-12-01-048-043a	त्वया न वर्जितं यस्मान्ममेदं हि महद्वनम् ।
KK-12-01-048-043c	दग्धं तस्माद्रणे रामो बाहूंस्ते च्छेत्स्यतेऽर्जुन ॥
KK-12-01-048-044a	अर्जुनस्तु महातेजा बली नित्यं शमात्मकः ।
KK-12-01-048-044c	ब्रह्मण्यश्च शरण्यश्च दाता शूरश्च भारत ।
KK-12-01-048-044e	नाचिन्तयत्तदा शापं तेन दत्तं महात्मना ॥
KK-12-01-048-045a	तस्य पुत्राः सुबलिनः शापेनासन्पितुर्वधे ।
KK-12-01-048-045c	निमित्तमवलिप्ता वै नृशंसाश्चैव नित्यदा ॥
KK-12-01-048-046a	जमदग्नेस्तु धेन्वास्ते वत्समानिन्युरच्युत ।
KK-12-01-048-046c	अज्ञातं कार्तवीर्यस्य हैहयेन्द्रस्य धीमतः ॥
KK-12-01-048-047a	तन्निमित्तमभूद्युद्धं जामदग्नेर्महात्मनः ।
KK-12-01-048-047c	ततोऽर्जुनस्य बाहून्स चिच्छेद रुषितोऽनघ ॥
KK-12-01-048-048a	तं भ्रमन्तं ततो वत्सं जामदग्न्यः स्वमाश्रमम् ।
KK-12-01-048-048c	प्रत्यानयत राजेन्द्र तेषामन्तःपुरात्प्रभुः ॥
KK-12-01-048-049a	अर्जुनस्य सुतास्ते तु सम्भूयाबुद्धयस्तदा ।
KK-12-01-048-049c	गत्वाऽऽश्रममसम्बुद्धा जमदग्नेर्महात्मनः ।
KK-12-01-048-049e	अपातयन्त भल्लाग्रैः शिरः कायान्नराधिप ॥
KK-12-01-048-050a	समित्कुशार्थं रामस्य निर्यातस्य यशस्विनः ।
KK-12-01-048-050c	`प्रत्यक्षं राममातुश्च तथैवाश्रमवासिनाम् ॥
KK-12-01-048-051a	श्रुत्वा रामस्तमर्थं च क्रुद्धः कालानलोपमः ।
KK-12-01-048-051c	धनुर्वेदेऽद्वितीयो हि दिव्यास्त्रैः समलङ्कृतः ॥
KK-12-01-048-052a	चन्द्रबिम्बार्धसङ्काशं परशुं गृह्य भार्गवः ।'
KK-12-01-048-052c	ततः पितृवधामर्षाद्रामः परममन्युमान् ।
KK-12-01-048-052e	निःक्षत्रियां प्रतिश्रुत्य महीं शस्त्रमगृह्णत ॥
KK-12-01-048-053a	ततः स भृगुशार्दूलः कार्तवीर्यस्य वीर्यवान् ।
KK-12-01-048-053c	विक्रम्य निजघानाशु पुत्रान्पौत्रांश्च सर्वशः ॥
KK-12-01-048-054a	स हैहयसहस्राणि हत्वा परममन्युमान् ।
KK-12-01-048-054c	महीं सागरपर्यन्तां चकार रुधिरोक्षिताम् ॥
KK-12-01-048-055a	स तथा सुमहातेजाः कृत्वा निःक्षत्रियां महीम् ।
KK-12-01-048-055c	कृपया परयाऽऽविष्टो वनमेव जगाम ह ॥
KK-12-01-048-056a	ततो वर्षसहस्रेषु समतीतेषु केषुचित् ।
KK-12-01-048-056c	कोपं सम्प्राप्तवांस्तत्र प्रकृत्या कोपनः प्रभुः ॥
KK-12-01-048-057a	विश्वामित्रस्य पौत्रस्तु रैभ्यपुत्रो महातपाः ।
KK-12-01-048-057c	परावसुर्महाराज क्षिप्त्वाऽऽह जनसंसदि ॥
KK-12-01-048-058a	ये ते ययातिपतने यज्ञे सन्तः समागताः ।
KK-12-01-048-058c	प्रतर्दनप्रभृतयो राम किं क्षत्रिया न ते ॥
KK-12-01-048-059a	मिथ्याप्रतिज्ञो राम त्वं कत्थसे जनसंसदि ।
KK-12-01-048-059c	भयात्क्षत्रियवीराणां पर्वतं समुपाश्रितः ॥
KK-12-01-048-060a	सा पुनः क्षत्रियशतैः पृथिवी सर्वतः स्तृता ।
KK-12-01-048-060c	परावसोर्वचः श्रुत्वा शस्त्रं जग्राह भार्गवः ॥
KK-12-01-048-061a	ततो ये क्षत्रिया राजञ्शतशस्तेन वर्जिताः ।
KK-12-01-048-061c	ते विवृद्धा महावीर्याः पृथिवीपतयोऽभवन् ॥
KK-12-01-048-062a	स पुनस्ताञ्जघानाशु बालानपि नराधिप ।
KK-12-01-048-062c	गर्भस्थैस्तु मही व्याप्ता पुनरेवाभवत्तदा ॥
KK-12-01-048-063a	जातंजातं स गर्भं तु पुनरेव जघान ह ।
KK-12-01-048-063c	अरक्षंश्च सुतान्कांश्चित्तदा क्षत्रिययोषितः ॥
KK-12-01-048-064a	त्रिःसप्तकृत्वः पृथिवीं कृत्वा निःक्षत्रियां प्रभुः ।
KK-12-01-048-064c	दक्षिणामश्वमेधान्ते कश्यपायाददत्ततः ॥
KK-12-01-048-065a	स क्षत्रियाणां शेषार्थं करेणोद्दिश्य कश्यपः ।
KK-12-01-048-065c	स्रुक्प्रग्रहवता राजंस्ततो वाक्यमथाब्रवीत् ॥
KK-12-01-048-066a	गच्छ पारं समुद्रस्य दक्षिणस्य महामुने ।
KK-12-01-048-066c	न ते मद्विषये राम वस्तव्यमिह कर्हिचित् ॥
KK-12-01-048-067a	`पृथिवी दक्षिणा दत्ता वाजिमेधे मम त्वया ।
KK-12-01-048-067c	पुनरस्याः पृथिव्या हि दत्त्वा दातुमनीश्वरः ॥'
KK-12-01-048-068a	ततः शूर्पाकरं देशं सागरस्तस्य निर्ममे ।
KK-12-01-048-068c	सन्त्रासाज्जामदग्न्यस्य सोऽपरान्तमहीतलम् ॥
KK-12-01-048-069a	कश्यपस्तां महाराज प्रतिगृह्य वसुन्धराम् ।
KK-12-01-048-069c	कृत्वा ब्राह्मणसंस्थां वै प्रविष्टः सुमहद्वनम् ॥
KK-12-01-048-070a	ततः शूद्राश्च वैश्याश्च यथा स्वैरप्रचारिणः ।
KK-12-01-048-070c	अवर्तन्त द्विजाग्र्याणां दारेषु भरतर्षभ ॥
KK-12-01-048-071a	अराजके जीवलोके दुर्बला बलवत्तरैः ।
KK-12-01-048-071c	वध्यन्ते न हि वित्तेषु प्रभुत्वं कस्यचित्तदा ॥
KK-12-01-048-072a	'ब्राह्मणा मद्यपाः केचिन्मूर्खाः पण्डितमानिनः |
KK-12-01-048-072c	ब्राह्मणाः क्षत्रिया वैश्याः शृद्राश्चोत्पथगामिनः ।
KK-12-01-048-072e	परस्परं समाश्रित्य घातयन्त्यपथस्थिताः ॥
KK-12-01-048-073a	स्वधर्मं ब्राह्मणास्त्यक्त्वा पाषण्डत्वं समाश्रिताः ।
KK-12-01-048-073c	चौरिकानृतमायाश्च सर्वे चैव प्रकुर्वते ॥
KK-12-01-048-074a	स्वधर्मस्थान्द्विजान्हत्वा तथाऽऽश्रमनिवासिनः ।
KK-12-01-048-074c	वैश्याः सत्पथसंस्थाश्च शूद्रा ये चैव धार्मिकाः ॥
KK-12-01-048-075a	तान्सर्वान्घातयन्ति स्म दुराचाराः सुनिर्भयाः ।
KK-12-01-048-075c	यज्ञाध्ययनशीलांश्च आश्रमस्थांस्तपस्विनः ॥
KK-12-01-048-076a	गोबालवृद्धनारीणां नाशं कुर्वन्ति चापरे ।
KK-12-01-048-076c	आन्वीक्षकी त्रयी वार्ता न च नीतिः प्रवर्तते ॥
KK-12-01-048-077a	व्रात्यतां समनुप्राप्ता बहवो हि द्विजातयः ।
KK-12-01-048-077c	अधरोत्तरापचारेण म्लेच्छभूताश्च सर्वशः ॥'
KK-12-01-048-078a	ततः कालेन पृथिवी पीड्यमाना दुरात्मभिः ।
KK-12-01-048-078c	विपर्ययेण तेनाशु प्रविवेश रसातलम् ।
KK-12-01-048-078a	अरक्ष्यमाणा विधिवत्क्षत्रियैर्धर्मरक्षिभिः ॥
KK-12-01-048-079c	तां दृष्ट्वा द्रवतीं तत्र सन्त्रासात्स महामनाः ।
KK-12-01-048-079a	ऊरुणा धारयामास कश्यपः पृथिवीं ततः ।
KK-12-01-048-079e	निमज्जन्तीं ततो राजंस्तेनोर्वीति मही स्मृता ॥
KK-12-01-048-080a	रक्षणार्थं समुद्दिश्य ययाचे पृथिवी तदा ।
KK-12-01-048-080c	प्रसाद्य कश्यपं देवी क्षत्रियान्बाहुशालिनः ॥
KK-12-01-048-081	पृथिव्युवाच 
KK-12-01-048-081a	सन्ति ब्रह्मन्मया गुप्ताः स्त्रीषु क्षत्रियपुङ्गवाः ।
KK-12-01-048-081c	हैहयानां कुले जातास्ते संरक्षन्तु मां मुने ॥
KK-12-01-048-082a	अस्ति पौरवदायादो विदूरथसुतः प्रभो ।
KK-12-01-048-082c	ऋक्षैः संवर्धितो विप्र ऋक्षवत्यथ पर्वते ॥
KK-12-01-048-083a	तथाऽनुकम्पमानेन यज्वनाथामितौजसा ।
KK-12-01-048-083c	पराशरेण दायादः सौदासस्याभिरक्षितः ॥
KK-12-01-048-084a	सर्वकर्माणि कुरुते शूद्रवत्तस्य स द्विजः ।
KK-12-01-048-084c	सर्वकर्मेत्यभिख्यातः स मां रक्षतु पार्थिवः ॥
KK-12-01-048-085a	शिबिपुत्रो महातेजा गोपतिर्नाम नामतः ।
KK-12-01-048-085c	वने संवर्धितो गोभिः सोऽभिरक्षतु मां मुने ॥
KK-12-01-048-086a	प्रतर्दनस्य पुत्रस्तु वत्सो नाम महाबलः ।
KK-12-01-048-086c	वत्सैः संवर्धितो गोष्ठे स मां रक्षतु पार्थिवः ॥
KK-12-01-048-087a	दधिवाहनपुत्रस्तु पौत्रो दिविरथस्य च ।
KK-12-01-048-087c	अङ्गः स गौतमेनासीद्गङ्गाकूलेऽभिरक्षितः ॥
KK-12-01-048-088a	बृहद्रथो महातेजा भूरिभूतिपरिष्कृतः ।
KK-12-01-048-088c	गोलाङ्गूलैर्महाभागो गृध्रकूटेऽभिरक्षितः ॥
KK-12-01-048-089a	मरुत्तस्यान्ववाये च रक्षिताः क्षत्रियात्मजाः ।
KK-12-01-048-089c	मरुत्पतिसमा वीर्ये समुद्रेणाभिरक्षिताः ॥
KK-12-01-048-090a	एते क्षत्रियदायादास्तत्रतत्र परिश्रुताः ।
KK-12-01-048-090c	व्योकारहेमकारादिजातिं नित्यं समाश्रिताः ॥
KK-12-01-048-091a	यदि मामभिरक्षन्ति ततः स्थास्यामि निश्चला ।
KK-12-01-048-091c	एतेषां पितरश्चैव तथैव च पितामहाः ॥
KK-12-01-048-092a	मदर्थं निहता युद्धे रामेणाक्लिष्टकर्मणा ।
KK-12-01-048-092c	तेषामपचितिश्चैव मया कार्या महामुने ॥
KK-12-01-048-093a	न ह्यहं कामये नित्यमतिक्रान्तेन रक्षणम् ।
KK-12-01-048-093c	वर्तमानेन वर्तेयं तत्क्षिप्रं संविधीयताम् ॥
KK-12-01-048-094	वासुदेव उवाच 
KK-12-01-048-094a	ततः पृथिव्या निर्दिष्टांस्तान्समानीय कश्यपः ।
KK-12-01-048-094c	अभ्यषिञ्चन्महीपालान्क्षत्रियान्वीर्यसम्मतान् ॥
KK-12-01-048-095a	तेषां पुत्राश्च पौत्राश्च येषां वंशाः प्रतिष्ठिताः ।
KK-12-01-048-095c	एवमेतत्पुरावृत्तं यन्मां पृच्छसि पाण्डव ॥
KK-12-01-048-096	वैशम्पायन उवाच 
KK-12-01-048-096a	एवं ब्रुवंस्तं च यदुप्रवीरो युधिष्ठिरं धर्मभृतां वरिष्ठम् ।
KK-12-01-048-096c	रथेन तेनाशु ययौ यथाऽर्को विशन्प्रभाभिर्भगवांस्त्रिलोकीम् ॥ 

इति श्रीमन्महाभारते शान्तिपर्वणि राजधर्मपर्वणि अष्टचत्वारिंशोऽध्यायः ॥ 48 ॥

12-48-2 भारते भारतसङ्ग्रामे ॥ 12-48-5 स्वयमेवान्वपद्यतेति झ. पाठः ॥ 12-48-8 गाधेः पुत्रार्थं तस्याश्च पुत्रार्थं चरुं चरुद्वयम् ॥ 12-48-9 उपयोज्यः भोज्यः भोक्तव्यः ॥ 12-48-18 व्यंसिता वञ्चिता ॥ 12-48-38 चित्रभानुना अग्निना ॥ 12-48-41 आपवस्य वसिष्ठस्य ॥ 12-48-42 श्रमे आश्रमे ॥ 12-48-45 पितुर्वधे वधनिमित्तमासन् ॥ 12-48-46 निमित्तादिति पाठे शापादेव हेतोः ॥ 12-48-60 स्तृता व्याप्ता । शास्त्रं जग्राह तत्कार्यं क्षत्रियाणामन्तं कृतवान् ॥ 12-48-61 वर्जिताः अहृताः ॥ 12-48-68 शूर्पारकमिति झ. पाठः ॥ । 12-48-79 धृता तेनोरुणा येन तेनोर्वीति झ. पाठः ॥ 12-48-84 द्विजः क्षत्रियोऽपि ॥ 12-48-92 अपचितिः आनृण्यार्थं पूजा ॥ 12-48-93 नित्यमतिक्रान्तेन धर्मातिक्रमिणा ॥
