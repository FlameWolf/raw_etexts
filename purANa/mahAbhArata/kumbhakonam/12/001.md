शान्तिपर्व
अध्यायः 001
गङ्गातीरे बन्धूनां कृतोदकं युधिष्ठिरम् प्रति व्यासनारदादिमहर्षीणां समागमनम् ॥ 1 ॥ युधिष्ठिरेण तत्र नारदम् प्रति कर्णवृत्तान्तकथनप्रार्थना ॥ 2 ॥
श्रीवेदव्यासाय नमः 
001	नारायणं नमस्कृत्य नरं चैव नरोत्तमम् ।
001	देवीं सरस्वतीं व्यासं ततो जयमुदीरयेत् ॥
001	वैशम्पायन उवाच 
001a	कृत्वोदकं ते सुहृदां सर्वेषां पाण्डुनन्दनाः ।
001c	विदुरो धृतराष्ट्रश्च सर्वाश्च भरतस्त्रियः ॥
002a	तत्र ते सुमहात्मानो न्यवसन्कुरुनन्दनाः ।
002c	शौचं निर्वर्तयिष्यन्तो मासमात्रं बहिः पुरात् ॥
003a	कृतोदकं तु राजानं धर्मात्मानं युधिष्ठिरम् ।
003c	अभिजग्मुर्महात्मानः सिद्धा ब्रह्मर्षिसत्तमाः ॥
004a	द्वैपायनो नारदश्च देवलश्च महानृषिः ।
004c	देवस्थानश्च कण्वश्च तेषां शिष्याश्च सत्तमाः ॥
005a	अन्ये च वेदविद्वांसः कृतप्रज्ञा द्विजातयः ।
005c	गृहस्थाः स्नातकाः सन्तो ददृशुः कुरुसत्तमम् ॥
006a	तेऽभिगम्य महात्मानं पूजिताश्च यथाविधि ।
006c	आसनेषु महार्हेषु विविशुः परमर्षयः ॥
007a	प्रतिगृह्य ततः पूजां तत्कालसदृशीं तदा ।
007c	पर्युपांसन्यथान्यायं परिवार्य युधिष्ठिरम् ॥
008a	पुण्ये भागीरथीतीरे शोकव्याकुलचेतसम् ।
008c	आश्वासयन्तो राजेन्द्रं विप्राः शतसहस्रशः ॥
009a	नारदस्त्वब्रवीत्काले धर्मपुत्रं युधिष्ठिरम् ।
009c	सम्भाष्य मुनिभिः सार्धं कृष्णद्वैपायनादिभिः ॥
010	नारद उवाच 
010a	पार्थस्य बाहुवीर्येण प्रसादान्माधवस्य च ।
010c	जिता सेयं मही कृत्स्ना धर्मेण च युधिष्ठिर ॥
011a	दिष्ट्या मुक्ताः स्थ सङ्ग्रामादस्माल्लोकभयङ्करात् ।
011c	क्षत्रधर्मरतश्चासि कच्चिन्मोदसि पाण्डव ॥
012a	कच्चिच्च निहतामित्रः प्रीणासि सुहृदो नृप ।
012c	कच्चिच्छ्रियमिमां प्राप्य न त्वां शोकः प्रबाधते ॥
013	युधिष्ठिर उवाच 
013a	विजितेयं मही कृत्स्ना कृष्णबाहुबलाश्रयात् ।
013c	ब्राह्मणानां प्रसादेन भीमार्जुनबलेन च ॥
014a	इदं तु मे महद्दुःखं वर्तते हृदि नित्यदा ।
014c	कृत्वा ज्ञातिक्षयमिमं महान्तं घोरदर्शनम् ॥
015a	सौभद्रं द्रौपदेयांश्च घातयित्वा सुतान्प्रियान् ।
015c	जयोऽयमजयाकारो भगवन्प्रतिभाति मे ॥
016a	किन्नु वक्ष्यति वार्ष्णेयी वधूर्मे मधुसूदनम् ।
016c	द्वारकावासिनी कृष्णमितः प्रतिगतं हरिम् ॥
017a	द्रौपदी हतपुत्रेयं कृपणा हतबान्धवा ।
017c	अस्मत्प्रियहिते युक्ता भूयः पीडयतीव माम् ॥
018a	इदमन्यच्च भगवन्यत्त्वां वक्ष्यामि नारद ।
018c	मन्त्रसंवरणेनास्मि कुन्त्या दुःखेन योजितः ॥
019a	यः स नागायुतप्राणो लोकेऽप्रतिरथो रणे ।
019c	सिंहविक्रान्तगामी च जितकाशी यतव्रतः ॥
020a	आश्रयो धार्तराष्ट्राणां मानी तीक्ष्णपराक्रमः ।
020c	अमर्षी नित्यसंरम्भी क्षेप्ताऽस्माकं रणेरणे ॥
021a	शीघ्रास्त्रश्चित्रयोधी च कृती चाद्भुतविक्रमः ।
021c	गूढोत्पन्नः सुतः कुन्त्या भ्राताऽस्माकमसौ किल ||
022a	तोयकर्मणि तं कुन्ती कथयामास मे तदा ।
022c	पुत्रं सर्वगुणोयेतं कर्णं त्यक्तं जले पुरा ॥
023a	मञ्जूषायां समाधाय गङ्गास्रोतस्यमज्जयत् ।
023c	यं सूतपुत्रं लोकोऽयं राधेयं चाभ्यमन्यत ॥
024a	स सूर्यपुत्रः कुन्त्या वै भ्राताऽस्माकं च मातृतः ।
024c	अजानता मया सङ्ख्ये राज्यलुब्धेन घातितः ।
024e	तन्मे दहति गात्राणि तूलराशिमिवानलः ॥
025a	न हि तं वेद पार्थोऽपि भ्रातरं श्वेतवाहनः ।
025c	नाहं न भीमो न यमौ स त्वस्मान्वेद तत्वतः ॥
026a	गता किल पृथा तस्य सकाशमिति नः श्रुतम् ।
026c	अस्माकं शमकामा वै त्वं च पुत्रो ममेत्यथ ॥
027a	पृथाया न कृतः कामस्तेन चापि महात्मना ।
027c	अतीवानुचितं मातरवोच इति सोऽब्रवीत् ॥
028a	न हि शक्ष्यामि सन्त्यक्तुमहं दुर्योधनं रणे ।
028c	अनार्यत्वं नृशंसत्वं कृतघ्नत्वं च मे भवेत् ॥
029a	युधिष्ठिरेण सन्धिं हि यदि कुर्यां मते तव ।
029c	भीतो रणे श्वेतवाहादिति मां मंस्यते जनः ॥
030a	सोऽहं निर्जित्य समरे विजयं सहकेशवम् ।
030c	सन्धास्ये धर्मपुत्रेण पश्चादिति च सोऽब्रवीत् ॥
031a	तमवोचत्किल पृथा पुनः पृथुलवक्षसम् ।
031c	चतुर्णामभयं देहि कामं युध्यस्व फल्गुनम् ॥
032a	सोऽब्रवीन्मातरं धीमान्वेपमानां कृताञ्जलिः ।
032c	प्राप्तान्विषह्यांश्चतुरो न हनिष्यामि ते सुतान् ॥
033a	पञ्चैव हि सुता देवि भविष्यन्ति तव ध्रुवाः ।
033c	सार्जुना वा हते कर्णे सकर्णा वा हतेऽर्जुने ॥
034a	तं पुत्रगृद्धिनी भूयो माता पुत्रमथाब्रवीत् ।
034c	भ्रातॄणां स्वस्ति कुर्वीथा येषां स्वस्ति चिकीर्षसि ॥
035a	एवमुक्त्वा किल पृथा विसृज्योपययौ गृहान् ।
035c	सोऽर्जुनेन हतो वीरो भ्रात्रा भ्राता सहोदरः ॥
036a	न चैव निःसृतो मन्त्रः पृथायास्तस्य वा मुने ।
036c	अथ शूरो महेष्वासः पार्थेनाजौ निपातितः ॥
037a	अहं त्वज्ञासिषं पश्चात्स्वसोदर्यं द्विजोत्तम ।
037c	पूर्वजं भ्रातरं कर्णं पृथाया वचनात्प्रभो ॥
038a	तेन मे दूयते तीव्रं हृदयं भ्रातृघातिनः ।
038c	कर्णार्जुनसहायोऽहं जयेयमपि वासवम् ॥
039a	सभायां क्लिश्यमानस्य धार्तराष्ट्रैर्दुरात्मभिः ।
039c	सहसोत्पतितः क्रोधः कर्णं दृष्ट्वा प्रशाम्यति ॥
040a	यदा ह्यस्य गिरो रूक्षाः शृणोमि कटुकोदयाः ।
040c	सभायां गदतो द्यूते दुर्योधनहितैषिणः ॥
041a	तदा नश्यति मे रोषः पादौ तस्य निरीक्ष्य ह ।
041c	कुन्त्या हि सदृशौ पादौ कर्णस्येति मतिर्मम ॥
042a	सादृश्यहेतुमन्विच्छन्पृथायास्तस्य चैव ह ।
042c	कारणं नाधिगच्छामि कथञ्चिदपि चिन्तयन् ॥
043a	कथं नु तस्य सङ्ग्रामे पृथिवी चक्रमग्रसत् ।
043c	कथं नु शप्तो भ्राता मे तत्त्वं वक्तुमिहार्हसि ॥
044a	श्रोतुमिच्छामि भगवंस्त्वत्तः सर्वं यथातथम् ।
044c	भवान्हि सर्वविद्विद्वाँल्लोके वेद कृताकृतम् ॥ 

इति श्रीमन्महाभारते शान्तिपर्वणि राजधर्मपर्वणि प्रथमोऽध्यायः ॥ 1 ॥

12-1-1 कृतोदकास्ते इति झ. पाठः ॥ 12-1-2 तत्र गङ्गातीरे ॥ 12-1-8 आश्वासयन्तः हेतौ शतृप्रत्ययः । आश्वासनार्थं पर्युपासन्नित्यर्थः ॥ 12-1-16 वधूः कनिष्ठभ्रातृभार्यात्वात्स्नुषाभूता । वार्ष्णेयी सुभद्रा ॥ 12-1-18 मन्त्रसंवरणेन गूढोत्पन्नस्यास्मद्भ्रातुः कर्णस्याप्रकाशेन ॥ 12-1-20 अमर्षी परोत्कर्षासहिष्णुः । नित्यसंरम्भी सदा क्रोधवान् ॥ 12-1-24 मातृतः मातृसम्बन्धेन ॥ 12-1-26 पाण्डववत् त्वं च पुत्रो ममेत्यब्रवीदिति शेषः ॥ 12-1-27 कामोऽभिलषितम् ॥ 12-1-32 वध्यान्विषबह्यानिति थ. पाठः । विषह्यान्वशगान् ॥ 12-1-35 विसृज्य कर्णमिति शेषः ॥ 12-1-43 चक्रं रथचक्रम् ॥ 12-1-44 कृतं कार्यम् । अकृतं कारणम् ॥
