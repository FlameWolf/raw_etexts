शान्तिपर्व
अध्यायः 001
गङ्गातीरे बन्धूनां कृतोदकं युधिष्ठिरम् प्रति व्यासनारदादिमहर्षीणां समागमनम् ॥ 1 ॥ युधिष्ठिरेण तत्र नारदम् प्रति कर्णवृत्तान्तकथनप्रार्थना ॥ 2 ॥
श्रीवेदव्यासाय नमः 
KK-12-01-001-001	नारायणं नमस्कृत्य नरं चैव नरोत्तमम् ।
KK-12-01-001-001	देवीं सरस्वतीं व्यासं ततो जयमुदीरयेत् ॥
KK-12-01-001-001	वैशम्पायन उवाच 
KK-12-01-001-001a	कृत्वोदकं ते सुहृदां सर्वेषां पाण्डुनन्दनाः ।
KK-12-01-001-001c	विदुरो धृतराष्ट्रश्च सर्वाश्च भरतस्त्रियः ॥
KK-12-01-001-002a	तत्र ते सुमहात्मानो न्यवसन्कुरुनन्दनाः ।
KK-12-01-001-002c	शौचं निर्वर्तयिष्यन्तो मासमात्रं बहिः पुरात् ॥
KK-12-01-001-003a	कृतोदकं तु राजानं धर्मात्मानं युधिष्ठिरम् ।
KK-12-01-001-003c	अभिजग्मुर्महात्मानः सिद्धा ब्रह्मर्षिसत्तमाः ॥
KK-12-01-001-004a	द्वैपायनो नारदश्च देवलश्च महानृषिः ।
KK-12-01-001-004c	देवस्थानश्च कण्वश्च तेषां शिष्याश्च सत्तमाः ॥
KK-12-01-001-005a	अन्ये च वेदविद्वांसः कृतप्रज्ञा द्विजातयः ।
KK-12-01-001-005c	गृहस्थाः स्नातकाः सन्तो ददृशुः कुरुसत्तमम् ॥
KK-12-01-001-006a	तेऽभिगम्य महात्मानं पूजिताश्च यथाविधि ।
KK-12-01-001-006c	आसनेषु महार्हेषु विविशुः परमर्षयः ॥
KK-12-01-001-007a	प्रतिगृह्य ततः पूजां तत्कालसदृशीं तदा ।
KK-12-01-001-007c	पर्युपांसन्यथान्यायं परिवार्य युधिष्ठिरम् ॥
KK-12-01-001-008a	पुण्ये भागीरथीतीरे शोकव्याकुलचेतसम् ।
KK-12-01-001-008c	आश्वासयन्तो राजेन्द्रं विप्राः शतसहस्रशः ॥
KK-12-01-001-009a	नारदस्त्वब्रवीत्काले धर्मपुत्रं युधिष्ठिरम् ।
KK-12-01-001-009c	सम्भाष्य मुनिभिः सार्धं कृष्णद्वैपायनादिभिः ॥
KK-12-01-001-010	नारद उवाच 
KK-12-01-001-010a	पार्थस्य बाहुवीर्येण प्रसादान्माधवस्य च ।
KK-12-01-001-010c	जिता सेयं मही कृत्स्ना धर्मेण च युधिष्ठिर ॥
KK-12-01-001-011a	दिष्ट्या मुक्ताः स्थ सङ्ग्रामादस्माल्लोकभयङ्करात् ।
KK-12-01-001-011c	क्षत्रधर्मरतश्चासि कच्चिन्मोदसि पाण्डव ॥
KK-12-01-001-012a	कच्चिच्च निहतामित्रः प्रीणासि सुहृदो नृप ।
KK-12-01-001-012c	कच्चिच्छ्रियमिमां प्राप्य न त्वां शोकः प्रबाधते ॥
KK-12-01-001-013	युधिष्ठिर उवाच 
KK-12-01-001-013a	विजितेयं मही कृत्स्ना कृष्णबाहुबलाश्रयात् ।
KK-12-01-001-013c	ब्राह्मणानां प्रसादेन भीमार्जुनबलेन च ॥
KK-12-01-001-014a	इदं तु मे महद्दुःखं वर्तते हृदि नित्यदा ।
KK-12-01-001-014c	कृत्वा ज्ञातिक्षयमिमं महान्तं घोरदर्शनम् ॥
KK-12-01-001-015a	सौभद्रं द्रौपदेयांश्च घातयित्वा सुतान्प्रियान् ।
KK-12-01-001-015c	जयोऽयमजयाकारो भगवन्प्रतिभाति मे ॥
KK-12-01-001-016a	किन्नु वक्ष्यति वार्ष्णेयी वधूर्मे मधुसूदनम् ।
KK-12-01-001-016c	द्वारकावासिनी कृष्णमितः प्रतिगतं हरिम् ॥
KK-12-01-001-017a	द्रौपदी हतपुत्रेयं कृपणा हतबान्धवा ।
KK-12-01-001-017c	अस्मत्प्रियहिते युक्ता भूयः पीडयतीव माम् ॥
KK-12-01-001-018a	इदमन्यच्च भगवन्यत्त्वां वक्ष्यामि नारद ।
KK-12-01-001-018c	मन्त्रसंवरणेनास्मि कुन्त्या दुःखेन योजितः ॥
KK-12-01-001-019a	यः स नागायुतप्राणो लोकेऽप्रतिरथो रणे ।
KK-12-01-001-019c	सिंहविक्रान्तगामी च जितकाशी यतव्रतः ॥
KK-12-01-001-020a	आश्रयो धार्तराष्ट्राणां मानी तीक्ष्णपराक्रमः ।
KK-12-01-001-020c	अमर्षी नित्यसंरम्भी क्षेप्ताऽस्माकं रणेरणे ॥
KK-12-01-001-021a	शीघ्रास्त्रश्चित्रयोधी च कृती चाद्भुतविक्रमः ।
KK-12-01-001-021c	गूढोत्पन्नः सुतः कुन्त्या भ्राताऽस्माकमसौ किल ||
KK-12-01-001-022a	तोयकर्मणि तं कुन्ती कथयामास मे तदा ।
KK-12-01-001-022c	पुत्रं सर्वगुणोयेतं कर्णं त्यक्तं जले पुरा ॥
KK-12-01-001-023a	मञ्जूषायां समाधाय गङ्गास्रोतस्यमज्जयत् ।
KK-12-01-001-023c	यं सूतपुत्रं लोकोऽयं राधेयं चाभ्यमन्यत ॥
KK-12-01-001-024a	स सूर्यपुत्रः कुन्त्या वै भ्राताऽस्माकं च मातृतः ।
KK-12-01-001-024c	अजानता मया सङ्ख्ये राज्यलुब्धेन घातितः ।
KK-12-01-001-024e	तन्मे दहति गात्राणि तूलराशिमिवानलः ॥
KK-12-01-001-025a	न हि तं वेद पार्थोऽपि भ्रातरं श्वेतवाहनः ।
KK-12-01-001-025c	नाहं न भीमो न यमौ स त्वस्मान्वेद तत्वतः ॥
KK-12-01-001-026a	गता किल पृथा तस्य सकाशमिति नः श्रुतम् ।
KK-12-01-001-026c	अस्माकं शमकामा वै त्वं च पुत्रो ममेत्यथ ॥
KK-12-01-001-027a	पृथाया न कृतः कामस्तेन चापि महात्मना ।
KK-12-01-001-027c	अतीवानुचितं मातरवोच इति सोऽब्रवीत् ॥
KK-12-01-001-028a	न हि शक्ष्यामि सन्त्यक्तुमहं दुर्योधनं रणे ।
KK-12-01-001-028c	अनार्यत्वं नृशंसत्वं कृतघ्नत्वं च मे भवेत् ॥
KK-12-01-001-029a	युधिष्ठिरेण सन्धिं हि यदि कुर्यां मते तव ।
KK-12-01-001-029c	भीतो रणे श्वेतवाहादिति मां मंस्यते जनः ॥
KK-12-01-001-030a	सोऽहं निर्जित्य समरे विजयं सहकेशवम् ।
KK-12-01-001-030c	सन्धास्ये धर्मपुत्रेण पश्चादिति च सोऽब्रवीत् ॥
KK-12-01-001-031a	तमवोचत्किल पृथा पुनः पृथुलवक्षसम् ।
KK-12-01-001-031c	चतुर्णामभयं देहि कामं युध्यस्व फल्गुनम् ॥
KK-12-01-001-032a	सोऽब्रवीन्मातरं धीमान्वेपमानां कृताञ्जलिः ।
KK-12-01-001-032c	प्राप्तान्विषह्यांश्चतुरो न हनिष्यामि ते सुतान् ॥
KK-12-01-001-033a	पञ्चैव हि सुता देवि भविष्यन्ति तव ध्रुवाः ।
KK-12-01-001-033c	सार्जुना वा हते कर्णे सकर्णा वा हतेऽर्जुने ॥
KK-12-01-001-034a	तं पुत्रगृद्धिनी भूयो माता पुत्रमथाब्रवीत् ।
KK-12-01-001-034c	भ्रातॄणां स्वस्ति कुर्वीथा येषां स्वस्ति चिकीर्षसि ॥
KK-12-01-001-035a	एवमुक्त्वा किल पृथा विसृज्योपययौ गृहान् ।
KK-12-01-001-035c	सोऽर्जुनेन हतो वीरो भ्रात्रा भ्राता सहोदरः ॥
KK-12-01-001-036a	न चैव निःसृतो मन्त्रः पृथायास्तस्य वा मुने ।
KK-12-01-001-036c	अथ शूरो महेष्वासः पार्थेनाजौ निपातितः ॥
KK-12-01-001-037a	अहं त्वज्ञासिषं पश्चात्स्वसोदर्यं द्विजोत्तम ।
KK-12-01-001-037c	पूर्वजं भ्रातरं कर्णं पृथाया वचनात्प्रभो ॥
KK-12-01-001-038a	तेन मे दूयते तीव्रं हृदयं भ्रातृघातिनः ।
KK-12-01-001-038c	कर्णार्जुनसहायोऽहं जयेयमपि वासवम् ॥
KK-12-01-001-039a	सभायां क्लिश्यमानस्य धार्तराष्ट्रैर्दुरात्मभिः ।
KK-12-01-001-039c	सहसोत्पतितः क्रोधः कर्णं दृष्ट्वा प्रशाम्यति ॥
KK-12-01-001-040a	यदा ह्यस्य गिरो रूक्षाः शृणोमि कटुकोदयाः ।
KK-12-01-001-040c	सभायां गदतो द्यूते दुर्योधनहितैषिणः ॥
KK-12-01-001-041a	तदा नश्यति मे रोषः पादौ तस्य निरीक्ष्य ह ।
KK-12-01-001-041c	कुन्त्या हि सदृशौ पादौ कर्णस्येति मतिर्मम ॥
KK-12-01-001-042a	सादृश्यहेतुमन्विच्छन्पृथायास्तस्य चैव ह ।
KK-12-01-001-042c	कारणं नाधिगच्छामि कथञ्चिदपि चिन्तयन् ॥
KK-12-01-001-043a	कथं नु तस्य सङ्ग्रामे पृथिवी चक्रमग्रसत् ।
KK-12-01-001-043c	कथं नु शप्तो भ्राता मे तत्त्वं वक्तुमिहार्हसि ॥
KK-12-01-001-044a	श्रोतुमिच्छामि भगवंस्त्वत्तः सर्वं यथातथम् ।
KK-12-01-001-044c	भवान्हि सर्वविद्विद्वाँल्लोके वेद कृताकृतम् ॥ 

इति श्रीमन्महाभारते शान्तिपर्वणि राजधर्मपर्वणि प्रथमोऽध्यायः ॥ 1 ॥

12-1-1 कृतोदकास्ते इति झ. पाठः ॥ 12-1-2 तत्र गङ्गातीरे ॥ 12-1-8 आश्वासयन्तः हेतौ शतृप्रत्ययः । आश्वासनार्थं पर्युपासन्नित्यर्थः ॥ 12-1-16 वधूः कनिष्ठभ्रातृभार्यात्वात्स्नुषाभूता । वार्ष्णेयी सुभद्रा ॥ 12-1-18 मन्त्रसंवरणेन गूढोत्पन्नस्यास्मद्भ्रातुः कर्णस्याप्रकाशेन ॥ 12-1-20 अमर्षी परोत्कर्षासहिष्णुः । नित्यसंरम्भी सदा क्रोधवान् ॥ 12-1-24 मातृतः मातृसम्बन्धेन ॥ 12-1-26 पाण्डववत् त्वं च पुत्रो ममेत्यब्रवीदिति शेषः ॥ 12-1-27 कामोऽभिलषितम् ॥ 12-1-32 वध्यान्विषबह्यानिति थ. पाठः । विषह्यान्वशगान् ॥ 12-1-35 विसृज्य कर्णमिति शेषः ॥ 12-1-43 चक्रं रथचक्रम् ॥ 12-1-44 कृतं कार्यम् । अकृतं कारणम् ॥
