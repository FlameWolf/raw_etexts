अध्यायः 298

भीष्मेण युधिष्ठिरम् प्रति यथाविभवशक्तिधर्माचरणस्य श्रेयःसाधनताप्रतिपादकपराशरगीतानुवादः ॥ 1 ॥
KK-12-03-298-001	पराशर उवाच 
KK-12-03-298-001a	कः कस्य चोपकुरुते कश्च कस्मै प्रयच्छति ।
KK-12-03-298-001c	प्राणी करोत्ययं कर्म सर्वमात्मार्थमात्मना ॥
KK-12-03-298-002a	गौरवेण परित्यक्तं निःस्नेहं परिवर्जयेत् ।
KK-12-03-298-002c	सोदर्यं भ्रातरमपि किमुतान्यं पृथग्जनम् ॥
KK-12-03-298-003a	विशिष्टस्य विशिष्टाच्च तुल्यौ दानप्रतिग्रहौ ।
KK-12-03-298-003c	तयोः पुण्यतरं दानं तद्द्विजस्य प्रयच्छतः ॥
KK-12-03-298-004a	न्यायागतं धनं वर्णैर्न्यायेनैव विवर्धितम् ।
KK-12-03-298-004c	संरक्ष्यं यत्नमास्थाय धर्मार्थमिति निश्चयः ॥
KK-12-03-298-005a	न धर्मार्थी नृशंसेन कर्मणा धनमार्जयेत् ।
KK-12-03-298-005c	शक्तितः सर्वकार्याणि कुर्यान्नर्द्धिमनुस्मरन् ॥
KK-12-03-298-006a	अपो हि प्रयताः शीतास्तापिता ज्वलनेन वा ।
KK-12-03-298-006c	शक्तितोऽतिथये दत्त्वा क्षुधार्तायाऽश्नुते फलम् ॥
KK-12-03-298-007a	रन्तिदेवेन लोकेष्टा सिद्धिः प्राप्ता महात्मना ।
KK-12-03-298-007c	फलपत्रैरथो मूलैर्मुनीनर्चितवांश्च सः ॥
KK-12-03-298-008a	तैरेव फलपत्रैश्च स माठरमतोषयत् ।
KK-12-03-298-008c	तस्माल्लेभे परं स्थानं शैब्योऽपि पृथिवीपतिः ॥
KK-12-03-298-009a	देवतातिथिभृत्येभ्यः पितृभ्यश्चात्मनस्तथा ।
KK-12-03-298-009c	ऋणवाञ्जायते मर्त्यस्तस्मादनृणतां व्रजेत् ॥
KK-12-03-298-010a	स्वाध्यायेन महर्षिभ्यो देवेभ्यो यज्ञकर्मणा ।
KK-12-03-298-010c	पितृभ्यः श्राद्धदानेन नृणामभ्यर्चनेन च ॥
KK-12-03-298-011a	पाकशेषावहार्येण पालनेनात्मनोऽपि च ।
KK-12-03-298-011c	यथावद्भृत्यवर्गस्य चिकीर्षेत्कर्म आदितः ॥
KK-12-03-298-012a	प्रयत्नेन च संसिद्धा धनैरपि विवर्जिताः ।
KK-12-03-298-012c	सम्यग्घुत्वा हुतवहं मुनयः सिद्धिमागताः ॥
KK-12-03-298-013a	विश्वामित्रस्य पुत्रत्वमृचीकतनयोऽगमत् ।
KK-12-03-298-013c	ऋग्भिः स्तुत्वा महाबाहो देवान्वै यज्ञभागिनः ॥
KK-12-03-298-014a	गतः शुक्रत्वमुशना देवदेवप्रसादनात् ।
KK-12-03-298-014c	देवीं स्तुत्वा तु गगने मोदते तेजसा वृतः ॥
KK-12-03-298-015a	असितो देवलश्चैव तथा नारदपर्वतौ ।
KK-12-03-298-015c	कक्षीवाञ्जामदग्न्यश्च रामस्ताण्ड्यस्तथाऽऽत्मवान् ॥
KK-12-03-298-016a	वसिष्ठो जमदग्निश्च विश्वामित्रोऽत्रिरेव च ।
KK-12-03-298-016c	भरद्वाजो हरिश्मश्रुः कुण्डधारः श्रुतश्रवाः ॥
KK-12-03-298-017a	एते महर्षयः स्तुत्वा विष्णुमृग्भिः समाहिताः ।
KK-12-03-298-017c	लेभिरे तपसा सिद्धिं प्रसादात्तस्य धीमतः ॥
KK-12-03-298-018a	अनर्हाश्चार्हतां प्राप्ताः सन्तः स्तुत्वा तमेव ह ।
KK-12-03-298-018c	न तु वृद्धिमिहान्विच्छेत्कर्म कृत्वा जुगुप्सितम् ॥
KK-12-03-298-019a	येऽर्था धर्मेण ते सत्या येऽधर्मेण धिगस्तु तान् ।
KK-12-03-298-019c	धर्मं वै शाश्वतं लोके न जह्याद्धनकाङ्क्षया ॥
KK-12-03-298-020a	आहिताग्निर्हि धर्मात्मा यः स पुण्यकृदुत्तमः ।
KK-12-03-298-020c	वेदा हि सर्वे राजेन्द्र स्थितास्त्रिष्वग्निषु प्रभो ॥
KK-12-03-298-021a	स चाप्यग्न्याहितो विप्रः क्रिया यस्य न हीयते ।
KK-12-03-298-021c	श्रेयो ह्यनाहिताग्नित्वमग्निहोत्रं न निष्क्रियम् ॥
KK-12-03-298-022a	अग्निरात्मा च माता च पिता जनयिता तथा ।
KK-12-03-298-022c	गुरुश्च नरशार्दूल परिचर्या यथातथम् ॥
KK-12-03-298-023a	मानं त्यक्त्वा यो नरो वृद्धसेवी विद्वान्क्लीबः पश्यति प्रीतियोगात् ।
KK-12-03-298-023c	दाक्ष्येण हीनो धर्मयुक्तो न दान्तो लोकेऽस्मिन्वै पूज्यते सद्भिरार्यः ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टनवत्यधिकद्विशततमोऽध्यायः ॥ 298 ॥

12-298-2 सोदर्यं वा सुतमपीति थ. ध. पाठः ॥ 12-298-8 स मातुरमतोषयदिति थ. ध ॥ 12-298-9 देवर्ष्यतिथिभृत्येभ्य इति थ. ध. पाठः ॥ 12-298-11 वाचा शेषावहार्येणेति झ. पाठः । चिकीर्षेद्धर्ममाश्रित इति ध. पाठः ॥ 12-298-14 मोदते यशसा वृत इति झ. पाठः ॥
