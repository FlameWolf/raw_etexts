अध्यायः 368

पुलिनवासिना ब्राह्मणेन स्वस्य फलाद्याहारम् प्रार्थयतां नागीयानामवधिनिर्देशपूर्वकम् प्रतिनिवर्तनम् ॥ 1 ॥
KK-12-03-368-001	भीष्म उवाच 
KK-12-03-368-001a	अथ तेन नरश्रेष्ठ ब्राह्मणेन तपस्विना ।
KK-12-03-368-001c	निराहारेण वसता दुःखितास्ते भुजङ्गमाः ॥
KK-12-03-368-002a	सर्वे सम्भूय सहिता ह्यस्य नावस्य बान्धवाः ।
KK-12-03-368-002c	भ्रातरस्तनया भार्या ययुस्तं ब्राह्मणं प्रति ॥
KK-12-03-368-003a	तेऽपश्यन्पुलिने तं वै विविक्ते नियतव्रतम् ।
KK-12-03-368-003c	समासीनं निराहारं द्विजं जप्यपरायणम् ॥
KK-12-03-368-004a	ते सर्वे समभिक्रम्य विप्रमभ्यर्च्य चासकृत् ।
KK-12-03-368-004c	ऊचुर्वाक्यमसन्दिग्धमातिथेयस्य बान्धवाः ॥
KK-12-03-368-005a	षष्ठो हि दिवसस्तेऽद्य प्राप्तस्येह तपोधन ।
KK-12-03-368-005c	न चाभिभाषसे किञ्चिदाहारं धर्मवत्सल ॥
KK-12-03-368-006a	अस्मानभिगतश्चासि वयं च त्वामुपस्थिताः ।
KK-12-03-368-006c	कार्यं चातिथ्यमस्माभिरीप्सितं तव ऋद्धिमत् ॥
KK-12-03-368-007a	मूलं फलं वा पर्णं वा पयो वा द्विजसत्तम ।
KK-12-03-368-007c	आहारहेतोरन्नं वा भोक्तुमर्हसि ब्राह्मण ॥
KK-12-03-368-008a	त्यक्ताहारेण भवता वने निवसता त्वया ।
KK-12-03-368-008c	बालवृद्धमिदं सर्वं पीड्यते धर्मसङ्करात् ॥
KK-12-03-368-009a	न हि नो भ्रूणहा कश्चित्पन्नगेष्विह विद्यते ।
KK-12-03-368-009c	पूर्वाशी वा कुले ह्यस्मिन्देवतातिथिबन्धुषु ॥
KK-12-03-368-010	ब्राह्मण उवाच 
KK-12-03-368-010a	उपदेशेन युष्माकमाहारोऽयं कृतो मया ।
KK-12-03-368-010c	द्विरूनं दशरात्रं वै नागस्यागमनं प्रति ॥
KK-12-03-368-011a	यद्यष्टरात्रेऽतिक्रान्ते नागमिष्यति पन्नगः ।
KK-12-03-368-011c	तदाहारं करिष्यामि तन्निमित्तमिदं व्रतम् ॥
KK-12-03-368-012a	कर्तव्यो न च सन्तापो गम्यतां च यथागतम् ।
KK-12-03-368-012c	तन्निमित्तमिदं सर्वं नैतद्भेत्तुमिहार्हथ ॥
KK-12-03-368-013a	ते तेन समनुज्ञाता ब्राह्मणेन भुजङ्गमाः ।
KK-12-03-368-013c	स्वमेव भवनं जग्मुरकृतार्था नरर्षभ ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टषष्ट्यधिकत्रिशततमोऽध्यायः ॥ 368 ॥

12-368-3 विपिने नियतव्रतमिति ट. पाठः ॥ 12-368-4 समभिक्रम्य उपेत्य ॥ 12-368-6 अस्माभिर्वयं सर्वे कुटुम्बिन इति झ. पाठः ॥ 12-368-9 कश्चिज्जातापद्यनृतोपि वेति झ. पाठः ॥ 12-368-12 भवद्भिरनुशिष्टोस्मि गम्यतां चेति झ. पाठः ॥
