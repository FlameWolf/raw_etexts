अध्यायः 185

भृगुणा भरद्वाजम् प्रति सङ्घातातिरिक्तजीवसमर्थनपूर्वकं तन्निरूपणम् ॥ 1 ॥
KK-12-03-185-001	भृगुरुवाच 
KK-12-03-185-001a	न प्रणाशोऽस्ति जीवानां दत्तस्य च कृतस्य च ।
KK-12-03-185-001c	याति देहान्तरं प्राणी शरीरं तु विशीर्यते ॥
KK-12-03-185-002a	न शरीराश्रितो जीवस्तस्मिन्नष्टे प्रणश्यति ।
KK-12-03-185-002c	यथा समित्सु दग्धासु न प्रणश्यति पावकः ॥
KK-12-03-185-003	भरद्वाज उवाच 
KK-12-03-185-003a	अग्नेर्यथा समिद्धस्य यदि नाशो न विद्यते ।
KK-12-03-185-003c	इन्धनस्योपयोगान्ते स चाग्निर्नोपलभ्यते ॥
KK-12-03-185-004a	नश्यतीत्येव जानामि शान्तमग्निमनिन्धनम् ।
KK-12-03-185-004c	मतिर्यस्य प्रमाणं वा संस्थानं वा न दृश्यते ॥
KK-12-03-185-005	भृगुरुवाच 
KK-12-03-185-005a	`जीवस्य चेन्धनाग्नेश्च सदा नाशो न विद्यते ।'
KK-12-03-185-005c	समिधामुपयोगान्ते सन्नेवाग्निर्न दृश्यते ।
KK-12-03-185-005e	आकाशानुगतत्वाद्धि दुर्ग्रहः स निराश्रयः ॥
KK-12-03-185-006a	तथा शरीरसन्त्यागे जीवो ह्याकाशमाश्रितः ।
KK-12-03-185-006c	न गृह्यते तु सूक्ष्मत्वाद्यथा ज्योतिरनिन्धनम् ॥
KK-12-03-185-007a	प्राणान्धारयते योऽग्निः स जीव उपधार्यताम् ।
KK-12-03-185-007c	वायुसन्धारणो ह्यग्निर्नश्यत्युच्छ्वासनिग्रहात् ॥
KK-12-03-185-008a	तस्मिन्नष्टे शरीराग्नौ शरीरं तदचेतनम् ।
KK-12-03-185-008c	पतितं याति भूमित्वमयनं तस्य हि क्षितिः ॥
KK-12-03-185-009a	जङ्गमानां हि सर्वेषां स्थावराणां तथैव च ।
KK-12-03-185-009c	आकाशं पवनोऽन्वेति ज्योतिस्तमनुगच्छति ।
KK-12-03-185-009e	तेषां त्रयाणामेकत्वं द्वयं भूमौ प्रतिष्ठितम् ॥
KK-12-03-185-010a	यत्र खं तत्र पवनस्तत्राग्निर्यत्र मारुतः ।
KK-12-03-185-010c	अमूर्तयस्ते विज्ञेया आपो मूर्तास्तथा क्षितिः ॥
KK-12-03-185-011	भरद्वाज उवाच 
KK-12-03-185-011a	यद्यग्निमारुतौ भूमिः खमापश्च शरीरिषु ।
KK-12-03-185-011c	जीवः किंलक्षणस्तत्रेत्येतदाचक्ष्व मेऽनघ ॥
KK-12-03-185-012a	पञ्चात्मके पञ्चरतौ पञ्चविज्ञानसंयुते ।
KK-12-03-185-012c	शरीरे प्राणिनां जीवं वेत्तुमिच्छामि यादृशम् ॥
KK-12-03-185-013a	मांसशोणितसङ्घाते मेदःस्नाय्वस्थिसञ्चये ।
KK-12-03-185-013c	भिद्यमाने शरीरे तु जीवो नैवोपलभ्यते ॥
KK-12-03-185-014a	यद्यजीवं शरीरं तु पञ्चभूतसमन्वितम् ।
KK-12-03-185-014c	शारीरे मानसे दुःखे कस्तां वेदयते रुजम् ॥
KK-12-03-185-015a	शृणोति कथितं जीवः कर्णाभ्यां न शृणोति तत् ।
KK-12-03-185-015c	महर्षे मनसि व्यग्रे तस्माज्जीवो निरर्थकः ॥
KK-12-03-185-016a	सर्वं पश्यति यद्दृश्यं मनोयुक्तेन चक्षुषा ।
KK-12-03-185-016c	मनसि व्याकुले तस्मिन्पश्यन्नपि न पश्यति ॥
KK-12-03-185-017a	न पश्यति न चाघ्राति न शृणोति न भाषते ।
KK-12-03-185-017c	न च स्पर्शरसौ वेत्ति निद्रावशगतः पुनः ॥
KK-12-03-185-018a	हृष्यति क्रुध्यते कोऽत्र शोचत्युद्विजते च कः ।
KK-12-03-185-018c	इच्छति ध्यायति द्वेष्टि वाचमीरयते च कः ॥
KK-12-03-185-019	भृगुरुवाच 
KK-12-03-185-019a	न पञ्चसाधारणमत्र किञ्चिच्छरीरमेकी वहतेऽन्तरात्मा ।
KK-12-03-185-019c	स वेत्ति गन्धांश्च रसाञ्श्रुतीश्च स्पर्शं च रूपं च गुणाश्च येऽन्ये ॥
KK-12-03-185-020a	पञ्चात्मके पञ्चगुणप्रदर्शी स सर्वगात्रानुगतोऽन्तरात्मा ।
KK-12-03-185-020c	स वेत्ति दुःखानि सुखानि चात्र तद्विप्रयोगात्तु न वेत्ति देही ॥
KK-12-03-185-021a	यदा न रूपं न स्पर्शो नोष्मभावश्च पञ्चके ।
KK-12-03-185-021c	तदा शान्ते शरीराग्नौ देहं त्यक्त्वा न नश्यति ॥
KK-12-03-185-022a	अम्मयं सर्वमेवेदमापो मूर्तिः शरीरिणाम् ।
KK-12-03-185-022c	तत्रात्मा मानसो ब्रह्मा सर्व भूतेषु लोककृत् ॥
KK-12-03-185-023a	[आत्मा क्षेत्रज्ञ इत्युक्तः संयुक्तः प्राकृतैर्गुणैः ।
KK-12-03-185-023c	तैरेव तु विनिर्मुक्तः परमात्मेत्युदाहृतः ॥]
KK-12-03-185-024a	आत्मानं तं विजानीहि सर्वलोकविपाचकम् ।
KK-12-03-185-024c	स तस्मिन्संश्रितो देहे ह्यब्बिन्दुरिव पुष्करे ॥
KK-12-03-185-025a	क्षेत्रज्ञं तं विजानीहि नित्यं लोकहितात्मकम् ।
KK-12-03-185-025c	तमो रजश्च सत्त्वं च विद्धि जीवगुणानिमान् ॥
KK-12-03-185-026a	सचेतनं जीवगुणं वदन्ति स चेष्टते चेष्टयते च सर्वम् ।
KK-12-03-185-026c	ततः परं क्षेत्रविदो वदन्ति प्रावर्तयद्यो भुवनानि सप्त ॥
KK-12-03-185-027a	न जीवनाशोऽस्ति हि देहभेदे मिथ्यैतदाहुर्मृत इत्यबुद्धाः ।
KK-12-03-185-027c	जीवस्तु देहान्तरितः प्रयाति दशार्धतैवास्य शरीरभेदः ॥
KK-12-03-185-028a	एवं सर्वेषु भूतेषु गूढश्चरति संवृतः ।
KK-12-03-185-028c	दृश्यते त्वग्र्यया बुद्ध्या सूक्ष्मया तत्त्वदर्शिभिः ॥
KK-12-03-185-029a	तं पूर्वापररात्रेषु युञ्जानः सततं बुधः ।
KK-12-03-185-029c	लघ्वाहारो विशुद्धात्मा पश्यत्यात्मानमात्मनि ॥
KK-12-03-185-030a	चित्तस्य हि प्रसादेन हित्वा कर्म शुभाशुभम् ।
KK-12-03-185-030c	प्रसन्नात्माऽत्मनि स्थित्वा सुखमव्ययमश्नुते ॥
KK-12-03-185-031a	मानसोऽग्निः शरीरेषु जीव इत्यभिधीयते ।
KK-12-03-185-031c	सृष्टिः प्रजापतेरेषा भूताध्यात्मविनिश्चया ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चाशीत्यधिकशततमोऽध्यायः ॥ 185 ॥

12-185-1 एतद्दूषयति न प्रणाश इति ॥ 12-185-3 अनुपलब्धेरग्नेरपि नाश एवेत्यर्थः ॥ 12-185-5 दग्धेन्धनाग्निवत्सन्नेवात्मा देहनाशे सति सौक्ष्म्यान्नोपलभ्यत इत्यर्थः ॥ 12-185-6 जीवो ह्याकाशवत्स्थित इति झ. ड. पाठः ॥ 12-185-10 अमूर्तयः अदृश्याः । अतस्तेषामप्यभावावधारणं दुःशकं किमुत सूक्ष्मस्य जीवस्येति भावः ॥ 12-185-11 शरीरिषु शरीराकारपरिणामवत्सु सङ्घातेषु ॥ 12-185-12 पञ्चभूतात्मके पञ्चविषयरतौ । पञ्चविज्ञानानि ज्ञानकारणानि ॥ 12-185-15 मास्तु देहेन्द्रियसङ्घातश्चेतनो यस्मिन्व्यग्रे सति सङ्घातः सन्निकृष्टोऽपि शब्दादीन्न गृह्णाति तन्मन एव आत्मास्त्वित्याह चतुर्भिः शृणोतीत्यादिभिः ॥ 12-185-19 पञ्चसाधारणं पञ्चेन्द्रियाधारं किञ्चिन्मनो न श्रूयते किन्तु अन्तरात्मा जीव एव वहते धारयति ॥ 12-185-20 तद्विप्रयोगात् ते न मनसा वियोगे ॥ 12-185-21 देहं त्यक्त्वा स गच्छति इति ट. पाठः ॥ 12-185-24 सर्वलोकविधायकमिति ध. ड. थ. पाठः ॥ 12-185-26 क्षेत्रविदं वदन्तीति ट. पाठः ॥ 12-185-27 दशार्धता पञ्चत्वम् । शरीरनाश एव जीवस्य मरणमित्युच्यते ॥
