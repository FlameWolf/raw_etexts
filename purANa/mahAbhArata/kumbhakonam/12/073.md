अध्यायः 073

भीष्मेण युधिष्ठिरंप्रति पुरोहितलक्षणादिवर्णनम् । ऐलकश्यपसंवादानुवादश्च ॥ 1 ॥
KK-12-01-073-001	`युधिष्ठिर उवाच 
KK-12-01-073-001a	राज्ञा पुरोहितः कार्यः कीदृशो वर्णतो भवेत् ।
KK-12-01-073-001c	पुरोधा यादृशः कार्यः कथयस्व पितामह ॥
KK-12-01-073-002	भीष्म उवाच 
KK-12-01-073-002a	गौरो वा लोहितो वाऽपि श्यामो वा नीरुजः सुखी ।
KK-12-01-073-002c	अक्रोधनो ह्यचपलः सर्वतश्च जितेन्द्रियः ॥'
KK-12-01-073-003a	राज्ञा पुरोहितः कार्यो भवेद्विद्वान्बहुश्रुतः ।
KK-12-01-073-003c	उभौ समीक्ष्य धर्मार्थावप्रमेयावनन्तरम् ॥
KK-12-01-073-004a	धर्मात्मा मन्त्रविद्येषां राज्ञां राजन्पुरोहितः ।
KK-12-01-073-004c	`तेषामर्थश्च कामश्च धर्मश्चेति विनिश्चयः ॥
KK-12-01-073-005a	श्लोकाश्चोशनसा गीतास्तान्निबोध युधिष्ठिर ।
KK-12-01-073-005c	उच्छिष्टः स भवेद्राजा यस्य नास्ति पुरोहितः ॥
KK-12-01-073-006a	रक्षसामसुराणां च पिशाचोरगपक्षिणाम् ।
KK-12-01-073-006c	शत्रूणां च भवेद्वध्यो यस्य नास्ति पुरोहितः ॥
KK-12-01-073-007a	ब्रह्मत्वं सर्वयज्ञेषु कुर्वीताथर्वणो द्विजः ।
KK-12-01-073-007c	राज्ञश्चाथर्ववेदेन सर्वकर्माणि कारयेत् ॥
KK-12-01-073-008a	ब्रूयाद्गर्ह्याणि सततं महोत्पातान्यघानि च ।
KK-12-01-073-008c	इष्टमङ्गलयुक्तानि तथाऽन्तः पुरिकाणि च ॥
KK-12-01-073-009a	गीतनृत्ताधिकारेषु संमतेषु महीपतेः ।
KK-12-01-073-009c	कर्तव्यं करणीयं वै वैश्वदेवबलिस्तथा ॥
KK-12-01-073-010a	पक्षसंधिषु कुर्वीत महाशान्तिं पुरोहितः ।
KK-12-01-073-010c	रौद्रहोमसहस्रं च स्वस्य राज्ञः प्रियं हितम् ॥
KK-12-01-073-011a	राज्ञः पापमलाः सप्त यानृच्छति पुरोहितः ।
KK-12-01-073-011c	अमात्याश्च कुकर्माणो मन्त्रिणश्चाप्युपेक्षकाः ॥
KK-12-01-073-012a	चौर्यमव्यवहारश्च व्यवहारोपसेविनाम् ।
KK-12-01-073-012c	अदण्ड्यदण्डनं चैव दण्ड्यानां चाप्यदण्डनम् ॥
KK-12-01-073-013a	हिंसा चान्यत्र संग्रामाद्राज्ञश्च मल उच्यते ।
KK-12-01-073-013c	कुभृत्यैस्तु प्रजानाशः सप्तमस्तु महामलः ॥
KK-12-01-073-014a	रौद्रैर्होमैर्महाशान्त्या घृतकम्बलकर्मणा ।
KK-12-01-073-014c	भृग्वङ्गिरोविधिज्ञो वै पुरोधा निर्णुदे मलात् ॥
KK-12-01-073-015a	एतान्हित्वा दिवं याति राजा सप्त महामलान् ।
KK-12-01-073-015c	सामात्यः सपुरोधाश्च प्रजानां पालने रतः ॥
KK-12-01-073-016a	एतस्मिन्नेव कौरव्य पौरोहित्ये महामते ।
KK-12-01-073-016c	श्लोकानाह महेन्द्रस्य गुरुर्देवो बृहस्पतिः ॥
KK-12-01-073-017a	तान्निबोध महीपाल महाभाग हिताञ्शुभान् ।
KK-12-01-073-017c	ऋग्वेदे सामवेदे च यजुर्वेदे च वाजिनाम् ॥
KK-12-01-073-018a	न निर्दिष्टानि कर्माणि त्रिषु स्थानेषु भूभृताम् ।
KK-12-01-073-018c	शान्तिकं पौष्टिकं चैव अरिष्टानां च शातनम् ॥
KK-12-01-073-019a	शप्तास्ते याज्ञवल्क्येन यज्ञानां हितमीहता ।
KK-12-01-073-019c	ब्रह्मिष्ठानां वरिष्ठेन ब्रह्मणः संमते विभोः ॥
KK-12-01-073-020a	बह्वृचं सामगं चैव वाजिनं च विवर्जयेत् ।
KK-12-01-073-020c	बह्वृचो राष्ट्रनाशाय राजनाशाय सामगः ।
KK-12-01-073-020e	अध्वर्युर्बलनाशाय प्रोक्तो वाजसनेयकः ॥
KK-12-01-073-021a	अब्राह्मणेषु वर्णेषु मन्त्रान्वाजसनेयकान् ।
KK-12-01-073-021c	शान्तिके पौष्टिके चैव नित्यं कर्मणि वर्जयेत् ॥
KK-12-01-073-022a	ब्राह्मणस्य महीपस्य सर्वथा न विरोधिनः ।
KK-12-01-073-022c	वेदाश्चत्वार इत्येते ब्राह्मणा ये च तद्विदुः ॥
KK-12-01-073-023a	पौरोहित्ये प्रमाणं तु ब्राह्मणश्च महीपतेः ।
KK-12-01-073-023c	जात्या न क्षत्रियः प्रोक्तः क्षतत्राणं करोति यः ॥
KK-12-01-073-024a	चातुर्वर्ण्यबहिष्ठोऽपि स एव क्षत्रियः स्मृतः ।
KK-12-01-073-024c	भार्गवाङ्गिरसैर्मन्त्रैस्तेषां कर्म विधीयते ॥
KK-12-01-073-025a	वैतानं कर्म यच्चैव गृह्यकर्म च यत्स्मृतम् ।
KK-12-01-073-025c	द्विजातीनां त्रयाणां तु सर्वकर्म विधीयते ॥
KK-12-01-073-026a	राजधर्मप्रवृत्तानां हितार्थं त्रीमि कारयेत् ।
KK-12-01-073-026c	शान्तिकं पौष्टिकं चैव तथाऽभिचरणं च यत् ॥
KK-12-01-073-027a	अग्निष्टोममुखैर्यज्ञैर्दूषिता भूपकर्मभिः ।
KK-12-01-073-027c	न सम्यक्फलमृच्छन्ति ये यजन्ति द्विजातयः ॥
KK-12-01-073-028a	पौरोहित्यं तु कुर्वाणा नाशं यास्यन्ति भूभृताम् ।
KK-12-01-073-028c	यज्ञकर्माणि कुर्वाणा ऋत्विजस्तु विरोधिनः ॥
KK-12-01-073-029a	ब्रह्मक्षत्रविशः सर्वे पौरोहित्ये विवर्जिताः ।
KK-12-01-073-029c	तदभावे च पारक्यं निर्दिष्टं राजकर्मसु ॥
KK-12-01-073-030a	ऋषिणा याज्ञवल्क्येन तत्तथा न तदन्यथा ।
KK-12-01-073-030c	भार्गवाङ्गिरसां वेदे कृतविद्यः षडङ्गवित् ॥
KK-12-01-073-031a	यज्ञकर्मविधिज्ञस्तु विधिज्ञः पौष्टिकेषु च ।
KK-12-01-073-031c	अष्टादशविकल्पानां विधिज्ञः शान्तिकर्मणाम् ॥
KK-12-01-073-032a	सर्वरोगविहीनश्च संयतः संयतेन्द्रियः ।
KK-12-01-073-032c	श्वित्रकुष्ठक्षयक्षीणैर्ग्रहापस्मारदूषितैः ॥
KK-12-01-073-033a	अशस्तैर्वातदुष्टैश्च दूरस्थैः संवदेन्नृपः ।
KK-12-01-073-033c	रोगिणं ऋत्विजं चैव वर्जयेच्च पुरोहितम् ॥
KK-12-01-073-034a	नचान्यस्य कृतं येन पौरोहित्यं कदाचन ।
KK-12-01-073-034c	यस्य याज्यो मृतश्चैव भ्रष्टः प्रव्रजितो यथा ॥
KK-12-01-073-035a	युद्धे पराजितश्चैव सर्वांस्तान्वर्जयेन्नृपः ।
KK-12-01-073-035c	नक्षत्रस्यानुकूल्येन यः संजातो नरेश्वरः ॥
KK-12-01-073-036a	राजशास्त्रविनीतश्च श्रेयान्राज्ञः पुरोहितः ।
KK-12-01-073-036c	अधन्यानां निमित्तानामुत्पातानामथार्थवित् ॥
KK-12-01-073-037a	शत्रुपक्षक्षयज्ञश्च श्रेयान्राज्ञः पुरोहितः ।
KK-12-01-073-037c	वाजिनं तदभावे च चरकाध्वर्यवानपि ॥
KK-12-01-073-038a	बह्वृचं सामगं चैव नीतिशास्त्रकृतश्रमान् ।
KK-12-01-073-038c	कृतिनोऽथर्वणो वेदे स्थापयेत्तु पुरोहितान् ॥
KK-12-01-073-039a	हिंसालिङ्गा हि निर्दिष्टा मन्त्रा वैतानिकैर्द्विजैः ।
KK-12-01-073-039c	न तानुच्चारयेत्प्राज्ञः क्षात्रधर्मविरोधिनः ॥
KK-12-01-073-040a	प्रजागुणाः पुरोधाश्च पुरोहितगुणाः प्रजाः ।
KK-12-01-073-040c	'राजा वै सगुणो येषां कुशलं तेषु सर्वशः ॥
KK-12-01-073-041a	उभौ प्रजा वर्धयतो देवान्पूर्वापरान्पितॄन् ।
KK-12-01-073-041c	यौ भवेतां स्थितौ धर्मे श्रद्धेयौ सुतपस्विनौ ॥
KK-12-01-073-042a	परस्परस्य सुहृदौ विहितौ समचेतसौ ।
KK-12-01-073-042c	ब्रह्मक्षत्रस्य समानात्प्रजा सुखमवाप्नुयात् ॥
KK-12-01-073-043a	विमाननात्तयोरेव प्रजा नश्येयुरेव हि ।
KK-12-01-073-043c	ब्रह्मक्षत्रं हि सर्वासां प्रजानां मूलमुच्यते ॥
KK-12-01-073-044a	अत्राप्युदाहरन्तीममितिहासं पुरातनम् ।
KK-12-01-073-044c	ऐलकश्यपसंवादं तं निबोध युधिष्ठिर ॥
KK-12-01-073-045	ऐल उवाच 
KK-12-01-073-045a	यदा हि ब्रह्म प्रजहाति क्षत्रंक्षत्रं यदा वा प्रजहाति ब्रह्म ।
KK-12-01-073-045c	अन्वग्बलं कतमेऽस्मिन्भजन्तेतथा बलं कतमेऽस्मिन्ध्रियन्ते ॥
KK-12-01-073-046	कश्यप उवाच 
KK-12-01-073-046a	द्विधा हि राष्ट्रं भवति क्षत्रियस्यब्रह्म क्षत्रं यत्र विरुध्यतीह ।
KK-12-01-073-046c	अन्वग्बलं दस्यवस्तद्भजन्तेतथा वर्णं तत्र विदन्ति सन्तः ॥
KK-12-01-073-047a	नैषां ब्रह्म च वर्धते नोत पुत्रान गर्गरो मथ्यते नो जयन्ते ।
KK-12-01-073-047c	नैषां पुत्रा देवमधीयते चयदा ब्रह्म क्षत्रियाः संत्यजन्ति ॥
KK-12-01-073-048a	नैषामर्थो वर्धते जातु गेहेनाधीयते तत्प्रजा नो यजन्ते ।
KK-12-01-073-048c	अपध्वस्ता दस्युभूता भवन्तिये ब्राह्मणान्क्षत्रियाः संत्यजन्ति ॥
KK-12-01-073-049a	एतौ हि नित्यं संयुक्तावितरेतरधारणे ।
KK-12-01-073-049c	क्षत्रं वै ब्रह्मणो योनिर्योनिः क्षत्रस्य वै द्विजः ॥
KK-12-01-073-050a	उभावेतौ नित्यमभिप्रपन्नौसंप्रापतुर्महतीं संप्रतिष्ठाम् ।
KK-12-01-073-050c	तयोः सन्धिर्भिद्यते चेत्पुराणस्ततः सर्वं भवति हि संप्रमूढम् ॥
KK-12-01-073-051a	नात्र पारं लभते पारगामीमहोदधौ नौरिव संप्रभिन्ना ।
KK-12-01-073-051c	चातुर्वण्यं भवति हि संप्रमूढंप्रजास्ततः क्षयसंस्था भवन्ति ॥
KK-12-01-073-052a	ब्रह्मवृक्षो रक्ष्यमाणो मधु हेम च वर्षति ।
KK-12-01-073-052c	अरक्ष्यमाणः सततमश्रु पापं च वर्षति ॥
KK-12-01-073-053a	अब्रह्मचारी चरणादपेतोयदा ब्रह्म ब्रह्मणि त्राणमिच्छेत् ।
KK-12-01-073-053c	आश्चर्यतो वर्षति तत्र देवस्तत्राभीक्ष्णं दुष्प्रभाश्चाविशन्ति ॥
KK-12-01-073-054a	स्त्रियं हत्वा ब्राह्मणं वाऽपि पापःसभायां यत्र लभते साधुवादम् ।
KK-12-01-073-054c	राज्ञः सकाशे न विभेति चापिततो भयं विद्यते क्षत्रियस्य ॥
KK-12-01-073-055a	पापैः पापे क्रियमाणेऽतिवेलंततो रुद्रो जायते देव एषः ।
KK-12-01-073-055c	पापैः पापाः संजनयन्ति रुद्रंततः सर्वान्साध्वसाधून्हिनस्ति ॥
KK-12-01-073-056	ऐल उवाच 
KK-12-01-073-056a	कुतो रुद्रः कीदृशो वाऽपि रुद्रःसत्वैः सत्वं दृश्यते वध्यमानम् ।
KK-12-01-073-056c	एतत्सर्वं कश्यप मे प्रचक्ष्वयतो रुद्रो जायते देव एषः ॥
KK-12-01-073-057	कश्यप उवाच 
KK-12-01-073-057a	आत्मा रुद्रो हृदये मानवानांस्वं स्वं देहं परदेहं च हन्ति ।
KK-12-01-073-057c	वातोत्पातैः सदृशं रुद्रमाहुर्देवं जीमूतैः सदृशं रूपमस्य ॥
KK-12-01-073-058	ऐल उवाच 
KK-12-01-073-058a	न वै वातः परिवृणोति कश्चिन्न जीमूतो वर्षति तत्र देवः ।
KK-12-01-073-058c	तथा युक्तो दृश्यते मानुषेषुकामद्वेषाद्वध्यते मुह्यते च ॥
KK-12-01-073-059	कश्यप उवाच 
KK-12-01-073-059a	यथैकगेहाज्जातवेदाः प्रदीप्तःकृत्स्नं ग्रामं दहते च त्वरावान् ।
KK-12-01-073-059c	विमोहनं कुरुते देव एपततः सर्वं स्पृश्यते पुण्यपापैः ॥
KK-12-01-073-060	ऐल उवाच 
KK-12-01-073-060a	यदि दण्डः स्पृशतेऽपुण्यपापंपापं पापे क्रियमाणे विशेषात् ।
KK-12-01-073-060c	कस्य हेतोः सुकृतं नाम कुर्याद्दुष्कृतं वा कस्य हेतोर्न कुर्यात् ॥
KK-12-01-073-061	कश्यप उवाच 
KK-12-01-073-061a	असंत्यागात्पापकृतामपापांस्तुल्यो दण्डः स्पृशते मिश्रभावात् ।
KK-12-01-073-061c	शुष्केणार्द्रं दह्यते मिश्रभावान्न मिश्रः स्यात्पापकृद्भिः कथंचित् ॥
KK-12-01-073-062	ऐल उवाच 
KK-12-01-073-062a	साध्वसाधून्धारयतीह भूमिःसाध्वसाधूंस्तापयतीह सूर्यः ।
KK-12-01-073-062c	साध्वसाधूंश्चापि वातीह वायुरापस्तथा साध्वसाधून्वहन्ति ॥
KK-12-01-073-063	कश्यप उवाच 
KK-12-01-073-063a	एवमस्मिन्वर्तते लोक एषनामुत्रैवं वर्तते राजपुत्र ।
KK-12-01-073-063c	प्रेत्यैतयोरन्तरावान्विशेषोयो वै पुण्यं चरते यश्च पापम् ॥
KK-12-01-073-064a	पुण्यस्य लोको मधुमान्घृतार्चिर्हिरण्यज्योतिरमृतस्य नाभिः ।
KK-12-01-073-064c	तत्र प्रेत्य मोदते ब्रह्मचारीन तत्र मृत्युर्न जरा नोत दुःखम् ॥
KK-12-01-073-065a	पापस्य लोको निरयोऽप्रकाशोनित्यं दुःखं शोकभूयिष्ठमेव ।
KK-12-01-073-065c	तत्रात्मानं शोचति पापकर्मावह्वीः समाः प्रतपन्नप्रतिष्ठः ॥
KK-12-01-073-066a	मिथोभेदाद्ब्राह्मणक्षत्रियाणांप्रजा दुःखं दुःसहं चाविशन्ति ।
KK-12-01-073-066c	एवं ज्ञात्वा कार्य एवेह विद्वान्पुरोहितो नैकविद्यो नृपेण ॥
KK-12-01-073-067a	तं चैव लब्ध्वाभिषिञ्चेत्तथा धर्मो विधीयते ।
KK-12-01-073-067c	अग्रं हि ब्राह्मणः प्रोक्तं सर्वस्यैवेह धर्मतः ॥
KK-12-01-073-068a	पूर्वं हि ब्रह्मणः सृष्टिरिति ब्रह्मविदो विदुः ।
KK-12-01-073-068c	ज्येष्ठेनाभिजनेनास्य प्राप्तं पूर्वं यदुत्तमम् ॥
KK-12-01-073-069a	तस्मान्मान्यश्च पूज्यश्च ब्राह्मणः प्रसृताग्रभुक् ।
KK-12-01-073-069c	सर्वं श्रेष्ठं विशिष्टं च निवेद्यं तस्य धीमतः ॥
KK-12-01-073-070a	अवश्यमेतत्कर्तव्यं राज्ञा बलवताऽपि हि ।
KK-12-01-073-070c	ब्रह्म वर्धयति क्षत्रं क्षत्रतो ब्रह्म वर्धते ।
KK-12-01-073-070e	राज्ञः सर्वस्य चान्यस्य स्वामी राज्ञः पुरोहितः ॥ 

इति श्रीमन्महाभारते शान्तिपर्वणि राजधर्मपर्वणि त्रिसप्ततितमोऽध्यायः ॥ 73 ॥

12-73-14 निर्णुदे मोचयेत् । राजानमिति शेषः ॥ 12-73-46 क्षत्र कर्तृ । तत्र क्षत्रे सन्तः वर्णं विन्दन्ति । ब्राह्मणानामवमन्ता म्लेच्छजातीयोऽयं राजेत्यनुमानाज्जानन्ति । यथोक्तंभोगेन ज्ञायते कर्म कर्मणा ज्ञायते जनिरिति । तथा बलं तद्भियन्ते च सन्त इति ट. ड. थ. पाठः ॥ 12-73-50 अभिप्रपन्नौ अन्योन्यशरणौ । क्षत्रशरणं ब्रह्म तपस्यति ब्रह्मशरणं क्षत्रं जयतीति भावः ॥ 12-73-52 मधु सुखम् । अश्रु दुःखम् । पापं नरकम् ॥ 12-73-53 ब्रह्म ब्राह्मणजातिः । ब्रह्मचरणादपेतत्वादब्रह्मचारी वेदाध्ययनशून्यः सन् त्राणं रक्षणं इच्छेत्तदा देवस्तत्र आश्चर्यतो वर्षति । तत्र वर्षः अत्यन्तं दुर्लभमित्यर्थः ॥ 12-73-55 रुद्रो हिंस्रः । देवो राजा । रुद्रं कलिम् ॥ 12-73-57 मानवानां हृदये य आत्मा जीवोऽस्ति स एव रुद्रः संहर्ता भवति । ननु कुतः शान्तस्यात्मनो रुद्रत्वमत आह वातेति । यथा उत्पातवात आकाशोत्थ आकाशोत्थां मेघदेवतामितस्ततो नयति गर्जयति विद्युदशनिवारीणि च तत आविर्भावयत्येवमात्मोत्थिताः काप्नक्रोधादयः सर्वं हिंस्रं कारयन्तीत्यर्थः ॥ 12-73-58 यथा आकाशेन युक्तास्ततः पृथग्भूताः वातो मेघाश्च मेघप्रवर्तकदेवता च प्रत्यक्षेण शास्त्रज्ञानेन च दृश्यन्ते नैवं जीवो वा तदभिभावकः कामादिर्वा पृथक् दृश्यते किंत्वात्मन्येव वह्यौष्ण्यवत्कामद्वेषौ वर्तेते तौ चैतस्य संबन्धकौ मोहको च भवत इत्यर्थः ॥ 12-73-59 यथाऽल्पोऽपि वह्निरधिकमधिकं काष्ठभारमुपारुह्य कृत्स्नं ग्रामं दहति तत्र न केवलं काष्ठानां दाहकत्वं नापि काष्ठान्यनुपारूढस्याग्नेः किंतु तदुभयसंघातस्यैव । तत्रापि विवेके क्रियमाणे वह्नेरेवोपाध्यावेशाद्दाहकत्वम् । एवमात्मानमारुह्याहंकारवह्निः कामक्रोधादिवातैरुद्दीपितो रुद्रत्वं प्रतिपद्यते ॥ 12-73-60 अपुण्यपापमप्यात्मानं यदि विशेषात् क्रियमाणे पापे निमित्तभूते सति दण्डः पापं दण्डात्मकं पापं गालनताडनादि दुःखं कर्तृ स्पृशते मोहादिति ब्रवीषि तर्हि पुण्यकरणं पापवर्जनं च शास्त्रचोदितं वृथैव स्यात् ॥ 12-73-67 तं पुरोहितं लब्ध्वा आत्मानं राज्येऽभिषिञ्चेत् ॥ 12-73-70 एवं राज्ञा विशेषेण पूज्या वै ब्राह्मणाः सदा इति झ. पाठः ॥
