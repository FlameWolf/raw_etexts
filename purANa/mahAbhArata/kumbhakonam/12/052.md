अध्यायः 052

परेद्युः प्रभाते कृष्णयुधिष्ठिरादिभिर्धर्मश्रवणाय भीष्मसमीपगमनम् ॥ 1 ॥
KK-12-01-052-001	वैशम्पायन उवाच 
KK-12-01-052-001a	ततः प्रविश्य भवनं प्रविश्ये मधुसूदनः ।
KK-12-01-052-001c	याममात्रावशेषायां यामिन्यां प्रत्यबुध्यत ॥
KK-12-01-052-002a	स ध्यानपथमाविश्य सर्वज्ञानानि माधवः ।
KK-12-01-052-002c	अवलोक्य ततः पश्चाद्दध्यौ ब्रह्म सनातनम् ॥
KK-12-01-052-003a	सूताः स्तुतिपुराणज्ञा रक्तकण्ठाः सुशिक्षिताः ।
KK-12-01-052-003c	अस्तुवन्विश्वकर्माणं वासुदेवं प्रजापतिम् ॥
KK-12-01-052-004a	पठन्ति पाणिस्वनिकास्तथा गायन्ति गायनाः ।
KK-12-01-052-004c	शङ्खानथ मृदङ्गांश्च प्रवाद्यन्ति सहस्रशः ॥
KK-12-01-052-005a	वीणापणववेणूनां स्वनश्चातिमनोरमः ।
KK-12-01-052-005c	सहास इव विस्तीर्णः शुश्रुवे तस्य वेश्मनि ॥
KK-12-01-052-006a	ततो युधिष्ठिरस्यापि राज्ञो मङ्गलसंहिताः ।
KK-12-01-052-006c	उच्चेरुर्मधुरा वाचो गीतवादित्रबृंहिताः ॥
KK-12-01-052-007a	तत उत्थाय दाशार्हः स्नातः प्राञ्जलिरच्युतः ।
KK-12-01-052-007c	जप्त्वा गुह्यं महाबाहुरग्नीनाश्रित्य तस्थिवान् ॥
KK-12-01-052-008a	ततः सहस्रं विप्राणां चतुर्वेदविदां तथा ।
KK-12-01-052-008c	गवां सहस्रेणैकैकं वाचयामास माधवः ॥
KK-12-01-052-009a	मङ्गलालम्भनं कृत्वा आत्मानमवलोक्य च ।
KK-12-01-052-009c	आदर्शे विमले कृष्णस्ततः सात्यकिमब्रवीत् ॥
KK-12-01-052-010a	गच्छ शैनेय जानीहि गत्वा राजनिवेशनम् ।
KK-12-01-052-010c	अपि सज्जो महातेजा भीष्मं द्रष्टुं युधिष्ठिरः ॥
KK-12-01-052-011a	ततः कृष्णस्य वचनात्सात्यकिस्त्वरितो ययौ ।
KK-12-01-052-011c	उपगम्य च राजानं युधिष्ठिरमभाषत ॥
KK-12-01-052-012a	युक्तो रथवरो राजन्वासुदेवस्य धीमतः ।
KK-12-01-052-012c	समीपमापगेयस्य प्रयास्यति जनार्दनः ॥
KK-12-01-052-013a	भवत्प्रतीक्षः कृष्णोऽसौ धर्मराज महाद्युते ।
KK-12-01-052-013c	यदत्रानन्तरं कृत्यं तद्भवान्कर्तुमर्हति ॥
KK-12-01-052-014a	एवमुक्तः प्रत्युवाच धर्मपुत्रो युधिष्ठिरः ।
KK-12-01-052-014c	युज्यतां मे रथवरः फल्गुनाप्रतिमद्युते ॥
KK-12-01-052-015a	न सैनिकैश्च यातव्यं यास्यामो वयमेव हि ।
KK-12-01-052-015c	न च पीडयितव्यो मे भीष्मो धर्मभृतां वरः ॥
KK-12-01-052-016a	अतः पुरःसराश्चापि निवर्तन्तु धनञ्जय ।
KK-12-01-052-016c	अद्यप्रभृति गाङ्गेयः परं गुह्यं प्रवक्ष्यति ।
KK-12-01-052-016e	अतो नेच्छामि कौन्तेय पृथग्जनसमागमम् ॥
KK-12-01-052-017	वैशम्पायन उवाच 
KK-12-01-052-017a	स तद्वाक्यमथाज्ञाय कुन्तीपुत्रो धनञ्जयः ।
KK-12-01-052-017c	युक्तं रथवरं तस्मा आचचक्षे नरर्षभः ॥
KK-12-01-052-018a	ततो युधिष्ठिरो राजा यमौ भीमार्जुनावपि ।
KK-12-01-052-018c	भूतानीव समस्तानि ययुः कृष्णनिवेशनम् ॥
KK-12-01-052-019a	आगच्छत्स्वथ कृष्णोऽपि पाण्डवेषु महात्मसु ।
KK-12-01-052-019c	शैनेयसहितो धीमान्रथमेवान्वपद्यत ॥
KK-12-01-052-020a	रथस्थाः संविदं कृत्वा सुखां पृष्ट्वा च शर्वरीम् ।
KK-12-01-052-020c	मेघघोषै रथवरैः प्रययुस्ते नरर्षभाः ॥
KK-12-01-052-021a	बलाहकं मेघपुष्पं शैब्यं सुग्रीवमेव च ।
KK-12-01-052-021c	दारुकश्चोदयामास वासुदेवस्य वाजिनः ॥
KK-12-01-052-022a	ते हया वासुदेवस्य दारुकेण प्रचोदिताः ।
KK-12-01-052-022c	गां खुराग्रैस्तथा राजँल्लिखन्तः प्रययुस्तदा ॥
KK-12-01-052-023a	ते ग्रसन्त इवाकाशं वेगवन्तो महाबलाः ।
KK-12-01-052-023c	क्षेत्रं धर्मस्य कृत्स्नस्य कुरुक्षेत्रमवातरन् ॥
KK-12-01-052-024a	ततो ययुर्यत्र भीष्मः शरतल्पगतः प्रभुः ।
KK-12-01-052-024c	आस्ते महर्षिभिः सार्धं ब्रह्मा देवगणैर्यथा ॥
KK-12-01-052-025a	ततोऽवतीर्य गोविन्दो रथात्स च युधिष्ठिरः ।
KK-12-01-052-025c	भीमो गाण्डीवधन्वा च यमौ सात्यकिरेव च ।
KK-12-01-052-025e	ऋषीनभ्यर्चयामासुः करानुद्यम्य दक्षिणान् ॥
KK-12-01-052-026a	स तैः परिवृतो राजा नक्षत्रैरिव चन्द्रमाः ।
KK-12-01-052-026c	अभ्याजगाम गाङ्गेयं ब्रह्माणमिव वासवः ॥
KK-12-01-052-027a	शरतल्पे शयानं तमादित्यं पतितं यथा ।
KK-12-01-052-027c	स ददर्श महाबाहुं भयाच्चागतसाध्वसः ॥ 

इति श्रीमन्महाभारते शान्तिपर्वणि राजधर्मपर्वणि द्विपञ्चाशोऽध्यायः ॥ 52 ॥

12-52-9 मङ्गलानां गवादीनामालम्भनं स्पर्शम् ॥ 12-52-27 आगतसाध्वसः भयजन्यकम्पादिमान् ॥
