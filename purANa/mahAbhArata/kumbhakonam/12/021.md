अध्यायः 021
युधिष्ठिरम् प्रति देवस्थानस्य वचनम् ॥ 1 ॥
KK-12-01-021-001	देवस्थान उवाच 
KK-12-01-021-001a	अत्रैवोदाहरन्तीममितिहासं पुरातनम् ।
KK-12-01-021-001c	इन्द्रेण समये पृष्टो यदुवाच बृहस्पतिः ॥
KK-12-01-021-002a	सन्तोषो वै स्वर्गसमः सन्तोषः परमं सुखम् ।
KK-12-01-021-002c	तुष्टेर्न किञ्चित्परतः सा सम्यक्प्रतितिष्ठति ॥
KK-12-01-021-003a	यदा संहरते कामान्कूर्मोऽङ्गानीव सर्वशः ।
KK-12-01-021-003c	तदाऽऽत्मज्योतिरचिरात्स्वात्मन्येव प्रसीदति ॥
KK-12-01-021-004a	न बिभेति यदा चायं यदा चास्मान्न बिभ्यति ।
KK-12-01-021-004c	कामद्वेषौ च जयति तदाऽऽत्मानं च पश्यति ॥
KK-12-01-021-005a	यदाऽसौ सर्वभूतानां न द्रुह्यति न काङ्क्षति ।
KK-12-01-021-005c	कर्मणा मनसा वाचा ब्रह्म सम्पद्यते तदा ॥
KK-12-01-021-006a	एवं कौन्तेय भूतानि तंतं धर्मं तथातथा ।
KK-12-01-021-006c	तदाऽऽत्मना प्रपश्यन्ति तस्माद्बुध्यस्व भारत ॥
KK-12-01-021-007a	अन्ये साम प्रशंसन्ति व्यायाममपरे जनाः ।
KK-12-01-021-007c	नैकं न चापरं केचिदुभयं च तथाऽपरे ॥
KK-12-01-021-008a	यज्ञमेके प्रशंसन्ति सन्न्यासमपरे जनाः ।
KK-12-01-021-008c	`नैकं न चापरं केचिदुभयं च तथाऽपरे ॥'
KK-12-01-021-009a	दानमेके प्रशंसन्ति केचिच्चैव प्रतिग्रहम् ।
KK-12-01-021-009c	केचित्सर्वं परित्यज्य तूष्णीं ध्यायन्त आसते ॥
KK-12-01-021-010a	राज्यमेके प्रशंसन्ति प्रजानां परिपालनम् ।
KK-12-01-021-010c	हत्वा छित्त्वा च भित्त्वा च केचिदेकान्तशीलिनः ॥
KK-12-01-021-011a	एतत्सर्वं समालोक्य बुधानामेव निश्चयः ।
KK-12-01-021-011c	अद्रोहेणैव भूतानां यो धर्मः स सतां मतः ॥
KK-12-01-021-012a	अद्रोहः सत्यवचनं संविभागो दया दमः ।
KK-12-01-021-012c	प्रजनं स्वेषु दारेषु मार्दवं ह्रीरचापलम् ॥
KK-12-01-021-013a	एवं धर्मं प्रधानेष्टं मनुः स्वायम्भुवोऽब्रवीत् ।
KK-12-01-021-013c	तस्मादेतत्प्रयत्नेन कौन्तेय प्रतिपालय ॥
KK-12-01-021-014a	यो हि राज्ये स्थितः शश्वद्वशी तुल्यप्रियाप्रियः ।
KK-12-01-021-014c	क्षत्रियो यज्ञशिष्टाशी राजा शास्त्रार्थतत्त्ववित् ॥
KK-12-01-021-015a	असाधुनिग्रहरतः साधूनां प्रग्रहे रतः ।
KK-12-01-021-015c	धर्मवर्त्मनि संस्थाप्य प्रजा वर्तेत धर्मतः ॥
KK-12-01-021-016a	पुत्रसङ्क्रामितश्रीश्च वने वन्येन वर्तयेत् ।
KK-12-01-021-016c	विधानमाश्रमाणां वै कुर्यात्कर्माण्यतन्द्रितः ॥
KK-12-01-021-017a	य एवं वर्तते राजन्स राजा धर्मनिश्चितः ।
KK-12-01-021-017c	तस्यायं च परश्चैव लोकः स्यात्सम्फलोदयः ॥
KK-12-01-021-018ac	निर्वाणं हि सुदुष्प्राप्यं बहुविघ्नं च मे मतम् ॥
KK-12-01-021-019a	एवं धर्ममनुक्रान्ताः सत्यदानतपःपराः ।
KK-12-01-021-019c	आनृशंस्यगुणैर्युक्ताः कामक्रोधविवर्जिताः ॥
KK-12-01-021-020a	प्रजानां पालने युक्ता धर्ममुत्तममास्थिताः ।
KK-12-01-021-020c	गोब्राह्मणार्थे युध्यन्तः प्राप्ता गतिमनुत्तमाम् ॥
KK-12-01-021-021a	एवं रुद्राः सवसवस्तथाऽऽदित्याः परन्तप ।
KK-12-01-021-021c	साध्या राजर्षिसङ्घाश्च धर्ममेतं समाश्रिताः ।
KK-12-01-021-021e	अप्रमत्तास्ततः स्वर्गं प्राप्ताः पुण्यैः स्वकर्मभिः ॥ 

इति श्रीमन्महाभारते शान्तिपर्वणि राजधर्मपर्वणि एकविंशोऽध्यायः ॥ 21 ॥

12-21-3 यदा प्रसीदति तदा तुष्टिः प्रतितिष्ठतीति पूर्वेण सम्बन्धः ॥ 12-21-7 साम प्रीतिम् । व्यायामं यत्नम् ॥ 12-21-12 प्रजने पुत्रोत्पादनम् ॥ 12-21-15 प्रग्रहे सङ्ग्रहे ॥
