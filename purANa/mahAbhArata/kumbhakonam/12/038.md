अध्यायः 038
कृष्णेन युधिष्ठिरम् प्रति चार्वाकराक्षसस्य पूर्ववृत्तकथनम् ॥ 1 ॥
KK-12-01-038-001	वैशम्पायन उवाच 
KK-12-01-038-001a	ततस्तत्र तु राजानं तिष्ठन्ते भ्रातृभिः सह ।
KK-12-01-038-001c	उवाच देवकीपुत्रः सर्वदर्शी जनार्दनः ॥
KK-12-01-038-002	वासुदेव उवाच 
KK-12-01-038-002a	ब्राह्मणास्तात लोकेऽस्मिन्नर्चनीयाः सदा मम ।
KK-12-01-038-002c	एते भूमिचरा देवा वाग्विषाः सुप्रसादकाः ॥
KK-12-01-038-003a	पुरा कृतयुगे राजंश्चार्वाको नाम राक्षसः ।
KK-12-01-038-003c	तपस्तेपे महाबाहो बदर्यां बहुवार्षिकम् ॥
KK-12-01-038-004a	वरेण च्छन्द्यमानश्च ब्रह्मणा च पुनः पुनः ।
KK-12-01-038-004c	अभयं सर्वभूतेभ्यो वरयामास भारत ॥
KK-12-01-038-005a	द्विजावमानादन्यत्र प्रादाद्वरमनुत्तमम् ।
KK-12-01-038-005c	अभयं सर्वभूतेभ्यो ददौ तस्मै जगत्पतिः ॥
KK-12-01-038-006a	स तु लब्धवरः पापो देवानमितविक्रमः ।
KK-12-01-038-006c	राक्षसस्तापयामास तीव्रकर्मा महाबलः ॥
KK-12-01-038-007a	ततो देवाः समेताश्च ब्रह्माणमिदमब्रुवन् ।
KK-12-01-038-007c	वधाय रक्षसस्तस्य बलविप्रकृतास्तदा ॥
KK-12-01-038-008a	तानुवाच ततो देवो विहितं तत्र वै मया ।
KK-12-01-038-008c	यथाऽस्य भविता मृत्युरचिरेणेति भारत ॥
KK-12-01-038-009a	राजा दुर्योधनो नाम सखाऽस्य भविता नृषु ।
KK-12-01-038-009c	तस्य स्नेहावबद्धोऽसौ ब्राह्मणानवमंस्यते ॥
KK-12-01-038-010a	तत्रैनं रुषिता विप्रा विप्रकारप्रधर्षिताः ।
KK-12-01-038-010c	धक्ष्यन्ति वाग्बलाः पापं ततो नाशं गमिष्यति ॥
KK-12-01-038-011a	स एष निहतः शेते ब्रह्मदण्डेन राक्षसः ।
KK-12-01-038-011c	चार्वाको नृपतिश्रेष्ठ मा शुचो भरतर्षभ ॥
KK-12-01-038-012a	हतास्ते क्षत्रधर्मेण ज्ञातयस्तव पार्थिव ।
KK-12-01-038-012c	स्वर्गताश्च महात्मानो वीराः क्षत्रियपुङ्गवाः ॥
KK-12-01-038-013a	स त्वमातिष्ठ कार्याणि मा ते भूद्बुद्धिरन्यथा ।
KK-12-01-038-013c	शत्रूञ्जहि प्रजा रक्ष द्विजांश्च परिपूजय ॥ 

इति श्रीमन्महाभारते शान्तिपर्वणि राजधर्मपर्वणि अष्टत्रिंशोऽध्यायः ॥ 38 ॥
