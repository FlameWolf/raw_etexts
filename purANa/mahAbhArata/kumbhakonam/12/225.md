अध्यायः 225

भीष्मेण युधिष्ठिरम् प्रति दान्तलक्षणकथनपूर्वकं दमप्रशंसनम् ॥ 1 ॥
001	युधिष्ठिर उवाच 
001a	किं कुर्वन्सुखमाप्नोति किं कुर्वन्दुःखमाप्नुयात् ।
001c	किं कुर्वन्निर्भयो लोके सिद्धश्चरति भारत ॥
002	भीष्म उवाच 
002a	दममेव प्रशंसन्ति वृद्धाः श्रुतिसमाधयः ।
002c	सर्वेषामेव वर्णानां ब्राह्मणस्य विशेषतः ॥
003a	नादान्तस्य क्रियासिद्धिर्यथावदुपपद्यते ।
003c	क्रिया तपश्च देवाश्च दमे सर्वं प्रतिष्ठितम् ॥
004a	दमस्तेजो वर्धयति पवित्रं दम उच्यते ।
004c	विपाप्मा निर्भयो दान्तः पुरुषो विन्दते महत् ॥
005a	सुखं दान्तः प्रस्वपिति सुखं च प्रतिबुध्यते ।
005c	सुखं लोके विपर्येति मनश्चास्य प्रसीदति ॥
006a	तेजो दमेन ध्रियते तत्र तीक्ष्णोऽधिगच्छति ।
006c	अमित्रांश्च बहून्नित्यं पृथगात्मनि पश्यति ॥
007a	क्रव्याद्भ्य इव भूतानामदान्तेभ्यः सदा भयम् ।
007c	तेषां विप्रतिषेधार्थं राजा सृष्टः स्वयम्भुवा ॥
008a	आश्रमेषु च सर्वेषु दम एव विशिष्यते ।
008c	`धर्मः संरक्ष्यते तैस्तु यतस्ते धर्मसेतवः ।'
008e	यच्च तेषु फलं धर्म्यं भूयो दान्ते तदुच्यते ॥
009a	तेषां लिङ्गानि वक्ष्यामि येषां समुदयो दमः ।
009c	अकार्पण्यमसंरम्भः सन्तोषः श्रद्दधानता ॥
010a	अक्रोध आर्जवं नित्यं नातिवादोऽभिमानिता ।
010c	गुरुपूजाऽनसूया च दया भूतेष्वपैशुनम् ॥
011a	जनवादमृषावादस्तुतिनिन्दाविवर्जनम् ।
011c	साधुकामांश्च स्पृहयेन्नायतिं प्रत्ययेषु च ॥
012a	अवैरकृत्सूपचारः समो निन्दाप्रशंसयोः ।
012c	सुवृत्तः शीलसम्पन्नः प्रसन्नात्माऽऽत्मवाञ्शुचिः ॥
013a	प्राप्य लोके च सत्कारं स्वर्गं वै प्रेत्य गच्छति ।
013c	दुर्गमं सर्वभूतानां प्रापयन्मोदते सुखी ॥
014a	सर्वभूतहिते युक्तो न स्म यो द्विषते जनम् ।
014c	महाह्रद इवाक्षोभ्यः प्राज्ञस्तृप्तः प्रसीदति ॥
015a	अभयं यस्य भूतेभ्यः सर्वेषामभयं यतः ।
015c	नमस्यः सर्वभूतानां दान्तो भवति बुद्धिमान् ॥
016a	न हृष्यति महत्यर्थे व्यसने च न शोचति ।
016c	सदाऽपरिमितप्रज्ञः स दान्तो द्विज उच्यते ॥
017a	कर्मभिः श्रुतसम्पन्नः सद्भिराचरितः शुचिः ।
017c	सदैव दमसंयुक्तस्तस्य भुङ्क्ते महाफलम् ॥
018a	अनसूयाऽक्षमा शान्तिः सन्तोषः प्रियवादिता ।
018c	सत्यं दानमनायासो नैष मार्गो दुरात्मनाम् ॥
019a	कामक्रोधौ च लोभश्च परस्येर्ष्या विकत्थना ।
019c	`अतुष्टिरनृतं मोह एष मार्गो दुरात्मनाम् ॥'
020a	कामक्रोधौ वशे कृत्वा ब्रह्मचारी जितेन्द्रियः ।
020c	विक्रम्य घोरे तमसि ब्राह्मणः संशितव्रतः ।
020e	कालाकाङ्क्षी चरेल्लोकान्निरपाय इवात्मवान् ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चविंशत्यधिकद्विशततमोऽध्यायः ॥ 225 ॥

12-225-2 श्रुतिसमाधयो वेदद्रष्टारः ॥ 12-225-3 तपश्च सत्यं चेति झ. पाठः ॥ 12-225-6 तीक्ष्णो राजसः । अमित्रान् कामादीन् ॥ 12-225-7 क्रव्याद्भ्यो व्याघ्रादिभ्यो मांसभक्षकेभ्यः ॥ 12-225-8 भूयोऽधिकम् ॥ 12-225-9 समुदेत्यस्मादिति समुदयो हेतुः । अकार्पण्यमदीनत्वम् । असंरम्भोऽभिनिवेशाभावः ॥ 12-225-11 प्रत्ययेषु सुखदुःखाद्यनुभवेषु । आयतिमुत्तरकालम् । न स्पृहयेत् । प्राप्तं सुखादिकं भुञ्जीत नतु कालान्तरीयौ तज्जौ हर्षविषादौ चिन्तनीयावित्यर्थः ॥ 12-225-12 सूपचारः शाठ्यवर्जितादरः ॥ 12-225-13 दुर्गमं दुष्काले दुर्लभमन्नादि प्रापयन् दयावानित्यर्थः ॥ 12-225-15 दान्तो भवति धर्मवित् इति ध. पाठः ॥ 12-225-19 डम्भो दर्पश्च मानश्च नैष मार्गो महात्मनाम् इति ट. ड. पाठः ॥
