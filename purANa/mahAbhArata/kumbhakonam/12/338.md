अध्यायः 338

नारदेन शुकम् प्रति मोक्षमार्गप्रदर्शकहितोपदेशः ॥ 1 ॥
KK-12-03-338-001	नारद उवाच 
KK-12-03-338-001a	अशोकं शोकनाशार्थं शास्त्रं शान्तिकरं शिवम् ।
KK-12-03-338-001c	निशम्य लभते बुद्धिं तां लब्ध्वा सुखमेधते ॥
KK-12-03-338-002a	शोकस्थानसहस्राणि भयस्थानशतानि च ।
KK-12-03-338-002c	दिवसेदिवसे मूढमाविशन्ति न पण्डितम् ॥
KK-12-03-338-003a	तस्मादनिष्टनाशार्थमितिहासं निबोध मे ।
KK-12-03-338-003c	तिष्ठते चेद्वशे बुद्धिर्लभते शोकनाशनम् ॥
KK-12-03-338-004a	अनिष्टसम्प्रयोगाच्च विप्रयोगात्प्रियस्य च ।
KK-12-03-338-004c	मनुष्या मानसैर्दुःखैर्युज्यन्ते स्वल्पबुद्ध्यः ॥
KK-12-03-338-005a	द्रव्येषु समतीतेषु ये गुणास्तान्न चिन्तयेत् ।
KK-12-03-338-005c	न तानाद्रियमाणस्य स्नेहबन्धः प्रमुच्यते ॥
KK-12-03-338-006a	दोषदर्शी भवेत्तत्र यत्र रागः प्रवर्तते ।
KK-12-03-338-006c	अनिष्टवद्धितं पश्येत्तथा क्षिप्रं विरज्यते ॥
KK-12-03-338-007a	नार्थो न धर्मो न यशो योऽतीतमनुशोचति ।
KK-12-03-338-007c	अप्यभावेन युज्येत तच्चास्य न निवर्तते ॥
KK-12-03-338-008a	गुणैर्भूतानि युज्यन्ते वियुज्यन्ते तथैव च ।
KK-12-03-338-008c	सर्वाणि नैतदेकस्य शोकस्थानं हि युज्यते ॥
KK-12-03-338-009a	मृतं वा यदि वा नष्टं योऽतीतमनुशोचति ।
KK-12-03-338-009c	दुःखेन लभते दुःखं द्वावनर्थौ प्रपद्यते ॥
KK-12-03-338-010a	नाश्रु कुर्वन्ति ये बुद्ध्या दृष्ट्वा लोकेषु सन्ततिम् ।
KK-12-03-338-010c	सम्यक्प्रपश्यतः सर्वं नाश्रुकर्मोपपद्यते ॥
KK-12-03-338-011a	दुःखोपघाते शारीरे मानसे चाप्युपस्थिते ।
KK-12-03-338-011c	यस्मिन्न शक्यते कर्तुं यत्नस्तन्नानुचिन्तयेत् ॥
KK-12-03-338-012a	भैषज्यमेतद्दुःखस्य यदेतन्नानुचिन्तयेत् ।
KK-12-03-338-012c	चिन्त्यमानं हि न व्येति भूयश्चापि प्रवर्धते ॥
KK-12-03-338-013a	प्रज्ञया मानसं दुःखं हन्याच्छारीरमौषधैः ।
KK-12-03-338-013c	एतद्विज्ञानमसामर्थ्यं न बालैः समतामियात् ॥
KK-12-03-338-014a	अनित्यं यौवनं रूपं जीवितं द्रव्यसञ्चयः ।
KK-12-03-338-014c	आरोग्यं प्रियसंसर्गो गृध्येत्तत्र न पण्डितः ॥
KK-12-03-338-015a	न जानपदिकं दुःखमेकः शोचितुमर्हति ।
KK-12-03-338-015c	अशोचन्प्रतिकुर्वीत यदि पश्येदुपक्रमम् ॥
KK-12-03-338-016a	सुखाद्बहुतरं दुःखं जीविते नात्र संशयः ।
KK-12-03-338-016c	स्निग्धत्वं चेन्द्रियार्थेषु मोहान्मरणमप्रियम् ॥
KK-12-03-338-017a	परित्यजति यो दुःखं सुखं वाऽप्युभयं नरः ।
KK-12-03-338-017c	अभ्येति ब्रह्म सोत्यन्तं न तं शोचन्ति पण्डिताः ॥
KK-12-03-338-018a	त्यजन्ते दुःखमर्था हि पालनेन च ते सुखाः ।
KK-12-03-338-018c	दुःखेन चाधिगम्यन्ते नाशमेषां न चिन्तयेत् ॥
KK-12-03-338-019a	अन्यामन्यां धनावस्थां प्राप्य वैशेषिकीं नराः ।
KK-12-03-338-019c	अतृप्ता यान्ति विध्वंसं सन्तोषं यान्ति पण्डिताः ॥
KK-12-03-338-020a	सर्वे क्षयान्ता निचयाः पतनान्ताः समुच्छ्रयाः ।
KK-12-03-338-020c	संयोगा विप्रयोगान्ता मरणान्तं हि जीवितम् ॥
KK-12-03-338-021a	अन्तो नास्ति पिपासायास्तुष्टिस्तु परमं सुखम् ।
KK-12-03-338-021c	तस्मात्सन्तोषमेवेह धनं पश्यन्ति पण्डिताः ॥
KK-12-03-338-022a	निमेषमात्रमपि हि वयो गच्छन्न तिष्ठति ।
KK-12-03-338-022c	स्वशरीरेष्वनित्येषु नित्यं किमनुचिन्तयेत् ॥
KK-12-03-338-023a	भूतेषु भावं सञ्चिन्त्य ये बुद्ध्वा मनसः परम् ।
KK-12-03-338-023c	न शोचन्ति गताध्वानः पश्यन्तः परमां गतिम् ॥
KK-12-03-338-024a	सञ्चिन्वानकमेवैनं कामानामवितृप्तकम् ।
KK-12-03-338-024c	व्याघ्रः पशुमिवासाद्य मृत्युरादाय गच्छति ॥
KK-12-03-338-025a	तथाऽप्युपायं सम्पश्येद्दुःखस्य परिमोक्षणे ।
KK-12-03-338-025c	अशोचन्नारभेतैव युक्तश्चाव्यसनी भवेत् ॥
KK-12-03-338-026a	शब्दे स्पर्शे च रूपे च गन्धेषु च रसेषु च ।
KK-12-03-338-026c	नोपभोगात्परं किञ्चिद्धनिनो वाऽधनस्य च ॥
KK-12-03-338-027a	प्राक्सम्प्रयोगाद्भूतानां नास्ति दुःखं परायणम् ।
KK-12-03-338-027c	विप्रयोगात्तु सर्वस्य न शोचेत्प्रकृतिस्थितः ॥
KK-12-03-338-028a	धृत्या शिश्नोदरं रक्षेत्पाणिपादं च चक्षुषा ।
KK-12-03-338-028c	चक्षुःश्रोत्रे च मनसा मनो वाचं च विद्यया ॥
KK-12-03-338-029a	प्रणयं प्रतिसंहृत्य सस्निग्धेष्वितरेषु च ।
KK-12-03-338-029c	विचरेदसमुन्नद्धः स सुखी स च पण्डितः ॥
KK-12-03-338-030a	अध्यात्मरतिरासीनो निरपेक्षो निरामिषः ।
KK-12-03-338-030c	आत्मनैव सहायेन यश्चरेत्स सुखी भवेत् ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टत्रिंशदधिकत्रिशततमोऽध्यायः ॥ 338 ॥

12-338-1 शान्तिपरमिति ध. पाठः ॥ 12-338-5 ताननाद्रियमाणस्य स्नेहबन्ध इति ध. पाठः ॥ 12-338-8 शोकस्थानं हि विद्यत इति झ. ट. पाठः ॥ 12-338-9 द्वावनर्थौ इष्टस्त्र्यादिदेहविनाशः स्वशरीरतापश्च । शेषग्रन्थः स्पष्टार्थो व्याख्यातप्रायश्चेति न व्याख्यायते ॥ 12-338-11 दुःखोपघातैः शारीरैर्मानसैश्चाप्युपस्थिते इति ध. पाठः ॥ 12-338-12 चिन्त्यमानं हि नापैतीति ध. पाठः ॥ 12-338-18 दुःखेन चापि त्यजते पालने न च ते सुखमिति ध. पाठः ॥ 12-338-23 भूतेष्वभावं सञ्चिन्त्य ये बुद्ध्या तमसः परमिति ध. पाठः ॥ 12-338-27 नास्ति दुःखमनामयमिति ट. थ. ध. पाठः ॥
