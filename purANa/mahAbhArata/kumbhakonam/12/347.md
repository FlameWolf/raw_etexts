अध्यायः 347

भीष्मेण युधिष्ठिरम् प्रति नारदाय श्वेतद्वीपस्थहर्युक्तस्वकृतसृष्टिप्रकारानुवादः ॥ 1 ॥
001	भीष्म उवाच 
001a	एवं स्तुतः स भगवान् गुह्यैस्तथ्यैश्च नामभिः ।
001c	'भगवान्विश्वसृक्सिंहः सर्वमूर्तिमयः प्रभुः ।'
001e	दर्शयामास मुनये रूपं तत्परमं हरिः ॥
002a	किञ्चिच्चन्द्राद्विशुद्धात्मा किञ्चिच्चन्द्राद्विशेषवान् ।
002c	कृशानुवर्णः किञ्चिच्च किञ्चिद्धिष्ण्याकृतिः प्रभुः ॥
003a	शुकपत्रनिभः किञ्चित्किञ्चित्स्फटिकसन्निभः ।
003c	नीलाञ्जनचयप्रख्यो जातरूपप्रभः क्वचित् ॥
004a	प्रबालाङ्कुरवर्णश्च श्वेतवर्णस्तथा क्वचित् ।
004c	क्वचित्सुवर्णवर्णाभो वैदूर्यसदृशः क्वचित् ॥
005a	नीलवैर्दूर्यसदृश इन्द्रनीलनिभः क्वचित् ।
005c	मयूरग्रीववर्णाभो मुक्ताहारनिभः क्वचित् ॥
006a	एतान्बहुधान्वर्णान्रूपैर्बिभ्रत्सनातनः ।
006c	सहस्रनयनः श्रीमाञ्छतशीर्षः सहस्रपात् ॥
007a	सहस्रोदरबाहुश्च अव्यक्त इति च क्वचित् ।
007c	ओङ्कारमुद्गिरन्वक्त्रात्सावित्रीं च तदन्वयाम् ॥
008a	शेषेभ्यश्चैव वक्त्रेभ्यश्चतुर्वेदान्गिरन्बहून् ।
008c	आरण्यकं जगौ देवो हरिर्नारायणो वशी ॥
009a	वेदिं कमण्डलुं दर्भान्मणिरूपांस्तथा कुशान् ।
009c	अजिनं दण्डकाष्ठं च ज्वलितं च हुताशनम् ।
009e	धारयामास देवेशो हस्तैर्यज्ञपतिस्तदा ॥
010a	तं प्रसन्नं प्रसन्नात्मा नारदो द्विजसत्तमः ।
010c	वाग्यतः प्रणतो भूत्वा ववन्दे परमेश्वरम् ॥
011ac	तमुवाच नतं मूर्ध्ना देवानामादिरव्ययः ॥
012	श्रीभगवानुवाच 
012a	एकतश्च द्वितश्चैव त्रितश्चैव महर्षयः ।
012c	इमं देशमनुप्राप्ता मम दर्शनलालसाः ॥
013a	न च मां ते ददृशिरे न च द्रक्ष्यति कश्चन ।
013c	ऋते ह्यैकान्तिकश्रेष्ठात्त्वं चैवैकान्तिकोत्तम ॥
014a	ममैतास्तनवः श्रेष्ठा जाता धर्मगृहे द्विज ।
014c	तास्त्वं भजस्व सततं साधयस्व यथागतम् ॥
015a	वृणीष्व च वरं विप्र मत्तस्त्वं यदिहेच्छसि ।
015c	प्रसन्नोऽहं तवाद्येह विश्वमूर्तिरिहाव्ययः ॥
016	नारद उवाच 
016a	अद्य मे तपसो देव यमस्य नियमस्य च ।
016c	सद्यः फलमवाप्तं वै दृष्टो यद्भगवान्मया ॥
017a	वर एष ममात्यन्तं दृष्टस्त्वं यत्सनातनः ।
017c	भगवन्विश्वदृक् सिंहः सर्वमूर्तिर्महान्प्रभुः ॥
018	भीष्म उवाच 
018a	एवं सन्दर्शयित्वा तु नारदं परमेष्ठिजम् ।
018c	उवाच वचनं भूयो गच्छ नारद माचिरम् ॥
019a	इमे ह्यनिन्द्रियाहारा मद्भक्ताश्चन्द्रवर्चसः ।
019c	एकाग्राश्चिन्तयेयुर्मां नैषां विघ्नो भवेदिति ॥
020a	सिद्धा ह्येते महाभागाः पुरा ह्येकान्तिनोऽभवन् ।
020c	तमोरजोभिर्निर्मुक्ता मां प्रवेक्ष्यन्त्यसंशयम् ॥
021a	न दृश्यश्चक्षुषा योऽसौ न स्पृश्यः स्पर्शनेन च ।
021c	न घ्रेयश्चैव गन्धेन रसेन च विवर्जितः ॥
022a	सत्वं रजस्तमश्चैव न गुणास्तं भजन्ति वै ।
022c	यश्च सर्वगतः साक्षी लोकस्यात्मेति कथ्यते ॥
023a	भूतग्रामशरीरेषु नश्यत्सु न विनश्यति ।
023c	अजो नित्यः शाश्वतश्च निर्गुणो निष्कलस्तथा ॥
024a	द्विर्द्वादशेभ्यस्तत्त्वेभ्यः ख्यातो यः पञ्चविंशकः ।
024c	पुरुषो निष्क्रियश्चैव ज्ञानदृश्यश्च कथ्यते ॥
025a	यं प्रविश्य भवन्तीह मुक्ता वै द्विजसत्तमाः ।
025c	स वासुदेवो विज्ञेयः परमात्मा सनातनः ॥
026a	पश्य देवस्य माहात्म्यं महिमानं च नारद ।
026c	शुभाशुभैः कर्मभिर्यो न लिप्यति कदाचन ॥
027a	सत्वं रजस्तमश्चेति गुणानेतान्प्रचक्षते ।
027c	एते सर्वशरीरेषु तिष्ठन्ति विचरन्ति च ॥
028a	एतान्गुणांस्तु क्षेत्रज्ञो भुङ्क्ते नैभिः स भुज्यते ।
028c	निर्गुणो गुणभुक्चैव गुणस्रष्टा गुणातिगः ॥
029a	जगत्प्रतिष्ठा देवर्षे पृथिव्यप्सु प्रलीयते ।
029c	ज्योतिष्यापः प्रलीयन्ते ज्योतिर्वायौ प्रलीयते ॥
030a	खे वायुः प्रलयं याति मनस्याकाशमेव च ।
030c	मनो हि परमं भूतं तदव्यक्ते प्रलीयते ॥
031a	अव्यक्तं पुरुषे ब्रह्मन्निष्क्रिये सम्प्रलीयते ।
031c	नास्ति तस्मात्परतरः पुरुषाद्वै सनातनात् ॥
032a	नित्यं हि नास्ति जगति भूतं स्थावरजङ्गमम् ।
032c	ऋते तमेकं पुरुषं वासुदेवं सनातनम् ।
032e	सर्वभूतात्मभूतो हि वासुदेवो महाबलः ॥
033a	पृथिवी वायुराकाशमापो ज्योतिश्च पञ्चमम् ।
033c	ते समेता महात्मानः शरीरमिति सञ्ज्ञितम् ॥
034a	तदाविशति यो ब्रह्मन्न दृश्यो लघुविक्रमः ।
034c	उत्पन्न एव भवति शरीरं चेष्टयन्प्रभुः ॥
035a	न विना धातुसङ्घातं शरीरं भवति क्वचित् ।
035c	न च जीवं विना ब्रह्मन्वायवश्चेष्टयन्त्युत ॥
036a	स जीवः परिसङ्ख्यातः शेषः सङ्कर्षणः प्रभुः ।
036c	तस्मात्सनत्कुमारत्वं योऽलभत्स्वेन कर्मणा ॥
037a	यस्मिंश्च सर्वभूतानि प्रद्युम्नः परिपठ्यते ।
037c	तस्मात्प्रसूतो यः कर्ता कारणं कार्यमेव च ॥
038a	तस्मात्सर्वं सम्भवति जगत्स्थावरजङ्गमम् ।
038c	सोऽनिरुद्धः स ईशानो व्यक्तिः सा सर्वकर्मसु ॥
039a	यो वासुदेवो भगवान्क्षेत्रज्ञो निर्गुणात्मकः ।
039c	ज्ञेयः स एव राजेन्द्र जीवः सङ्कर्षणः प्रभुः ॥
040a	सङ्कर्षणाच्च प्रद्युम्नो मनोभूतः स उच्यते ।
040c	प्रद्युम्नाद्योऽनिरूद्धस्तु सोहङ्कारः स ईश्वरः ॥
041a	मत्तः सर्वं सम्भवति जगत्स्थावरजङ्गमम् ।
041c	अक्षरं च क्षरं चैव सच्चासच्चैव नारद ॥
042a	मां प्रविश्य भवन्तीह मुक्ता भक्तास्तु ये मम ।
042c	अहं हि पुरुषो ज्ञेयो निष्क्रियः पञ्चविंशकः ॥
043a	निर्गुणो निष्कलश्चैव निर्द्वन्द्वो निष्परिग्रहः ।
043c	एतत्त्वया न विज्ञेयं रूपवानिति दृश्यते ॥
044a	इच्छन्मुहूर्तान्नश्येयमीशोऽहं जगतो गुरुः ।
044c	माया ह्येषा मया सृष्टा यन्मां पश्यसि नारद ॥
045a	सर्वभूतगुणैर्युक्तं नैवं त्वं ज्ञातुमर्हसि ।
045c	मयैतत्कथितं सम्यक्तव मूर्तिचतुष्टयम् ॥
046a	अहं हि जीवसञ्ज्ञो वै मयि जीवः समाहितः ।
046c	मैवं ते बुद्धिरत्राभूर्द्दृष्टो जीवो मयेति वै ॥
047a	अहं सर्वत्रगो ब्रह्मन्भूतग्रामान्तरात्मकः ।
047c	भूतग्रामशरीरेषु नश्यत्सु न नशाम्यहम् ॥
048a	सिद्धा हि ते महाभागा नरा ह्येकान्तिनोऽभवन् ।
048c	तमोरजोभ्यां निर्मुक्ताः प्रवेक्ष्यन्ति च मां मुने ॥
049a	'अहं कर्ता च कार्यं च कारणं चापि नारद ।
049c	न दृश्यश्चक्षुषा देवः स्पृश्यो न स्पर्शनेन च ।
049e	आघ्रेयो नैव गन्धेन रसेन च विसर्जितः ॥
050a	सत्वं रजस्तमश्चैव न गुणास्ते भवन्ति हि ।
050c	स हि सर्वगतः साक्षी लोकस्यात्मेति कथ्यते ॥'
051a	हिरण्यगर्भो लोकादिश्चतुर्वक्त्रोऽनिरुक्तगः ।
051c	ब्रह्मा सनातनो देवो मम बह्वर्थचिन्तकः ॥
052a	ललाटाच्चैव मे रुद्रो देवः क्रोधाद्विनिःसृतः ।
052c	पश्यैकादश मे रुद्रान्दक्षिणं पार्श्वमास्थितान् ॥
053a	द्वादशैव तथाऽऽदित्यान्वामपार्श्वे समास्थितान् ।
053c	अग्रतश्चैव मे पश्य वसूनष्टौ सुरोत्तमान् ॥
054a	नासत्यं चैव दस्रं च भिषजौ पश्य पृष्ठतः ।
054c	सर्वान्प्रजापतीन्पश्य पश्य सप्तऋषींस्तथा ॥
055a	वेदान्यज्ञांश्च शतशः पश्यामृतमथौषधीः ।
055c	तपांसि नियमांश्चैव यमानपि पृथग्विधान् ॥
056a	तथाऽष्टगुणमैश्वर्यमेकस्थं पश्य मूर्तिमत् ।
056c	श्रियं लक्ष्मीं च कीर्तिं च पृथिवीं च ककुद्मिनीम् ॥
057a	वेदानां मातरं पश्य मत्स्थां देवीं सरस्वतीम् ।
057c	ध्रुवं च ज्योतिषां श्रेष्ठं पश्य नारद खेचरम् ॥
058a	अम्भोधरान्समुद्रांश्च सरांसि सरितस्तथा ।
058c	मूर्तिमन्तः पितृगणांश्चतुरः पश्य सत्तम ॥
059a	त्रींश्चैवेमान्गुणान्पश्य मत्स्थान्मूर्तिविवर्जितान् ।
059c	देवकार्यादपि मुने पितृकार्यं विशिष्यते ॥
060a	देवानां च पितॄणां च पिता ह्येकोऽहमादितः ।
060c	अहं हयशिरा भूत्वा समुद्रे पश्चिमोत्तरे ॥
061a	पिबामि सुहुतं हव्यं कव्यं च श्रद्धयाऽन्वितम् ।
061c	मया सृष्टः पुरा ब्रह्मा मां यज्ञमयजत्स्वयम् ॥
062a	ततस्तस्मै वरान्प्रीतो दत्तवानस्म्यनुत्तमान् ।
062c	मत्पुत्रत्वं च कल्पादौ लोकाध्यक्षत्वमेव च ॥
063a	अहङ्कारकृतं चैव नामपर्यायवाचकम् ।
063c	त्वया कृतां च मर्यादां नातिक्रंस्यति कश्चन ॥
064a	त्वं चैव वरदो ब्रह्मन्वरेप्सूनां भविष्यसि ।
064c	सुरासुरगणानां च ऋषीणां च तपोधन ॥
065a	पितॄणां च महाभाग सततं संशितव्रत ।
065c	विविधानां च भूतानां त्वमुपास्यो भविष्यसि ॥
066a	प्रादुर्भावगतश्चाहं सुरकार्येषु नित्यदा ।
066c	अनुशास्यस्त्वया ब्रह्मन्नियोज्यश्च सुतो यथा ॥
067a	एतांश्चान्यांश्च रुचिरान्ब्रह्मणेऽमिततेजसे ।
067c	'एवं रुद्राय मनवे इन्द्रायामिततेजसे ।'
067e	अहं दत्त्वा वरान्प्रीतो निवृत्तिपरमोऽभवम् ॥
068a	निर्वाणं सर्वधर्माणां निवृत्तिः परमा स्मृता ।
068c	तस्मान्निवृत्तिमापन्नश्चरेत्सर्वाङ्गनिर्वृतः ॥
069a	विद्यासहायवन्तं मामादित्यस्थं सनातनम् ।
069c	कपिलं प्राहुराचार्याः साङ्ख्यनिश्चितनिश्चयाः ॥
070a	हिरण्यगर्भो भगवानेष च्छन्दसि संस्तुतः ।
070c	सोहं योगगतिर्ब्रह्मन्योगशास्त्रेषु शब्दितः ॥
071a	एषोऽहं व्यक्तिमाश्रित्य तिष्ठामि दिवि शाश्वतः ।
071c	ततो युगसहस्रान्ते संहरिष्ये जगत्पुनः ॥
072a	कृत्वाऽऽत्मस्थानि भूतानि स्थावराणि चराणि च ।
072c	एकाकी विद्यया सार्धं विहरिष्ये जगत्पुनः ॥
073a	ततो भूयो जगत्सर्वं करिष्यामीह विद्यया ।
073c	अस्मिन्मूर्तिश्चतुर्थी या साऽसृजच्छेषमव्ययम् ॥
074a	स हि सङ्कर्षणः प्रोक्तः प्रद्युम्नः सोप्यजीजनत् ।
074c	प्रद्युम्नादनिरुद्धोऽहं सर्गो मम पुनःपुनः ॥
075a	अनिरुद्धात्तथा ब्रह्मा तन्नाभिकमलोद्भवः ।
075c	ब्रह्मणः सर्वभूतानि चराणि स्थावराणि च ॥
076a	एतां सृष्टिं विजानीहि कल्पादिषु पुनःपुनः ।
076c	यथा सूर्यस्य गगनादुदयास्तमने इह ।
076e	नष्टे पुनर्बलात्काल आनयत्यमितद्युते ॥

इति श्रीमन्महाभारते शान्तिपर्वणि मोक्षधर्मपर्वणि नारायणीये सप्तचत्वारिंशदधिकत्रिशततमोऽध्यायः ॥ 347 ॥

12-347-1 स्तव्यैश्च नामभिरिति थ. पाठः । तं मुनिं दर्शयामास नारदं विश्वरूपधृदिति झ. ध. पाठः ॥ 12-347-7 गायत्रीं च तदन्वयामिति ध. पाठः ॥ 12-347-9 वेदिं कमण्डलुं शुभ्रान्मणीनुपानहौ कुशानिति झ. पाठः ॥ 12-347-13 ददृशिरे ददृशुः ॥ 12-347-19 मद्भक्ताः सूर्यवर्चस इति ध. पाठः ॥ 12-347-22 न गुणाः सम्भवन्ति हीति ध. पाठः ॥ 12-347-35 शरीरं चेन्द्रियाणि चेति ध. पाठः ॥ 12-347-37 मानसः सर्वभूतानामिति ध. पाठः ॥ 12-347-38 व्यक्तः सर्वेषु कर्मस्विति ट. पाठः ॥ 12-347-42 मां प्रविश्य भजन्तीहेति ध. पाठः ॥ 12-347-53 वसूनष्टौ समाश्रितानिति थ. पाठः ॥ 12-347-55 वेदान्यज्ञान्पशूंश्चैव स्रुक्च दर्भमहौषधीरिति थ. पाठः ॥ 12-347-57 ब्रह्मण्यं ज्योतिषां श्रेष्ठमिति ध. पाठः ॥ 12-347-61 ब्रह्मा मद्यज्ञमयजत्स्वयमिति ट. ध. पाठः ॥ 12-347-68 तस्मिन्निवृत्तिमापन्ने चरेत्सर्वत्र विष्ठित इति ध. पाठः । चरेत्सर्वत्र निस्स्पृह इति ट. पाठः ॥ 12-347-70 हिरण्यगर्भो भगवान्विश्वयोनिः सनातन इति ट. पाठः ॥ 12-347-71 तिष्ठामि भुवि शाश्वत इति थ. पाठः ॥ 12-347-75 तत्रादिकमलोद्भवः इति ध. पाठः ॥
