अध्यायः 017
भीमम् प्रति युधिष्ठिरवचनम् ॥ 1 ॥
KK-12-01-017-001	युधिष्ठिर उवाच 
KK-12-01-017-001a	असन्तोषः प्रमादश्च मदो रागोऽप्रशान्तता ।
KK-12-01-017-001c	बलं मोहोऽभिमानश्चाप्युद्वेगश्चैव सर्वशः ॥
KK-12-01-017-002a	एभिः पाप्मभिराविष्टो राज्यं त्वमभिकाङ्क्षसे ।
KK-12-01-017-002c	निरामिषो विनिर्मुक्तः प्रशान्तः सुसुखी भव ॥
KK-12-01-017-003a	य इमामखिलां भूमिं शिष्यादेको महीपतिः ।
KK-12-01-017-003c	तस्याप्युदरमेकं वै किमिदं त्वं प्रशंससि ॥
KK-12-01-017-004a	नाह्ना पूरयितुं शक्यां न मासैर्भरतर्षभ ।
KK-12-01-017-004c	अपूर्यां पूरयन्निच्छामायुषाऽपि न शक्नुयात् ॥
KK-12-01-017-005a	यथेद्धः प्रज्वलत्यग्निरसमिद्धः प्रशाम्यति ।
KK-12-01-017-005c	अल्पाहारतयाग्निं त्वं शमयौदर्यमुत्थितम् ॥
KK-12-01-017-006a	आत्मोदरकृतेऽप्राज्ञः करोति विशसं बहु ।
KK-12-01-017-006c	जयोदरं पृथिव्या ते श्रेयो निर्जितया जितम् ॥
KK-12-01-017-007a	मानुषान्कामभोगांस्त्वमैश्वर्यं च प्रशंससि ।
KK-12-01-017-007c	अभोगिनोऽबलाश्चैव यान्ति स्थानमनुत्तमम् ॥
KK-12-01-017-008a	योगः क्षेमश्च राष्ट्रस्य धर्माधर्मौ त्वयि स्थितौ ।
KK-12-01-017-008c	मुच्यस्व महतो भारात्त्यागमेवाभिसंश्रय ॥
KK-12-01-017-009a	एकोदरकृते व्याघ्रः करोति विशसं बहु ।
KK-12-01-017-009c	तमन्येऽप्युपजीवन्ति मन्दवेगतरा मृगाः ॥
KK-12-01-017-010a	विषयान्प्रतिसङ्गृह्य सन्न्यासे कुरुते मतिम् ।
KK-12-01-017-010c	न च तुष्यन्ति राजानः पश्य बुद्ध्यन्तरं यथा ॥
KK-12-01-017-011a	पत्राहारैरश्मकुट्टैर्दन्तोलूखलिकैस्तथा ।
KK-12-01-017-011c	अब्भक्षैर्वायुभक्षैश्च तैरयं नरको जितः ॥
KK-12-01-017-012a	यस्त्विमां वसुधां कृत्स्नां प्रशासेदखिलां नृपः ।
KK-12-01-017-012c	तुल्याश्मकाञ्चनो यश्च स कृतार्थो न पार्थिवः ॥
KK-12-01-017-013a	सङ्कल्पेषु निरारम्भो निराशीर्निर्ममो भव ।
KK-12-01-017-013c	अशोकं स्थानमातिष्ठ इह चामुत्र चाव्ययम् ॥
KK-12-01-017-014a	निरामिषा न शोचन्ति शोचन्ति त्वामिषैषिणः ।
KK-12-01-017-014c	परित्यज्यामिषं सर्वं मृषावादात्प्रमोक्ष्यसे ॥
KK-12-01-017-015a	पन्थानौ पितृयानश्च देवयानश्च विश्रुतौ ।
KK-12-01-017-015c	ईजानाः पितृयानेन देवयानेन मोक्षिणः ॥
KK-12-01-017-016a	तपसा ब्रह्मचर्येण स्वाध्यायेन महर्षयः ।
KK-12-01-017-016c	विमुच्य देहांस्ते यान्ति मृत्योरविषयं गताः ॥
KK-12-01-017-017a	आमिषं बन्धनं लोके कर्मेहोक्तं तथाऽऽमिषम् ।
KK-12-01-017-017c	ताभ्यां विमुक्तः पापाभ्यां पदमाप्नोति तत्परम् ॥
KK-12-01-017-018a	अपि गाथां पुरा गीतां जनकेन वदन्त्युत ।
KK-12-01-017-018c	निर्द्वन्द्वेन विमुक्तेन मोक्षं समनुपश्यता ॥
KK-12-01-017-019a	अनन्तं बत मे वित्तं यस्य मे नास्ति किञ्चन ।
KK-12-01-017-019c	मिथिलायां प्रदीप्तायां न मे किञ्चित्प्रदह्यते ॥
KK-12-01-017-020a	प्रज्ञाप्रासादमारुह्य न शोचेच्छोचतो जनान् ।
KK-12-01-017-020c	जगतीस्थोऽथवाऽद्रिस्थो मन्दबुद्धिर्नचेक्षते ॥
KK-12-01-017-021a	दृश्यं पश्यति यः पश्यन्स चक्षुष्मान्स बुद्धिमान् ।
KK-12-01-017-021c	अज्ञातानां च विज्ञानात्सम्बोधाद्बुद्धिरुच्यते ॥
KK-12-01-017-022a	यस्तु मानं विजानाति बहुमानमियात्स वै ।
KK-12-01-017-022c	ब्रह्मभावप्रभूतानां वैद्यानां भावितात्मनाम् ॥
KK-12-01-017-023a	यदा भूतपृथग्भावमेकस्थमनुपश्यति ।
KK-12-01-017-023c	तत एव च विस्तारं ब्रह्म सम्पद्यते तदा ॥
KK-12-01-017-024a	ते जनास्तां गतिं यान्ति नाविद्वांसोऽल्पचेतसः ।
KK-12-01-017-024c	नाबुद्धयो नातपसः सर्वं बुद्धौ प्रतिष्ठितम् ॥ 

इति श्रीमन्महाभारते शान्तिपर्वणि राजधर्मपर्वणि सप्तदशोऽध्यायः ॥ 17 ॥

12-17-5 इद्धः प्रदीप्तः ॥ 12-17-6 विशसं विशसनम् ॥ 12-17-7 अबलास्तपःकृशाः ॥ 12-17-8 अलब्धलाभो योगः । लब्धसंरक्षणं क्षेमः ॥ 12-17-21 दृश्यं द्रष्टुं योग्यं कर्तव्यमकर्तव्यं च ॥ 12-17-22 यस्तु वाचं विजानातीति झ. पाठः ॥ 12-17-24 ते बुद्धिमन्तः ॥
