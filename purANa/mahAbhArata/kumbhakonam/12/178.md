अध्यायः 178

भीष्मेण युधिष्ठिरम् प्रति इतरनिषेधपूर्वकम् प्रज्ञायाः सुखसाधनतायाम् प्रमाणतया सृगालकाश्यपसंवादानुवादः ॥ 1 ॥
KK-12-03-178-001	युधिष्ठिर उवाच 
KK-12-03-178-001a	बान्धवाः कर्म वित्तं वा प्रज्ञा वेह पितामह ।
KK-12-03-178-001c	नरस्य का प्रतिष्ठा स्यादेतत्पृष्टो वदस्व मे ॥
KK-12-03-178-002	भीष्म उवाच 
KK-12-03-178-002a	प्रज्ञा प्रतिष्ठा भूतानां प्रज्ञा लाभः परो मतः ।
KK-12-03-178-002c	प्रज्ञा निःश्रेयसी लोके प्रज्ञा स्वर्गो मतः सताम् ॥
KK-12-03-178-003a	प्रज्ञया प्रापितार्थो हि बलिरैश्वर्यसङ्क्षये ।
KK-12-03-178-003c	प्रह्लादो नमुचिर्मङ्किस्तस्याः किं विद्यते परम् ॥
KK-12-03-178-004a	अत्राप्युदाहरन्तीममितिहासं पुरातनम् ।
KK-12-03-178-004c	इन्द्रकाश्यपसंवादं तन्निबोध युधिष्ठिर ॥
KK-12-03-178-005a	वैश्यः कश्चिदृषिसुतं काश्यपं संशितव्रतम् ।
KK-12-03-178-005c	रथेन पातयामास श्रीमान्दृप्तस्तपस्विनम् ॥
KK-12-03-178-006a	आर्तः स पतितः क्रुद्धस्त्यक्त्वाऽऽत्मानमथाब्रवीत् ।
KK-12-03-178-006c	मरिष्याम्यधनस्येह जीवितार्थो न विद्यते ॥
KK-12-03-178-007a	तथा मुमूर्षुमासीनमकूजन्तमचेतसम् ।
KK-12-03-178-007c	इन्द्रः सृगालरूपेण बभाषे क्षुब्धमानसम् ॥
KK-12-03-178-008a	मनुष्ययोनिमिच्छन्ति सर्वभूतानि सर्वशः ।
KK-12-03-178-008c	मनुष्यत्वे च विप्रत्वं सर्व एवाभिनन्दति ॥
KK-12-03-178-009a	मनुष्यो ब्राह्मणश्चासि श्रोत्रियश्चासि काश्यप ।
KK-12-03-178-009c	सुदुर्लभमवाप्यैतन्न दोषान्मर्तुमर्हसि ॥
KK-12-03-178-010a	सर्वे लाभाः साभिमाना इति सत्यवती श्रुतिः ।
KK-12-03-178-010c	सन्तोषणीयरूपोऽसि लोभाद्यदभिमन्यसे ॥
KK-12-03-178-011a	अहो सिद्धार्थता तेषां येषां सन्तीह पाणयः ।
KK-12-03-178-011c	[अतीव स्पृहये तेषां येषां सन्तीह पाणयः ॥]
KK-12-03-178-012a	पाणिमद्भ्यः स्पृहाऽस्माकं यथा तव धनस्य वै ।
KK-12-03-178-012c	न पाणिलाभादधिको लाभः कश्चन विद्यते ॥
KK-12-03-178-013a	अपाणित्वाद्वयं ब्रह्मन्कण्टकं नोद्धरामहे ।
KK-12-03-178-013c	जन्तूनुच्चावचानङ्गे दशतो न कषाम वा ॥
KK-12-03-178-014a	अथ येषां पुनः पाणी देवदत्तौ दशाङ्गुली ।
KK-12-03-178-014c	उद्धरन्ति कृमीनङ्गाद्दशतो निकषन्ति च ॥
KK-12-03-178-015a	वर्षाहिमातपानां च परित्राणानि कुर्वते ।
KK-12-03-178-015c	चेलमन्नं सुखं शय्यां निवातं चोपभुञ्जते ॥
KK-12-03-178-016a	अधिष्ठाय च गां लोके भुञ्जते वाहयन्ति च ।
KK-12-03-178-016c	उपायैर्बहुभिश्चैव वश्यानात्मनि कुर्वते ॥
KK-12-03-178-017a	ये खल्वजिह्वाः कृपणा अल्पप्राणा अपाणयः ।
KK-12-03-178-017c	सहन्ते तानि दुःखानि दिष्ट्या त्वं न तथा मुने ॥
KK-12-03-178-018a	दिष्ट्या त्वं न शृगालो वै न कृमिर्न च मूषकः ।
KK-12-03-178-018c	न सर्पो न च मण्डूको न चान्यः पापयोनिजः ॥
KK-12-03-178-019a	एतावताऽपि लाभेन तोष्टुमर्हसि काश्यप ।
KK-12-03-178-019c	किं पुनर्योसि सत्वानां सर्वेषां ब्राह्मणोत्तमः ॥
KK-12-03-178-020a	इमे मां कृमयोऽदन्ति येषामुद्धरणाय वै ।
KK-12-03-178-020c	नास्ति शक्तिरपाणित्वात्पश्यावस्थामिमां मम ॥
KK-12-03-178-021a	अकार्यमिति चैवेमं नात्मानं सन्त्यजाम्यहम् ।
KK-12-03-178-021c	नातः पापीयसीं योनिं पतेयमपरामिति ॥
KK-12-03-178-022a	मध्ये वै पापयोनीनां सृगालीयामहं गतः ।
KK-12-03-178-022c	पापीयस्यो बहुतरा इतोऽन्याः पापयोनयः ॥
KK-12-03-178-023a	जात्यैवैके सुखितराः सन्त्यन्ये भृशदुःखिताः ।
KK-12-03-178-023c	नैकान्तं सुखमेवेह क्वचित्पश्यामि कस्यचित् ॥
KK-12-03-178-024a	मनुष्या ह्याढ्यतां प्राप्य राज्यमिच्छन्त्यनन्तरम् ।
KK-12-03-178-024c	राज्याद्देवत्वमिच्छन्ति देवत्वादिन्द्रतामपि ॥
KK-12-03-178-025a	भवेस्त्वं यद्यपि त्वाढ्यो न राजा न च दैवतम् ।
KK-12-03-178-025c	देवत्वं प्राप्य चेन्द्रत्वं नैव तुष्येस्तथा सति ॥
KK-12-03-178-026a	न तृप्तिः प्रियलाभेऽस्ति तृष्णा नाद्भिः प्रशाम्यति ।
KK-12-03-178-026c	सम्प्रज्वलति सा भूयः समिद्भिरिव पावकः ॥
KK-12-03-178-027a	अस्त्येव त्वयि शोकोऽपि हर्षश्चापि तथा त्वयि ।
KK-12-03-178-027c	सुखदुःखे तथा चोभे तत्र का परिदेवना ॥
KK-12-03-178-028a	परिच्छिद्यैव कामानां सर्वेषां चैव कर्मणाम् ।
KK-12-03-178-028c	मूलं बुद्धीन्द्रियग्रामं शकुन्तानिव पञ्जरे ॥
KK-12-03-178-029a	न द्वितीयस्य शिरसश्छेदनं विद्यते क्वचित् ।
KK-12-03-178-029c	न च पाणेस्तृतीयस्य यन्नास्ति न ततो भयम् ॥
KK-12-03-178-030a	न खल्वप्यरसज्ञस्य कामः क्वचन जायते ।
KK-12-03-178-030c	संस्पर्शाद्दर्शनाद्वापि श्रवणाद्वापि जायते ॥
KK-12-03-178-031a	न त्वं स्मरसि वारुण्या लट्वाकानां च पक्षिणाम् ।
KK-12-03-178-031c	ताभ्यां चाभ्यधिको भक्ष्यो न कश्चिद्विद्यते क्वचित् ॥
KK-12-03-178-032a	यानि चान्यानि भूतेषु भक्ष्यभोज्यानि काश्यप ।
KK-12-03-178-032c	येषामभुक्तपूर्वाणि तेषामस्मृतिरेव ते ॥
KK-12-03-178-033a	अप्राशनमसंस्पर्शमसन्दर्शनमेव च ।
KK-12-03-178-033c	पुरुषस्यैष नियमो मन्ये श्रेयो न संशयः ॥
KK-12-03-178-034a	पाणिमन्तो बलवन्तो धनवन्तो न संशयः ।
KK-12-03-178-034c	मनुष्या मानुषैरेव दासत्वमुपपादिताः ॥
KK-12-03-178-035a	वधबन्धपरिक्लेशैः क्लिश्यन्ते च पुनः पुनः ।
KK-12-03-178-035c	ते खल्वपि रमन्ते च मोदन्ते च हसन्ति च ॥
KK-12-03-178-036a	अपरे बाहुबलिनः कृतविद्या मनस्विनः ।
KK-12-03-178-036c	जुगुप्सितां च कृपणां पापवृत्तिमुपासते ॥
KK-12-03-178-037a	उत्सहन्ते च ते वृत्तिमन्यामप्युपसेवितुम् ।
KK-12-03-178-037c	स्वकर्मणा तु नियतं भवितव्यं तु तत्तथा ॥
KK-12-03-178-038a	न पुल्कसो न चण्डाल आत्मानं त्यक्तुमिच्छति ।
KK-12-03-178-038c	तया तुष्टः स्वया योन्या मायां पश्यस्व यादृशीम् ॥
KK-12-03-178-039a	दृष्ट्वा कुणीन्पक्षहतान्मनुष्यानामयाविनः ।
KK-12-03-178-039c	सुसम्पूर्णः स्वया योन्या लब्धलाभोसि काश्यप ॥
KK-12-03-178-040a	यदि ब्राह्मणदेहस्ते निरातङ्को निरामयः ।
KK-12-03-178-040c	अङ्गानि च समग्राणि न च लोकेषु धिक्कृतः ॥
KK-12-03-178-041a	न केनचित्प्रवादेन सत्येनैवापहारिणा ।
KK-12-03-178-041c	धर्मायोत्तिष्ठ विप्रर्षे नात्मानं त्यक्तुमर्हसि ॥
KK-12-03-178-042a	यदि ब्रह्मञ्शृणोष्येतच्छ्रद्दधासि च मे वचः ।
KK-12-03-178-042c	वेदोक्तस्यैव धर्मस्य फलं मुख्यमवाप्स्यसि ॥
KK-12-03-178-043a	स्वाध्यायमग्निसंस्कारमप्रमत्तोऽनुपालय ।
KK-12-03-178-043c	सत्यं दमं च दानं च स्पर्धिष्ठा मा च केनचित् ॥
KK-12-03-178-044a	ये केचन स्वध्ययनाः प्राप्ता यजनयाजनम् ।
KK-12-03-178-044c	कथं ते चानुशोचेयुर्ध्यायेयुर्वाऽप्यशोभनम् ॥
KK-12-03-178-045a	इच्छन्तस्ते विहाराय सुखं महदवाप्नुयुः ।
KK-12-03-178-045c	येऽनुजाताः सुनक्षत्रे सुतिथौ सुमुहूर्तके ।
KK-12-03-178-045e	यज्ञदानप्रजेहायां यतन्ते शक्तिपूर्वकम् ॥
KK-12-03-178-046a	नक्षत्रेष्वासुरेष्वन्ये दुस्तिथौ दुर्मुहूर्तजाः ।
KK-12-03-178-046c	सम्पतन्त्यासुरीं योनिं यज्ञप्रसववर्जिताः ॥
KK-12-03-178-047a	अहमासं पण्डितको हैतुको वेदनिन्दकः ।
KK-12-03-178-047c	आन्वीक्षिकीं तर्कविद्यामनुरक्तो निरर्थिकाम् ॥
KK-12-03-178-048a	हेतुवादान्प्रवदिता वक्ता संसत्सु हेतुमत् ।
KK-12-03-178-048c	आक्रोष्टा चातिवक्ता च ब्रह्मवाक्येषु च द्विजान् ॥
KK-12-03-178-049a	नास्तिकः सर्वशङ्की च मूर्खः पण्डितमानिकः ।
KK-12-03-178-049c	तस्येयं फलनिर्वृत्तिः सृगालत्वं मम द्विज ॥
KK-12-03-178-050a	अपि जातु तथा तत्स्यादहोरात्रशतैरपि ।
KK-12-03-178-050c	यदहं मानुषीं योनिं सृगालः प्राप्नुयां पुनः ॥
KK-12-03-178-051a	सन्तुष्टश्चाप्रमत्तश्च यज्ञदानतपोरतः ।
KK-12-03-178-051c	ज्ञेयं ज्ञाता भवेयं वै वर्ज्यं वर्जयिता तथा ॥
KK-12-03-178-052	भीष्म उवाच 
KK-12-03-178-052a	ततः स मुनिरुत्थाय काश्यपस्तमुवाच ह ।
KK-12-03-178-052c	अहो बतासि कुशलो बुद्धिमांश्चेति विस्मितः ॥
KK-12-03-178-053a	समवैक्षत तं विप्रो ज्ञानदीर्घेण चक्षुषा ।
KK-12-03-178-053c	ददर्श चैनं देवानां देवमिन्द्रं शचीपतिम् ॥
KK-12-03-178-054a	ततः सम्पूजयामास काश्यपो हरिवाहनम् ।
KK-12-03-178-054c	अनुज्ञातस्तु तेनाथ प्रविवेश स्वमालयम् ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टसप्तत्यधिकशततमोऽध्यायः ॥ 178 ॥

12-178-5 रथेन रथघातेन । वैश्यः कश्चिदृषिं दान्तम् इति ट. पाठः ॥ 12-178-6 आत्मानं धैर्यं त्यक्त्वा ॥ 12-178-7 अकूजन्तं मूर्च्छया निःशब्दम् ॥ 12-178-9 श्रोत्रियोऽधीतदेवः । दोषात् मौढ्यात् ॥ 12-178-10 यत्सन्तोषणीयं रूपं त्वं स्वस्याऽभिमन्यसेऽवमन्यसे ॥ 12-178-13 न कषाम न नाशयाम् । 12-178-14 निकषन्ति कण्डूयनेन ॥ 12-178-16 अधिष्ठायाध्यास्य । गां पृथिवीम् । बलीवर्दादि वा । आत्मनि आत्मभोगनिमित्तम् ॥ 12-178-17 अल्पप्राणा अल्पबलाः ॥ 12-178-20 अदन्ति दशन्ति ॥ 12-178-23 एके देवाद्याः । अन्ये पश्वाद्याः ॥ 12-178-25 यदि कदाचिद्भवेस्तथापि न तुष्येरिति योज्यम् ॥ 12-178-28 कामादीनां मूलं बुद्धीन्द्रियग्रामं शकुन्तानिव शरीरपञ्जरे परिच्छिद्य निरुध्य स्थितस्य भयं नास्तीत्युत्तरेण सम्बन्धः ॥ 12-178-31 वारुण्या मद्यस्य लट्वाख्यपक्षिमासस्य च । कर्मणि षष्ठ्यौ । त्वं न स्मरसि ब्राह्मणत्वेन तव तद्रसग्रहाभावात् ॥ 12-178-32 येषां यान्यभुक्तपूर्वाणि ॥ 12-178-38 असन्तुष्टः स्वया वृत्त्या मायां प्रेक्षस्व यादृशीम् । इति ट. ड. थ. पाठः ॥ 12-178-39 पक्षहतानर्धाङ्गवातादिना नष्टान् । आमयाविनोरोगाक्रान्तान् ॥ 12-178-41 प्रवादेन कलङ्केन । अपहारिणा जातिभ्रंशकरेण ॥ 12-178-45 विहाराय यथोचितेन यज्ञादिना विहर्तुम् ॥ 12-178-48 पण्डितकः कुत्सितः पण्डितः हेतुमदेव वक्ता न श्रुतिमत् । आक्रोष्टा परुषवाक् ॥ 12-178-49 सर्वशङ्की स्वर्गादृष्टादिसद्भावेऽपि शङ्कावान् ॥ 12-178-54 हरिवाहनमिन्द्रम् ॥
