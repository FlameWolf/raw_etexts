अध्यायः 101

भीष्मेण युधिष्ठिरम् प्रति योधलक्षणादिकथनम् ॥ 1 ॥
KK-12-01-101-001	युधिष्ठिर उवाच 
KK-12-01-101-001a	किंशीलाः किंसमुत्थानाः कथंरूपाश्च भारत ।
KK-12-01-101-001c	किंसन्नाहाः कथंशस्त्रा जनाः स्युः संयुगे नृपाः ॥
KK-12-01-101-002	भीष्म उवाच 
KK-12-01-101-002a	यथाचरितमेवात्र शस्त्रं पत्रं विधीयते ।
KK-12-01-101-002c	आचाराद्धीह पुरुषस्तथा कर्मसु वर्तते ॥
KK-12-01-101-003a	गान्धाराः सिन्धुसौवीरा नखरप्रासयोधिनः ।
KK-12-01-101-003c	अभीरवः सुबलिनस्तद्बलं सर्वपारगम् ॥
KK-12-01-101-004a	सर्वशस्त्रेषु कुशलाः सत्ववन्तो ह्युशीनराः ।
KK-12-01-101-004c	प्राच्या मातङ्गयुद्धेषु कुशलाः कूटयोधिनः ॥
KK-12-01-101-005a	तथा यवनकाम्भोजा मधुरामभितश्च ये ।
KK-12-01-101-005c	एतेऽश्वयुद्धकुशला दाक्षिणात्याऽसिचर्मिणः ।
KK-12-01-101-005e	सर्वत्र शूरा जायन्ते महासत्वा महाबलाः ॥
KK-12-01-101-006a	आवन्तिका महाशूराश्चतुरङ्गे च मालवाः ।
KK-12-01-101-006c	एकोऽपि हि सहस्रस्य तिष्ठत्यभिमुखो रणे ॥
KK-12-01-101-007ac	प्रायो देशाः समुद्दिष्टा लक्षणानि तु मे शृणु ॥
KK-12-01-101-008a	सिंहशार्दूलवाङ्नेत्राः सिंहशार्दूलगामिनः ।
KK-12-01-101-008c	पारावतकुलिङ्गाक्षाः सर्वे शूराः प्रमाथिनः ||
KK-12-01-101-009a	मृगस्वरा द्वीपिनेत्रा ऋषभाक्षास्तथा परे ।
KK-12-01-101-009c	प्रमाथिनश्च मन्द्राश्च क्रोधनाः किङ्किणीस्वनाः ॥
KK-12-01-101-010a	मेघस्वनाः क्रूरमुखाः केचिच्च कलनिस्वनाः ।
KK-12-01-101-010c	जिह्मनासाग्रजिह्वाश्च दूरगा दूरपातिनः ॥
KK-12-01-101-011a	बिडालकुब्जाः स्तब्धाक्षास्तनुकेशास्तनुत्वचः ।
KK-12-01-101-011c	शीघ्राश्चपलचित्ताश्च ते भवन्ति दुरासदाः ॥
KK-12-01-101-012a	गौरा निमीलिताः केचिन्मृदुप्रकृतयस्तथा ।
KK-12-01-101-012c	तुरङ्गगतिनिर्घोषास्ते नराः पारयिष्णवः ॥
KK-12-01-101-013a	सुसंहताः प्रतनवो व्यूढोरस्काः सुसंस्थिताः ।
KK-12-01-101-013c	प्रवादितेषु कुप्यन्ति हृष्यन्ति कलदहेषु च ॥
KK-12-01-101-014a	गम्भीराक्षा निसृष्टाक्षाः पिङ्गाक्षा भ्रुकुटीमुखाः ।
KK-12-01-101-014c	नकुलाक्षास्तथा चैव सर्वे शूरास्तनुत्यजः ॥
KK-12-01-101-015a	जिह्माक्षाः प्रललाटाश्च निर्मांसहनवोऽव्यथाः ।
KK-12-01-101-015c	वक्रबाह्वङ्गुलीसक्थाः कृशा धमनिसन्तताः ॥
KK-12-01-101-016a	प्रविशन्ति च वेगेन साम्पराये ह्युपस्थिते ।
KK-12-01-101-016c	वारणा इव सम्मत्तास्ते भवन्ति दुरासदाः ॥
KK-12-01-101-017a	दीप्तस्फुटितकेशान्ताः स्थूलपार्श्वहनूमुखाः ।
KK-12-01-101-017c	उन्नतांसाः पृथुग्रीवा विकटाः स्थूलपिण्डिकाः ॥
KK-12-01-101-018a	उद्बन्धा इव सुग्रीवा विनताविहगा इव ।
KK-12-01-101-018c	पिण्डशीर्षातिवक्त्राश्च पृषदंशमुखास्तथा ॥
KK-12-01-101-019a	उग्रस्वरा मन्युमन्तो युद्धेष्वारावसारिणः ।
KK-12-01-101-019c	अधर्मज्ञाऽवलिप्ताश्च घोरा रौद्रप्रदर्शनाः ॥
KK-12-01-101-020a	त्यक्तात्मानः सर्व एते उदग्रा ह्यनिवर्तिनः ।
KK-12-01-101-020c	पुरस्कार्याः सदा सैन्ये हन्यन्ते घ्नन्ति चापि ते ॥
KK-12-01-101-021a	अधार्मिका भिन्नवृत्ताः सान्त्वेनैषां पराभवः ।
KK-12-01-101-021c	एवमेव प्रदूष्यन्ते राज्ञोऽप्येते ह्यभीक्ष्णशः ॥ 

इति श्रीमन्महाभारते शान्तिपर्वणि राजधर्मपर्वणि एकाधिकशततमोऽध्यायः ॥ 101 ॥

12-101-2 आचरितं कुलदेशाचारागतम् । पत्रं वाहनम् ॥ 12-101-5 दाक्षिणात्या असिचर्मिण इति च्छेदः ॥ 12-101-8 कुलिङ्गाक्षाः कुलिङ्गः सर्पः ॥ 12-101-10 जिह्मनाः सानुजङ्घाश्चेति थ. पाठः ॥ 12-101-15 प्रललाटाः उन्नतकपालाः ॥ 12-101-17 दीप्तः पिङ्गलः । पिण्डिकाः जानुनोरधःपश्चाद्भागाः ॥ 12-101-18 सुग्रीवा वासुदेवाश्वाः । विनताविहगाः गरुडाः । पिण्डशीर्षाः वृत्तशिरसः । अतिवक्त्राः विस्तीर्णमुखाः । सन्धिरार्षः समासो वा ॥ 12-101-21 एवमेव प्रकुप्यन्ति इति झ. पाठः ॥
