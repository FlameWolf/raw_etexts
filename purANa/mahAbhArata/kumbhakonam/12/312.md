अध्यायः 312

भीष्मेण युधिष्ठिरम् प्रति विद्याऽविद्यादिप्रतिपादकवसिष्ठकरालजनकसंवादानुवादः ॥ 1 ॥
KK-12-03-312-001	वसिष्ठ उवाच 
KK-12-03-312-001a	साङ्ख्यदर्शनमेतावदुक्तं ते नृपसत्तम ।
KK-12-03-312-001c	विद्याविद्ये त्विदानीं मे त्वं निबोधानुपूर्वशः ॥
KK-12-03-312-002a	अविद्यामाहुरव्यक्तं सर्गप्रलयधर्मिणीम् ।
KK-12-03-312-002c	सर्गप्रलयनिर्मुक्तो विद्यो वै पञ्चविंशकः ॥
KK-12-03-312-003a	'एकत्वं च बहुत्वं च प्रकृतेरनु तत्त्ववित् ।'
KK-12-03-312-003c	परस्परं तु विद्यां वै त्वं निबोधानुपूर्वशः ।
KK-12-03-312-003e	यथोक्तमृषिभिस्तात साङ्ख्यस्यास्य निदर्शनम् ॥
KK-12-03-312-004a	कर्मेन्द्रियाणां सर्वेषां विद्या बुद्धीन्द्रियं स्मृतम् ।
KK-12-03-312-004c	बुद्धीन्द्रियाणां च तथा विशेषा इति नः श्रुतम् ॥
KK-12-03-312-005a	विशेषाणां मनस्तेषां विद्यामाहुर्मनीषिणः ।
KK-12-03-312-005c	मनसः पञ्चभूतानि विद्या इत्यभिचक्षते ॥
KK-12-03-312-006a	अहङ्कारस्तु भूतानां पञ्चानां नात्र संशयः ।
KK-12-03-312-006c	अहङ्कारस्य च तथा बुद्धिर्विद्या नरेश्वर ॥
KK-12-03-312-007a	बुद्धेः प्रकृतिरव्यक्तं तत्त्वानां परमेश्वरम् ।
KK-12-03-312-007c	विद्या ज्ञेया नरश्रेष्ठ विधिश्च परमः स्मृतः ॥
KK-12-03-312-008a	अव्यक्तस्य परं प्राहुर्विद्यां वै पञ्चविंशकम् ।
KK-12-03-312-008c	सर्वस्य सर्वमित्युक्तं ज्ञेयं ज्ञानस्य पार्थिव ॥
KK-12-03-312-009a	ज्ञानमव्यक्तमित्युक्तं ज्ञेयो वै पञ्चविंशकः ।
KK-12-03-312-009c	तथैव ज्ञानमव्यक्तं विज्ञाता पञ्चविंशकः ॥
KK-12-03-312-010a	विद्याविद्यार्थितत्त्वेन मयोक्ता ते विशेषतः ।
KK-12-03-312-010c	अक्षरं च क्षरं चैव यदुक्तं तन्निबोध मे ॥
KK-12-03-312-011a	उभावेतौ क्षरावुक्तावुभावेतौ क्षराक्षरौ ।
KK-12-03-312-011c	कारणं तु प्रवक्ष्यामि यथाख्यातो न जानतः ॥
KK-12-03-312-012a	अनादिनिधनावेतावुभावेवेश्वरौ मतौ ।
KK-12-03-312-012c	तत्त्वसञ्ज्ञावुभावेतौ प्रोच्यते ज्ञानचिन्तकैः ॥
KK-12-03-312-013a	सर्गप्रलयधर्मत्वादव्यक्तं प्राहुरक्षरम् ।
KK-12-03-312-013c	तदेतद्गुणसर्गाय विकुर्वाणं पुनःपुनः ॥
KK-12-03-312-014a	गुणानां महदादीनामुत्पद्यन्ते परम्पराः ।
KK-12-03-312-014c	अधिष्ठानं क्षेत्रमाहुरेतत्तत्पञ्चविंशकम् ॥
KK-12-03-312-015a	यदा तु गुणजालं तदव्यक्तात्मनि सङ्क्षिपेत् ।
KK-12-03-312-015c	तदा सह गुणैस्तैस्तु पञ्चविंशो विलीयते ॥
KK-12-03-312-016a	गुणा गुणेषु लीयन्ते तदैका प्रकृतिर्भवेत् ।
KK-12-03-312-016c	क्षेत्रज्ञोऽपि यदा तात तत्क्षेत्रे सम्प्रलीयते ॥
KK-12-03-312-017a	तदाऽक्षरत्वं प्रकृतिर्गच्छते गुणसञ्ज्ञिता ।
KK-12-03-312-017c	निर्गुणत्वं च वैदेह गुणेष्वप्रतिवर्तनात् ॥
KK-12-03-312-018a	एवमेव च क्षेत्रज्ञः क्षेत्रज्ञानपरिक्षयात् ।
KK-12-03-312-018c	प्रकृत्या निर्गुणस्त्वेष इत्येवमनुशुश्रुम ॥
KK-12-03-312-019a	क्षरो भवत्येष यदा तदा गुणवती मिथः ।
KK-12-03-312-019c	प्रकृतिं त्वभिजानाति निर्गुणत्वं तथाऽऽत्मनः ॥
KK-12-03-312-020a	तदा विशुद्धो भवति प्रकृतेः परिवर्जनात् ।
KK-12-03-312-020c	अन्योऽहमन्येयमिति यदा बुध्यति बुद्धिमान् ॥
KK-12-03-312-021a	तदैषा त्वन्यतामेति न च मिश्रत्वतां व्रजेत् ।
KK-12-03-312-021c	प्रकृत्या चैव राजेन्द्र मिश्रोऽनन्यश्च दृश्यते ॥
KK-12-03-312-022a	यदा तु गुणजालं तत्प्राकृतं विजुगुप्सते ।
KK-12-03-312-022c	पश्यते चापरं पश्यं तदा पश्यन्न संस्वजेत् ॥
KK-12-03-312-023a	किमहं कृतवानेवं योहं कालमिमं जनम् ।
KK-12-03-312-023c	'यदा मत्स्योदकं ज्ञानमनुवर्तितवांस्तदा ।'
KK-12-03-312-023e	मत्स्यो जालं ह्यविज्ञानादनुवर्तितवानिह ॥
KK-12-03-312-024a	अहमेव हि सम्मोहादन्यमन्यं जनाज्जनम् ।
KK-12-03-312-024c	मत्स्यो यथोदकज्ञानादनुवर्तितवानहम् ॥
KK-12-03-312-025a	मत्स्योऽन्यत्वं यथा ज्ञानादुदकान्नाभिमन्यते ।
KK-12-03-312-025c	आत्मानं तद्वदज्ञानादन्यत्वं चैव वेद्म्यहम् ॥
KK-12-03-312-026a	ममास्तु धिगबुद्धस्य योऽहमज्ञ इमं पुनः ।
KK-12-03-312-026c	अनुवर्तितवान्मोहादन्यमन्यं जनाज्जनम् ॥
KK-12-03-312-027a	अयमत्र भेवद्बन्धुरनेन सह मे क्षमम् ।
KK-12-03-312-027c	साम्यमेकत्वतां यास्ये यादृशस्तादृशस्त्वहम् ॥
KK-12-03-312-028a	तुल्यतामिह पश्यामि सदृशोऽहमनेन वै ।
KK-12-03-312-028c	अयं हि विमलोऽव्यक्तमहमीदृशकस्तथा ॥
KK-12-03-312-029a	योऽहमज्ञानसम्मोहादज्ञया सम्प्रवृत्तवान् ।
KK-12-03-312-029c	ससङ्गयाऽहं निःसङ्गः स्थितः कालमिमं त्वहम् ॥
KK-12-03-312-030a	अनयाऽहं वशीभूतः कालमेतं न बुद्धवान् ।
KK-12-03-312-030c	उच्चमध्यमनीचानां तामहं कथमावसे ॥
KK-12-03-312-031a	समानया न याचेह सहवासमहं कथम् ।
KK-12-03-312-031c	गच्छाम्यबुद्धभावत्वादेषेदानीं स्थिरो भवे ॥
KK-12-03-312-032a	सहवासं न यास्यामि कालमेतद्धि वञ्चनात् ।
KK-12-03-312-032c	वञ्चितोस्म्यनया यद्धि निर्विकारो विकारया ॥
KK-12-03-312-033a	न चायमपराधोऽस्या ह्यपराधो ह्ययं मम ।
KK-12-03-312-033c	योऽहमत्राभवं सक्तः पराङ्मुखमुपस्थितः ॥
KK-12-03-312-034a	ततोस्मि बहुरूपासु स्थितो मूर्तिष्वमूर्तिमान् ।
KK-12-03-312-034c	अमूर्तश्चापि मूर्तात्मा ममत्वेन प्रधर्षितः ॥
KK-12-03-312-035a	प्रकृतेरनयत्वेन तासु तास्विह योनिषु ।
KK-12-03-312-035c	निर्ममस्य ममत्वेन किं कृतं तासु तासु च ॥
KK-12-03-312-036a	योनीषु वर्तमानेन नष्टसञ्ज्ञेन चेतसा ।
KK-12-03-312-036c	न ममात्रानया कार्यमहङ्कारकृतात्मना ॥
KK-12-03-312-037a	आत्मानं बहुधा कृत्वा येयं भूयो युनक्ति माम् ।
KK-12-03-312-037c	इदानीमेष बुद्धोस्मि निर्ममो निरहङ्कृतः ॥
KK-12-03-312-038a	ममत्वमनया नित्यमहङ्कारकृतात्मकम् ।
KK-12-03-312-038c	अपेत्याहमिमां हित्वा संश्रयिष्ये निरामयम् ॥
KK-12-03-312-039a	अनेन साम्यं यास्यामि नानयाऽहमचेतसा ।
KK-12-03-312-039c	क्षणं मम सहानेन नैकत्वमनया सह ॥
KK-12-03-312-040a	एवं परमसम्बोधात्पञ्चविंशोऽनुबुद्धवान् ।
KK-12-03-312-040c	अक्षरत्वं नियच्छेत त्यक्त्वा क्षरमनामयम् ॥
KK-12-03-312-041a	अव्यक्तं व्यक्तकर्माणं सगुणं निर्गुणं तथा ।
KK-12-03-312-041c	निर्गुणं परमं दृष्ट्वा तादृग्भवति मैथिल ॥
KK-12-03-312-042a	अक्षरक्षरयोरेतदुक्तं तत्वनिदर्शनम् ।
KK-12-03-312-042c	मयेह ज्ञानसम्पन्नं यथाश्रुतिनिदर्शनात् ॥
KK-12-03-312-043a	निःसन्दिग्धं च सूक्ष्मं च विबुद्धं विमलं यथा ।
KK-12-03-312-043c	प्रवक्ष्यामि तु ते भूयस्तन्निबोध यथाश्रुतम् ॥
KK-12-03-312-044a	साङ्ख्ययोगौ मया प्रोक्तौ शास्त्रद्वयनिदर्शनात् ।
KK-12-03-312-044c	यदेव शास्त्रं साङ्ख्योक्तं योगदर्शनमेव तत् ॥
KK-12-03-312-045a	प्रबोधनकरं ज्ञानं साङ्ख्यानामवनीपते ।
KK-12-03-312-045c	विस्पष्टं प्रोच्यते तत्र शिष्याणां हितकाम्यया ॥
KK-12-03-312-046a	पृथक्चैवमिदं शास्त्रमित्याहुः कुशला जनाः ।
KK-12-03-312-046c	अस्मिंश्च शास्त्रे योगानां पुनर्दधि पुनः शरः ॥
KK-12-03-312-047a	पञ्चविंशात्परं तत्त्वं न पश्यति नराधिप ।
KK-12-03-312-047c	साङ्ख्यानां तु परं तत्त्वं यथावदनुवर्णितम् ॥
KK-12-03-312-048a	बुद्धमप्रतिबुद्धं च बुध्यमानं च तत्त्वतः ।
KK-12-03-312-048c	बुध्यमानं च बुद्धं च प्राहुर्योगनिदर्शनम् ॥ 

इति श्रीमन्महाभारते शान्तिपर्वणि मोक्षधर्मपर्वणि द्वादशाधिकत्रिशततमोऽध्यायः ॥ 312 ॥

12-312-10 विद्याविद्यार्थतत्वेनेति ट. पाठः ॥ 12-312-14 अधिष्ठानं क्षेममाहुरिति ड. थ. पाठः ॥ 12-312-22 न संसृजेदिति ध. पाठः ॥ 12-312-25 उदकादभिमन्यत इति ट. ध. पाठः ॥ 12-312-35 प्राकृतेन ममत्वेनेति झ. पाठः ॥ 12-312-37 श्रेयो भूयो युनक्ति मामिति ध. पाठः ॥ 12-312-41 अव्यक्तं व्यक्तधर्माणमिति झ. पाठः ॥ 12-312-46 पुनर्वेदे पुरःसर इति झ. पाठः ॥ 12-312-47 पठ्यते न नराधिपेति झ. पाठः ॥
