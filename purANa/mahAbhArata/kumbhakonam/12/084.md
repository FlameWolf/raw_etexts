अध्यायः 084

भीष्मेण युधिष्ठिरम् प्रति इन्द्रबृहस्पतिसंवादानुवादः ॥ 1 ॥
KK-12-01-084-001	भीष्म उवाच 
KK-12-01-084-001a	अत्राप्युदाहरन्तीममितिहासं पुरातनम् ।
KK-12-01-084-001c	बृहस्पतेश्च संवादं शक्रस्य च युधिष्ठिर ॥
KK-12-01-084-002	शक्र उवाच 
KK-12-01-084-002a	किंस्विदेकपदं ब्रह्मन्पुरुषः सम्यगाचरन् ।
KK-12-01-084-002c	प्रमाणं सर्वभूतानां यशश्चैवाप्नुयान्महत् ॥
KK-12-01-084-003	बृहस्पति उवाच 
KK-12-01-084-003a	सान्त्वमेकपदं शक्र पुरुषः सम्यगाचरन् ।
KK-12-01-084-003c	प्रमाणं सर्वभूतानां यशश्चैवाप्नुयान्महत् ॥
KK-12-01-084-004a	एतदेकपदं शक्र सर्वलोकसुखावहम् ।
KK-12-01-084-004c	आचरन्सर्वभूतेषु प्रियो भवति सर्वदा ॥
KK-12-01-084-005a	यो हि नाभाषते किञ्चित्सर्वदा भ्रुकुटीमुखः ।
KK-12-01-084-005c	द्वेष्यो भवति भूतानां स सान्त्वमिह नाचरन् ॥
KK-12-01-084-006a	यस्तु सर्वमभिप्रेक्ष्य पूर्वमेवाभिभाषते ।
KK-12-01-084-006c	स्मितपूर्वाभिभाषी च तस्य लोकः प्रसीदति ॥
KK-12-01-084-007a	दानमेव हि सर्वत्र सान्त्वेनानभिजल्पितम् ।
KK-12-01-084-007c	न प्रीणयति भूतानि निर्व्यञ्जनमिवाशनम् ॥
KK-12-01-084-008a	आददन्नपि भूतानां मधुरामीरयन्गिरम् ।
KK-12-01-084-008c	सर्वलोकमिमं शक्र सान्त्वेन कुरुते वशे ॥
KK-12-01-084-009a	तस्मात्सान्त्वं प्रयोक्तव्यं दण्डमाधित्सताऽपि हि ।
KK-12-01-084-009c	प्रीतिं च जनयत्येवं न चास्योद्विजते जनः ॥
KK-12-01-084-010a	सुकृतस्य हि सान्त्वस्य श्लक्ष्णस्य मधुरस्य च ।
KK-12-01-084-010c	सम्यगासेव्यमानस्य तुल्यं जातु न विद्यते ॥
KK-12-01-084-011	भीष्म उवाच 
KK-12-01-084-011a	इत्युक्तः कृतवान्सर्वं यथा शक्रः पुरोधसा ।
KK-12-01-084-011c	तथा त्वमपि कौन्तेय सम्यगेतत्समाचर ॥ 

इति श्रीमन्महाभारते शान्तिपर्वणि राजधर्मपर्वणि चतुरशीतितमोऽध्यायः ॥ 84 ॥

12-84-1 अत्र मन्त्रमूलभूते प्रजासङ्ग्रहणे विषये ॥ 12-84-2 एकपदं यत्र सर्वे गुणाः अन्तर्भवन्ति तदेव कर्तव्यं वस्तु । प्रमाणं सम्मतम् ॥ 12-84-3 सान्त्वं निष्कपटं प्रियवचनम् ॥ 12-84-5 नाभाषते तूष्णीमास्ते । नाचरन् अनाचरन् ॥
