अध्यायः 046

वैशम्पायनेन जनमेजयम् प्रति भीष्मकृतकृष्णस्तवराजानुवादपूर्वकम् भीष्मस्य शरीरत्यागप्रकारकथनम् ॥ 1 ॥
KK-12-01-046-001	जनमेजय उवाच 
KK-12-01-046-001a	शरतल्पे शयानस्तु भरतानां पितामहः ।
KK-12-01-046-001c	कथमुत्सृष्टवान्देहं कं च योगमधारयत् ॥
KK-12-01-046-002	वैशम्पायन उवाच 
KK-12-01-046-002a	शृणुष्वावहितो राजञ्शुचिर्भूत्वा समाहितः ।
KK-12-01-046-002c	भीष्मस्य कुरुशार्दूल देहोत्सर्गं महात्मनः ॥
KK-12-01-046-003a	प्रवृत्तमात्रे त्वयनमुत्तरेण दिवाकरे ।
KK-12-01-046-003c	`शुक्लपक्षस्य चाष्टम्यां माघमासस्य पार्थिव ॥
KK-12-01-046-004a	प्राजापत्ये च नक्षत्रे मध्यं प्राप्ते दिवाकरे ।'
KK-12-01-046-004c	समावेशयदात्मानमात्मन्येव समाहितः ॥
KK-12-01-046-005a	विकीर्णांशुरिवादित्यो भीष्मः शरशतैश्चितः ।
KK-12-01-046-005c	शुशुभे परया लक्ष्म्या वृतो ब्राह्मणसत्तमैः ॥
KK-12-01-046-006a	व्यासेन देवश्रवसा नारदेन सुरर्षिणा ।
KK-12-01-046-006c	देवस्थानेन वात्स्येन तथाऽश्मकसुमन्तुना ॥
KK-12-01-046-007a	तथा जैमिनिना चैव पैलेन च महात्मना ।
KK-12-01-046-007c	शाण्डिल्यदेवलाभ्यां च मैत्रेयेण च धीमता ॥
KK-12-01-046-008a	असितेन वसिष्ठेन कौशिकेन महात्मना ।
KK-12-01-046-008c	हारितलोमशाभ्यां च तथाऽऽत्रेयेण धीमता ॥
KK-12-01-046-009a	[बृहस्पतिश्च शुक्रश्च च्यवनश्च महामुनिः ।
KK-12-01-046-009c	सनत्कुमारः कपिलो चाल्मीकिस्तुम्बुरुः कुरुः ॥
KK-12-01-046-010a	मौद्गल्यो भार्गवो रामस्तृणबिन्दुर्महामुनिः ।
KK-12-01-046-010c	पिप्पलादोऽथ वायुश्च संवर्तः पुलहः कचः ॥
KK-12-01-046-011a	काश्यपश्च पुलस्त्यश्च क्रतुर्दक्षः पराशरः ।
KK-12-01-046-011c	मरीचिरङ्गिराः काश्यो गौतमो गालवो मुनिः ॥
KK-12-01-046-012a	धौम्यो विभाण्डो माण्डव्यो धौम्रः कृष्णानुभौतिकः ।
KK-12-01-046-012c	उलूकः परमो विप्रो मार्कण्डेयो महामुनिः ।
KK-12-01-046-012e	भास्करिः पूरणः कृष्णः सूतः परमधार्मिकः ॥
KK-12-01-046-013a	एतैश्चान्यैर्मुनिगणैर्महाभागैर्महात्मभिः ।
KK-12-01-046-013c	श्रद्धादमशमोपेतैर्वृतश्चन्द्र इव ग्रहैः ॥
KK-12-01-046-014a	भीष्मस्तु पुरुषव्याघ्रः कर्मणा मनसा गिरा ।
KK-12-01-046-014c	शरतल्पगतः कृष्णं प्रदध्यौ प्राञ्जलिः शुचिः ॥
KK-12-01-046-015a	स्वरेण हृष्टपुष्टेन तुष्टाव मधुसूदनम् ।
KK-12-01-046-015c	योगेश्वरं पद्मनाभं विष्णुं जिष्णुं जगत्पतिम् ।
KK-12-01-046-015e	`अनादिनिधनं विष्णुमात्मयोनिं सनातनम् ॥'
KK-12-01-046-016a	कृताञ्जलिपुटो भूत्वा वाग्विदां प्रवरः प्रभुः |
KK-12-01-046-016c	भीष्मः परमधर्मात्मा वासुदेवमथास्तुवत् ॥
KK-12-01-046-017	भीष्म उवाच 
KK-12-01-046-017a	आरिराधयिषुः कृष्णं वाचं जिगदिषामि याम् ।
KK-12-01-046-017c	तया व्याससमासिन्या प्रीयतां पुरुषोत्तमः ॥
KK-12-01-046-018a	शुचिं शुचिपदं हंसं तत्परं परमेष्ठिनम् ।
KK-12-01-046-018c	युक्त्वा सर्वात्मनाऽऽत्मानं तं प्रपद्ये प्रजापतिम् ॥
KK-12-01-046-019a	अनाद्यन्तं परं ब्रह्म न देवा नर्षयो विदुः ।
KK-12-01-046-019c	एकोऽयं वेद भगवान्धाता नारायणो हरिः ॥
KK-12-01-046-020a	नारायणादृषिगणास्तथा सिद्धमहोरगाः ।
KK-12-01-046-020c	देवा देवर्षयश्चैव यं विदुर्दुःखभेषजम् ॥
KK-12-01-046-021a	देवदानवगन्धर्वा यक्षराक्षसपन्नगाः ।
KK-12-01-046-021c	यं न जानन्ति को ह्येष कुतो वा भगवानिति ॥
KK-12-01-046-022a	`यमाहुर्जगतः कोशं यस्मिंश्च निहिताः प्रजाः ।
KK-12-01-046-022c	यस्मिँल्लोकाः स्फुरन्त्येते जाले शकुनयो यथा ॥'
KK-12-01-046-023a	यस्मिन्विश्वानि भूतानि तिष्ठन्ति च विशन्ति च ।
KK-12-01-046-023c	गुणभूतानि भूतेशे सूत्रे मणिगणा इव ॥
KK-12-01-046-024a	`यं च विश्वस्य कर्तारं जगतस्तस्थुषां पतिम् |
KK-12-01-046-024c	वदन्ति जगतोऽध्यक्षमध्यात्मपरिचिन्तकाः ॥'
KK-12-01-046-025a	यस्मिन्नित्ये तते तन्तौ दृढे स्रगिव तिष्ठति ।
KK-12-01-046-025c	सदसद्ग्रथितं विश्वं विश्वाङ्गे विश्वकर्मणि ॥
KK-12-01-046-026a	हरिं सहस्रशिरसं सहस्रचरणेक्षणम् ।
KK-12-01-046-026c	सहस्रबाहुमकुटं सहस्रवदनोज्ज्वलम् ॥
KK-12-01-046-027a	प्राहुर्नारायणं देवं यं विश्वस्य परायणम् ।
KK-12-01-046-027c	अणीयसामणीयांसं स्थविष्ठं च स्थवीयसाम् ।
KK-12-01-046-027e	गरीयसां गरिष्ठं च श्रेष्ठं च श्रेयसामपि ॥
KK-12-01-046-028a	यं वाकेष्वनुवाकेषु निषत्सूपनिषत्सु च ।
KK-12-01-046-028c	गृणन्ति सत्यकर्माणं सत्यं सत्येषु सामसु ॥
KK-12-01-046-029a	चतुर्भिश्चतुरात्मानं सत्वस्थं सात्वतां पतिम् ।
KK-12-01-046-029c	यं दिव्यैर्देवमर्चन्ति गुह्यैः परमनामभिः ॥
KK-12-01-046-030a	[यस्मिन्नित्यं तपस्तप्तं यदङ्गेष्वनुतिष्ठति ।
KK-12-01-046-030c	सर्वात्मा सर्ववित्सर्वः सर्वज्ञः सर्वभावनः ॥]
KK-12-01-046-031a	यं देवं देवकी देवी वसुदेवादजीजनत् ।
KK-12-01-046-031c	भौमस्य ब्रह्मणो गुप्त्यै दीप्तमग्निमिवारणिः ॥
KK-12-01-046-032a	यमनन्यो व्यपेताशीरात्मानं वीतकल्मषम् ।
KK-12-01-046-032c	इष्ट्वानन्त्याय गोविन्दं पश्यत्यात्मानमात्मनि ॥
KK-12-01-046-033a	`अप्रतर्क्यमविज्ञेयं हरिं नारायणं विभुम् ।'
KK-12-01-046-033c	अतिवाय्विन्द्रकर्माणमतिसूर्याग्नितेजसम् ।
KK-12-01-046-033e	अतिबुद्धीन्द्रियात्मानं तं प्रपद्ये प्रजापतिम् ॥
KK-12-01-046-034a	पुराणे पुरुषं प्रोक्तं ब्रह्मप्रोक्तं युगादिषु ।
KK-12-01-046-034c	क्षये सङ्कर्षणं प्रोक्तं तमुपास्यमुपास्महे ॥
KK-12-01-046-035a	यमेकं बहुधात्मानं प्रादुर्भूतमधोक्षजम् ।
KK-12-01-046-035c	नान्यभक्ताः क्रियावन्तो यजन्ते सर्वकामदम् ॥
KK-12-01-046-036a	ऋतमेकाक्षरं ब्रह्म यत्तत्सदसतः परम् ।
KK-12-01-046-036c	अनादिमध्यपर्यन्तं न देवा नर्षयो विदुः ॥
KK-12-01-046-037a	यं सुरासुरगन्धर्वाः सिद्धा ऋषिमहोरगाः ।
KK-12-01-046-037c	प्रयता नित्यमर्चन्ति परमं सुखभेषजम् ॥
KK-12-01-046-038a	अनादिनिधनं देवमात्मयोनिं सनातनम् ।
KK-12-01-046-038c	अप्रेक्ष्यमनभिज्ञेयं हरिं नारायणं प्रभुम् ॥
KK-12-01-046-039	अथ भीष्मस्तवराजः ॥
KK-12-01-046-039a	हिरण्यवर्णं यं गर्भमदितिर्दैत्यनाशनम् ।
KK-12-01-046-039c	एकं द्वादशधा जज्ञे तस्मै सूर्यात्मने नमः ॥
KK-12-01-046-040a	शुक्ले देवान्पितॄन्कृष्णे तर्पयत्यमृतेन यः ।
KK-12-01-046-040c	यश्च राजा द्विजातीनां तस्मै सोमात्मने नमः ॥
KK-12-01-046-041a	`हुताशनमुखैर्देवैर्धार्यते सकलं जगत् ।
KK-12-01-046-041c	हविः प्रथमभोक्ता यस्तस्मै होत्रात्मने नमः ॥'
KK-12-01-046-042a	महतस्तमसः पारे पुरुषं ह्यतितेजसम् ।
KK-12-01-046-042c	यं ज्ञात्वा मृत्युमत्येति तस्मै ज्ञेयात्मने नमः ॥
KK-12-01-046-043a	यं बृहन्तं बृहत्युक्थे यमग्नौ यं महाध्वरे ।
KK-12-01-046-043c	यं विप्रसङ्घा गायन्ति तस्मै वेदात्मने नमः ॥
KK-12-01-046-044a	पादाङ्गं सन्धिपर्वाणं स्वरव्यञ्जनभूषितम् ।
KK-12-01-046-044c	यमाहुरक्षरं विप्रास्तस्मै वागात्मने नमः ॥
KK-12-01-046-045a	[यज्ञाङ्गो यो वराहो वै भूत्वा गामुज्जहार ह ।
KK-12-01-046-045c	लोकत्रयहितार्थाय तस्मै वीर्यात्मने नमः ॥]
KK-12-01-046-046a	ऋग्यजुःसामधामानं दशार्धहविराकृतिम् ।
KK-12-01-046-046c	यं सप्ततन्तुं तन्वन्ति तस्मै यज्ञात्मने नमः ॥
KK-12-01-046-047a	[चतुर्भिश्च चतुर्भिश्च द्वाभ्यां पञ्चभिरेव च ।
KK-12-01-046-047c	हूयते च पुनर्द्वाभ्यां तस्मै होमात्मने नमः ॥]
KK-12-01-046-048a	यः सुपर्णो यजुर्नाम च्छन्दोगात्रस्त्रिवृच्छिराः ।
KK-12-01-046-048c	रथन्तरबृहत्पक्षस्तस्मै स्तोत्रात्मने नमः ॥
KK-12-01-046-049a	यः सहस्रसवे सत्रे जज्ञे विश्वसृजामृषिः ।
KK-12-01-046-049c	हिरण्यपक्षः शकुनिस्तस्मै तार्क्ष्यात्मने नमः ॥
KK-12-01-046-050a	यश्चिनोति सतां सेतुमृतेनामृतयोनिना ।
KK-12-01-046-050c	धर्मार्थव्यवहाराङ्गैस्तस्मै सत्यात्मने नमः ॥
KK-12-01-046-051a	यं पृथग्धर्मचरणाः पृथग्धर्मफलैषिणः ।
KK-12-01-046-051c	पृथग्धर्मैः समर्चन्ति तस्मै धर्मात्मने नमः ॥
KK-12-01-046-052a	[यतः सर्वे प्रसूयन्ते ह्यनङ्गात्माङ्गदेहिनः ।
KK-12-01-046-052c	उन्मादः सर्वभूतानां तस्मै कामात्मने नमः ॥]
KK-12-01-046-053a	यं तं व्यक्तस्थमव्यक्तं विचिन्वन्ति महर्षयः ।
KK-12-01-046-053c	क्षेत्रे क्षेत्रज्ञमासीनं तस्मै क्षेत्रात्मने नमः ॥
KK-12-01-046-054a	यं दृगात्मानमात्मस्थं वृतं षोडशभिर्गुणैः ।
KK-12-01-046-054c	प्राहुः सप्तदशं साङ्ख्यास्तस्मै साङ्ख्यात्मने नमः ॥
KK-12-01-046-055a	यं विनिद्रा जितश्वासाः सन्तुष्टाः संयतेन्द्रियाः ।
KK-12-01-046-055c	ज्योतिः पश्यन्ति युञ्जानास्तस्मै योगात्मेन नमः ॥
KK-12-01-046-056a	अपुण्यपुण्योपरमे यं पुनर्भवनिर्भयाः ।
KK-12-01-046-056c	शान्ताः सन्न्यासिनो यान्ति तस्मै मोक्षात्मने नमः ॥
KK-12-01-046-057a	यस्याग्निरास्यं द्यौर्मूर्धा खं नाभिश्चरणौ क्षितिः ।
KK-12-01-046-057c	सूर्यश्चक्षुर्दिशः श्रोत्रं तस्मै लोकात्मने नमः ॥
KK-12-01-046-058a	युगेष्वावर्तते योंऽशैर्मासर्त्वयनहायनैः ।
KK-12-01-046-058c	सर्गप्रलययोः कर्ता तस्मै कालात्मने नमः ॥
KK-12-01-046-059a	योऽसौ युगसहस्रान्ते प्रदीप्तार्चिर्विभावसुः ।
KK-12-01-046-059c	सम्भक्षयति भूतानि तस्मै घोरात्मने नमः ॥
KK-12-01-046-060a	सम्भक्ष्य सर्वभूतानि कृत्वा चैकार्णवं जगत् ।
KK-12-01-046-060c	बालः स्वपिति यश्चैकस्तस्मै मायात्मने नमः ॥
KK-12-01-046-061a	सहस्रशिरसे तस्मै पुरुषायामितात्मने ।
KK-12-01-046-061c	चतुःसमुद्रपयसि योगनिद्रात्मने नमः ॥
KK-12-01-046-062a	अजस्य नाभावध्येकं यस्मिन्विश्वं प्रतिष्ठितम् ।
KK-12-01-046-062c	पुष्करं पुष्कराक्षस्य तस्मै पद्मात्मने नमः ॥
KK-12-01-046-063a	यस्य केशेषु जीमूता नद्यः सर्वाङ्गसन्धिषु ।
KK-12-01-046-063c	कुक्षौ समुद्राश्चत्वारस्तस्मै तोयात्मने नमः ॥
KK-12-01-046-064a	यस्मात्सर्गाः प्रवर्तन्ते सर्गप्रलयविक्रियाः ।
KK-12-01-046-064c	यस्मिंश्चैव प्रलीयन्ते तस्मै हेत्वात्मने नमः ॥
KK-12-01-046-065a	[यो निषण्णो भवेद्रात्रौ दिवा भवति विष्ठितः ।
KK-12-01-046-065c	इष्टानिष्टस्य च द्रष्टा तस्मै द्रष्ट्रात्मने नमः ॥]
KK-12-01-046-066a	अकार्यः सर्वकार्येषु धर्मकार्यार्थमुद्यतः ।
KK-12-01-046-066c	वैकुण्ठस्य हि तद्रूपं तस्मै कार्यात्मने नमः ॥
KK-12-01-046-067a	ब्रह्म वक्त्रं भुजौ क्षत्रं कृत्स्नमूरूदरं विशः ।
KK-12-01-046-067c	पादौ यस्याश्रिताः शूद्रास्तस्मै वर्णात्मने नमः ॥
KK-12-01-046-068a	अन्नपानेन्धनमयो रसप्राणविवर्धनः ।
KK-12-01-046-068c	यो धारयति भूतानि तस्मै प्राणात्मने नमः ॥
KK-12-01-046-069a	[प्राणानां धारणार्थाय योऽन्नं भुङ्क्ते चतुर्विधम् ।
KK-12-01-046-069c	अन्तर्भूतः पचत्यग्निस्तस्मै पाकात्मने नमः ॥]
KK-12-01-046-070a	विषये वर्तमानानां यं तं वैषयिकैर्गुणैः ।
KK-12-01-046-070c	प्राहुर्विषयगोप्तारं तस्मै गोप्त्रात्मने नमः ॥
KK-12-01-046-071a	अप्रमेयशरीराय सर्वतो बुद्धिचक्षुषे ।
KK-12-01-046-071c	अपारपरिमाणाय तस्मै दिव्यात्मने नमः ॥
KK-12-01-046-072a	परः कालात्परो यज्ञात्परः सदसतश्च यः ।
KK-12-01-046-072c	अनादिरादिर्विश्वस्य तस्मै विश्वात्मने नमः ॥
KK-12-01-046-073a	वैद्युतो जाठरश्चैव पावकः शुचिरेव च ।
KK-12-01-046-073c	दहनः सर्वभक्षाणां तस्मै वह्न्यात्मने नमः ॥
KK-12-01-046-074a	रसातलगतः श्रीमाननन्तो भगवान्प्रभुः ।
KK-12-01-046-074c	जगद्धारयते योऽसौ तस्मै शेषात्मने नमः ॥
KK-12-01-046-075a	ज्वलनार्केन्दुताराणां ज्योतिषां दिव्यमूर्तिनाम् ।
KK-12-01-046-075c	यस्तेजयति तेजांसि तस्मै तेजात्मने नमः ॥
KK-12-01-046-076a	आत्मज्ञानमिदं ज्ञानं ज्ञात्वा पञ्चस्ववस्थितम् ।
KK-12-01-046-076c	यं ज्ञानेनाधिगच्छन्ति तस्मै ज्ञानात्मने नमः ॥
KK-12-01-046-077a	साङ्ख्यैर्योगैर्विनिश्चित्य साध्यैश्च परमर्षिभिः ।
KK-12-01-046-077c	यस्य तु ज्ञायते तत्वं तस्मै गुह्यात्मने नमः ॥
KK-12-01-046-078a	जटिने दण्डिने नित्यं लम्बोदरशरीरिणे ।
KK-12-01-046-078c	कमण्डलुनिषङ्गाय तस्मै ब्रह्मात्मने नमः ॥
KK-12-01-046-079a	[शूलिने त्रिदशेशाय त्र्यम्बकाय महात्मने ।
KK-12-01-046-079c	भस्मदिग्धोर्ध्वलिङ्गाय तस्मा रुद्रात्मने नमः ॥
KK-12-01-046-080a	चन्द्रार्धकृतशीर्षाय व्यालयज्ञोपवीतिने ।
KK-12-01-046-080c	पिनाकशूलहस्ताय तस्मै उग्रात्मने नमः ॥]
KK-12-01-046-081a	यो जातो वसुदेवेन देवक्यां यदुनन्दनः ।
KK-12-01-046-081c	शङ्खचक्रगदापाणिर्वासुदेवात्मने नमः ॥
KK-12-01-046-082a	शिरःकपालमालाय व्याघ्रचर्मनिवासिने ।
KK-12-01-046-082c	भस्मदिग्धशरीराय तस्मै रुद्रात्मने नमः ॥
KK-12-01-046-083a	यो मोहयति भूतानि सर्वपाशानुबन्धनैः ।
KK-12-01-046-083c	सर्वस्य रक्षणार्थाय तस्मै मोहात्मने नमः ॥
KK-12-01-046-084a	चैतन्यं सर्वतो नित्यं सर्वप्राणिहृदि स्थितम् ।
KK-12-01-046-084c	सर्वातीततरं सूक्ष्मं तस्मै सूक्ष्मात्मने नमः ॥
KK-12-01-046-085a	पञ्चभूतात्मभूताय भूतादिनिधनाय च ।
KK-12-01-046-085c	अक्रोधद्रोहमोहाय तस्मै शान्तात्मने नमः ॥
KK-12-01-046-086a	यस्मिन्सर्वं यतः सर्वं यः सर्वं सर्वतश्च यः ।
KK-12-01-046-086c	यश्च सर्वमयो देवस्तस्मै सर्वात्मने नमः ॥
KK-12-01-046-087a	यः शेते क्षीरपर्यङ्के दिव्यनागविभूषिते ।
KK-12-01-046-087c	फणासहस्ररचिते तस्मै निद्रात्मने नमः ॥
KK-12-01-046-088a	विश्वे च मरुतश्चैव रुद्रादित्याश्विनावपि ।
KK-12-01-046-088c	वसवः सिद्धसाध्याश्च तस्मै देवात्मने नमः ॥
KK-12-01-046-089a	अव्यक्तं बुद्ध्यहङ्कारो मनोबुद्धीन्द्रियाणि च ।
KK-12-01-046-089c	तन्मात्राणि विशेषाश्च तस्मै तत्वात्मने नमः ॥
KK-12-01-046-090a	भूतं भव्यं भविष्यच्च भूतादिप्रभवाव्ययः ।
KK-12-01-046-090c	योऽग्रजः सर्वभूतानां तस्मै भूतात्मने नमः ॥
KK-12-01-046-091a	यं हि सूक्ष्मं विचिन्वन्ति परं सूक्ष्मविदो जनाः ।
KK-12-01-046-091c	सूक्ष्मात्सूक्ष्मं च यद्ब्रह्म तस्मै सूक्ष्मात्मने नमः ॥
KK-12-01-046-092a	मत्स्यो भूत्वा विरिञ्चाय येन वेदाः समाहृताः ।
KK-12-01-046-092c	रसातलगतः शीघ्रं तस्मै मत्स्यात्मने नमः ॥
KK-12-01-046-093a	मन्दराद्रिर्धृतो येन प्राप्ते ह्यमृतमन्थने ।
KK-12-01-046-093c	अतिकर्कशदेहाय तस्मै कूर्मात्मने नमः ॥
KK-12-01-046-094a	वाराहं रूपमास्थाय महीं सवनपर्वताम् ।
KK-12-01-046-094c	उद्धरत्येकदंष्ट्रेण तस्मै क्रोडात्मने नमः ॥
KK-12-01-046-095a	नारसिंहवपुः कृत्वा सर्वलोकभयङ्करम् ।
KK-12-01-046-095c	हिरण्यकशिपुं जघ्ने तस्मै सिंहात्मने नमः ॥
KK-12-01-046-096a	पिङ्गेक्षणसटं यस्य रूपं दंष्ट्रानखैर्युतम् ।
KK-12-01-046-096c	दानवेन्द्रान्तकरणं तस्मै दृप्तात्मने नमः ॥
KK-12-01-046-097a	यं न देवा न गन्धर्वा न दैत्या न च दानवाः ।
KK-12-01-046-097c	तत्वतो हि विजानन्ति तस्मै सूक्ष्मात्मने नमः ॥]
KK-12-01-046-098a	वामनं रूपमास्थाय बलिं संयम्य मायया ।
KK-12-01-046-098c	त्रैलोक्यं क्रान्तवान्यस्तु तस्मै क्रान्तात्मने नमः ॥
KK-12-01-046-099a	जमदग्निसुतो भूत्वा रामः शस्त्रभृतां वरः ।
KK-12-01-046-099c	महीं निःक्षत्रियां चक्रे तस्मै रामात्मने नमः ॥
KK-12-01-046-100a	त्रिःसप्तकृत्वो यश्चैको धर्मे व्युत्क्रान्तिगौरवात् ।
KK-12-01-046-100c	जघान क्षत्रियान्सङ्ख्ये तस्मै क्रोधात्मने नमः ॥
KK-12-01-046-101a	[विभज्य पञ्चधाऽऽत्मानं वायुर्भूत्वा शरीरगः ।
KK-12-01-046-101c	यश्चेष्टयति भूतानि तस्मै वाय्वात्मने नमः ॥]
KK-12-01-046-102a	रामो दाशरथिर्भूत्वा पुलस्त्यकुलनन्दनम् ।
KK-12-01-046-102c	जघान रावणं सङ्ख्ये तस्मै क्षत्रात्मने नमः ॥
KK-12-01-046-103a	यो हली मुसली श्रीमान्नीलाम्बरधरः स्थितः ।
KK-12-01-046-103c	रामाय रौहिणेयाय तस्मै भोगात्मने नमः ॥
KK-12-01-046-104a	शङ्खिने चक्रिणे नित्यं शार्ङ्गिणे पीतवाससे ।
KK-12-01-046-104c	वनमालाधरायैव तस्मै कृष्णात्मने नमः ॥
KK-12-01-046-105a	वसुदेवसुतः श्रीमान्क्रीडितो नन्दगोकुले ।
KK-12-01-046-105c	कंसस्य निधनार्थाय तस्मै क्रीडात्मने नमः ॥
KK-12-01-046-106a	वासुदेवत्वमागम्य यदोर्वंशसमुद्भवः ।
KK-12-01-046-106c	भूभारहरणं चक्रे तस्मै कृष्णात्मने नमः ॥
KK-12-01-046-107a	सारथ्यमर्जुनस्याजौ कुर्वन्गीतामृतं ददौ ।
KK-12-01-046-107c	लोकत्रयोपकाराय तस्मै ब्रह्मात्मने नमः ॥
KK-12-01-046-108a	दानवांस्तु वशे कृत्वा पुनर्बुद्धत्वमागतः ।
KK-12-01-046-108c	सर्गस्य रक्षणार्थाय तस्मै बुद्धात्मने नमः ॥
KK-12-01-046-109a	हनिष्यति कलौ प्राप्ते म्लेच्छांस्तुरगवाहनः ।
KK-12-01-046-109c	धर्मसंस्थापको यस्तु तस्मै कल्क्यात्मने नमः ॥
KK-12-01-046-110a	तारान्वये कालनेमिं हत्वा दानवपुङ्गवम् ।
KK-12-01-046-110c	ददौ राज्यं महेन्द्राय तस्मै साङ्ख्यात्मने नमः ॥
KK-12-01-046-111a	यः सर्वप्राणिनां देहे साक्षिभूतो ह्यवस्थितः ।
KK-12-01-046-111c	अक्षरः क्षरमाणानां तस्मै साक्ष्यात्मने नमः ॥
KK-12-01-046-112a	नमोस्तु ते महादेव नमस्ते भक्तवत्सल ।
KK-12-01-046-112c	सुब्रह्मण्य नमस्तेऽस्तु प्रसीद परमेश्वर ॥
KK-12-01-046-113a	अव्यक्तव्यक्तरूपेण व्याप्तं सर्वं त्वया विभो ।
KK-12-01-046-113c	नारायणं सहस्राक्षं सर्वलोकमहेश्वरम् ॥
KK-12-01-046-114a	हिरण्यनाभं यज्ञाङ्गममृतं विश्वतोमुखम् ।
KK-12-01-046-114c	सर्वदा सर्वकार्येषु नास्ति तेषाममङ्गलम् ॥
KK-12-01-046-115a	येषां हृदिस्थो देवेशो मङ्गलायतनं हरिः ।
KK-12-01-046-115c	मङ्गलं भगवान्विष्णुर्मङ्गलं मधुसूदनः ॥
KK-12-01-046-116a	मङ्गलं पुण्डरीकाक्षो मङ्गलं गरुडध्वजः ।
KK-12-01-046-116c	विश्वकर्मन्नमस्तेऽस्तु विश्वात्मन्विश्वसम्भव ॥
KK-12-01-046-117a	अपवर्गस्थभूतानां पञ्चानां परमास्थित ।
KK-12-01-046-117c	नमस्ते त्रिषु लोकेषु नमस्ते परतस्त्रिषु ॥
KK-12-01-046-118a	नमस्ते दिक्षु सर्वासु त्वं हि सर्वपरायणम् ।
KK-12-01-046-118c	नमस्ते भगवन्विष्णो लोकानां प्रभवाव्यय ॥
KK-12-01-046-119a	त्वं हि कर्ता हृषीकेशः संहर्ता चापराजितः ।
KK-12-01-046-119c	तेन पश्यामि ते दिव्यान्भावान्हि त्रिषुवर्त्मसु ॥
KK-12-01-046-120a	तच्च पश्यामि तत्वेन यत्ते रूपं सनातनम् ।
KK-12-01-046-120c	दिवं ते शिरसा व्याप्तं पद्भ्यां देवी वसुन्धरा ।
KK-12-01-046-120e	विक्रमेण त्रयो लोकाः पुरुषोऽसि सनातनः ॥
KK-12-01-046-121a	[दिशो भुजा रविश्चक्षुर्वीर्ये शुक्रः प्रतिष्ठितः ।
KK-12-01-046-121c	सप्तमार्गा निरुद्धास्ते वायोरमिततेजसः ॥]
KK-12-01-046-122a	व्यक्ताव्यक्तस्वरूपेण व्याप्तं सर्वं त्वया विभो ।
KK-12-01-046-122c	अव्यक्तं ब्राह्मणं रूपं व्यक्तमेतच्चराचरम् ॥
KK-12-01-046-123a	अतसीपुष्पसङ्काशं पीतवाससमच्युतम् ।
KK-12-01-046-123c	ये नमस्यन्ति गोविन्दं न तेषां विद्यते भयम् ॥
KK-12-01-046-124a	[एकोऽपि कृष्णस्य कृतः प्रणामो दशाश्वमेधावभृथेन तुल्यः ।
KK-12-01-046-124c	दशाश्वमेधी पुनरेति जन्म कृष्णप्रणामी न पुनर्भवाय ॥
KK-12-01-046-125a	कृष्णव्रताः कृष्णमनुस्मरन्तो रात्रौ च कृष्णं पुनरुत्थिता ये ।
KK-12-01-046-125c	ते कृष्णदेहाः प्रविशन्ति कृष्णमाज्यं यथा मन्त्रहुतं हुताशे ॥
KK-12-01-046-126a	नमो नरकसन्त्रासरक्षामण्डलकारिणे ।
KK-12-01-046-126c	संसारनिम्नगावर्ततरिकाष्ठाय विष्णवे ॥
KK-12-01-046-127a	नमो ब्रह्मण्यदेवाय गोब्राह्मणहिताय च ।
KK-12-01-046-127c	जगद्धिताय कृष्णाय गोविन्दाय नमोनमः ॥
KK-12-01-046-128a	प्राणकान्तारपाथेयं संसारोच्छेदभेषजम् ।
KK-12-01-046-128c	दुःखशोकपरित्राणं हरिरित्यक्षरद्वयम् ॥]
KK-12-01-046-129a	नारायणपरं ब्रह्म नारायणपरं तपः ।
KK-12-01-046-129c	नारायणपरं सत्यं नारायणपरं परम् ॥
KK-12-01-046-130a	यथा विष्णुमयं सत्यं यथा विष्णुमयं हविः ।
KK-12-01-046-130c	तथा विष्णुमयं सर्वं पाप्मा मे नश्यतां तथा ॥
KK-12-01-046-131a	तस्य यज्ञवराहस्य विष्णोरमिततेजसः ।
KK-12-01-046-131c	प्रणामं येऽपि कुर्वन्ति तेषामपि नमोनमः ॥
KK-12-01-046-132a	त्वां प्रपन्नाय भक्ताय गतिमिष्टां जिगीषवे ।
KK-12-01-046-132c	यच्छ्रेयः पुण्डरीकाक्ष तद्ध्यायस्व सुरोत्तम ॥
KK-12-01-046-133a	इति विद्यातपोयोनिरयोनिर्विष्णुरीडितः ।
KK-12-01-046-133c	वाग्यज्ञेनार्चितो देवः प्रीयतां मे जनार्दनः ॥
KK-12-01-046-134	वैशम्पायन उवाच 
KK-12-01-046-134a	एतावदुक्त्वा वचनं भीष्मस्तद्गतमानसः ।
KK-12-01-046-134c	नम इत्येव कृष्णाय प्रणाममकरोत्तदा ॥
KK-12-01-046-135a	तस्मिन्नुपरते वाक्ये ततस्ते ब्रह्मवादिनः ।
KK-12-01-046-135c	भीष्मं वाग्भिर्बाष्पगलास्तमानर्चुर्महाद्युतिम् ॥
KK-12-01-046-136a	तेऽस्तुवन्तश्च विप्रेन्द्राः केशवं पुरुषोत्तमम् ।
KK-12-01-046-136c	भीष्मं च शनकैः सर्वे प्रशशंसुः पुनः पुनः ॥
KK-12-01-046-137a	अधिगम्य तु योगेन भक्तिं भीष्मस्य माधवः ।
KK-12-01-046-137c	त्रैलोक्यदर्शनं ज्ञानं दिव्यं दत्त्वा ययौ हरिः ॥
KK-12-01-046-138a	विदित्वा भक्तियोगं तं भीष्मस्य पुरुषोत्तमः ।
KK-12-01-046-138c	सहसोत्थाय तं हृष्टो यानमेवान्वपद्यत ॥
KK-12-01-046-139a	केशवः सात्यकिश्चैव रथेनकेन जग्मतुः ।
KK-12-01-046-139c	अपरेण महात्मानौ युधिष्ठिरधनञ्जयौ ॥
KK-12-01-046-140a	भीमसेनो यमौ चोभौ रथमेकं समास्थिताः ।
KK-12-01-046-140c	कृपो युयुत्सुः सूतश्च सञ्जयश्चापरं रथम् ॥
KK-12-01-046-141a	ते रथैर्नगराकारैः प्रयाताः पुरुषर्षभाः ।
KK-12-01-046-141c	नेमिघोषेण महता कम्पयन्ते वसुन्धराम् ॥
KK-12-01-046-142a	ततो गिरः पुरुषवरस्तवेरिता द्विजेरिताः पथिषु मनाक् स शुश्रुवे ।
KK-12-01-046-142c	कृताञ्जलिं प्रणतमथापरं जनं स केशिहा मुदितमनाभ्यनन्दत ॥
KK-12-01-046-143a	इति स्मरन्पठति च शार्ङ्गधन्वनः शृणोतु वा यदुकुलनन्दनस्तवम् ।
KK-12-01-046-143c	स चक्रभृत्प्रतिहतसर्वकिल्बिषो जनार्दनं प्रविशति देहसङ्क्षये ॥
KK-12-01-046-144a	यं योगिनः प्राणवियोगकाले यत्नेन चित्ते विनिवेशयन्ति ।
KK-12-01-046-144c	स तं पुरस्ताद्धरिमीक्षमाणः प्राणाञ्जहौ प्राप्तफलो हि भीष्मः ॥
KK-12-01-046-145a	स्ववराजः समाप्तोऽयं विष्णोरद्भुतकर्मणः ।
KK-12-01-046-145c	गाङ्गेयेन पुरा गीतो महापातकनाशनः ॥
KK-12-01-046-146a	इमं नरः स्तवराजं मुमुक्षुः पठञ्शुचिः कलुषितकल्मषापहम् ।
KK-12-01-046-146c	अतीत्य लोकान्मलिनः समागतान्पदं स गच्छत्यमृतं महात्मनः ॥ 

इति श्रीमन्महाभारते शान्तिपर्वणि राजधर्मपर्वणि षट्चत्वारिंशोऽध्यायः ॥

12-46-17 जिगदिषामि वक्तुमिच्छामि । व्याससमासिन्या विस्तरसङ्क्षेपवत्या ॥ 12-46-25 सदसत्कार्यं कारणं च विश्वं कर्म यस्मात् ॥ 12-46-28 वाकेषु मन्त्रेषु सामान्यतः कर्मप्रकाशकेषु । अनुवाकेषु मन्त्रार्थविवरणभूतेषु ब्राह्मणवाक्येषु । निषत्सु कर्माङ्गाद्यवबद्धदेवतादिज्ञानवाक्येषु । उपनिषत्सु केवलात्मज्ञापकवाक्येषु गृणन्ति ध्यायन्ति । सत्यमबाधितम् । सत्येष्वबाधितार्थेषु । सामसु ज्येष्ठसामादिषु ॥ 12-46-29 चतुर्भिर्नामभिर्वासुदेवसङ्कर्षणप्रद्युम्रानिरुद्धरूपैः ॥ 12-46-30 नित्यं तपः स्वधर्मस्तद्यस्मिन् । यत्प्रीत्यर्थं तप्तं सद्यद्यस्मादङ्गेषु चित्तेष्वनुतिष्ठति उपतिष्ठति यश्च सर्वात्मा तं प्रपद्ये इति सर्वेषां यच्छब्दसम्बद्धानां प्रथमेनान्वयः । ईश्वलरार्थमनुष्ठितो धर्मः स्वचित्तशुद्धिद्वारास्वार्थएव भवतीति भावः ॥ 12-46-31 भौमं ब्रह्म वेदा ब्राह्मणा यज्ञाश्च ॥ 12-46-32 आत्मानं सर्वेश्वरमात्मनि हार्दाकाशे इष्ट्वा योगेन पश्यति । आनन्त्याय मोक्षाय ॥ 12-46-34 पुराणे अतीतकल्पादिविषये । पुरुषं पूर्णं सर्वमस्मिन्नतीतमस्त्येवेति योगात्पुरुष इति नाम । युगादिषु युगारम्भेषु । बृंहकत्वात्सृष्टेरेनं ब्रह्मेत्याहुः । क्षये सर्वस्य सम्यक्वर्षणादयं सङ्कर्षण इत्युक्तः ॥ 12-46-35 नान्यभक्ता अनन्यभक्ताः ॥ 12-46-39 हिरण्यगर्भमिति ड. थ. पाठः । जज्ञे जनयामास ॥ 12-46-43 उक्थे बह्वृचाः । अग्नौ चयनेऽध्वर्यवः ॥ 12-46-47 चतुर्भिरिति । आश्रावयेति चतुरक्षरम् अस्तु श्रौषडिति चतुरक्षरं यजेति द्व्यक्षरं ये यजामहे इति पञ्चाक्षरं द्व्यक्षरो वषट्कार इति सप्तदशभिरक्षरैर्यो हूयते तस्मै होमात्मने नमः ॥ 12-46-49 यः सहस्रसमे सत्र इति झ. पाठः । तत्र सहस्रसमे सहस्रसंवत्सरे सत्रे इत्यर्थः ॥ 12-46-54 यं त्रिधात्मानमिति झ. पाठः ॥
