अध्यायः 072

युधिष्ठिरंप्रति भीष्मेण ब्राह्मणस्य श्रैष्ठयोपपादनपूर्वकं चातुर्वर्ण्यधर्मकथनम् ॥ 1 ॥
001	युधिष्ठिर उवाच 
001a	`कीदृशो ब्राह्मणो राजा कार्याकार्यविचारणे ।
001c	क्षमः कर्तुं समर्थो वा तन्मे ब्रूहि पितामह ॥'
002	भीष्म उवाच 
002a	य एव तु सतो रक्षेदसतश्च निवर्तयेत् ।
002c	स एव राज्ञा कर्तव्यो राजन्राजपुरोहितः ॥
003a	अत्राप्युदाहरन्तीममितिहासं पुरातनम् ।
003c	पुरूरवस ऐलस्य संवादं मातरिश्वना ॥
004	पुरूरवा उवाच 
004a	कुतः स्विद्ब्राह्मणो जातो वर्णाश्चापि कुतस्त्रयः ।
004c	कस्माच्च भवति श्रेयांस्तन्मे व्याख्यातुमर्हसि ॥
005	मातरिश्वोवाच 
005a	ब्राह्मणो मुखतः सृष्टो ब्रह्मणो राजसत्तम ।
005c	बाहुभ्यां क्षत्रियः सृष्ट ऊरुभ्यां वैश्य एव च ॥
006a	वर्णानां परिचर्यार्यं त्रयाणां भरतर्षभ ।
006c	वर्णश्चतुर्थः पश्चात्तु पभ्द्यां शूद्रो विनिर्मितः ॥
007a	ब्राह्मणो जायमानो हि पृथिव्यामनुजायते ।
007c	ईश्वरः सर्वभूतानां धर्मकोशस्य गुप्तये ॥
008a	`सर्वस्वं ब्राह्मणस्येदं यत्किंचिदिह दृश्यते ।
008c	धर्मयुक्तं प्रशस्तं च जगत्यस्मिन्नृपात्मज ॥'
009a	ततः पृथिव्या यन्तारं क्षत्रियं दण्डधारणे ।
009c	द्वितीयं वर्णमकरोत्प्रजानामनुगुप्तये ॥
010a	वैश्यस्तु धनधान्येन त्रीन्वर्णान्बिभृयादिमान् ।
010c	शूद्रो ह्येतान्परिचरेदिति ब्रह्मानुशासनम् ॥
011	ऐल उवाच 
011a	द्विजस्य क्षत्रबन्धोर्वा कस्येयं पृथिवी भवेत् ।
011c	धर्मतः सह वित्तेन सम्यग्वायो प्रचक्ष्व मे ॥
012	वायुरुवाच 
012a	विप्रस्य सर्वमेवैतद्यत्किंचिज्जगतीगतम् ।
012c	`धनं धान्यं हिरण्यं च स्त्रियो रत्नानि वाहनम् ॥
013a	मङ्गलं च प्रशस्तं च यच्चान्यदपि विद्यते ।
013c	 'ज्येष्ठेनाभिजनेनेह तद्धर्मकुशला विदुः ॥
014a	स्वमेव ब्राह्मणो भुङ्क्ते स्वं वस्ते स्वं ददाति च ।
014c	गुरुर्हि सर्ववर्णानां ज्येष्ठः श्रेष्ठश्च वै द्विजः ॥
015a	पत्यभावे यथैव स्त्री देवरं कुरुते पतिम् ।
015c	`आनन्तर्यात्तथा क्षत्रं पृथिवी कुरुते पतिम् ।'
015e	एष ते प्रथमः कल्प आपद्यन्यो भवेदतः ॥
016a	यदि स्वर्गे परं स्थानं धर्मतः परिमार्गसि ।
016c	यत्किंचिज्जयसे भूमिं ब्राह्मणाय निवेदय ॥
017a	श्रुतवृत्तोपपन्नाय धर्मज्ञाय तपस्विने ।
017c	स्वधर्मपरितृप्ताय यो न वित्तपरो भवेत् ॥
018a	यो राजानं नयेद्बुद्ध्या सर्वतः परिपूर्णया ।
018c	ब्राह्मणो हि कुले जातः कृतप्रज्ञो विनीतवान् ॥
019a	श्रेयो नयति राजानं ब्रुवंश्चित्रां सरस्वतीम् ।
019c	राजा चरति यं धर्मं ब्राह्मणेन निदर्शितम् ॥
020a	शुश्रूषुरनहंवादी क्षत्रधर्मव्रते स्थितः ।
020c	तावता सत्कृतः प्राज्ञश्चिरं यशसि तिष्ठति ॥
021a	तस्य धर्मस्य सर्वस्य भागी राजपुरोहितः ।
021c	एवमेव प्रजाः सर्वा राजानमभिसंश्रिताः ॥
022a	`ब्राह्मणं च सविद्वांसं राजशास्त्रविपश्चितम् ।
022c	'सम्यग्वृत्ताः स्वधर्मस्था न कुतश्चिद्भयान्विताः ॥
023a	राष्ट्रे चरन्ति यं धर्मं राज्ञा साध्वभिरक्षिताः ।
023c	चतुर्थं तस्य धर्मस्य राजा भागं तु विन्दति ॥
024a	देवा मनुष्याः पितरो गन्धर्वोरगराक्षसाः ।
024c	यज्ञमेवोपजीवन्ति नास्ति यष्टा ह्यराजके ॥
025a	इतो दत्तेन जीवन्ति देवताः पितरस्तथा ।
025c	राजन्येवास्य धर्मस्य योगक्षेमः प्रतिष्ठितः ॥
026a	छायायामप्सु वायौ च सुखमुष्णेऽधिगच्छति ।
026c	अग्नौ वाससि सूर्ये च सुखं शीतेऽधिगच्छति ।
026e	शब्दे स्पर्शे रसे रूपे गन्धे च रमते मनः ॥
027a	तेषु भोगेषु सर्वेषु न भीतो लभते सुखम् ।
027c	अभयस्य हि यो दाता तस्यैव सुमहत्फलम् ॥
028a	न हि प्राणसमं दानं त्रिषु लोकेषु विद्यते ।
028c	इन्द्रो राजा यमो राजा धर्मो राजा तथैव च ।
028e	राजा बिभर्ति भूतानि राज्ञा सर्वमिदं धृतम् ॥ 

इति श्रीमन्महाभारते शान्तिपर्वणि राजधर्मपर्वणि द्विसप्ततितमोऽध्यायः ॥ 72 ॥

12-72-2 निवर्तयेद्राज्याद्दूरीकारयेत् ॥
