अध्यायः 356

नरनारायणानुज्ञानेन नारदेन स्वाश्रमम् प्रति गमनम् ॥ 1 ॥ वैशम्पायनेन जनमेजयम् प्रति श्रीव्यासमाहात्म्यकथनम् ॥ 2 ॥ सौतिना श्रीनारायणगुणवर्णनपूर्वकं शौनकादिभ्यस्तदनुग्रहाशंसनम् ॥ 3 ॥
KK-12-03-356-001	वैशम्पायन उवाच 
KK-12-03-356-001a	श्रुत्वैतन्नारदो वाक्यं नरनारायणेरितम् ।
KK-12-03-356-001c	अत्यन्तं भक्तिमान्देवे एकान्तित्वमुपेयिवान् ॥
KK-12-03-356-002a	उषित्वा वर्षसाहस्रं नरनारायणाश्रमे ।
KK-12-03-356-002c	श्रुत्वा भगवदाख्यानं दृष्ट्वा च हरिमव्ययम् ।
KK-12-03-356-002e	जगाम हिमवत्कुक्षावाश्रमं स्वं सुरार्चितम् ॥
KK-12-03-356-003a	तावपि ख्यातयशसौ नरनारायणावृषी ।
KK-12-03-356-003c	तस्मिन्नेवाश्रमे रम्ये तेपतुस्तप सत्तमम् ॥
KK-12-03-356-004a	त्वमप्यमितविक्रान्तः पाण्डवानां कुलोद्वहः ।
KK-12-03-356-004c	पावितात्माऽद्य संवृत्तः श्रुत्वेमामादितः कथाम् ॥
KK-12-03-356-005a	नैव तस्यापरो लोको नायं पार्थिवसत्तम ।
KK-12-03-356-005c	कर्मणा मनसा वाचा यो द्विष्याद्विष्णुमव्ययम् ॥
KK-12-03-356-006a	मज्जन्ति पितरस्तस्य नरके शाश्वतीः समाः ।
KK-12-03-356-006c	यो द्विष्याद्विबुधश्रेष्ठं देवं नारायणं हरिम् ॥
KK-12-03-356-007a	कथं नाम भवेद्द्वेष्य आत्मा लोकस्य कस्यचित् ।
KK-12-03-356-007c	आत्मा हि पुरुषव्याघ्र ज्ञेयो विष्णुरिति श्रुतिः ॥
KK-12-03-356-008a	य एष गुरुरस्माकमृषिर्गन्धवतीसुतः ।
KK-12-03-356-008c	तेनैतत्कथितं तात माहात्म्यं परमात्मनः ।
KK-12-03-356-008e	तस्माच्छ्रुतं मया चेदं कथितं च तवानघ ॥
KK-12-03-356-009a	नारदेन तु सम्प्राप्तः सरहस्यः ससङ्ग्रहः ।
KK-12-03-356-009c	एष धर्मो जगन्नाथात्साक्षान्नारायणान्नृप ॥
KK-12-03-356-010a	एवमेष महान्धर्मः स ते पूर्वं नृपोत्तम ।
KK-12-03-356-010c	कथितो हरिगीतासु समासविधिकल्पितः ॥
KK-12-03-356-011a	कृष्णद्वैपायनं व्यासं विद्धि नारायणं प्रभुम् ।
KK-12-03-356-011c	को ह्यन्यः पुण्डरीकाक्षान्महाभारतकृद्भवेत् ।
KK-12-03-356-011e	धर्मान्नानाविधांश्चैव को ब्रूयात्तमृते प्रभुम् ॥
KK-12-03-356-012a	वर्ततां ते महायज्ञो यथासङ्कल्पितस्त्वया ।
KK-12-03-356-012c	सङ्कल्पिताश्वमेधस्त्वं श्रुतधर्मा च तत्त्वतः ॥
KK-12-03-356-013	सौतिरुवाच 
KK-12-03-356-013a	एतत्तु महदाख्यानं श्रुत्वा पारीक्षितो नृपः ।
KK-12-03-356-013c	ततो यज्ञसमाप्त्यर्थं क्रियाः सर्वाः समारभत् ॥
KK-12-03-356-014a	नारायणीयमाख्यानमेतत्ते कथितं मया ।
KK-12-03-356-014c	पृष्टेन शौनकाद्येह नैमिषारण्यवासिषु ॥
KK-12-03-356-015a	नारदेन पुरा यद्वै गुरवे तु निवेदितम् ।
KK-12-03-356-015c	ऋषीणां पाण्डवानां च शृण्वतोः कृष्णभीष्मयोः ॥
KK-12-03-356-016a	स हि परमर्षिर्जनभुवनपतिः पृथुधरणिधरः श्रुतिविनयपरः ।
KK-12-03-356-016c	शमनियमनिधिर्यमनियमपरो द्विजवर सहितस्तव च भवतु गतिर्हरिरमरहितः ॥
KK-12-03-356-017a	असुरवधकरस्तपसांनिधिः सुमहतां यशसां च भाजनम् ।
KK-12-03-356-017c	एकान्तिनां शरणदोऽभयदो गतिदो गतिदोस्तु वः सुखभागकरः ।
KK-12-03-356-017e	मधुकैटभहा कृतधर्मविदां गतिदो भयदो मखभागहरोस्तु शरणं स ते ॥
KK-12-03-356-018a	त्रिगुणो विगुणश्चतुरात्मधरः पूर्तेष्टयोश्च फलभागहरः ।
KK-12-03-356-018c	विदधातु नित्यमजितोऽतिचलो गतिरात्मवतां सुकृतिनामृषीणाम् ॥
KK-12-03-356-019a	तं लोकसाक्षिणमजं पुरुषं पुराणं रविवर्णमीश्वरं गतिं बहुशः ।
KK-12-03-356-019c	प्रणमध्वमेकमतयो यतः सलिलोद्भवोपि तमृषिं प्रणतः ॥
KK-12-03-356-020a	स हि लोकयोनिरसृतस्य पदं सूक्ष्मं परायणमचलं हि पदम् ।
KK-12-03-356-020c	तत्साङ्ख्ययोगिभिरुदाहृतं तं बुद्ध्या यतात्मभिरिदं सनातनम् ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये षट्पञ्चाशदधिकत्रिशततमोऽध्यायः ॥ 356 ॥

12-356-15 गुरवे बृहस्पतये ॥ 12-356-16 स नारायणः ॥ 12-356-17 कृतधर्मः कृतयुगधर्मः सत्यादिस्तद्विदाम् ॥ 12-356-18 चत्वारो वासुदेवसङ्कर्षणप्रद्युम्नानिरुद्धाख्या आत्मानस्तान्धारयति स तथा । त्रिगुणातिगश्चतुष्पथधरः इति ध. पाठः ॥ 12-356-19 सलिलमुद्भवो यस्य स नारायणः शेषशायी तमृषिं वासुदेवम् ॥ 12-356-20 लोकस्याव्यक्तादेर्योनिः । अमृतस्य मोक्षस्य पदं स्थानम् । पदं पदनीयम् ॥
