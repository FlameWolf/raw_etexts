अध्यायः 098

भीष्मेण युधिष्ठिरम् प्रति सुदेवस्य युद्धेन देवलोकप्राप्तिप्रतिपादकेन्द्राम्बरीषसंवादानुवादः ॥ 1 ॥
001	युधिष्ठिर उवाच 
001a	के लोका युध्यमानानां शूराणामनिवर्तिनाम् ।
001c	भवन्ति निधनं प्राप्य तन्मे ब्रूहि पितामह ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	अम्बरीषस्य संवादमिन्द्रस्य च युधिष्ठिर ॥
003a	अम्बरीषो हि नाभागः स्वर्गं गत्वा सुदुर्लभम् ।
003c	ददर्श सुरलोकस्थं शक्रेण सचिवैः सह ॥
004a	सर्वतेजोमयं दिव्यं विमानवरमास्थितम् ।
004c	उपर्युपरिगच्छन्तं स्थानं सेनापतिं शुभम् ॥
005a	स दष्ट्वोपरि गच्छन्तं सेनापतिमुदारधीः ।
005c	`शूरस्थानमनुप्राप्तं सुदेवं नाम नामतः ।'
005e	ऋद्धिं दृष्ट्वा सुदेवस्य विस्मितः प्राह वासवम् ॥
006	अम्बरीष उवाच 
006a	सागरान्तां महीं कृत्स्नामनुशास्य यथाविधि ।
006c	चातुर्वर्ण्ये यथाशास्त्रं प्रवृत्तो धर्मकाम्यया ॥
007a	ब्रह्मचर्येण घोरेण गुर्वाचारेण सेवया ।
007c	वेदानधीत्य धर्मेण राजशास्त्रं च केवलम् ॥
008a	अतिथीनन्नपानेन पितॄंश्च स्वधया तथा ।
008c	ऋषीन्स्वाध्यायदीक्षाभिर्देवान्यज्ञैरनुत्तमैः ॥
009a	क्षत्रधर्मे स्थितो भूत्वा यथाशास्त्रं यथाविधि ।
009c	उदीक्षमाणः पृतनां जयामि युधि वासव ॥
010a	देवराज सुदेवोऽयं मम सेनापतिः पुरा ।
010c	आसाद्योधःप्रशान्तात्मा सोऽयं कस्मादतीव माम् ।
010e	विमानं सूर्यसङ्काशमास्थितो मोदते दिवि ॥
011a	अनेन ऋतुभिर्मुख्यैर्नेष्टं नापि द्विजातयः ।
011c	तर्पिता विधिवच्छक्र सोऽयं कस्मादतीत्य माम् ॥
012a	ऐश्वर्यमीदृशं प्राप्तः सर्वदेवैः सुदुर्लभम् ।
012	इन्द्र उवाच 
012c	`यदनेन कृतं कर्म प्रत्यक्षं ते महीपते ।
012e	पुरा पालयतः सम्यक्पृथिवीं धर्मतो नृप ॥
013a	शत्रवो निर्जिताः सर्वे ये तवाहितकारिणः ।
013c	संयमो वियमश्चैव सुयमश्च महाबलः ॥
014a	राक्षसा दुर्जया लोके त्रयस्ते युद्धदुर्मदाः ।
014c	पुत्रास्ते शतशृङ्गस्य राक्षसस्य महीपतेः ॥
015a	तथा तस्मिञ्शुभे काले तव यज्ञं वितन्वतः ।
015c	अश्वमेधं महायागं देवानां हितकाम्यया ॥
016a	तस्य ते खलु विघ्नार्थमागता राक्षसास्त्रयः ।
016c	कोटीशतपरीवारां राक्षसानां महाचमूम् ।
016e	परिगृह्य ततः सर्वाः प्रजा वन्दीकृतास्तव ॥
017a	विह्वलाश्च प्रजाः सर्वाः सर्वे च तव सैनिकाः ।
017c	निराकृतस्तु यच्चासीत्सुदेवः सैन्यनायकः ॥
018a	तत्रामात्यवचः श्रुत्वा निरस्तः सर्वकर्मसु ।
018c	श्रुत्वा तेषां वचो भूयः सोपधं वसुधाधिपः ॥
019a	सर्वसैन्यसमायुक्तः सुदेवः प्रेरितस्त्वया ।
019c	साक्षसानां वधार्थाय दुर्जयानां नराधिप ॥
020a	नाजित्वा राक्षसीं सेनां पुनरागमनं तव ।
020c	वन्दीमोक्षमकृत्वा च न चागमनमिष्यते ॥
021a	सुदेवस्तद्वचः श्रुत्वा प्रस्थानमकरोन्नृप ।
021c	सम्प्राप्तश्च स तं देशं यत्र वन्दीकृताः प्रजाः ॥
022a	पश्यति स्म महाघोरां राक्षसानां महाचमूम् ।
022c	दृष्ट्वा सुचिन्तयामास सुदेवो वाहिनीपतिः ॥
023a	नेयं शक्या चमूर्जेतुमपि सेन्द्रैः सुरासुरैः ।
023c	नाम्बरीषः कलामेकामेषां क्षपयितुं क्षमः ।
023e	दिव्यास्त्रबलभूयिष्ठः किमहं पुनरीदृशः ॥
024a	ततः सेनां पुनः सर्वां प्रेषयामास पार्थिव ।
024c	यत्र त्वं सचिवैः सर्वैर्मन्त्रिभिः सोपधैर्नृप ॥
025a	ततो रुद्रं महादेवं प्रपन्नो जगतः पतिम् ।
025c	श्मशाननिलयं देवं तुष्टाव वृषभध्वजम् ॥
026ac	स्तुत्वा शस्त्रं समादाय स्वशिरश्छेत्तुमुद्यतः ॥
027a	कारुण्याद्देवदेवेन गृहीतस्तस्य दक्षिणः ।
027c	स पाणिः सह शस्त्रेण दृष्ट्वा चेदमुवाच ह ॥
028a	किमिदं साहसं पुत्र कर्तुकामो वदस्व मे ।
028c	स उवाच महादेवं शिरसा त्ववनीं गतः ॥
029a	भगवन्वाहिनीमेनां राक्षसानां सुरेश्वर ।
029c	अशक्तोऽहं रणे जेतुं तस्मात्त्यक्ष्यामि जीवितम् ।
029e	गतिर्भव महादेव ममार्तस्य जगत्पते ॥
030a	नागन्तव्यमजित्वा च मामाह जगतीपतिः ।
030c	अम्बरीषो महादेव क्षारितः सचिवैः सह ॥
031a	तमुवाच महादेवः सुदेवं पतितं क्षितौ ।
031c	अधोमुखं महात्मानं सत्वानां हितकाम्यया ॥
032a	धनुर्वेदं समाहूय सगणं सहविग्रहम् ।
032c	रथनागाश्वकलिलं दिव्यास्त्रसमलङ्कृतम् ॥
033a	रथं च सुमहाभागं येन तन्त्रिपुरं हतम् ।
033c	धनुः पिनाकं खड्गं च रौद्रमस्त्रं च शङ्करः ।
033e	निजघानासुरान्सर्वान्येन देवस्त्रियम्बकः ॥
034a	उवाच च महादेवः सुदेवं वाहिनीपतिम् ।
034c	रथादस्मात्सुदेव त्वं दुर्जयः स सुरासुरैः ॥
035a	मायया मोहितो भूमौ न पदं कर्तुमर्हसि ।
035c	रथस्थस्त्रिदशान्सर्वाञ्जेष्यसि त्वं सदानवान् ॥
036a	राक्षसाश्च पिशाचाश्च न शक्ता द्रष्टुमीदृशम् ।
036c	रथं सूर्यसहस्राभं किमु योद्धुं त्वया सह ॥
037a	स जित्वा राक्षसान्सर्वान्कृत्वा वन्दीविमोक्षणम् ।
037c	घातयित्वा च तान्सर्वान्बाहुयुद्धे त्वयं हतः ।
037e	वियमं प्राप्य भूपाल वियमश्च निपातितः ॥'
038a	तस्य विक्रमतस्तात सुदेवस्य बभूव ह ।
038c	सङ्ग्रामयज्ञः सुमहान्यश्चान्यो युध्यते नरः ॥
039a	सन्नद्धो दीक्षितः सर्वो योधः प्राप्य चमूमुखम् ।
039c	युद्धयज्ञाधिकारस्थो भवतीति विनिश्चयः ॥
040	अम्बरीष उवाच 
040a	कानि यज्ञे हवींष्यस्मिन्किमाज्यं का च दक्षिणा ।
040c	ऋत्विजश्चात्र के प्रोक्तास्तन्मे ब्रूहि शतक्रतो ॥
041	इन्द्र उवाच 
041a	ऋत्विजः कुञ्जरास्तत्र वाजिनोऽध्वर्यवस्तथा ।
041c	हवींषि परमांसानि रुधिरं त्वाज्यमुच्यते ॥
042a	शृगालगृध्रकाकोलाः सदस्यास्तत्र पन्त्रिणः ।
042c	आज्यशेषं पिबन्त्येते हविः प्राश्नन्ति चाध्वरे ॥
043a	प्रासतोमरसङ्घाताः खड्गशक्तिपरश्वथाः ।
043c	ज्वलन्तो निशिताः पीताः स्रुचस्तस्याथ सत्रिणः ॥
044a	चापवेगायतस्तीक्ष्णः परकायावभेदनः ।
044c	ऋजुः सुनिशितः पीतः सायकश्च स्रुवो महान् ॥
045a	द्वीपिचर्मावनद्धश्च नागदन्तकृतत्सरुः ।
045c	हस्तिहस्तहरः खड्गः स्फ्यो भवेत्तस्य संयुगे ॥
046a	ज्वलितैर्निशितैः प्रासशक्त्यृष्टिसपरश्वथैः ।
046c	शैक्यायसमयैस्तीक्ष्णैरभिघातो भवेद्वसु ॥
047a	[सङ्ख्यासमयविस्तीर्णमभिजातोद्भवं बहु ।]
047c	आवेधाद्यच्च रुधिरं सङ्ग्रामे स्रवते भुवि ।
047e	साऽस्य पूर्णाहुतिर्होत्रैः समृद्धा सर्वकामधुक् ॥
048a	छिन्धि भिन्धीति यः शब्दः श्रूयते वाहिनीमुखे ।
048c	सामानि सामगास्तस्य गायन्ति यमसादने ॥
049ac	हविर्धानं तु तस्याहुः परेषां वाहिनीमुखम् ॥
050a	कुञ्जराणां हयानां च वर्मिणां च समुच्चयः ।
050c	अग्निः श्येनचितो नाम यज्ञे तस्य विधीयते ॥
051a	उत्तिष्ठते कबन्धोऽत्र सहस्रे पतिते तु यः ।
051c	स यूपस्तस्य शूरस्य खादिरोऽष्टाश्रिरुच्यते ॥
052a	इडोपहूताः क्रोशन्ति कुञ्जरास्त्वङ्कुशेरिताः ।
052c	ज्याघुष्टतलतालेन वषट्कारेण पार्थिव ॥
053a	उद्गाता तत्र सङ्ग्रामे त्रिसामा दुन्दुभिर्नृप ।
053c	ब्रह्मस्वे ह्रियमाणे तु त्यक्त्वा युद्धे प्रियां तनुम् ।
053e	आत्मानं यूपमुच्छ्रित्य स यज्ञोऽनन्तदक्षिणः ॥
054a	भर्तुरर्थे च यः शूरो निष्क्रामेद्वाहिनीमुखात् ।
054c	न भयाद्विनिवर्तेत तस्य लोका यथा मम ॥
055a	द्वीपिचर्मावृतैः खड्गैर्बाहुभिः परिघोपमैः ।
055c	यस्य वेदिरुपस्तीर्णा तस्य लोका यथा मम ॥
056a	यस्तु नापेक्षते कञ्चित्सहायं विषमे स्थितः ।
056c	विगाह्य वाहिनीमध्यं तस्य लोका यथा मम ॥
057a	यस्य शोणितसङ्घट्टा भेरीमण्डूककच्छपा ।
057c	वीरास्थिशर्करा दुर्गा मांसशोणितकर्दमा ॥
058a	असिचर्मप्लवा घोरा केशशैवलशाद्वला ।
058c	अश्वनागरथैश्चैव सञ्छिन्नैः कृतसङ्क्रमा ॥
059a	पताकाध्वजवानीरा हतवाहनवारणा ।
059c	शोणितोदकसम्पूर्णा दुस्तरा पारगैर्नरैः ॥
060a	हतनागमहानक्रा परलोकवहाऽशिवा ।
060c	ऋष्टिखड्गमहामीना गृध्रकङ्कबलप्लवा ॥
061a	पुरुषादानुचरिता भीरूणां कश्मलावहा ।
061c	नदी योधस्य सङ्ग्रामे तदस्यावभृथं नृप ॥
062a	वेदिर्यस्य त्वमित्राणां शिरोभिर्व्यवकीर्यते ।
062c	अश्वस्कन्धैर्गजस्कन्धैस्तस्य लोका यथा मम ॥
063a	पत्नी शालाकृता यस्य परेषां वाहिनीमुखम् ।
063c	हविर्धानं स्ववाहिन्यास्तदस्याहुर्मनीषिणः ॥
064a	सदस्या दक्षिणा योधा आग्नीध्रश्चोत्तरां दिशम् ।
064c	शत्रुसेना कलत्रस्य सर्वलोकानदूरतः ॥
065a	यस्य तूभयतो व्यूहे भवत्याकाशमग्रतः ।
065c	सास्य वेदिस्तदा यज्ञैर्नित्यं व्यूहास्त्रयोऽग्नयः ॥
066a	यस्तु योधः परावृत्तः सन्त्रस्तो हन्यते परैः ।
066c	अप्रतिष्ठः स नरकं याति नास्त्यत्र संशयः ॥
067a	यस्य शोणितवेगेण वेदिः स्यात्सम्परिप्लुता ।
067c	केशमांसास्थिसम्पूर्णा स गच्छेत्परमां गतिम् ॥
068a	यस्तु सेनापतिं हत्वा तद्यानमधिरोहति ।
068c	स विष्णुविक्रमक्रामी बृहस्पतिसमः प्रभुः ॥
069a	नायकं तत्कुमारं वा यो वा स्यात्तत्र पूजितः ।
069c	जीवग्राहं प्रगृह्णाति तस्य लोका यथा मम ॥
070a	आहवे तु हतं शूरं न शोचेत कथञ्चन ।
070c	अशोच्यो हि हतः शूरः स्वर्गलोके महीयते ॥
071a	न ह्यन्नं नोदकं तस्य न स्नानं नाप्यशौचकम् ।
071c	हतस्य कर्तुमिच्छन्ति तस्य लोकाञ्शृणुष्व मे ॥
072a	वराप्सरःसहस्राणि शूरमायोधने हतम् ।
072c	त्वरमाणानि धावन्ति मम भर्ता भवेदिति ॥
073a	एतत्तपश्च पुण्यं च धर्मश्चैव सनातनः ।
073c	चत्वारश्चाश्रमास्तस्य यो युद्धे न पलायते ॥
074a	वृद्धबालौ न हन्तव्यौ न च स्त्री नैव पृष्ठतः ।
074c	तृणपूर्णमुखश्चैव तवास्मीति च यो वदेत् ॥
075a	अहं वृत्रं बलं पाकं महाकायं विरोचनम् ।
075c	दुरावारं च नमुचिं शतमायं च शम्बरम् ॥
076a	विप्रचित्तिं च दैतेयं दनोः पुत्रांश्च सर्वशः ।
076c	प्रह्लादं च निहत्याजौ ततो देवाधिपोऽभवम् ॥
077a	इत्येतच्छक्रवचनं निशम्य प्रतिपूज्य च ।
077c	योधानामात्मनः सिद्धिमम्बरीषोऽभिपन्नवान् ॥ 

इति श्रीमन्महाभारते शान्तिपर्वणि राजधर्मपर्वणि अष्टनवतितमोऽध्यायः ॥ 98 ॥

12-98-3 नाभागिः नाभागपुत्रः ॥ 12-98-38 यश्चान्योऽक्षत्रियोऽपि युध्यते नरस्तस्याप्ययं च यज्ञोऽस्ति ॥ 12-98-43 पीताः क्षारपानीयेन सम्भाविताः ॥ 12-98-45 स्फ्यः यागीयोपकरणविशेषः ॥ 12-98-46 शैक्यायसमयैः सर्वलोहमयैः । वसु यत्किञ्चिद्यज्ञियं द्रव्यम् ॥ 12-98-49 हविर्धानं हविषः स्थापनस्थलम् ॥ 12-98-64 सदस्योत्तरयोधाग्निराग्नीध्रस्योत्तराथ दिक् । इति द. पाठः ॥ 12-98-68 बृहस्पतिसवः क्रतुः इति ड. द. पाठः ॥ 12-98-69 नायकं वा प्रमाणं वेति ड. द. पाठः ॥
