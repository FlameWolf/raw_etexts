अध्यायः 098

भीष्मेण युधिष्ठिरम् प्रति सुदेवस्य युद्धेन देवलोकप्राप्तिप्रतिपादकेन्द्राम्बरीषसंवादानुवादः ॥ 1 ॥
KK-12-01-098-001	युधिष्ठिर उवाच 
KK-12-01-098-001a	के लोका युध्यमानानां शूराणामनिवर्तिनाम् ।
KK-12-01-098-001c	भवन्ति निधनं प्राप्य तन्मे ब्रूहि पितामह ॥
KK-12-01-098-002	भीष्म उवाच 
KK-12-01-098-002a	अत्राप्युदाहरन्तीममितिहासं पुरातनम् ।
KK-12-01-098-002c	अम्बरीषस्य संवादमिन्द्रस्य च युधिष्ठिर ॥
KK-12-01-098-003a	अम्बरीषो हि नाभागः स्वर्गं गत्वा सुदुर्लभम् ।
KK-12-01-098-003c	ददर्श सुरलोकस्थं शक्रेण सचिवैः सह ॥
KK-12-01-098-004a	सर्वतेजोमयं दिव्यं विमानवरमास्थितम् ।
KK-12-01-098-004c	उपर्युपरिगच्छन्तं स्थानं सेनापतिं शुभम् ॥
KK-12-01-098-005a	स दष्ट्वोपरि गच्छन्तं सेनापतिमुदारधीः ।
KK-12-01-098-005c	`शूरस्थानमनुप्राप्तं सुदेवं नाम नामतः ।'
KK-12-01-098-005e	ऋद्धिं दृष्ट्वा सुदेवस्य विस्मितः प्राह वासवम् ॥
KK-12-01-098-006	अम्बरीष उवाच 
KK-12-01-098-006a	सागरान्तां महीं कृत्स्नामनुशास्य यथाविधि ।
KK-12-01-098-006c	चातुर्वर्ण्ये यथाशास्त्रं प्रवृत्तो धर्मकाम्यया ॥
KK-12-01-098-007a	ब्रह्मचर्येण घोरेण गुर्वाचारेण सेवया ।
KK-12-01-098-007c	वेदानधीत्य धर्मेण राजशास्त्रं च केवलम् ॥
KK-12-01-098-008a	अतिथीनन्नपानेन पितॄंश्च स्वधया तथा ।
KK-12-01-098-008c	ऋषीन्स्वाध्यायदीक्षाभिर्देवान्यज्ञैरनुत्तमैः ॥
KK-12-01-098-009a	क्षत्रधर्मे स्थितो भूत्वा यथाशास्त्रं यथाविधि ।
KK-12-01-098-009c	उदीक्षमाणः पृतनां जयामि युधि वासव ॥
KK-12-01-098-010a	देवराज सुदेवोऽयं मम सेनापतिः पुरा ।
KK-12-01-098-010c	आसाद्योधःप्रशान्तात्मा सोऽयं कस्मादतीव माम् ।
KK-12-01-098-010e	विमानं सूर्यसङ्काशमास्थितो मोदते दिवि ॥
KK-12-01-098-011a	अनेन ऋतुभिर्मुख्यैर्नेष्टं नापि द्विजातयः ।
KK-12-01-098-011c	तर्पिता विधिवच्छक्र सोऽयं कस्मादतीत्य माम् ॥
KK-12-01-098-012a	ऐश्वर्यमीदृशं प्राप्तः सर्वदेवैः सुदुर्लभम् ।
KK-12-01-098-012	इन्द्र उवाच 
KK-12-01-098-012c	`यदनेन कृतं कर्म प्रत्यक्षं ते महीपते ।
KK-12-01-098-012e	पुरा पालयतः सम्यक्पृथिवीं धर्मतो नृप ॥
KK-12-01-098-013a	शत्रवो निर्जिताः सर्वे ये तवाहितकारिणः ।
KK-12-01-098-013c	संयमो वियमश्चैव सुयमश्च महाबलः ॥
KK-12-01-098-014a	राक्षसा दुर्जया लोके त्रयस्ते युद्धदुर्मदाः ।
KK-12-01-098-014c	पुत्रास्ते शतशृङ्गस्य राक्षसस्य महीपतेः ॥
KK-12-01-098-015a	तथा तस्मिञ्शुभे काले तव यज्ञं वितन्वतः ।
KK-12-01-098-015c	अश्वमेधं महायागं देवानां हितकाम्यया ॥
KK-12-01-098-016a	तस्य ते खलु विघ्नार्थमागता राक्षसास्त्रयः ।
KK-12-01-098-016c	कोटीशतपरीवारां राक्षसानां महाचमूम् ।
KK-12-01-098-016e	परिगृह्य ततः सर्वाः प्रजा वन्दीकृतास्तव ॥
KK-12-01-098-017a	विह्वलाश्च प्रजाः सर्वाः सर्वे च तव सैनिकाः ।
KK-12-01-098-017c	निराकृतस्तु यच्चासीत्सुदेवः सैन्यनायकः ॥
KK-12-01-098-018a	तत्रामात्यवचः श्रुत्वा निरस्तः सर्वकर्मसु ।
KK-12-01-098-018c	श्रुत्वा तेषां वचो भूयः सोपधं वसुधाधिपः ॥
KK-12-01-098-019a	सर्वसैन्यसमायुक्तः सुदेवः प्रेरितस्त्वया ।
KK-12-01-098-019c	साक्षसानां वधार्थाय दुर्जयानां नराधिप ॥
KK-12-01-098-020a	नाजित्वा राक्षसीं सेनां पुनरागमनं तव ।
KK-12-01-098-020c	वन्दीमोक्षमकृत्वा च न चागमनमिष्यते ॥
KK-12-01-098-021a	सुदेवस्तद्वचः श्रुत्वा प्रस्थानमकरोन्नृप ।
KK-12-01-098-021c	सम्प्राप्तश्च स तं देशं यत्र वन्दीकृताः प्रजाः ॥
KK-12-01-098-022a	पश्यति स्म महाघोरां राक्षसानां महाचमूम् ।
KK-12-01-098-022c	दृष्ट्वा सुचिन्तयामास सुदेवो वाहिनीपतिः ॥
KK-12-01-098-023a	नेयं शक्या चमूर्जेतुमपि सेन्द्रैः सुरासुरैः ।
KK-12-01-098-023c	नाम्बरीषः कलामेकामेषां क्षपयितुं क्षमः ।
KK-12-01-098-023e	दिव्यास्त्रबलभूयिष्ठः किमहं पुनरीदृशः ॥
KK-12-01-098-024a	ततः सेनां पुनः सर्वां प्रेषयामास पार्थिव ।
KK-12-01-098-024c	यत्र त्वं सचिवैः सर्वैर्मन्त्रिभिः सोपधैर्नृप ॥
KK-12-01-098-025a	ततो रुद्रं महादेवं प्रपन्नो जगतः पतिम् ।
KK-12-01-098-025c	श्मशाननिलयं देवं तुष्टाव वृषभध्वजम् ॥
KK-12-01-098-026ac	स्तुत्वा शस्त्रं समादाय स्वशिरश्छेत्तुमुद्यतः ॥
KK-12-01-098-027a	कारुण्याद्देवदेवेन गृहीतस्तस्य दक्षिणः ।
KK-12-01-098-027c	स पाणिः सह शस्त्रेण दृष्ट्वा चेदमुवाच ह ॥
KK-12-01-098-028a	किमिदं साहसं पुत्र कर्तुकामो वदस्व मे ।
KK-12-01-098-028c	स उवाच महादेवं शिरसा त्ववनीं गतः ॥
KK-12-01-098-029a	भगवन्वाहिनीमेनां राक्षसानां सुरेश्वर ।
KK-12-01-098-029c	अशक्तोऽहं रणे जेतुं तस्मात्त्यक्ष्यामि जीवितम् ।
KK-12-01-098-029e	गतिर्भव महादेव ममार्तस्य जगत्पते ॥
KK-12-01-098-030a	नागन्तव्यमजित्वा च मामाह जगतीपतिः ।
KK-12-01-098-030c	अम्बरीषो महादेव क्षारितः सचिवैः सह ॥
KK-12-01-098-031a	तमुवाच महादेवः सुदेवं पतितं क्षितौ ।
KK-12-01-098-031c	अधोमुखं महात्मानं सत्वानां हितकाम्यया ॥
KK-12-01-098-032a	धनुर्वेदं समाहूय सगणं सहविग्रहम् ।
KK-12-01-098-032c	रथनागाश्वकलिलं दिव्यास्त्रसमलङ्कृतम् ॥
KK-12-01-098-033a	रथं च सुमहाभागं येन तन्त्रिपुरं हतम् ।
KK-12-01-098-033c	धनुः पिनाकं खड्गं च रौद्रमस्त्रं च शङ्करः ।
KK-12-01-098-033e	निजघानासुरान्सर्वान्येन देवस्त्रियम्बकः ॥
KK-12-01-098-034a	उवाच च महादेवः सुदेवं वाहिनीपतिम् ।
KK-12-01-098-034c	रथादस्मात्सुदेव त्वं दुर्जयः स सुरासुरैः ॥
KK-12-01-098-035a	मायया मोहितो भूमौ न पदं कर्तुमर्हसि ।
KK-12-01-098-035c	रथस्थस्त्रिदशान्सर्वाञ्जेष्यसि त्वं सदानवान् ॥
KK-12-01-098-036a	राक्षसाश्च पिशाचाश्च न शक्ता द्रष्टुमीदृशम् ।
KK-12-01-098-036c	रथं सूर्यसहस्राभं किमु योद्धुं त्वया सह ॥
KK-12-01-098-037a	स जित्वा राक्षसान्सर्वान्कृत्वा वन्दीविमोक्षणम् ।
KK-12-01-098-037c	घातयित्वा च तान्सर्वान्बाहुयुद्धे त्वयं हतः ।
KK-12-01-098-037e	वियमं प्राप्य भूपाल वियमश्च निपातितः ॥'
KK-12-01-098-038a	तस्य विक्रमतस्तात सुदेवस्य बभूव ह ।
KK-12-01-098-038c	सङ्ग्रामयज्ञः सुमहान्यश्चान्यो युध्यते नरः ॥
KK-12-01-098-039a	सन्नद्धो दीक्षितः सर्वो योधः प्राप्य चमूमुखम् ।
KK-12-01-098-039c	युद्धयज्ञाधिकारस्थो भवतीति विनिश्चयः ॥
KK-12-01-098-040	अम्बरीष उवाच 
KK-12-01-098-040a	कानि यज्ञे हवींष्यस्मिन्किमाज्यं का च दक्षिणा ।
KK-12-01-098-040c	ऋत्विजश्चात्र के प्रोक्तास्तन्मे ब्रूहि शतक्रतो ॥
KK-12-01-098-041	इन्द्र उवाच 
KK-12-01-098-041a	ऋत्विजः कुञ्जरास्तत्र वाजिनोऽध्वर्यवस्तथा ।
KK-12-01-098-041c	हवींषि परमांसानि रुधिरं त्वाज्यमुच्यते ॥
KK-12-01-098-042a	शृगालगृध्रकाकोलाः सदस्यास्तत्र पन्त्रिणः ।
KK-12-01-098-042c	आज्यशेषं पिबन्त्येते हविः प्राश्नन्ति चाध्वरे ॥
KK-12-01-098-043a	प्रासतोमरसङ्घाताः खड्गशक्तिपरश्वथाः ।
KK-12-01-098-043c	ज्वलन्तो निशिताः पीताः स्रुचस्तस्याथ सत्रिणः ॥
KK-12-01-098-044a	चापवेगायतस्तीक्ष्णः परकायावभेदनः ।
KK-12-01-098-044c	ऋजुः सुनिशितः पीतः सायकश्च स्रुवो महान् ॥
KK-12-01-098-045a	द्वीपिचर्मावनद्धश्च नागदन्तकृतत्सरुः ।
KK-12-01-098-045c	हस्तिहस्तहरः खड्गः स्फ्यो भवेत्तस्य संयुगे ॥
KK-12-01-098-046a	ज्वलितैर्निशितैः प्रासशक्त्यृष्टिसपरश्वथैः ।
KK-12-01-098-046c	शैक्यायसमयैस्तीक्ष्णैरभिघातो भवेद्वसु ॥
KK-12-01-098-047a	[सङ्ख्यासमयविस्तीर्णमभिजातोद्भवं बहु ।]
KK-12-01-098-047c	आवेधाद्यच्च रुधिरं सङ्ग्रामे स्रवते भुवि ।
KK-12-01-098-047e	साऽस्य पूर्णाहुतिर्होत्रैः समृद्धा सर्वकामधुक् ॥
KK-12-01-098-048a	छिन्धि भिन्धीति यः शब्दः श्रूयते वाहिनीमुखे ।
KK-12-01-098-048c	सामानि सामगास्तस्य गायन्ति यमसादने ॥
KK-12-01-098-049ac	हविर्धानं तु तस्याहुः परेषां वाहिनीमुखम् ॥
KK-12-01-098-050a	कुञ्जराणां हयानां च वर्मिणां च समुच्चयः ।
KK-12-01-098-050c	अग्निः श्येनचितो नाम यज्ञे तस्य विधीयते ॥
KK-12-01-098-051a	उत्तिष्ठते कबन्धोऽत्र सहस्रे पतिते तु यः ।
KK-12-01-098-051c	स यूपस्तस्य शूरस्य खादिरोऽष्टाश्रिरुच्यते ॥
KK-12-01-098-052a	इडोपहूताः क्रोशन्ति कुञ्जरास्त्वङ्कुशेरिताः ।
KK-12-01-098-052c	ज्याघुष्टतलतालेन वषट्कारेण पार्थिव ॥
KK-12-01-098-053a	उद्गाता तत्र सङ्ग्रामे त्रिसामा दुन्दुभिर्नृप ।
KK-12-01-098-053c	ब्रह्मस्वे ह्रियमाणे तु त्यक्त्वा युद्धे प्रियां तनुम् ।
KK-12-01-098-053e	आत्मानं यूपमुच्छ्रित्य स यज्ञोऽनन्तदक्षिणः ॥
KK-12-01-098-054a	भर्तुरर्थे च यः शूरो निष्क्रामेद्वाहिनीमुखात् ।
KK-12-01-098-054c	न भयाद्विनिवर्तेत तस्य लोका यथा मम ॥
KK-12-01-098-055a	द्वीपिचर्मावृतैः खड्गैर्बाहुभिः परिघोपमैः ।
KK-12-01-098-055c	यस्य वेदिरुपस्तीर्णा तस्य लोका यथा मम ॥
KK-12-01-098-056a	यस्तु नापेक्षते कञ्चित्सहायं विषमे स्थितः ।
KK-12-01-098-056c	विगाह्य वाहिनीमध्यं तस्य लोका यथा मम ॥
KK-12-01-098-057a	यस्य शोणितसङ्घट्टा भेरीमण्डूककच्छपा ।
KK-12-01-098-057c	वीरास्थिशर्करा दुर्गा मांसशोणितकर्दमा ॥
KK-12-01-098-058a	असिचर्मप्लवा घोरा केशशैवलशाद्वला ।
KK-12-01-098-058c	अश्वनागरथैश्चैव सञ्छिन्नैः कृतसङ्क्रमा ॥
KK-12-01-098-059a	पताकाध्वजवानीरा हतवाहनवारणा ।
KK-12-01-098-059c	शोणितोदकसम्पूर्णा दुस्तरा पारगैर्नरैः ॥
KK-12-01-098-060a	हतनागमहानक्रा परलोकवहाऽशिवा ।
KK-12-01-098-060c	ऋष्टिखड्गमहामीना गृध्रकङ्कबलप्लवा ॥
KK-12-01-098-061a	पुरुषादानुचरिता भीरूणां कश्मलावहा ।
KK-12-01-098-061c	नदी योधस्य सङ्ग्रामे तदस्यावभृथं नृप ॥
KK-12-01-098-062a	वेदिर्यस्य त्वमित्राणां शिरोभिर्व्यवकीर्यते ।
KK-12-01-098-062c	अश्वस्कन्धैर्गजस्कन्धैस्तस्य लोका यथा मम ॥
KK-12-01-098-063a	पत्नी शालाकृता यस्य परेषां वाहिनीमुखम् ।
KK-12-01-098-063c	हविर्धानं स्ववाहिन्यास्तदस्याहुर्मनीषिणः ॥
KK-12-01-098-064a	सदस्या दक्षिणा योधा आग्नीध्रश्चोत्तरां दिशम् ।
KK-12-01-098-064c	शत्रुसेना कलत्रस्य सर्वलोकानदूरतः ॥
KK-12-01-098-065a	यस्य तूभयतो व्यूहे भवत्याकाशमग्रतः ।
KK-12-01-098-065c	सास्य वेदिस्तदा यज्ञैर्नित्यं व्यूहास्त्रयोऽग्नयः ॥
KK-12-01-098-066a	यस्तु योधः परावृत्तः सन्त्रस्तो हन्यते परैः ।
KK-12-01-098-066c	अप्रतिष्ठः स नरकं याति नास्त्यत्र संशयः ॥
KK-12-01-098-067a	यस्य शोणितवेगेण वेदिः स्यात्सम्परिप्लुता ।
KK-12-01-098-067c	केशमांसास्थिसम्पूर्णा स गच्छेत्परमां गतिम् ॥
KK-12-01-098-068a	यस्तु सेनापतिं हत्वा तद्यानमधिरोहति ।
KK-12-01-098-068c	स विष्णुविक्रमक्रामी बृहस्पतिसमः प्रभुः ॥
KK-12-01-098-069a	नायकं तत्कुमारं वा यो वा स्यात्तत्र पूजितः ।
KK-12-01-098-069c	जीवग्राहं प्रगृह्णाति तस्य लोका यथा मम ॥
KK-12-01-098-070a	आहवे तु हतं शूरं न शोचेत कथञ्चन ।
KK-12-01-098-070c	अशोच्यो हि हतः शूरः स्वर्गलोके महीयते ॥
KK-12-01-098-071a	न ह्यन्नं नोदकं तस्य न स्नानं नाप्यशौचकम् ।
KK-12-01-098-071c	हतस्य कर्तुमिच्छन्ति तस्य लोकाञ्शृणुष्व मे ॥
KK-12-01-098-072a	वराप्सरःसहस्राणि शूरमायोधने हतम् ।
KK-12-01-098-072c	त्वरमाणानि धावन्ति मम भर्ता भवेदिति ॥
KK-12-01-098-073a	एतत्तपश्च पुण्यं च धर्मश्चैव सनातनः ।
KK-12-01-098-073c	चत्वारश्चाश्रमास्तस्य यो युद्धे न पलायते ॥
KK-12-01-098-074a	वृद्धबालौ न हन्तव्यौ न च स्त्री नैव पृष्ठतः ।
KK-12-01-098-074c	तृणपूर्णमुखश्चैव तवास्मीति च यो वदेत् ॥
KK-12-01-098-075a	अहं वृत्रं बलं पाकं महाकायं विरोचनम् ।
KK-12-01-098-075c	दुरावारं च नमुचिं शतमायं च शम्बरम् ॥
KK-12-01-098-076a	विप्रचित्तिं च दैतेयं दनोः पुत्रांश्च सर्वशः ।
KK-12-01-098-076c	प्रह्लादं च निहत्याजौ ततो देवाधिपोऽभवम् ॥
KK-12-01-098-077a	इत्येतच्छक्रवचनं निशम्य प्रतिपूज्य च ।
KK-12-01-098-077c	योधानामात्मनः सिद्धिमम्बरीषोऽभिपन्नवान् ॥ 

इति श्रीमन्महाभारते शान्तिपर्वणि राजधर्मपर्वणि अष्टनवतितमोऽध्यायः ॥ 98 ॥

12-98-3 नाभागिः नाभागपुत्रः ॥ 12-98-38 यश्चान्योऽक्षत्रियोऽपि युध्यते नरस्तस्याप्ययं च यज्ञोऽस्ति ॥ 12-98-43 पीताः क्षारपानीयेन सम्भाविताः ॥ 12-98-45 स्फ्यः यागीयोपकरणविशेषः ॥ 12-98-46 शैक्यायसमयैः सर्वलोहमयैः । वसु यत्किञ्चिद्यज्ञियं द्रव्यम् ॥ 12-98-49 हविर्धानं हविषः स्थापनस्थलम् ॥ 12-98-64 सदस्योत्तरयोधाग्निराग्नीध्रस्योत्तराथ दिक् । इति द. पाठः ॥ 12-98-68 बृहस्पतिसवः क्रतुः इति ड. द. पाठः ॥ 12-98-69 नायकं वा प्रमाणं वेति ड. द. पाठः ॥
