अध्यायः 154

नारदेन शाल्मलिम् प्रति पर्वतादिभञ्जकेनापि वायुना तदीयशाखाया अप्यभञ्जने कारणप्रश्ने तेन साधिक्षेपमात्मशाखाभञ्जने वायोरशक्तिकथनम् ॥ 1 ॥
KK-12-02-154-001	नारद उवाच 
KK-12-02-154-001a	बन्धुत्वादथवा सख्याच्छाल्मले नात्र संशयः ।
KK-12-02-154-001c	कस्मात्त्वां रक्षते नित्यं भीमः सर्वत्रगोऽनिलः ॥
KK-12-02-154-002a	तद्भावं परमं वायोः शाल्मले त्वमुपागतः ।
KK-12-02-154-002c	तवाहमस्मीति सदा येन रक्षति मारुतः ॥
KK-12-02-154-003a	न तं पश्याम्यहं वृक्षं पर्वतं वेश्म चेदृशम् ।
KK-12-02-154-003c	यं न वायुबलाद्भग्नं पृथिव्यामिति मे मतिः ॥
KK-12-02-154-004a	त्वं पुनः कारणैर्नूनं रक्ष्यसे शाल्मले यथा ।
KK-12-02-154-004c	वायुना सपरीवारस्तेन तिष्ठस्यसंशयम् ॥
KK-12-02-154-005	शाल्मलिरुवाच 
KK-12-02-154-005a	न मे वायुः सखा ब्रह्मन्न बन्धुर्मम नारद ।
KK-12-02-154-005c	चिरं मे प्रीयते नैव येन मां रक्षतेऽनिलः ॥
KK-12-02-154-006a	मम तेजोबलं भीमं वायोरपि हि नारद ।
KK-12-02-154-006c	कलामष्टादशीं प्राणैर्न मे प्राप्नोति मारुतः ॥
KK-12-02-154-007a	आगच्छन्परुषो वायुर्मया विष्टम्भितो बलात् ।
KK-12-02-154-007c	भञ्जन्द्रुमान्पर्वतांश्च यच्चान्यत्स्थाणुजङ्गमम् ॥
KK-12-02-154-008a	स मया बहुशो भग्नः प्रभञ्जन्वै प्रभञ्जनः ।
KK-12-02-154-008c	तस्मान्न बिभ्ये देवर्षे क्रुद्धादपि समीरणात् ॥
KK-12-02-154-009	नारद उवाच 
KK-12-02-154-009a	शाल्मले विपरीतं ते दर्शनं नात्र संशयः ।
KK-12-02-154-009c	न हि वायोर्बले नास्ति भूतं तुल्यबलं क्वचित् ॥
KK-12-02-154-010a	इन्द्रो यमो वैश्रवणो वरुणश्च जलेश्वरः ।
KK-12-02-154-010c	नैतेऽपि तुल्या मरुतः किं पुनस्त्वं वनस्पते ॥
KK-12-02-154-011a	यश्च कश्चिदपि प्राणी चेष्टते शाल्मले भुवि ।
KK-12-02-154-011c	सर्वत्र भगवान्वायुश्चेष्टाप्राणकरः प्रभुः ॥
KK-12-02-154-012a	एष चेष्टयते सम्यक्प्राणिनः सम्यगायतः ।
KK-12-02-154-012c	असम्यगायतो भूयश्चेष्टते विकृतं नृषु ॥
KK-12-02-154-013a	स त्वमेवंविधं वायुं सर्वसत्वभृतां वरम् ।
KK-12-02-154-013c	न पूजयसि पूज्यन्तं किमन्यद्वुद्धिलाघवात् ॥
KK-12-02-154-014a	असारश्चापि दुर्मेधाः केवलं बहु भाषसे ।
KK-12-02-154-014c	क्रोधादिभिरवच्छन्नो मिथ्या वदसि शाल्मले ॥
KK-12-02-154-015a	मम रोषः समुत्पन्नस्त्वय्येवं सम्प्रभाषति ।
KK-12-02-154-015c	ब्रवीम्येष स्वयं वायोस्तव दुर्भाषितं बहु ॥
KK-12-02-154-016a	चन्दनैः स्यन्दनैः शालैः सरलैर्देवदारुभिः ।
KK-12-02-154-016c	वेतसैर्धन्वनैश्चापि ये चान्ये बलवत्तराः ।
KK-12-02-154-016e	तैश्चापि नैवं दुर्बुद्धे क्षिप्तो वायुः कृतात्मभिः ॥
KK-12-02-154-017a	तेऽपि जानन्ति वायोश्च बलमात्मन एव च ।
KK-12-02-154-017c	तस्मात्ते नावमन्यन्ते श्वसनं तरुसत्तमाः ॥
KK-12-02-154-018a	त्वं तु मोहान्न जानीषे वायोर्बलमनन्तकम् ।
KK-12-02-154-018c	एवं तस्माद्गमिष्यामि सकाशं मातरिश्वनः ॥ 

इति श्रीमन्महाभारते शान्तिपर्वणि आपद्धर्मपर्वणि चतुःपञ्चाशदधिकशततमोऽध्यायः ॥ 154 ॥

12-154-2 न्यग्भावं परमं वायोरिति झ. पाठः ॥ 12-154-5 परमेष्ठी तथा नैव येन रक्षति वानिल इति झ. पाठः ॥
