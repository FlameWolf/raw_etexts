अध्यायः 143

भीष्मेण युधिष्ठिरम् प्रति शरणागतरक्षणे मुचुकुन्दम् प्रति भार्गवोक्तव्याधकपोतोपाख्यानानुवादारम्भः ॥ 1 ॥ वनमध्ये महावृष्टिनिपीडितेन केनचिद्व्याधेन वर्षपीडयाऽधःपतितां काञ्चन कपोतीम् पञ्जरे निरुद्ध्य वृष्ट्युपरमे कस्यचिन्महावृक्षस्याधोदेशे शयनम् ॥ 2 ॥
KK-12-02-143-001	युधिष्ठिर उवाच 
KK-12-02-143-001a	पितामह महाप्राज्ञ सर्वशास्त्रविशारद ।
KK-12-02-143-001c	शरणागतं पालयतो यो धर्मस्तं ब्रवीहि मे ॥
KK-12-02-143-002	भीष्म उवाच 
KK-12-02-143-002a	महान्धर्मो महाराज शरणागतपालने ।
KK-12-02-143-002c	अर्हः प्रष्टुं भवांश्चैनं प्रश्नं भरतसत्तम ॥
KK-12-02-143-003a	शिबिप्रभृतयो राजन्राजानः शरणं गतान् ।
KK-12-02-143-003c	परिपाल्य महात्मानः संसिद्धिं परमां गताः ॥
KK-12-02-143-004a	श्रूयते च कपोतेन शत्रुः शरणमागतः ।
KK-12-02-143-004c	पूजितश्च यथान्यायं स्वैश्च मांसैर्निमन्त्रितः ॥
KK-12-02-143-005	युधिष्ठिर उवाच 
KK-12-02-143-005a	कथं कपोतेन पुरा शत्रुः शरणमागतः ।
KK-12-02-143-005c	स्वमांसं भोजितः कां च गतिं लेभे स भारत ॥
KK-12-02-143-006	भीष्म उवाच 
KK-12-02-143-006a	शृणु राजन्कथां दिव्यां सर्वपापप्रणाशिनीम् ।
KK-12-02-143-006c	नृपतेर्मुचुकुन्दस्य कथितां भार्गवेण वै ॥
KK-12-02-143-007a	इममर्थं पुरा पार्थ मुचुकुन्दो नराधिपः ।
KK-12-02-143-007c	भार्गवं परिपप्रच्छ प्रणतः पुरुषर्षभ ॥
KK-12-02-143-008a	तस्मै शुश्रूषमाणाय भार्गवोऽकथयत्कथाम् ।
KK-12-02-143-008c	इमां यथा कपोतेन सिद्धिः प्राप्ता नराधिप ॥
KK-12-02-143-009	उशनोवाच 
KK-12-02-143-009a	धर्मनिश्चयसंयुक्तां कामार्थसहितां कथाम् ।
KK-12-02-143-009c	शृणुष्वावहितो राजन्गदतो मे महाभुज ॥
KK-12-02-143-010a	कश्चित्क्षुद्रसमाचारः पृथिव्यां कालसम्मितः ।
KK-12-02-143-010c	चचार पृथिवीपाल घोरः शकुनिलुब्धकः ॥
KK-12-02-143-011a	काकोल इव कृष्णाङ्गो रूक्षः पापसमाहितः ।
KK-12-02-143-011c	यवमध्यः कृशग्रीवो ह्रस्वपादो महाहनुः ॥
KK-12-02-143-012a	नैव तस्य सुहृत्कश्चिन्न सम्बन्धी न बान्धवाः ।
KK-12-02-143-012c	बान्धवैः सम्परित्यक्तस्तेन रौद्रेण कर्मणा ॥
KK-12-02-143-013a	नरः पापसमाचारस्त्यक्तव्यो दूरतो बुधैः ।
KK-12-02-143-013c	आत्मानं यो न सन्धत्ते सोन्यस्य स्यात्कथं हितः ॥
KK-12-02-143-014a	ये नृशंसा दुरात्मानः प्राणिप्राणहरा नराः ।
KK-12-02-143-014c	उद्वेजनीया भूतानां व्याला इव भवन्ति ते ॥
KK-12-02-143-015a	स वै क्षारकमादाय वने हत्वा च पक्षिणः ।
KK-12-02-143-015c	चकार विक्रयं तेषां पतङ्गानां जनाधिपः ॥
KK-12-02-143-016a	एवं तु वर्तमानस्य तस्य वृत्तिं दुरात्मनः ।
KK-12-02-143-016c	अगमत्सुमहान्कालो न चाधर्ममबुध्यत ॥
KK-12-02-143-017a	तस्य भार्यासहायस्य रममाणस्य शाश्वतम् ।
KK-12-02-143-017c	दैवयोगविमूढस्य नान्या वृत्तिररोचत ॥
KK-12-02-143-018a	ततः कदाचित्तस्याथ वनस्थस्य समन्ततः ।
KK-12-02-143-018c	पातयन्निव वृक्षांस्तान्सुमहान्वातसम्भ्रमः ॥
KK-12-02-143-019a	मेघसङ्कुलमाकाशं विद्युन्मण्डलमण्डितम् ।
KK-12-02-143-019c	सञ्छन्नस्तु मुहूर्तेन नौसार्थैरिव सागरः ॥
KK-12-02-143-020a	वारिधारासमूहेन सम्प्रहृष्टः शतक्रतुः ।
KK-12-02-143-020c	क्षणेन पूरयामास सलिलेन वसुन्धराम् ॥
KK-12-02-143-021a	ततो धाराकुले लोके सम्भ्रमन्नष्टचेतनः ।
KK-12-02-143-021c	शीतार्तस्तद्वनं सर्वमाकुलेनान्तरात्मना ॥
KK-12-02-143-022a	नैव निम्नं स्थलं वाऽपि सोऽविन्दत विहङ्गहा ।
KK-12-02-143-022c	पूरितो हि जलौघेन तस्य मार्गो वनस्य तु ॥
KK-12-02-143-023a	पक्षिणो वर्षवेगेन हता लीनास्तु पादपात् ।
KK-12-02-143-023c	मृगसिंहवराहाश्च ये चान्ये तत्र पक्षिणः ॥
KK-12-02-143-024a	महता वातवर्षेण त्रासितास्ते वनौकसः ।
KK-12-02-143-024c	भयार्ताश्च क्षुधार्ताश्च बभ्रमुः सहिता वने ॥
KK-12-02-143-025a	स तु शीतहतैर्गात्रैर्जगामैव न तस्थिवान् ।
KK-12-02-143-025c	ददर्श पतितां भूमौ कपोतीं शीतविह्वलाम् ॥
KK-12-02-143-026a	दृष्ट्वाऽऽर्तोपि हि पापात्मा स तां पञ्जरकेऽक्षिपत् ।
KK-12-02-143-026c	स्वयं दुःखाभिभूतोऽपि दुःखमेवाकरोत्परे ॥
KK-12-02-143-027a	पापात्मा पापकारित्वात्पापमेव चकार सः ।
KK-12-02-143-027c	सोऽपश्यत्तरुषण्डेषु मेघनीलं वनस्पतिम् ॥
KK-12-02-143-028a	सेव्यमानं विहङ्गौघैश्छायावासफलार्थिभिः ।
KK-12-02-143-028c	धात्रा परोपकाराय स साधुरिव निर्मितः ॥
KK-12-02-143-029a	अथाभवत्क्षणेनैव वियद्विमलतारकम् ।
KK-12-02-143-029c	महत्सर इवोत्फुल्लं कुमुदच्छुरितोदकम् |
KK-12-02-143-029e	कुसुमाकारताराढ्यमाकाशं निर्मलं बहु ॥
KK-12-02-143-030a	घनैर्मुक्तं नभो दृष्ट्वा लुब्धकः शीतविह्वलः ।
KK-12-02-143-030c	दिशो विलोकयामास वेलां च सुदुरात्मवान् ॥
KK-12-02-143-031a	दूरे ग्रामनिवेशश्च तस्मात्स्थानादिति प्रभो ।
KK-12-02-143-031c	कृतबुद्धिर्द्रुमे तस्मिन्वस्तुं तां रजनीं ततः ॥
KK-12-02-143-032a	साञ्जलिः प्रणतिं कृत्वा वाक्यमाह वनस्पतिम् ।
KK-12-02-143-032c	शरणं यामि यान्यस्मिन्दैवतानीति भारत ॥
KK-12-02-143-033a	स शिलायां शिरः कृत्वा पर्णान्यास्तीर्य भूतले ।
KK-12-02-143-033c	दुःखेन महताऽऽविष्टस्ततः सुष्वाप पक्षिहा ॥ 

इति श्रीमन्महाभारते शान्तिपर्वणि आपद्धर्मपर्वणि त्रिचत्वारिंशदधिकशततमोऽध्यायः ॥ 143 ॥

12-143-11 काकोलः काकविशेषः ॥ 12-143-15 क्षारकं जालम् ॥ 12-143-23 येचान्ये तत्र वर्तिन इति ट. द. पाठः ॥
