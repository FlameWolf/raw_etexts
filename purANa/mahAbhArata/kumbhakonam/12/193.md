अध्यायः 193

भीष्मेण युधिष्ठिरम् प्रति ध्यानयोगकथनम् ॥ 1 ॥
001	भीष्म उवाच 
001a	हन्त वक्ष्यामि ते पार्थ ध्यानयोगं चतुर्विधम् ।
001c	यं ज्ञात्वा शाश्वतीं सिद्धिं गच्छन्तीह महर्षयः ॥
002a	यथा स्वनुष्ठितं ध्यानं तथा कुर्वन्ति योगिनः ।
002c	महर्षयो ज्ञानतृप्ता निर्वाणगतमानसाः ॥
003a	नावर्तन्ते पुनः पार्थ मुक्ताः संसारदोषतः ।
003c	जन्मदोषपरिक्षीणाः स्वभावे पर्युपस्थिताः ॥
004a	निर्द्वन्द्वा नित्यसत्वस्था विमुक्तिं नित्यमाश्रिताः ।
004c	असङ्गीन्यविवादीनि मनःशान्तिकराणि च ॥
005a	तत्र ध्यानेन संश्लिष्टमेकाग्रे धारयेन्मनः ।
005c	तत्र च ध्यानसंरोधादथ ज्ञानी भवत्युत ॥
006a	चतुर्विधेषु भावेषु योऽर्थसक्तः सदैव हि ।
006c	तज्ज्ञात्वा वास्तवं तेषामर्थेषु परिवर्तते ।
006e	पिण्डीकृत्येन्द्रियग्राममासीनः काष्ठवन्मुनिः ॥
007a	शब्दं न विन्देच्छ्रोत्रेण त्वचा स्पर्शं न वेदयेत् ।
007c	रूपं न चक्षुषा विद्याज्जिह्वया न रसांस्तथा ॥
008a	घ्रेयाण्यपि च सर्वाणि जह्याद्घ्राणेन योगवित् ।
008c	पञ्चवर्गप्रमाथीनि नेच्छेच्चैतानि वीर्यवान् ॥
009a	ततो मनसि संसृज्य पञ्चवर्गं विचक्षणः ।
009c	समादध्यान्मनो भ्रान्तमिन्द्रियैः सह पञ्चमिः ॥
010a	विसञ्चारि निरालम्बं पञ्चद्वारं चलाचलम् ।
010c	पूर्वं ध्यानपदे धीरः समादध्यान्मनो नरः ॥
011a	इन्द्रियाणि मनश्चैव यदा पिण्डीकरोत्ययम् ।
011c	एष ध्यानपथः पूर्वो मया समनुवर्णितः ॥
012a	तस्य तत्पूर्वसंरुद्धमात्मषष्ठं मनोऽन्तरा ।
012c	स्फुरिष्यति समुद्भ्रान्तं विद्युदम्बुधरे यथा ॥
013a	जलबिन्दुर्यथा लोलः पर्णस्थः सर्वतश्चलः ।
013c	एवमेवास्य तच्चित्तं भ्रमति ध्यानवर्त्मनि ॥
014a	समाहितं क्षणं किञ्चिद्ध्यानवर्त्मनि तिष्ठति ।
014c	पुनर्वायुपथं प्राप्तं मनो भवति वायुवत् ॥
015a	अनिर्वेदो गतक्लेशो गततन्द्रीरमत्सरः ।
015c	समादध्यात्पुनश्चेतो ध्यानेन ध्यानयोगवित् ॥
016a	विचारश्च विवेकश्च वितर्कश्चोपजायते ।
016c	मुनेः समादधानस्य प्रथमं ध्यानमादितः ॥
017a	मनसा क्लिश्यमानस्तु समाधानं च कारयेत् ।
017c	न निर्वेदं मुनिर्गच्छेत्कुर्यादेवात्मनो हितम् ॥
018a	पांसुभस्मकरीषाणां यथा वै राशयश्चिताः ।
018c	सहसा वारिणा सिक्ता न यान्ति परिभावनम् ॥
019a	किञ्चित्स्निग्धं यथा च स्याच्छुष्कचूर्णमभावितम् ।
019c	क्रमशस्तु शनैर्गच्छेत्सर्वं तत्परिभावनम् ॥
020a	एवमेवेन्द्रियग्रामं शनैः सम्परिभावयेत् ।
020c	संहरेत्क्रमशश्चैनं स सम्यक्प्रशमिष्यति ॥
021a	स्वयमेव मनश्चैवं पञ्चवर्गं च भारत ।
021c	पूर्वं ध्यानपथे स्थाप्य नित्ययोगेन शाम्यति ॥
022a	न तत्पुरुषकारेण न च दैवेन केनचित् ।
022c	सुखमेष्यति तत्तस्य न भवन्ति विपत्तयः ॥
023a	सुखेन तेन संयुक्तो रस्यते ध्यानकर्मणि ।
023c	गच्छन्ति योगिनो ह्येवं निर्वाणं तन्निरामयम् ॥ 

इति श्रीमन्महाभारते शान्तिपर्वणि मोक्षधर्मपर्वणि त्रिनवत्यधिकशततमोऽध्यायः ॥ 193 ॥

12-193-3 स्वभावे पर्यवस्थिता इति झ. ध. पाठः ॥ 12-193-10 ध्यानपथे इति ट. पाठः ॥ 12-193-14 भ्रमति ज्ञानवर्त्मनीति ट. ड. पाठः ॥
