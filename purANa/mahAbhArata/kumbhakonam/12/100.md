अध्यायः 100

भीष्मेण युधिष्ठिरम् प्रति युद्धकरणप्रकारादिकथनम् ॥ 1 ॥
001	युधिष्ठिर उवाच 
001a	यथा जयार्थिनः सेनां नयन्ति भरतर्षभ ।
001c	ईषद्धर्मं प्रपीड्यापि तन्मे ब्रूहि पितामह ॥
002	भीष्म उवाच 
002a	सन्त्येव हि स्थिता धर्म उपपत्त्या तथा परे ।
002c	साध्वाचारतया केचित्तथैवौपयिकादपि ॥
003a	उपायधर्मान्वक्ष्यामि संसिद्धानर्थसिद्धये ।
003c	निर्मर्यादा दस्यवस्तु भवन्ति परिपन्थिनः ॥
004a	तेषां प्रतिविघातार्थं प्रवक्ष्याम्यथ नैगमम् ।
004c	कार्याणां सम्प्रसिद्ध्यर्थं तानुपायान्निबोध मे ॥
005a	उभे प्रज्ञे वेदितव्ये ऋज्वी वक्रा च भारत ।
005c	जानन्वक्रां न सेवेत प्रतिबाधेत चागताम् ॥
006a	अमित्रा एव राजानं भेदेनोपचरन्त्युत ।
006c	तां राजा विकृतिं जानन्यथाऽमित्रान्प्रबाधते ॥
007a	गजानां पार्थ वर्माणि गोवृषाजगराणि च ।
007c	शल्यकण्टकलोहानि तनुत्राणि मतानि च ॥
008a	शातपीतानि शस्त्राणि सन्नाहाः पीतलोहकाः ।
008c	नानारञ्जनरक्ताः स्युः पताकाः केतवश्च ह ॥
009a	ऋष्टयस्तोमराः खड्गा निशिताश्च परश्वथाः ।
009c	फलकान्यथ चर्माणि प्रतिकल्प्यान्यनेकशः ॥
010a	अभिनीतानि शस्त्राणि योधाश्च कृतनिश्चयाः ।
010c	चैत्रे वा मार्गशीर्षे वा सेनायोगः प्रशस्यते ॥
011a	पक्वसस्या हि पृथिवी भवत्यम्बुमती तदा ।
011c	नैवातिशीतो नात्युष्णः कालो भवति भारत ॥
012a	तस्मात्तदा योजयेत परेषां व्यसनेऽथवा ।
012c	एते हि योगाः सेनायाः प्रशस्ताः परबाधने ॥
013a	जलवांस्तृणवान्मार्गः समो गम्यः प्रशस्यते ।
013c	चारैः सुविदिताभ्यासः कुशलैर्वनगोचरैः ॥
014a	न ह्यरण्यानि शक्यन्ते गन्तुं मृगगणैरिव ।
014c	तस्मात्सेनासु तानेव योजयन्ति जयार्थिनः ॥
015a	[अग्रतः पुरुषानीकं शक्तं चापि कुलोद्भवम् ।]
015c	आवासस्तोयवान्मार्गः पर्याकाशः प्रशस्यते ॥
016a	पोषामपसर्पाणां प्रतिघातस्तथा भवेत् ।
016c	आकाशं हि वनाभ्याशे मन्यन्ते गुणवत्तरम् ॥
017a	बहुभिर्गुणजातैश्च ये युद्धकुशला जनाः ।
017c	[उपन्यासो भवेत्तत्र बलानां नातिदूरतः ॥]
018a	उपन्यासोऽपसर्पाणां पदातीनां च गूहनम् ।
018c	हतशत्रुप्रतीघातमापदर्थं परायणम् ॥
019a	सप्तर्षीन्पृष्ठतः कृत्वा युध्येयुरचला इव ।
019c	अनेन विधिना शत्रूञ्जिगीषेतापि दुर्जयान् ॥
020a	यतो वायुर्यतः सूर्यो यतः सोमस्ततो जयः ।
020c	पूर्वंपूर्वं ज्याय एषां सन्निपाते युधिष्ठिर ॥
021a	अकर्दमामनुदकाममर्यादामलोष्टकाम् ।
021c	अश्वभूमिं प्रशंसन्ति ये युद्धकुशला जनाः ॥
022a	समा निरुदकाकाशा रथभूमिः प्रशस्यते ।
022c	नीचद्रुमा महाकक्षा सोदका हस्तियोधिनाम् ॥
023a	बहुदुर्गा महाकक्षा वेणुवेत्रतिरस्कृता ।
023c	पदातीनां क्षमा भूमिः पर्वतोपवनानि च ॥
024a	पदातिबहुला सेना दृढा भवति भारत ।
024c	रथाश्वबहुला सेना सुदिनेषु प्रशस्यते ॥
025a	पदातिनागबहुला प्रावृट्काले प्रशस्यते ।
025c	गुणानेतान्प्रसङ्ख्याय देशकालौ प्रयोजयेत् ॥
026a	एवं सञ्चिन्त्य यो याति तिथिनक्षत्रपूजितः ।
026c	विजयं लभते नित्यं सेनां सम्यक्प्रयोजयन् ॥
027a	प्रसुप्तांस्तृषिताञ्श्रान्तान्प्रकीर्णान्नाभिघातयेत् ।
027c	मोक्षे प्रयाणे चलने पानभोजनकालयोः ।
027e	अतिक्षिप्तान्व्यतिक्षिप्तान्निहतान्प्रतनूकृतान् ॥
028a	अविस्रब्धान्कृतारम्भानुपन्यासात्प्रतापितान् ।
028c	बहिश्चरानुपन्यासान्कृतवेश्मानुसारिणः ॥
029a	पारम्पर्यागते द्वारे ये केचिदनुवर्तिनः ।
029c	परिचर्यापरोद्धारो ये च केचन वल्गिनः ॥
030a	अनीकं ये विभिदन्ति भिन्नं संस्थापयन्ति च ।
030c	समानाशनपानास्ते कार्या द्विगुणवेतनाः ॥
031a	`जातिगोत्रं च विज्ञाय कर्म चानुत्तमं शुभम् ।
031c	समानदेहरक्षार्थे कार्या द्विगुणवेतनाः ।
031e	त्रिगुणं चतुर्गुणं चैव वेतनं तेषु कारयेत् ॥'
032a	दशाधिपतयः कार्याः शताधिपतयस्तथा ।
032c	ततः सहस्राधिपतिं कुर्याच्छूरमतन्द्रितम् ॥
033a	यथा मुख्यान्सन्निपात्य वक्तव्याः संशयामहे ।
033c	यथा जयार्थं सङ्ग्रामे न जह्याम परस्परम् ॥
034a	इहैव ते निवर्तन्तां ये च केचन भीरवः ।
034c	न घातयेयुः प्रदरं कुर्वाणास्तुमुले सति ॥
035a	[न सन्निपाते प्रदरं वधं वा कुर्युरीदृशाः ॥]
035c	आत्मानं च स्वपक्षं च पालयन्हन्ति संयुगे ॥
036a	अर्थनाशो वधोऽकीर्तिरयशश्च पलायने ।
036c	अमनोज्ञाऽसुखा वाचः पुरुषस्य पलायतः ॥
037a	प्रतिध्वस्तोष्ठदन्तस्य न्यस्तसर्वायुधस्य च ।
037c	`हित्वा पलायमानस्य सहायान्प्राणसंशये ।'
037e	अमित्रैरवरुद्धस्य द्विषतामस्तु नः सदा ॥
038a	मनुष्यापसदा ह्येते ये भवन्ति पराङ्मुखाः ।
038c	राशिवर्धनमात्रास्ते नैव ते प्रेत्य नो इह ॥
039a	अमित्रा हृष्टमनसः प्रत्युद्यान्ति पलायिनम् ।
039c	जयिनस्तु नरास्तात मङ्गलैर्वन्दनेन च ॥
040a	यस्य स्म व्यसने राजन्ननुमोदन्ति शत्रवः ।
040c	तदसह्यतरं दुःखं मन्यन्ते मरणादपि ॥
041a	श्रियं जानीत धर्मस्य मूलं सर्वसुखस्य च ।
041c	या भीरूणां पराख्यातिः शूरस्तामधिगच्छति ॥
042a	ते वयं स्वर्गमिच्छन्तः सङ्ग्रामे त्यक्तजीविताः ।
042c	जयन्तो वध्यमाना वा प्राप्नुयाम च सद्गतिम् ॥
043a	एवं संशप्तशपथाः समभित्यक्तजीविताः ।
043c	अमित्रवाहिनीं वीराः प्रतिगाहन्त्यभीरवः ॥
044a	अग्रतः पुरुषाऽनीकमसिचर्मवतां भवेत् ।
044c	पृष्ठतः शकटानीकं कलत्रं मध्यतस्तथा ॥
045a	परेषां प्रतिघातार्थं पदातीनां च गूहनम् ।
045c	अपि तस्मिन्पुरे वृद्धा भवेयुर्ये पुरोगमाः ॥
046a	ये पुरस्तादभिमताः सत्ववन्तो मनस्विनः ।
046c	ते पूर्वमभिवर्तेरंश्चैतानेवेतरे जनाः ॥
047a	अपि चोद्धर्षणं कार्यं भीरूणामपि यत्नतः ।
047c	स्कन्धदर्शनमात्रात्तु तिष्ठेयुर्वा समीपतः ॥
048a	संहतान्योधयेदल्पान्कामं विस्तारयेद्बहून् ।
048c	सूचीमुखमनीकं स्यादल्पानां बहुभिः सह ॥
049a	सम्प्रयुक्ते निकृष्टे वा सत्यं वा यदि वाऽनृतम् ।
049c	प्रगृह्य बाहून्क्रोशेत हन्त भग्नाः परे इति ॥
050a	आगतं मे मित्रबलं प्रहरध्वमभीतवत् ।
050c	सत्ववन्तो निधावेयुः कुर्वन्तो भैरवान्रवान् ॥
051a	क्ष्वेडाः किलकिलाशब्दाः क्रकचा गोविषाणिकाः ।
051c	भेरीमृदङ्गपणवान्नादयेयुश्च जर्झरान् ॥ 

इति श्रीमन्महाभारते शान्तिपर्वणि राजधर्मपर्वणि शततमोऽध्यायः ॥ 100 ॥

12-100-4 नैगमं वेदोक्तमुपायम् ॥ 12-100-5 वक्रां वक्रयैव नाशयेत् ॥ 12-100-6 अमित्रानिव तां निकृतिं प्रबाधते बाधेत ॥ 12-100-7 गजानां वर्माणि बाणघातत्राणानि । गवादीनां शल्यादीनि ॥ 12-100-21 अमर्यादां सेतुप्राकारादिहीनाम् ॥ 12-100-24 सुदिनेषु वृष्टिवर्जितदिनेषु ॥ 12-100-25 प्रसङ्ख्याय सम्यग्विचार्य ॥ 12-100-26 तिथौ नक्षत्रे च पूजित आशीर्भिर्योजितः ॥ 12-100-28 उपन्यासात्सुरुङ्गादिगुप्तोपायात् । बहिस्तृणाद्यर्थे चरतो बहिश्चरानल्पान् । उपन्यासान् तृणाद्याहर्तॄन् ॥ 12-100-29 तान्नाभिघातयेदिति प्रपूर्वेण सम्बन्धः ॥ 12-100-30 अनीकं परकीयम् ॥ 12-100-33 सन्निपात्यैकीकृत्य ॥ 12-100-35 प्रदरं भङ्गम् । वधं वा स्वीयानाम् ॥ 12-100-37 नोऽस्मत्सम्बन्धिनां द्विषतां पुरुषस्य द्रव्यनाशादिकमस्त्विति पूर्वेण सह द्वयोः सम्बन्धः ॥ 12-100-38 राशिर्योधसङ्ख्याशरीरं वा तस्य वर्धनाः । वृथाजन्मान इत्यर्थः ॥ 12-100-39 पलायिनं जयिनः प्रत्युद्यान्ति यत्तदसह्यतरमित्यपकृष्यते ॥ 12-100-44 पुरुषा पुरुषाणाम् । विभक्तिलोप आर्षः ॥ 12-100-47 स्कन्धः समूहः । समूहमात्रार्थं वा तिष्ठेयुः ॥ 12-100-48 संहतानन्योन्यं श्लिष्टान् स्वान्परैः सह योधयेत्सेनापतिः ॥
