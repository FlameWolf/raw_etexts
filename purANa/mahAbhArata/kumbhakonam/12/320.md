अध्यायः 320

याज्ञवल्क्येन जनकम् प्रति साङ्ख्यदर्शनकथनम् ॥ 1 ॥
KK-12-03-320-001	याज्ञवल्क्य उवाच 
KK-12-03-320-001a	न शक्यो निर्गुणस्तात गुणीकर्तुं विशाम्पते ।
KK-12-03-320-001c	गुणवांश्चाप्यगुणवान्यथातत्त्वं निबोध मे ॥
KK-12-03-320-002a	गुणैर्हि गुणवानेव निर्गुणश्चागुणस्तथा ।
KK-12-03-320-002c	प्राहुरेवं महात्मानो मुनयस्तत्त्वदर्शिनः ॥
KK-12-03-320-003a	गुणस्वभावस्त्वव्यक्तो गुणानेवाभिवर्तते ।
KK-12-03-320-003c	उपयुङ्क्ते च तानेव स चैवाज्ञः स्वभावतः ॥
KK-12-03-320-004a	अव्यक्तस्तु न जानीते पुरुषोऽज्ञः स्वभावतः ।
KK-12-03-320-004c	न मत्तः परमोऽस्तीति नित्यमेवाभिमन्यते ॥
KK-12-03-320-005a	अनेन कारणेनैतदव्यक्तं स्यादचेतनम् ।
KK-12-03-320-005c	नित्यत्वाच्चाक्षरत्वाच्च क्षरत्वान्न तदन्यथा ॥
KK-12-03-320-006a	यदाऽज्ञानेन कुर्वीत गुणसर्गं पुनःपुनः ।
KK-12-03-320-006c	यदात्मानं न जानीते तदाऽऽत्मापि न मुच्यते ॥
KK-12-03-320-007a	कर्तृत्वाच्चापि सर्गाणां सर्गधर्मा तथोच्यते ।
KK-12-03-320-007c	कर्तृत्वाच्चापि योगानां योगधर्मा तथोच्यते ॥
KK-12-03-320-008ac	कर्तृत्वात्प्रकृतीनां च तथा प्रकृतिधर्मिता ॥
KK-12-03-320-009a	कर्तृत्वाच्चापि बीजानां बीजधर्मा तथोच्यते ।
KK-12-03-320-009c	गुणानां प्रसवत्वाच्च प्रलयत्वात्तथैव च ॥
KK-12-03-320-010a	'कर्तृत्वात्प्रलयानां तु तथा प्रलयधर्मि च ।
KK-12-03-320-010c	कर्तृत्वात्प्रभवाणां च तथा प्रभवधर्मि च ॥
KK-12-03-320-011a	बीजत्वात्प्रकृतित्वाच्च प्रलयत्वात्तथैव च ।'
KK-12-03-320-011c	उपेक्षत्वादनन्यत्वादभिमानाच्च केवलम् ॥
KK-12-03-320-012a	मन्यन्ते यतयः सिद्धा अध्यात्मज्ञा गतज्वराः ।
KK-12-03-320-012c	अनित्यं नित्यमव्यक्तं व्यक्तमेतद्धि शुश्रुम ॥
KK-12-03-320-013a	अव्यक्तैकत्वमित्याहुर्नानात्वं पुरुषास्तथा ।
KK-12-03-320-013c	सर्वभूतदयावन्तः केवलं ज्ञानमास्थिताः ॥
KK-12-03-320-014a	अन्यः स पुरुषोऽव्यक्तस्त्वध्रुवो ध्रुवसञ्ज्ञकः ।
KK-12-03-320-014c	यथा मुञ्ज इषीकाणां तथैवैतद्धि जायते ।
KK-12-03-320-014e	'न चैव मुञ्जसंयोगादिषीका तत्र बुध्यते ॥'
KK-12-03-320-015a	अन्यच्च मशकं विद्यादन्यच्चोदुम्बरं तथा ।
KK-12-03-320-015c	च चोदुम्बरसंयोगैर्मशकस्तत्र लिप्यते ॥
KK-12-03-320-016a	अन्य एव तथा मत्स्यस्तदन्यदुदकं स्मृतम् ।
KK-12-03-320-016c	न चोदकस्य स्पर्शेन मत्स्यो लिप्यति सर्वशः ॥
KK-12-03-320-017a	अन्यो ह्यग्निरुखाऽप्यन्या नित्यमेवमवेहि भोः ।
KK-12-03-320-017c	न चोपलिप्यते सोऽग्निरुखासंस्पर्शनेन वै ॥
KK-12-03-320-018a	पुष्करं त्वन्यदेवात्र तथाऽन्यदुदकं स्मृतम् ।
KK-12-03-320-018c	न चोदकस्य स्पर्शेन लिप्यते तत्र पुष्करम् ॥
KK-12-03-320-019a	एतेषां सहवासं च निवासं चैव नित्यशः ।
KK-12-03-320-019c	याथातथ्येन पश्यन्ति न नित्यं प्राकृता जनाः ॥
KK-12-03-320-020a	ये त्वन्यथैव पश्यन्ति न सम्यक्तेषु दर्शनम् ।
KK-12-03-320-020c	ते व्यक्तं निरयं घोरं प्रविशन्ति पुनःपुनः ॥
KK-12-03-320-021a	साङ्ख्यदर्शनमेतत्ते परिसङ्ख्यानमुत्तमम् ।
KK-12-03-320-021c	एवं हि परिसङ्ख्याय साङ्ख्याः केवलतां गताः ॥
KK-12-03-320-022a	ये त्वन्ये तत्त्वकुशलास्तेषामेतन्निदर्शनम् ।
KK-12-03-320-022c	अतः परं प्रवक्ष्यामि योगानामनुदर्शनम् ॥ 

इति श्रीमन्महाभारते शान्तिपर्वणि मोक्षधर्मपर्वणि विंशत्यधिकत्रिशततमोऽध्यायः ॥ 320 ॥

12-320-3 गुणान्नैवातिवर्तत इति झ. पाठः ॥ 12-320-5 यदज्ञानेन कुरुते निर्गुणः सगुणः पुनरिति ड. पाठः ॥ 12-320-6 यदज्ञानं न जानीषे तदित्यव्यक्तमुच्यत इति थ. पाठः ॥ 12-320-7 कर्तृत्वाच्चैव धर्माणामिति ट. पाठः । कर्तृत्वाच्चापि योनीनां योनिधर्मेत्यथोच्यत इति ट. ड. पाठः ॥ 12-320-17 उखा मृत्पात्रविशेषः ॥
