अध्यायः 360

वैशम्पायनेन जनमेजयम् प्रति ब्रह्मरुद्रसंवादानुवादः ॥ 1 ॥
001	जनमेजय उवाच 
001a	बहवः पुरुषा ब्रह्मन्नुताहो एक एव तु ।
001c	को ह्यत्र पुरुषः श्रेष्ठः को वा योनिरिहोच्यते ॥
002	वैशम्पायन उवाच 
002a	बहवः पुरुषा लोके साङ्ख्ययोगविचारणे ।
002c	नैतदिच्छन्ति पुरुषमेकं कुरुकुलोद्वह ॥
003a	बहूनां पुरुषाणां च यथैका योनिरुच्यते ।
003c	तथा तं पुरुषं विश्वं व्याख्यास्यामि गुणाधिकम् ॥
004a	नमस्कृत्वा च गुरवे व्यासाय विदितात्मने ।
004c	तपोयुक्ताय दान्ताय वन्द्याय परमर्षये ॥
005a	इदं पुरुषसूक्तं हि सर्ववेदेषु पार्थिव ।
005c	ऋतं सत्यं च विख्यातमृषिसिंहेन चिन्तितम् ॥
006a	उत्सर्गेणापवादेन ऋषिभिः कपिलादिभिः ।
006c	अध्यात्मचिन्तामाश्रित्य शास्त्राण्युक्तानि भारत ॥
007a	समासतस्तु यद्व्यासः पुरुषैकत्वमुक्तवान् ।
007c	तत्तेऽहं सम्प्रवक्ष्यामि प्रसादादमितौजसः ॥
008a	अत्राप्युदाहरन्तीममितिहासं पुरातनम् ।
008c	ब्रह्मणा सह संवादं त्र्यम्बकस्य विशाम्पते ॥
009a	क्षीरोदस्य समुद्रस्य मध्ये हाटकसप्रभः ।
009c	वैजयन्त इति ख्यातः पर्वतप्रवरो नृप ॥
010a	तत्राध्यात्मगतिं देव एकाकी प्रविचिन्तयन् ।
010c	वैराजसदनान्नित्यं वैजयन्तं निषेवते ॥
011a	अथ तत्राऽऽसतस्तस्य चतुर्वक्त्रस्य धीमतः ।
011c	ललाटप्रभवः पुत्रः शिव आगाद्यदृच्छया ।
011e	आकाशेन महायोगी पुरा त्रिनयनः प्रभुः ॥
012a	ततः खान्निपपाताशु धरणीधरमूर्धनि ।
012c	अग्रतश्चाभवत्प्रीतो ववन्दे चापि पादयोः ॥
013a	तं पादयोर्निपतितं दृष्ट्वा सव्येन पाणिना ।
013c	अत्थापयामास तदा प्रभुरेकः प्रजापतिः ।
013e	उवाच चैनं भगवांश्चिरस्यागतमात्मजम् ॥
014	पितामह उवाच 
014a	स्वागतं ते महाबाहो दिष्ट्या प्राप्तोसि मेऽन्तिकम् ।
014c	कच्चित्ते कुशलं पुत्र स्वाध्यायतपसोः सदा ।
014e	नित्यमुग्रतपास्त्वं हि ततः पृच्छामि ते पुनः ॥
015	रुद्र उवाच 
015a	त्वत्प्रसादेन भगवन्स्वाध्यायतपसोर्मम ।
015c	कुशलं चाव्ययं चैव सर्वस्य जगतस्त्वथ ॥
016a	चिरदृष्टोसि भगवन्वैराजसदने मया ।
016c	ततोऽहं पर्वतं प्राप्तस्त्विमं त्वत्पादसेवितम् ॥
017a	कौतूहलं चापि हि मे एकान्तगमनेन ते ।
017c	नैतत्कारणमल्पं हि भविष्यति पितामह ॥
018a	किंनु तत्सदनं श्रेष्ठं क्षुत्पिपासाविवर्जितम् ।
018c	सुरासुरैरध्युषितमृषिभिश्चामितप्रभैः ॥
019a	गन्धर्वैरप्सरोभिश्च सततं सन्निषेवितम् ।
019c	उत्सृज्येमं गिरिवरमेकाकी प्राप्तवानसि ॥
020	ब्रह्मोवाच 
020a	वैजयन्तो गिरिवरः सततं सेव्यते मया ।
020c	अत्रैकाग्रेण मनसा पुरुषश्चिन्त्यते विराट् ॥
021	रुद्र उवाच 
021a	बहवः पुरुषा ब्रह्मंस्त्वया सृष्टाः स्वयम्भुवा ।
021c	सृज्यन्ते चापरे ब्रह्मन्स चैकः पुरुषो विराट् ॥
022a	को ह्यसौ चिन्त्यते ब्रह्मंस्त्वयैकः पुरुषोत्तमः ।
022c	एतन्मे संशयं छिन्धि महत्कौतूहलं हि मे ॥
023	ब्रह्मोवाच 
023a	बहवः पुरुषाः पुत्र त्वया ये समुदाहृताः ।
023c	एवमेतदतिक्रान्तं द्रष्टव्यं नैवमित्यपि ॥
024a	आधारं तु प्रवक्ष्यामि एकस्य पुरुषस्य ते ।
024c	बहूनां पुरुषाणां स यथैका योनिरुच्यते ॥
025a	तथा तं पुरुषं विश्वं परमं सुमहत्तमम् ।
025c	निर्गुणं निर्गुणा भूत्वा प्रविशन्ति सनातनम् ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये षष्ट्यधिकत्रिशततमोऽध्यायः ॥ 360 ॥

12-360-2 साङ्ख्ययोगविचारणा इति ट. पाठः ॥ 12-360-21 स च कः पुरुषो विराडिति ट. ध. पाठः ॥
