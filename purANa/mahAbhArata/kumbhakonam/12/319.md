अध्यायः 319

याज्ञवल्क्येन जनकम् प्रति सात्विकादितारतम्यनिरूपणम् ॥ 1 ॥ जनकेन याज्ञवल्क्यम् प्रति तत्वकथनप्रार्थना च ॥ 2 ॥
KK-12-03-319-001	याज्ञवल्क्य उवाच 
KK-12-03-319-001a	एते प्रधानस्य गुणास्त्रयः पुरुषसत्तम ।
KK-12-03-319-001c	कृत्स्नस्य चैव जगतस्तिष्ठन्त्यनपगाः सदा ॥
KK-12-03-319-002a	अव्यक्तरूपो भगवाञ्शतधा च सहस्रधा ।
KK-12-03-319-002c	शतधा सहस्रधा चैव तथा शतसहस्रधा ॥
KK-12-03-319-003a	कोटिशश्च करोत्येव प्रकृत्याऽऽत्मानमात्मना ।
KK-12-03-319-003c	सात्विकस्योत्तमं स्थानं राजसस्येह मध्यमम् ॥
KK-12-03-319-004a	तामसस्याधमं स्थानं प्राहुरध्यात्मचिन्तकाः ।
KK-12-03-319-004c	केवलेनेह पुण्येन भतिभूर्ध्वामवाप्नुयात् ॥
KK-12-03-319-005a	पुण्यपापेन मानुष्यमधर्मेणाप्यधोगतिम् ।
KK-12-03-319-005c	द्वन्द्वमेषां त्रयाणां तु सन्निपातं च तत्वतः ॥
KK-12-03-319-006a	सत्वस्य रजसश्चैव तमसश्च शृणुष्व मे ।
KK-12-03-319-006c	सत्वस्य तु रजो दृष्टं रजसश्च तमस्तथा ॥
KK-12-03-319-007a	तमसश्च तथा सत्वं सत्वस्याव्यक्तमेव च ।
KK-12-03-319-007c	अध्यक्तः सत्वसंयुक्तो देवलोकमयाप्नुयात् ॥
KK-12-03-319-008a	रजःसत्वसमायुक्तो मानुषेषु प्रपद्यते ।
KK-12-03-319-008c	रजस्तमोभ्यां संयुक्तस्तिर्यग्योनिषु जायते ॥
KK-12-03-319-009a	राजसैस्तामसैः सत्वैर्युक्तो मानुषमाप्नुयात् ।
KK-12-03-319-009c	पुण्यपापवियुक्तानां स्थानमाहुर्महात्मनाम् ॥
KK-12-03-319-010a	शाश्वतं चाव्ययं चैवमक्षयं चामृतं च तत् ।
KK-12-03-319-010c	ज्ञानिनां सम्भवं श्रेष्ठं स्थानमव्रणमच्युतम् ।
KK-12-03-319-010e	अतीन्द्रियमबीजं च जन्ममृत्युतमोनुदम् ॥
KK-12-03-319-011a	अव्यक्तस्थं परं यत्तत्पृष्टस्तेऽहं नराधिप ।
KK-12-03-319-011c	स एष प्रकृतिस्थो हि तत्स्थ इत्यभिधीयते ॥
KK-12-03-319-012a	अचेतना चैव मता प्रकृतिश्चापि पार्थिव ।
KK-12-03-319-012c	एतेनाधिष्ठिता चैव सृजते संहरत्यपि ॥
KK-12-03-319-013	जनक उवाच 
KK-12-03-319-013a	अनादिनिधनावेतावुभावेव महामते ।
KK-12-03-319-013c	अमूर्तिमन्तावचलावप्रकम्प्यगुणागुणौ ॥
KK-12-03-319-014a	अग्राह्यावृषिशार्दूल कथमेको ह्यचेतनः ।
KK-12-03-319-014c	चेतनावांस्तथा चैकः क्षेत्रज्ञ इति भाषितः ॥
KK-12-03-319-015a	त्वं हि विप्रेन्द्र कार्त्स्न्येन मोक्षधर्ममुपाससे ।
KK-12-03-319-015c	साकल्यं मोक्षधर्मस्य श्रोतुमिच्छामि तत्त्वतः ॥
KK-12-03-319-016a	निस्तत्वं केवलत्वं च विनाभावं तथैव च ।
KK-12-03-319-016c	दैवतानि च मे ब्रूहि देहं यान्याश्रितानि वै ॥
KK-12-03-319-017a	तथैवोत्क्रामिणः स्थानं देहिनो वै विपद्यतः ।
KK-12-03-319-017c	कालेन यद्धि प्राप्नोति स्थानं तत्प्रब्रवीहि मे ॥
KK-12-03-319-018a	साङ्ख्यज्ञानं च तत्त्वेन पृथग्योगं तथैव च ।
KK-12-03-319-018c	अरिष्टानि च तत्त्वानि वक्तुमर्हसि सत्तम ।
KK-12-03-319-018e	विदितं सर्वमेतत्ते पाणावामलकं यथा ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनविंशत्यधिकत्रिशततमोऽध्यायः ॥ 319 ॥

12-319-12 सचेतनश्चैष मतः प्रकृतिस्थश्च पार्थिवेति ट. ड. पाठः ॥ 12-319-13 अप्रकम्प्यौ व्रणाव्रणाविति ट. ड. पाठः । अप्रकम्प्यौ वृषावृषाविति थ. पाठः ॥ 12-319-16 अस्तित्वं केवलत्वं चेति झ. पाठः ॥ 12-319-17 देहिनोऽपि वियुज्यत इति ट. पाठः ॥ 12-319-18 अनुक्तानि च तत्वेनेति ट. पाठः ॥
