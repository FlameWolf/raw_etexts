अध्यायः 291

भीष्मेण युधिष्ठिरम् प्रत्यध्यात्मकथनम् ॥ 1 ॥
KK-12-03-291-001	* युधिष्ठिर उवाच 
KK-12-03-291-001a	अध्यात्मं नाम यदिदं पुरुषस्येह विद्यते ।
KK-12-03-291-001c	यदध्यात्मं यतश्चैव तन्मे ब्रूहि पितामह ॥
KK-12-03-291-002	भीष्म उवाच 
KK-12-03-291-002a	सर्वज्ञानं परं बुद्ध्या यन्मां त्वमनुपृच्छसि ।
KK-12-03-291-002c	तद्व्याख्यास्यामि ते तात तस्य व्याख्यामिमां शृणु ॥
KK-12-03-291-003a	पृथिवी वायुराकाशमापो ज्योतिश्च पञ्चमम् ।
KK-12-03-291-003c	महाभूतानि भूतानां सर्वेषां प्रभवाप्ययौ ॥
KK-12-03-291-004a	स तेषां गुणसङ्घातः शरीरं भरतर्षभ ।
KK-12-03-291-004c	सततं हि प्रलीयन्ते गुणास्ते प्रभवन्ति च ॥
KK-12-03-291-005a	ततः सृष्टानि भूतानि तानि यान्ति पुनः पुनः ।
KK-12-03-291-005c	महाभूतानि भूतेभ्य ऊर्मयः सागरे यथा ॥
KK-12-03-291-006a	प्रसारयित्वेहाङ्गानि कूर्मः संहरते यथा ।
KK-12-03-291-006c	तद्वद्भूतानि भूतानामल्पीयांसि स्थवीयसाम् ॥
KK-12-03-291-007a	आकाशात्खलु यो घोषः सङ्घातस्तु महीगुणः ।
KK-12-03-291-007c	वायोः प्राणो रसस्त्वद्भ्यो रूपं तेजस उच्यते ॥
KK-12-03-291-008a	इत्येतन्मयमेवैतत्सर्वं स्थावरजङ्गमम् ।
KK-12-03-291-008c	प्रलये च तमभ्येति तस्मादुद्दिश्यते पुनः ॥
KK-12-03-291-009a	महाभूतानि पञ्चैव सर्वभूतेषु भूतकृत् ।
KK-12-03-291-009c	विषयान्कल्पयामास यस्मिन्यदनुपश्यति ॥
KK-12-03-291-010a	शब्दश्रोत्रे तथा खानि त्रयमाकाशयोनिजम् ।
KK-12-03-291-010c	रसः स्नेहश्च जिह्वा च अपामेते गुणाः स्मृताः ॥
KK-12-03-291-011a	रूपं चक्षुर्विपाकश्च त्रिविधं ज्योतिरुच्यते ।
KK-12-03-291-011c	घ्रेयं घ्राणं शरीरं च एते भूमिगुणाः स्मृताः ॥
KK-12-03-291-012a	प्राणः स्पर्शश्च चेष्टा च वायोरेते गुणाः स्मृताः ।
KK-12-03-291-012c	इति सर्वगुणा राजन्व्याख्याताः पाञ्चभौतिकाः ॥
KK-12-03-291-013a	सत्त्वं रजस्तमः कालः कर्म बुद्धिश्च भारत ।
KK-12-03-291-013c	मनः षष्ठानि चैतेषु ईश्वरः समकल्पयत् ॥
KK-12-03-291-014a	यदूर्ध्वपादतलयोरवाङ्मूर्ध्नश्च पश्यसि ।
KK-12-03-291-014c	एतस्मिन्नेव कृत्स्नेयं वर्तते बुद्धिरन्तरे ॥
KK-12-03-291-015a	इन्द्रियाणि नरे पञ्च षष्ठं तु मन उच्यते ।
KK-12-03-291-015c	सप्तमीं बुद्धिमेवाहुः क्षेत्रज्ञः पुनरष्टमः ॥
KK-12-03-291-016a	इन्द्रियाणि च कर्ता च विचेतव्यानि भागशः ।
KK-12-03-291-016c	तमः सत्वं रजश्चैव तेऽपि भावास्तदाश्रयाः ॥
KK-12-03-291-017a	चक्षुरालोचनायैव संशयं कुरुते मनः ।
KK-12-03-291-017c	बुद्धिरध्यवसानाय साक्षी क्षेत्रज्ञ उच्यते ॥
KK-12-03-291-018a	तमः सत्वं रजश्चेति कालः कर्म च भारत ।
KK-12-03-291-018c	गुणैर्नेनीयते बुद्धिर्बुद्धिरेवेन्द्रियाणि च ।
KK-12-03-291-018e	मनःषष्ठानि सर्वाणि बुद्ध्यभावे कुतो गुणाः ॥
KK-12-03-291-019a	येन पश्यति तच्चक्षुः शृण्वती श्रोत्रमुच्यते ।
KK-12-03-291-019c	जिघ्रती भवति घ्राणं रसती रसना रसान् ॥
KK-12-03-291-020a	स्पर्शनं स्पर्शती स्पर्शान्बुद्धिर्विक्रियतेऽसकृत् ।
KK-12-03-291-020c	यदा प्रार्थयते किञ्चित्तदा भवति सा मनः ॥
KK-12-03-291-021a	अधिष्ठानानि बुद्ध्या हि पृथगेतानि पञ्चधा ।
KK-12-03-291-021c	इन्द्रियाणीति तान्याहुस्तेषु दुष्टेषु दुष्यति ॥
KK-12-03-291-022a	पुरुषे तिष्ठती बुद्धिस्त्रिषु भावेषु वर्तते ।
KK-12-03-291-022c	कदाचिल्लभते प्रीतिं कदाचिदपि शोचति ॥
KK-12-03-291-023a	न सुखेन न दुःखेन कदाचिदपि वर्तते ।
KK-12-03-291-023c	सेयं भावात्मिका भावांस्त्रीनेतान्परिवर्तते ॥
KK-12-03-291-024a	सरितां सागरो भर्ता यथा वेलामिवोर्मिमान् ।
KK-12-03-291-024c	इति भावगता बुद्धिर्भावे मनसि वर्तते ॥
KK-12-03-291-025a	प्रवर्तमानं तु रजस्तद्भावेनानुर्तते ।
KK-12-03-291-025c	प्रहर्षः प्रीतिरानन्दः सुखं संशान्तचित्तता ॥
KK-12-03-291-026a	कथञ्चिदुपपद्यन्ते पुरुषे सात्विका गुणाः ।
KK-12-03-291-026c	परिदाहस्तथा शोकः सन्तापोऽपूर्तिरक्षमा ॥
KK-12-03-291-027a	लिङ्गानि रजसस्तानि दृश्यन्ते हेत्वहेतुभिः ।
KK-12-03-291-027c	अविद्या रागमोहौ च प्रमादः स्तब्धता भयम् ॥
KK-12-03-291-028a	असमृद्धिस्तथा दैन्यं प्रमोहः स्वप्नतन्द्रिता ।
KK-12-03-291-028c	कथञ्चिदुपवर्तन्ते विविधास्तामसा गुणाः ॥
KK-12-03-291-029a	तत्र यत्प्रीतिसंयुक्तं काये मनसि वा भवेत् ।
KK-12-03-291-029c	वर्तते सात्विको भाव इत्युपेक्षेत तत्तथा ॥
KK-12-03-291-030a	अथ यद्दुःखसंयुक्तमप्रीतिकरमात्मनः ।
KK-12-03-291-030c	प्रवृत्तं रज इत्येव तदसंरभ्य चिन्तयेत् ॥
KK-12-03-291-031a	अथ यन्मोहसंयुक्तं काये मनसि वा भवेत् ।
KK-12-03-291-031c	अप्रतर्क्यमविज्ञेयं तमस्तदुपधारयेत् ॥
KK-12-03-291-032a	इति बुद्धिगतीः सर्वा व्याख्याता यावतीरिह ।
KK-12-03-291-032c	एतद्बुद्ध्वा भवेद्बुद्धः किमन्यद्बुद्धलक्षणम् ॥
KK-12-03-291-033a	सत्वक्षेत्रज्ञयोरेतदन्तरं विद्धि सूक्ष्मयोः ।
KK-12-03-291-033c	सृजतेऽत्र गुणानेक एको न सृजते गुणान् ॥
KK-12-03-291-034a	पृथग्भूतौ प्रकृत्या तु सम्प्रयुक्तौ च सर्वदा ।
KK-12-03-291-034c	यथा मत्स्योऽद्भिरन्यः स्यात्सम्प्रयुक्तो भवेत्तथा ॥
KK-12-03-291-035a	न गुणा विदुरात्मानं स गुणान्वेद सर्वतः ।
KK-12-03-291-035c	परिद्रष्टा गुणानां तु संस्रष्टा मन्यते यथा ॥
KK-12-03-291-036a	आश्रयो नास्ति सत्वस्य गुणसर्गेण चेतना ।
KK-12-03-291-036c	सत्वमस्य सृजन्त्यन्ये गुणान्वेद कदाचन ॥
KK-12-03-291-037a	सृजते हि गुणान्सत्वं क्षेत्रज्ञः परिपश्यति ।
KK-12-03-291-037c	सम्प्रयोगस्तयोरेष सत्वक्षेत्रज्ञयोर्ध्रुवः ॥
KK-12-03-291-038a	इन्द्रियैस्तु प्रदीपार्थं क्रियते बुद्धिरन्तरा ।
KK-12-03-291-038c	निश्चक्षुर्भिरजानद्भिरिन्द्रियाणि प्रदीपवत् ॥
KK-12-03-291-039a	एवं स्वभावमेवैतत्तद्बुद्ध्वा विहरन्नरः ।
KK-12-03-291-039c	अशोचन्नप्रहृष्यंश्च स वै विगतमत्सरः ॥
KK-12-03-291-040a	स्वभावसिद्धमेवैतद्यदिमान्सृजते गुणान् ।
KK-12-03-291-040c	ऊर्णनाभिर्यथा सूत्रं विज्ञेयास्तन्तुवद्गुणाः ॥
KK-12-03-291-041a	प्रध्वस्ता न निवर्तन्ते प्रवृत्तिर्नोपलभ्यते ।
KK-12-03-291-041c	एवमेके व्यवस्यन्ति निवृत्तिरिति चापरे ॥
KK-12-03-291-042a	इतीदं हृदयग्रन्थिं बुद्धिचिन्तामयं दृढम् ।
KK-12-03-291-042c	विमुच्य सुखमासीत विशोकश्छिन्नसंशयः ॥
KK-12-03-291-043a	ताम्येयुः प्रच्युताः पृथ्वीं मोहपूर्णां नदीं नराः ।
KK-12-03-291-043c	यथा गाधमविद्वांसो बुद्धियोगमयं तथा ॥
KK-12-03-291-044a	नैव ताम्यन्ति विद्वांसः प्लवन्तः पारमम्भसः ।
KK-12-03-291-044c	अध्यात्मविदुषो धीरा ज्ञानं तु परमं प्लवः ॥
KK-12-03-291-045a	न भवति विदुषां महद्भयं यदविदुषां सुमहद्भयं भवेत् ।
KK-12-03-291-045c	न हि गतिरधिकाऽस्ति कस्यचित्सकृदुपदर्शयतीह तुल्यताम् ॥
KK-12-03-291-046a	यत्करोति बहुदोषमेकतस्तच्च दूषयति यत्पुरा कृतम् ।
KK-12-03-291-046c	नाप्रियं तदुभयं करोत्यसौ यच्च दूषयति यत्करोति च ॥ 

इति श्रीमन्महाभारते शान्तिपर्वणि मोक्षधर्मपर्वणि एकनवत्यधिकद्विशततमोऽध्यायः ॥ 291 ॥

* 192 तमाध्यायतया पूर्वं विद्यमान एवायमध्यायः ख. घ. झ. पुस्तकेषु क्वचित्क्वचित्पाठभेदेन पुनरपि दृश्यते न दृश्यते च दाक्षिणात्यबहुकोशेषु ।
