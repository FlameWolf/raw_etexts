अध्यायः 247

भीष्मेण युधिष्ठिरम् प्रति विद्याकर्मस्वरूपादिनिरूपकव्यासवाक्यानुवादः ॥ 1 ॥
001	शुक उवाच 
001a	यदिदं वेदवचनं कुरु कर्म त्यजेति च ।
001c	कां दिशं विद्यया यान्ति कां च गच्छन्ति कर्मणा ॥
002a	एतद्वै श्रोतुमिच्छामि तद्भवान्प्रब्रवीतु मे ।
002c	एतच्चान्योन्यवैरूप्ये वर्तेते प्रतिकूलतः ॥
003	भीष्म उवाच 
003a	इत्युक्तः प्रत्युवाचेदं पराशरसुतः सुतम् ।
003c	कर्मविद्यामयावेतौ व्याख्यास्यामि क्षराक्षरौ ॥
004a	यां दिशं विद्यया यान्ति यां च गच्छन्ति कर्मणा ।
004c	शृणुष्वैकमना वत्स गह्वरं ह्येतदन्तरम् ॥
005a	अस्ति धर्म इति ह्युक्त्वा नास्तीत्यत्रैव यो वदेत् ।
005c	तस्य पक्षस्य सदृशमिदं मम भवेदथ ॥
006a	द्वाविमावथ पन्थानौ यत्र वेदाः प्रतिष्ठिताः ।
006c	प्रवृत्तिलक्षणो धर्मो निवृत्तौ च व्यवस्थितः ॥
007a	कर्मणा बध्यते जन्तुर्विद्यया तु प्रमुच्यते ।
007c	तस्मात्कर्म न कुर्वन्ति यतयः पारदर्शिनः ॥
008a	कर्मणा जायते प्रेत्य मूर्तिमान्षोडशात्मकः ।
008c	विद्यया जायते नित्यमव्ययो ह्यक्षरात्मकः ॥
009a	कर्म त्वेके प्रशंसन्ति स्वल्पबुद्धितया नराः ।
009c	तेन ते देहजालानि रमयन्त उपासते ॥
010a	ये स्म बुद्धिं परां प्राप्ता धर्मनैपुण्यदर्शिनः ।
010c	न ते कर्म प्रशंसन्ति कूपं नद्यां पिबन्निव ॥
011a	कर्मणः फलमाप्नोति सुखदुःखे भवाभवौ ।
011c	विद्यया तदवाप्नोति यत्र गत्वा न शोचति ॥
012a	यत्र गत्वा न म्रियते यत्र गत्वा न जायते ।
012c	न जीर्यते यत्र गत्वा यत्र गत्वा न वर्धते ॥
013a	यत्र तद्ब्रह्म परममव्यक्तमचलं ध्रुवम् ।
013c	अव्याहतमनायासममृतं चावियोगि च ॥
014a	द्वन्द्वैर्न यत्र बाध्यन्ते मानसेन च कर्मणा ।
014c	समाः सर्वत्र मैत्राश्च सर्वभूतहिते रताः ॥
015a	विद्यामयोऽन्यः पुरुषस्तात कर्ममयोऽपरः ।
015c	विद्धि चन्द्रमसं दर्शे सूक्ष्मया कलया स्थितम् ।
015e	'विद्यामयं तं पुरुषं नित्यं ज्ञानगुणात्मकम् ॥'
016a	तदेतदृषिणा प्रोक्तं विस्तरेणानुमीयते ।
016c	नवं तु शशिनं दृष्ट्वा वक्रतन्तुमिवाम्बरे ॥
017a	एकादशविकारात्मा कलासम्भारसम्भृतः ।
017c	मृर्तिमानिति तं विद्धि तात कर्म गुणात्मकम् ॥
018a	'तस्मिन्यः संस्थितो ह्यग्निर्नित्यंस्थाल्यामिवाहितः ।
018c	आत्मानं तं विजानीहि नित्यं त्यागजितात्मकम् ॥
019a	देवो यः संश्रितस्तस्मिन्नब्बिन्दुरिव पुष्करे ।
019c	क्षेत्रज्ञं तं विजानीयान्नित्यं योगजितात्मकम् ॥
020a	तमोरजश्च सत्त्वं च विद्धि जीवगुणात्मकम् ।
020c	जीवमात्मगुणं विद्यादात्मानं परमात्मनः ॥
021a	अचेतनं जीवगुणं वदन्ति स चेष्टते चेष्टयते च सर्वम् |
021c	ततः परं क्षेत्रविदो वदन्ति प्राकल्पयद्यो भुवनानि सप्त ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तचत्वारिंशदधिकद्विशततमोऽध्यायः ॥

12-247-3 क्षराक्षरौ नश्वरानश्वरौ मार्गाविति शेषः । पराशरसुतः शुकमिति ध. पाठः ॥ 12-247-13 यद्याति परमं ब्रह्म पुराणमचलमिति ट. ड. पाठः ॥ 12-247-21 स चेष्टते जीवयते चेति झ. पाठः ॥
