अध्यायः 287

भीष्मेण युधिष्ठिरम् प्रति शक्रवृत्रयुद्धवर्णनम् ॥ 1 ॥
001	युधिष्ठिर उवाच 
001a	अहो धर्मिष्ठता तस्य वृत्रस्यामिततेजसः ।
001c	यस्य विज्ञानमतुलं विष्णोर्भक्तिश्च तादृशी ॥
002a	दुर्विज्ञेयमिदं तस्य विष्णोरमिततेजसः ।
002c	कथं वा राजशार्दूल पदं तु ज्ञातवानसौ ॥
003a	भवता कथितं ह्येतच्छ्रद्दधे चाहमच्युत ।
003c	भूयश्च मे समुत्पन्ना बुद्धिरव्यक्तदर्शना ॥
004a	कथं विनिहतो वृत्रः शक्रेण भरतर्षभ ।
004c	धार्मिको विष्णुभक्तश्च तत्त्वज्ञश्च तदन्वये ॥
005a	एतन्मे संशयं ब्रूहि पृच्छते भरतर्षभ ।
005c	वृत्रः स राजशार्दूल यथा शक्रेण निर्जितः ॥
006a	यथा चैवाभवद्युद्धं तच्चाचक्ष्व पितामह ।
006c	विस्तरेण महाबाहो परं कौतूहलं हि मे ॥
007	भीष्म उवाच 
007a	रथेनेन्द्रः प्रयातो वै सार्धं सुरगणैः पुरा ।
007c	ददर्शाथाग्रतो वृत्रं धिष्ठितं पर्वतोपमम् ॥
008a	योजनानां शतान्यूर्ध्वं पञ्चोच्छ्रितमरिन्दम ।
008c	शतानि विस्तरेणाथ त्रीणि चाभ्यधिकानि वै ॥
009a	तत्प्रेक्ष्य तादृशं रूपं त्रैलोक्येनापि दुर्जयम् ।
009c	वृत्रस्य देवाः सन्त्रस्ता न शान्तिमुपलेभिरे ॥
010a	शक्रस्य तु तदा राजन्नूरुस्तम्भो व्यजायत ।
010c	भयाद्वृत्रस्य सहसा दृष्ट्वा तद्रूपमुत्तमम् ॥
011a	ततो नादः समभवद्वादित्राणां च निःस्वनः ।
011c	देवासुराणां सर्वेषां तस्मिन्युद्धे ह्युपस्थिते ॥
012a	अथ वृत्रस्य कौरव्य दृष्ट्वा शक्रमवस्थितम् ।
012c	न सम्भ्रमो न भीः काचिदास्था वा समजायत ॥
013a	ततः समभवद्युद्धं त्रैलोक्यस्य भयङ्करम् ।
013c	शक्रस्य च सुरेन्द्रस्य वृत्रस्य च महात्मनः ॥
014a	असिभिः पट्टसैः शूलैः शक्तितोमरमुद्गरैः ।
014c	शिलाभिर्विविधाभिश्च कार्मुकैश्च महास्वनैः ॥
015a	अस्त्रैश्च विविर्धैर्दिव्यैः पावकोल्काभिरेव च ।
015c	देवासुरैस्ततः सैन्यैः सर्वमासीत्समाकुलम् ॥
016a	पितामहपुरोगाश्च सर्वे देवगणास्तदा ।
016c	ऋषयश्च महाभागास्तद्युद्धं द्रष्टुमागमन् ॥
017a	विमानाग्र्यैर्महाराज सिद्धाश्च भरतर्षभ ।
017c	गन्धर्वाश्च विमानाग्रैरप्सरोभिः समागमन् ॥
018a	ततोऽन्तरिक्षमावृत्य वृत्रो धर्मभृतां वरः ।
018c	अश्मवर्षेण देवेन्द्रं सर्वतः समवाकिरत् ॥
019a	ततो देवगणाः क्रुद्धाः सर्वतः शरवृष्टिभिः ।
019c	अश्मवर्षमपोहन्त वृत्रप्रेरितमाहवे ॥
020a	वृत्रस्तु कुरुशार्दूल महामायो महाबलः ।
020c	मोहयामास देवेन्द्रं मायायुद्धेन सर्वशः ॥
021a	तस्य वृत्रार्दितस्याथ मोह आसीच्छतक्रतोः ।
021c	रथन्तरेण तं तत्र वसिष्ठः समबोधयत् ॥
022	वसिष्ठ उवाच 
022a	देवश्रेष्ठोऽसि देवेन्द्र दैत्यासुरनिबर्हण ।
022c	त्रैलोक्यबलसंयुक्तः कस्माच्छक्र विषीदसि ॥
023a	एष ब्रह्मा च विष्णुश्च शिवश्चैव जगत्पतिः ।
023c	सोमश्च भगवान्देवः सर्वे च परमर्षयः ॥
024a	'समुद्विग्नं समीक्ष्य त्वां स्वस्तीत्यूचुर्जयाय ते ।'
024c	मा कार्षीः कश्मलं शक्र कश्चिदेवेतरो यथा ।
024e	आर्यां युद्धे मतिं कृत्वा जहि शत्रून्सुराधिप ॥
025a	एष लोकगुरुस्त्र्यक्षः सर्वलोकनमस्कृतः ।
025c	निरीक्षते त्वां भगवांस्त्यज मोहं सुराधिप ॥
026a	एते ब्रह्मर्षयश्चैव बृहस्पतिपुरोगमाः ।
026c	स्तवेन शक्र दिव्येन स्तुवन्ति त्वां जयाय वै ॥
027	भीष्म उवाच 
027a	एवं सम्बोध्यमानस्य वसिष्ठेन महात्मना ।
027c	अतीव वासवस्यासीद्बलमुत्तमतेजसः ॥
028a	ततो बुद्धिमुपागम्य भगवान्पाकशासनः ।
028c	योगेन महता युक्तस्तां मायां व्यपकर्षत ॥
029a	ततोऽङ्गिरःसुतः श्रीमांस्ते चैव सुमहर्षयः ।
029c	दृष्ट्वा वृत्रस्य विक्रान्तुमुपागम्य महेश्वरम् ॥
030a	ऊचुर्वृत्रविनाशार्थं लोकानां हितकाम्यया ।
030c	ततो भगवतस्तेजो ज्वरो भूत्वा जगत्पतेः ॥
031a	समाविशत्तदा रौद्रं वृत्रं लोकपतिं तदा ।
031c	विष्णुश्च भगवान्देवः सर्वलोकाभिपूजितः ॥
032a	ऐन्द्रं समाविशुद्वज्रं लोकसंरक्षणे रतः ।
032c	ततो बृहस्पतिर्धीमानुपागम्य शतक्रतुम् ।
032e	वसिष्ठश्च महातेजाः सर्वे च परमर्षयः ॥
033a	ते समासाद्य वरदं वासवं लोकपूजितम् ।
033c	ऊचुरेकाग्रमनसो जहि वृत्रमिति प्रभो ॥
034	महेश्वर उवाच 
034a	एष वृत्रो महाञ्शक्रे बलेन महता वृतः ।
034c	विश्वात्मा सर्वगश्चैव बहुमायश्च विश्रुतः ॥
035a	तदेनमसुरश्रेष्ठं त्रैलोक्येनापि दुर्जयम् ।
035c	जहि त्वं योगमास्थाय मावमंस्थाः सुरेश्वर ॥
036a	अनेन हि तपस्तप्तं बलार्थममराधिप ।
036c	षष्टिं वर्षसहस्राणि ब्रह्मा चास्मै वरं ददौ ॥
037a	महत्त्वं योगिनां चैव महामायत्वमेव च ।
037c	महाबलत्वं च तथा तेजश्चाग्र्यं सुरेश्वर ॥
038a	एतत्त्वां मामकं तेजः समाविशति वासव ।
038c	वृत्रमेवं त्ववध्यं तं वज्रेण जहि दानवम् ॥
039	शक्र उवाच 
039a	भगवंस्त्वत्प्रसादेन दितिजं सुदुरासदम् ।
039c	वज्रेण निहनिष्यामि पश्यतस्ते सुरर्षभ ॥
040	भीष्म उवाच 
040a	आविश्यमाने दैत्ये तु ज्वरेणाथ महासुरे ।
040c	देवतानामृषीणां च हर्षान्नादो महानभूत् ॥
041a	ततो दुन्दुभयश्चैव शङ्ख्याश्च सुमहास्वनाः ।
041c	मुरजा डिण्डिभाश्चैव प्रावाद्यन्त सहस्रशः ॥
042a	असुराणां तु सर्वेषां स्मृतिलोपो महानभूत् ।
042c	मायानाशश्च बलवान्क्षणेन समपद्यत ॥
043a	तमाविष्टमथो ज्ञात्वा ऋषयो देवतास्तथा ।
043c	स्तुवन्तः शक्रमीशानं तथा प्राचोदयन्नपि ॥
044a	रथस्थस्य हि शक्रस्य युद्धकाले महात्मनः ।
044c	ऋषिभिः स्तूयमानस्य रूपमासीत्सुदुर्दृशम् ॥ 

इति श्रीमन्महाभारते शान्तिपर्वणि मोक्षधर्मपर्वणि सप्ताशीत्यधिकद्विशततमोऽध्यायः ॥ 287 ॥

12-287-21 अथान्तरे च तं तत्रेति ध. पाठः ॥ 12-287-22 सुरारातिनिबर्हणेति थ. पाठः ॥ 12-287-24 कश्चिदेव नरो यथेति ध. पाठः ॥ 12-287-25 एष देवगुरुस्त्वद्येति ध. पाठः ॥ 12-287-26 स्तुवन्त्यात्मजयाय वै इति ध. पाठः ॥ 12-287-34 बहुमायासु विश्रुत इति थ. पाठः ॥ 12-287-42 धृतिलोपो महानभूत् इति थ. पाठः ॥
