अध्यायः 349

श्रीहरेर्यज्ञेष्वग्रभागभाक्त्वप्रकारम् पृष्टेन सौतिना तत्कथनाय शौनकादीन् प्रति ब्रह्मादीनां श्वेतद्वीपगमनादिप्रतिपादकव्यासवैशम्पायनादिसंवादानुवादः ॥ 1 ॥
001	शौनक उवाच 
001a	कथं स भगवान्देवो यज्ञेष्वग्रहरः प्रभुः ।
001c	यज्ञधारी च सततं वेदवेदाङ्गवित्तथा ॥
002a	निवृत्तं चास्थितो धर्मं क्षेमी भागवतः प्रभुः ।
002c	निवृत्तिधर्मान्विदधे स एव भगवान्प्रभुः ॥
003a	कथं प्रवृत्तिधर्मेषु भागार्हा देवताः कृताः ।
003c	कथं निवृत्तिधर्माश्च कृता व्यावृत्तबुद्धयः ॥
004a	एतं नः संशयं सौते छिन्धि गुह्यं सनातनम् ।
004c	त्वया नारायणकथाः श्रुता वै धर्मसंहिताः ॥
005	सौतिरुवाच 
005a	जनमेजयेन यत्पृष्टः शिष्यो व्यासस्य धीमतः ।
005c	तत्तेऽहं कथयिष्यामि पौराणं शौनकोत्तम ॥
006a	श्रुत्वा माहात्म्यमेतस्य देहिनां परमात्मनः ।
006c	जनमेजयो महाप्राज्ञो वैशम्पायनमब्रवीत् ॥
007a	इमे सब्रह्यका लोकाः ससुरासुरमानवाः ।
007c	क्रियास्वभ्युदयोक्तासु सक्ता दृश्यन्ति सर्वशः ॥
008a	मोक्षश्चोक्तस्त्वया ब्रह्मन्निर्वाणं परमं सुखम् ।
008c	ये तु मुक्ता भवन्तीह पुण्यपापविवर्जिताः ।
008e	ते सहस्रार्चिषं देवं प्रविशन्तीह शुश्रुम ॥
009a	अयं हि दुरनुष्ठेयो मोक्षधर्मः सनातनः ।
009c	यं हित्वा देवताः सर्वा हव्यकव्यभुजोऽभवन् ॥
010a	किञ्च ब्रह्मा च रुद्रश्च बलभित्प्रभुः ।
010c	सूर्यस्ताराधिपो वायुरग्निर्वरुण एव च ॥
011a	आकाशं जगती चैव ये च शेषा दिवौकसः ।
011c	प्रलयं न विजानन्ति आत्मनः परिनिर्मितम् ॥
012a	ततस्तेनास्थिता मार्गं ध्रुवमक्षरमव्ययम् ।
012c	स्मृत्वा कालपरीमाणं प्रवृत्तिं ये समास्थिताः ।
012e	दोषः कालपरीमाणो महानेष क्रियावताम् ॥
013a	एतन्मे संशयं विप्र हृदि शल्यमिवार्पितम् ।
013c	छिन्धीतिहासकथनात्परं कौतूहलं हि मे ॥
014a	कथं भागहराः प्रोक्ता देवताः क्रतुषु द्विज ।
014c	किमर्थं चाध्वरे ब्रह्मन्निज्यन्ते त्रिदिवौकसः ॥
015a	ये च भागं प्रगृह्णन्ति यज्ञेषु द्विजसत्तम ।
015c	ते यजन्तो महायज्ञैः कस्य भागं ददन्ति वै ॥
016	वैशम्पायन उवाच 
016a	अहो गूढतमः प्रश्नस्त्वया पृष्टो जनेश्वर ।
016c	नातप्ततपसा ह्येष नावेदविदुषा तथा ।
016e	नापुराणविदा चैव शक्यो व्याहर्तुमञ्जसा ॥
017a	हन्त ते कथयिष्यामि यन्मे पृष्टः पुरा गुरुः ।
017c	कृष्णद्वैपायनो व्यासो वेदव्यासो महानृषिः ॥
018a	सुमन्तुर्जैमिनिश्चैव पैलश्च सुदृढव्रतः ।
018c	अहं चतुर्थः शिष्यो वै पञ्चमश्च शुकः स्मृतः ॥
019a	एतान्समागतान्सर्वान्पञ्च शिष्यान्दमान्वितान् ।
019c	शौचाचारसमायुक्ताञ्जितक्रोधाञ्जितेन्द्रियान् ॥
020a	वेदानध्यापयामास महाभारतपञ्चमान् ।
020c	मेरौ गिरिवरे रम्ये सिद्धचारणसेविते ॥
021a	तेषामभ्यस्यतां वेदान्कदाचित्संशयोऽभवत् ।
021c	एष वै यस्त्वया पृष्टस्तेन तेषां प्रकीर्तितः ॥
022ac	ततः श्रुतो मया चापि तवाख्येयोऽद्य भारत ॥
023a	शिष्याणां वचनं श्रुत्वा सर्वाज्ञानतमोनुदः ।
023c	पराशरसुतः श्रीमान्व्यासो वाक्यमथाब्रवीत् ॥
024a	मया हि सुमहत्तप्तं तपः परमदारुणम् ।
024c	भूतं भव्यं भविष्यं च जानीयामिति सत्तमाः ॥
025a	तस्य मे तप्ततपसो निगृहीतेन्द्रियस्य च ।
025c	नारायणप्रसादेन क्षीरोदस्यानुकूलतः ॥
026a	त्रैकालिकमिदं ज्ञानं प्रादुर्भूतं यथेप्सितम् ।
026c	तच्छृणुध्वं यथान्यायं वक्ष्ये संशयमुत्तमम् ॥
027a	यथा वृत्तं हि कल्पादौ दृष्टं मे ज्ञानचक्षुषा ।
027c	परमात्मेति यं प्राहुः साङ्ख्ययोगविदो जनाः ॥
028a	महापुरुषसञ्ज्ञां स लभते स्वेन कर्मणा ।
028c	तस्मात्प्रसूतमव्यक्तं प्रधानं तं विदुर्बुधाः ॥
029a	अव्यक्ताद्व्यक्तमुत्पन्नं लोकसृष्ट्यर्थमीश्वरात् ।
029c	अनिरुद्धो हि लोकेषु महानात्मेति कथ्यते ॥
030a	योसौ व्यक्तत्वमापन्नो निर्ममे च पितामहम् ।
030c	योऽहङ्कार इति प्रोक्तः सर्वतेजोमयो हि सः ॥
031a	पृथिवी वायुराकाशमापो ज्योतिश्च पञ्चमम् ।
031c	अहङ्कारप्रसूतानि महाभूतानि पञ्चधा ॥
032a	महाभूतानि सृष्ट्वैव तान्गुणान्निर्ममे पुनः ।
032c	भूतेभ्यश्चैव निष्पन्ना मूर्तिमन्तश्च ताञ्शृणु ॥
033a	मरीचिरङ्गिराश्चात्रिः पुलस्त्यः पुलहः क्रतुः ।
033c	वसिष्ठश्च महात्मा वै मनुः स्वायम्भुवस्तथा ।
033e	ज्ञेयाः प्रकृतयोऽष्टौ ता यासु लोकाः प्रतिष्ठिताः ॥
034a	वेदान्वेदाङ्गसंयुक्तान्यज्ञयज्ञाङ्गसंयुतान् ।
034c	निर्ममे लोकसिद्ध्यर्थं ब्रह्मा लोकपितामहः ॥
035ac	अष्टाभ्यः प्रकृतिभ्यश्च जातं विश्वमिदं जगत् ॥
036a	रुद्रो रोषात्मको जातो दशान्यान्सोसृजस्त्वयम् ।
036c	एकादशैते रुद्रास्तु विकाराः पुरुषाः स्मृताः ॥
037a	ते रुद्राः प्रकृतिश्चैव सर्वे चैव सुरर्षयः ।
037c	उत्पन्ना लोकसिद्ध्यर्थं ब्रह्माणं समुपस्थिताः ॥
038a	वयं सृष्टा हि भगवंस्त्वया च प्रभविष्णुना ।
038c	येन यस्मिन्नधीकारे वर्तितव्यं पितामह ॥
039a	योसौ त्वयाऽभिनिर्दिष्टो ह्यधिकारोऽर्थचिन्तकः ।
039c	परिपाल्यः कथं तेन साहङ्कारेण कर्तृणा ॥
040a	प्रदिशस्व बलं तस्य योऽधिकारार्थचिन्तकः ।
040c	एवमुक्तो महादेवो देवांस्तानिदमब्रवीत् ॥
041	ब्रह्मोवाच 
041a	साध्वहं ज्ञापितो देवा युष्माभिर्भद्रमस्तु वः ।
041c	ममाप्येषा समुत्पन्ना चिन्ता या भवतामिह ॥
042a	लोकतन्त्रस्य कृत्स्नस्य कथं कार्यः परिग्रहः ।
042c	कथं बलक्षयो न स्याद्युष्माकं ह्यात्मनश्च वै ॥
043a	इतः सर्वेऽपि गच्छामः शरणं लोकसाक्षिणम् ।
043c	महापुरुषमव्यक्तं स नो वक्ष्यति यद्धितम् ॥
044a	ततस्ते ब्रह्मणा सार्धमृषयो विबुधास्तथा ।
044c	क्षीरोदस्योत्तरं कूलं जग्मुर्लोकहितार्थिनः ॥
045a	ते तपः समुपातिष्ठन्ब्रह्मोक्तं वेदकल्पितम् ।
045c	स महानियमो नाम तपश्चर्या सुदारुणा ॥
046a	ऊर्ध्वदृग्बाहवश्चैव एकाग्रमनसोऽभवन् ।
046c	एकपादस्थिताः सर्वे काष्ठभूताः समाहिताः ॥
047a	दिव्यं वर्षसहस्रं ते तपस्तप्त्वा सुदारुणम् ।
047c	शुश्रुवुर्मधुरां वाणीं वेदवेदाङ्गभूषिताम् ॥
048	वागुवाच 
048a	भोभोः सब्रह्यका देवा ऋषयश्च तपोधनाः ।
048c	स्वागतेनार्च्य वः सर्वाञ्श्रावये वाक्यमुत्तमम् ॥
049a	विज्ञातं वो मया कार्यं तच्च लोकहितं महत् ।
049c	प्रवृत्तियुक्तं कर्तव्यं युष्मत्प्राणोपबृंहणम् ॥
050a	सुतप्तं वस्तपो देवा ममाराधनकाम्यया ।
050c	भोक्ष्यथास्य महासत्वास्तपसः फलमुत्तमम् ॥
051a	एष ब्रह्मा लोकगुरुः सर्वलोकपितामहः ।
051c	यूयं च विबुधश्रेष्ठा मां यजध्वं समाहिताः ॥
052a	सर्वे भागान्कल्पयध्वं यज्ञेषु मम नित्यशः ।
052c	तत्र श्रेयोऽभिधास्यामि यथाऽधीकारमीश्वराः ॥
053	वैशम्पायन उवाच 
053a	श्रुत्वैतद्देवदेवस्य वाक्यं हृष्टतनूरुहाः ।
053c	ततस्ते विबुधाः सर्वे ब्रह्मा ते च महर्षयः ॥
054a	वेददृष्टेन विधिना वैष्णवं क्रतुमाहरन् ।
054c	तस्मिन्सत्रे सदा ब्रह्मा स्वयं भागमकल्पयत् ॥
055a	देवा देवर्षयश्चैव स्वंस्वं भागमकल्पयम् ।
055c	ते कार्तयुगधर्माणो भागाः परमसत्कृताः ॥
056a	प्राहुरादित्यवर्णं तं पुरुषं तमसः परम् ।
056c	बृहन्तं सर्वगं देवमीशानं वरदं प्रभुम् ॥
057a	ततोऽथ वरदो देवस्तान्सर्वानमरान्स्थितान् ।
057c	अशरीरो बभाषेदं वाक्यं स्वस्थो महेश्वरः ॥
058a	येन यः कल्पितो भागः स तथा मामुपागतः ।
058c	प्रीतोऽहं प्रदिशाम्यद्य फलमावृत्तिलक्षणम् ।
058e	एतद्वो लक्षणं देवा मत्प्रसादसमुद्भवम् ॥
059a	यूयं यज्ञैरिज्यमानाः समाप्तवरदक्षिणैः ।
059c	युगेयुगे भविष्यध्वं प्रवृत्तिफलभागिनः ॥
060a	यज्ञैर्ये चापि यक्ष्यन्ति सर्वलोकेषु वै सुराः ।
060c	कल्पयिष्यन्ति वो भागांस्ते नरा वेदकल्पितान् ॥
061a	यो मे यथा कल्पितवान्भागमस्मिन्महाक्रतौ ।
061c	स तथा यज्ञभागार्हो वेदसूत्रे मया कृतः ॥
062a	यूयं लोकान्भावयध्वं यज्ञभागफलोचिताः ।
062c	सर्वार्थचिन्तका लोके मयाऽधीकारनिर्मिताः ॥
063a	याः क्रियाः प्रचरिष्यन्ति प्रवृत्तिफलसत्कृताः ।
063c	ताभिराप्यायितबला लोकान्वै धारयिष्यथ ॥
064a	यूयं हि भाविता यज्ञैः सर्वयज्ञेषु मानवैः ।
064c	मां ततो भावयिष्यध्वमेषा वो भावना मम ॥
065a	इत्यर्थं निर्मिता वेदा यज्ञाश्चौषधिभिः सह ।
065c	एभिः सम्यक्प्रयुक्तैर्हि प्रीयन्ते देवताः क्षितौ ॥
066a	निर्माणमेतद्युष्माकं प्रवृत्तिगुणकल्पितम् ।
066c	मया कृतं सुरश्रेष्ठा यावत्कल्पक्षयादिह ।
066e	चिन्तयध्वं लोकहितं यथाधीकारमीश्वराः ॥
067a	मरीचिरङ्गिराश्चात्रिः पुलस्त्यः पुलहः क्रतुः ।
067c	वसिष्ठ इति सप्तैते मनसा निर्मिता हि ते ॥
068a	एते वेदविदो मुख्या वेदाचार्याश्च कल्पिताः ।
068c	प्रवृत्तिधर्मिणश्चैव प्राजापत्ये च कल्पिताः ॥
069a	अयं क्रियावतां पन्था व्यक्तीभूतः सनातनः ।
069c	अनिरुद्ध इति प्रोक्तो लोकसर्गकरः प्रभुः ॥
070a	सनः सनत्सुजातश्च सनकः समनन्दनः ।
070c	सनत्कुमारः कपिलः सप्तमश्च सनातनः ॥
071a	सप्तैते मानसाः प्रोक्ता ऋषयो ब्रह्मणः सुताः ।
071c	स्वयमागतविज्ञाना निवृत्तिं धर्ममास्थिताः ॥
072a	एते योगविदो मुख्याः साङ्ख्यशास्त्रविशारदाः ।
072c	आचार्या धर्मशास्त्रेषु मोक्षधर्मप्रवर्तकाः ॥
073a	यतोऽहं प्रसृतः पूर्वमव्यक्तात्त्रिगुणो महान् ।
073c	तस्मात्परतरो योसौ क्षेत्रज्ञ इति कल्पितः ॥
074a	सोहं क्रियावतां पन्थाः पुनरावृत्तिदुर्लभः ।
074c	यो यथा निर्मितो जन्तुर्यस्मिन्यस्मिंश्च कर्मणि ॥
075a	प्रवृत्तौ वा निवृत्तौ वा तत्फलं सोश्नुतेऽवशः ।
075c	एष लोकगुरुर्ब्रह्मा जगदादिकरः प्रभुः ॥
076a	एष माता पिता चैव युष्माकं च पितामहः ।
076c	मयाऽनुशिष्टो भविता सर्वभूतवरप्रदः ॥
077a	अस्य चैवात्मजो रुद्रो ललाटाद्यः समुत्थितः ।
077c	ब्रह्मानुशिष्टो भविता सर्वभूतधरः प्रभुः ॥
078a	गच्छध्वं स्वानधीकारांश्चिन्तयध्वं यथाविधि ।
078c	प्रवर्तन्तां क्रियाः सर्वाः सर्वलोकेषु माचिरम् ॥
079a	प्रदिश्यन्तां च कर्माणि प्राणिनां गतयस्तथा ।
079c	परिनिष्ठितकालानि आयूंषीह सुरोत्तमाः ॥
080a	इदं कृतयुगं नाम कालः श्रेष्ठः प्रवर्तितः ।
080c	अहिंस्या यज्ञपशवो युगेऽस्मिन्न तदन्यथा ॥
081a	चतुष्पात्सकलो धर्मो भविष्यत्यत्र वै सुराः ।
081c	ततस्त्रेतायुगं नाम त्रयी यत्र भविष्यति ॥
082a	प्रोक्षिता यत्र पशवो वधं प्राप्स्यन्ति वै मखे ।
082c	यत्र पादश्चतुर्थो वै धर्मस्य न भविष्यति ॥
083a	ततो वै द्वापरं नाम मिश्रः कालो भविष्यति ।
083c	द्विपादहीनो धर्मश्च युगे तस्मिन्भविष्यति ॥
084a	ततस्तिष्येऽथ सम्प्राप्ते युगे कलिपुरस्कृते ।
084c	एकपादस्थितो धर्मो यत्र तत्र भविष्यति ॥
085	देवा ऊचुः 
085a	देवा देवर्षयश्चोचुस्तमेवंवादिनं गुरुम् ।
085c	एकपादस्थिते धर्मे यत्र क्वचन गामिनि ।
085e	कथं कर्तव्यमस्माभिर्भगवंस्तद्वदस्व नः ॥
086	श्रीभगवानुवाच 
086a	'गुरवो यत्र पूज्यन्ते साधुवृत्तसमन्विताः ।
086c	वस्तव्यं तत्र युष्माभिर्यत्र धर्मो न हीयते ॥'
087a	यत्र वेदाश्च यज्ञाश्च तपः सत्यं दमस्तथा ।
087c	अहिंसा धर्मसंयुक्ताः प्रचरेयुः सुरोत्तमाः ।
087e	स वो देशः सेवितव्यो मा वोऽधर्मः पदा स्पृशेत् ॥
088	व्यास उवाच 
088a	तेऽनुशिष्टा भगवता देवाः सर्षिगणास्तथा ।
088c	नमस्कृत्वा भगवते जग्मुर्देशान्यथेप्सितान् ॥
089a	गतेषु त्रिदिवौकस्सु ब्रह्मैकः पर्यवस्थितः ।
089c	दिदृक्षुर्भगवन्तं तमनिरुद्धतनौ स्थितम् ॥
090a	तं देवो दर्शयामास कृत्वा हयशिरो महत् ।
090c	साङ्गानावर्तयन्वेदान्कमण्डलुत्रिदण्डधृक् ॥
091a	ततोऽश्वशिरसं दृष्ट्वा तं देवममितौजसम् ।
091c	लोककर्ता प्रभुर्ब्रह्मा लोकानां हितकाम्यया ॥
092a	मूर्ध्ना प्रणम्य वरदं तस्थौ प्राञ्जलिरग्रतः ।
092c	स परिष्वज्य देवेन वचनं श्रावितस्तदा ॥
093	भगवानुवाच 
093a	लोककार्यगतीः सर्वास्त्वं चिन्तय यथाविधि ।
093c	धाता त्वं सर्वभूतानां त्वं प्रभुर्जगतो गुरुः ।
093e	त्वय्यावेशितभारोऽहं धृतिं प्राप्स्याम्यथाञ्जसा ॥
094a	यदा च सुरकार्यं ते अविषह्यं भविष्यति ।
094c	प्रादुर्भावं गमिष्यामि तदात्मज्ञानदैशिकः ॥
095	व्यास उवाच 
095a	एवमुक्त्वा हयशिरास्तत्रैवान्तरधीयत ।
095c	तेनानुशिष्टो ब्रह्मापि स्वं लोकमचिराद्गतः ॥
096a	एवमेष महाभागः पद्मनाभः सनातनः ।
096c	यज्ञेष्वग्रहरः प्रोक्तो यज्ञधारी च नित्यदा ॥
097a	निवृत्तिं चास्थितो धर्मं गतिमक्षयधर्मिणाम् ।
097c	प्रवृत्तिधर्मान्विदधे कृत्वा लोकस्य चित्रताम् ॥
098a	स आदिः स मध्यः स चान्तः प्रजानां स धाता स धेयं स कर्ता स कार्यम् ।
098c	युगान्ते प्रसुप्तः सुसङ्क्षिप्य लोकान्युगादौ प्रबुद्धो जगद्ध्युत्ससर्ज ॥
099a	तस्मै नमध्वं देवाय निर्गुणाय महात्मने ।
099c	अजाय विश्वरूपाय धाम्ने सर्वदिवौकसाम् ॥
100a	महाभूताधिपतये रुद्राणां पतये तथा ।
100c	आदित्यपतये चैव वसूनां पतये तथा ॥
101a	अश्विभ्यां पतये चैव मरुतां पतये तथा ।
101c	वेदयज्ञाधिपतये वेदाङ्गपतयेऽपि च ॥
102a	समुद्रवासिने नित्यं हरये मुञ्जकेशिने ।
102c	शान्ताय सर्वभूतानां मोक्षधर्मानुभाषिणे ॥
103a	तपसां तेजसां चैव पतये यशसामपि ।
103c	वचसां पतये नित्यं सरितां पतये तथा ॥
104a	कपर्दिने वराहाय एकशृङ्गाय धीमते ।
104c	विवस्वतेऽश्वशिरसे चतुर्मूर्तिधृते सदा ।
104e	सूक्ष्माय ज्ञानदृश्याय अजरायाक्षयाय च ॥
105a	एष देवः सञ्चरति सर्वत्र गतिरव्ययः ।
105c	[एष चैतत्परं ब्रह्म ज्ञेयो विज्ञानचक्षुषा ॥]
106a	एवमेतत्पुरा दृष्टं मया वै ज्ञानचक्षुषा ।
106c	कथितं तच्च वै सर्वं मया पृष्टेन तत्त्वतः ॥
107a	क्रियतां मद्वचः शिष्याः सेव्यतां हरिरीश्वरः ।
107c	गीयतां वेदशब्दैश्च पूज्यतां च यथाविधि ॥
108	वैशम्पायन उवाच 
108a	इत्युक्तास्तु वयं तेन वेदव्यासेन धीमता ।
108c	सर्वे शिष्या सुतश्चास्य शुकः परमधर्मवित् ॥
109a	स चास्माकमुपाध्यायः सहास्माभिर्विशाम्पते ।
109c	चतुर्वेदोद्गताभिस्तमृग्भिः समभितुष्टुवे ॥
110a	एतत्ते सर्वमाख्यातं यन्मां त्वं परिपृच्छसि ।
110c	एवं मेऽकथयद्राजन्पुरा द्वैपायनो गुरुः ॥
111a	यश्चेदं शृणुयान्नित्यं यश्चैनं परिकीर्तयेत् ।
111c	नमो भगवते कृत्वा समाहितमतिर्नरः ॥
112a	भवत्यरोगो मतिमान्बलरूपसमन्वितः ।
112c	आतुरो मुच्यते रोगाद्बद्धो मुच्येत बन्धनात् ॥
113a	कामकामी लभेत्कामं दीर्घं चायुरवाप्नुयात् ।
113c	ब्राह्मणः सर्ववेदी स्यात्क्षत्रियो विजयी भवेत् ॥
114a	वैश्यो विपुललाभः स्याच्छूद्रः सुखमवाप्नुयात् ।
114c	अपुत्रो लभते पुत्रं कन्या चैवेप्सितं पतिम् ॥
115a	लग्नगर्भा विमुच्येत गर्भिणी जनयेत्सुतम् ।
115c	वन्ध्या प्रसवमाप्नोति पुत्रपौत्रसमृद्धिमत् ॥
116a	क्षेमेण गच्छेदध्वानमिदं यः पठते पथि ।
116c	यो यं कामं कामयते स तमाप्नोति च ध्रुवम् ॥
117a	इदं महर्षेर्वचनं विनिश्चितं महात्मनः पुरुषवरस्य कीर्तितम् ।
117c	समागमं चर्षिदिवौकसामिमं निशम्य भक्ताः सुसुखं लभन्ते ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीये एकोनपञ्चाशदधिकत्रिशततमोऽध्यायः ॥ 349 ॥

12-349-1 यज्ञेष्वाहूयते प्रभुरिति ट. ध. पाठः ॥ 12-349-2 क्षेमं भागवतं प्रभुरिति ट. पाठः ॥ 12-349-12 स्मृतिकालपरीमाणमिति झ. पाठः ॥ 12-349-29 लोकेषु महाराजेति कथ्यत इति थ. पाठः ॥ 12-349-32 निष्पन्नानष्टौ मूर्तिमतः शृण्विति ध. पाठः ॥ 12-349-35 निर्ममे लोकसृष्ट्यर्थमिति थ. ध. पाठः ॥ 12-349-90 कमण्डलुपवित्रधृगिति ध. पाठः ॥ 12-349-94 तदात्मज्ञानयोगजमिति ट. ध. पाठः ॥
