अध्यायः 122

भीष्मेण युधिष्ठिरम् प्रति वसुहोममान्धातृसंवादानुवादपूर्वकं दण्डोत्पत्त्यादिकथनम् ॥ 1 ॥
001	भीष्म उवाच 
001a	अत्राप्युदाहरन्तीममितिहासं पुरातनम् ।
001c	अङ्गेषु राजा द्युतिमान्वसुहोम इति श्रुतः ॥
002a	स राजा धर्मविन्नित्यं सह पत्न्या महातपाः ।
002c	मुञ्जपृष्ठं जगामाथ देवर्षिगणसेवितम् ||
003a	तत्र शृङ्गे हिमवतो वसतिं समुपागमत् ।
003c	यत्र मुञ्जवटे रामो जटाहरणमादिशत् ॥
004a	तदादि च महाप्राज्ञ ऋषिभिः संशितव्रतैः ।
004c	मुञ्जपृष्ठ इति प्रोक्तः स देशो रुद्रसेवितः ॥
005a	स तत्र बहुभिर्युक्तस्तदा श्रुतिमयैर्गुणैः ।
005c	ब्राह्मणानामनुमतो देवर्षिसदृशोऽभवत् ॥
006a	तं कदाचिददीनात्मा सखा शक्रस्य मानितः ।
006c	अभ्यगच्छन्महीपालो मान्धाता शत्रुकर्शनः ॥
007a	सोपसृत्य तु मान्धाता वसुहोमं नराधिपम् ।
007c	दृष्ट्वा प्रकृष्टतपसं विनयेनोपतिष्ठते ॥
008a	वसुहोमोऽपि राज्ञो वै गामर्घ्यं च न्यवेदयत् ।
008c	सप्ताङ्गस्य तु राज्यस्य पप्रच्छ कुशलाव्ययौ ॥
009a	सद्भिराचरितं पूर्वं यथावदनुयायिनम् ।
009c	अब्रवीद्वसुहोमस्तं राजन्किं करवाणि ते ॥
010a	सोऽब्रवीत्परमप्रीतो मान्धाता राजसत्तमः ।
010c	वसुहोमं महाप्राज्ञमासीनं कुरुनन्दन ॥
011a	बृहस्पतेर्मतं राजन्नधीतं सकलं त्वया ।
011c	तथैवौशनसं शास्त्रं विज्ञातं ते नरोत्तम ॥
012a	तदहं श्रोतुमिच्छामि दण्ड उत्पद्यते कथम् ।
012c	किं वाऽस्य पूर्वं जागर्ति किं वा परममुच्यते ॥
013a	कथं क्षत्रियसंस्थश्च दण्डः सम्प्रत्यवस्थितः ।
013c	ब्रूहि मे तद्यथातत्वं ददाम्याचार्यवेतनम् ॥
014	वसुहोम उवाच 
014a	शृणु राजन्यथा दण्डः सम्भूतो लोकसङ्ग्रहः ।
014c	प्रजाविनयरक्षार्थं धर्मस्यात्मा सनातनः ॥
015a	ब्रह्मा यियक्षुर्भगवान्सर्वलोकपितामहः ।
015c	ऋत्विजं नात्मनस्तुल्यं ददर्शेति हि नः श्रुतम् ॥
016a	स गर्भं भगवान्देवो बहुवर्षाण्यधारयत् ।
016c	अथ पूर्णे सहस्रे तु स गर्भः क्षुवतोऽपतत् ॥
017a	स क्षुपो नाम सम्भूतः प्रजापतिररिन्दमः ।
017c	ऋत्विगासीन्महाराज यज्ञे तस्य महात्मनः ॥
018a	तस्मिन्प्रवृत्ते सत्रे तु ब्रह्मणः पार्थिवर्षभ ।
018c	इष्टरूपप्रचारत्वाद्दण्डः सोऽन्तर्हितोऽभवत् ॥
019a	तस्मिन्नन्तर्हिते चापि प्रजानां सङ्करोऽभवत् ।
019c	नैव कार्यं न वा कार्यं भोज्याभोज्यं न विद्यते ॥
020a	पेयापेये कुतः सिद्धिर्हिंसन्ति च परस्परम् ।
020c	गम्यागम्यं तदा नासीत्स्वं परस्वं च वै समम् ॥
021a	परस्परं विलुम्पन्ति सारमेया यथाऽऽमिषम् ।
021c	अबलान्बलिनो जघ्नुर्निर्मर्यादं प्रवर्तते ॥
022a	ततः पितामहो विष्णुं भगवन्तं सनातनम् ।
022c	सम्पूज्य वरदं देवं महादेवमथाब्रवीत् ॥
023a	अत्र त्वमनुकम्पां वै कर्तुमर्हसि शङ्कर ।
023c	अयं विष्णुः सखा तुभ्यं धर्मस्य परिरक्षणे ॥
024a	`त्वं हि सर्वविधानज्ञः सत्वानां त्वं गतिः परा ।'
024c	सङ्करो न भवेदत्र यथा तद्वै विधीयताम् ॥
025a	ततः स भगवान्ध्यात्वा तदा शूलवरायुधः ।
025c	`देवदेवो महादेवः कारणं जगतः परम् ॥
026a	ब्रह्मविष्ण्विन्द्रसहितः सर्वैश्च ससुरासुरैः ।
026c	लोकसन्धारणार्थं च लोकसङ्करनाशनम् ।'
026e	आत्मानमात्माना दण्डं ससृजे देवसत्तमः ॥
027a	तस्माच्च धर्मचरणान्नीतिं देवीं सरस्वतीम् ।
027c	असृजद्दण्डनीतिं वै त्रिषु लोकेषु विश्रुताम् ॥
028a	`यथाऽसौ नीयते दण्डः सततं पापकारिषु ।
028c	दण्डस्य नयनात्सा हि दण्डनीतिरिहोच्यते ॥'
029a	भूयः स भगवान्ध्यात्वा चिरं शूलधरः प्रभुः ।
029c	`असृजत्सर्वशास्त्राणि महादेवो महेश्वरः ॥
030a	दण्डनीतेः प्रयोगार्थं प्रमाणानि च सर्वशः ।
030c	विद्याश्चतस्रः कूटस्थास्तासां भेदविकल्पनाः ॥
031a	अङ्गानि वेदाश्चत्वारो मीमांसा न्यायविस्तरः ।
031c	पुराणं धर्मशास्त्रं च विद्या ह्येताश्चतुर्दश ॥
032a	आयुर्वेदो धनुर्वेदो गान्धर्वश्चेति ते त्रयः ।
032c	अर्थशास्त्रं चतुर्थं तु विद्या ह्यष्टादशैव तु ॥
033a	दश चाष्टौ च विख्याता एता धर्मस्य संहिताः ।
033c	एतासामेव विद्यानां व्यासमाह महेश्वरः ॥
034a	शतानि त्रीणि शास्त्राणां महातन्त्राणि सप्ततिम् ।
034c	व्यास एव तु विद्यानां महादेवेन कीर्तितः ॥
035a	तन्त्रं पाशुपतं नाम पञ्चरात्रं च विश्रुतम् ।
035c	योगशास्त्रं च साङ्ख्यं च तन्त्रं लोकायतं तथा ॥
036a	तन्त्रं ब्रह्मतुला नाम तर्कविद्या दिवौकसाम् ।
036c	सुखदुःखार्थजिज्ञासा कारणं चेति विश्रुतम् ॥
037a	तर्कविद्यास्तथा चाष्टौ स चोक्तो न्यायविस्तरः ।
037c	दश चाष्टौ च विज्ञेयाः पौराणा यज्ञसंहिताः ॥
038a	पुराणाश्च प्रणीताश्च तावदेवेह संहिताः ।
038c	धर्मशास्त्राणि तद्वच्च एकार्थानि च नान्यथा ॥
039a	एकार्थानि पुराणानि वेदाश्चैकार्थसंहिताः ।
039c	नानार्थानि च सर्वाणि ततः शास्त्राणि शङ्करः ॥
040a	प्रोवाच भगवान्देवः कालज्ञानानि यानि च ।
040c	चतुःषष्टिप्रमाणानि आयुर्वेदं च सोत्तरम् ॥
041a	अष्टादशविकल्पां तां दण्डनीतिं च शाश्वतीम् ।
041c	गान्धर्वमितिहासं च नानाविस्तरमुक्तवान् ॥
042a	इत्येताः शङ्करप्रोक्ता विद्याः शब्दार्थसंहिताः ।
042c	पुनर्भेदसहस्रं तु तासामेव तु विस्तरः ॥
043a	ऋषिभिर्देवगन्धर्वैः सविकल्पः सविस्तरः ।
043c	शश्वदभ्यस्यते लोके वेद एव तु सर्वशः ॥
044a	वेदाश्चतस्रः सङ्क्षिप्ता वेदवादाश्च ते स्मृताः ।
044c	एतासां पारगो यश्च स चोक्तो वेदपारगः ॥
045a	वेदानां पारगो रुद्रो विष्णुरिन्द्रो बृहस्पतिः ।
045c	शक्रः स्वायम्भुवश्चैव मनुः परमधर्मवित् ॥
046a	ब्रह्मा च परमो देवः सदा सर्वैः सुरासुरैः ।
046c	सर्वस्यानुग्रहाच्चैव व्यासो वै वेदपारगः ॥
047	भीष्म उवाच 
047a	अहं शान्तनवो भीष्मः प्रसादान्माधवस्य च ।
047c	शङ्करस्य प्रसादाच्च ब्रह्मणश्च कुरूद्वह ।
047e	वेदपारग इत्युक्तो याज्ञवल्क्यश्च सर्वशः ॥
048a	कल्पेकल्पे महाभागैर्ऋषिभिस्तत्त्वदर्शिभिः ।
048c	ऋषिपुत्रैर्ऋषिगणैर्भिद्यन्ते मिश्रकैरपि ॥
049a	शिवेन ब्रह्मणा चैव विष्णुना च विकल्पिताः ।
049c	आदिकल्पे पुनश्चैव भिद्यन्ते साधुभिः पुनः ॥
050a	इदानीमपि विद्वद्भिर्भिद्यन्ते च विकल्पकैः ।
050c	पूर्वजन्मानुसारेण बहुधेयं सरस्वती ॥
051a	भूयः स भगवान्ध्यात्वा चिरं शूलवरायुधः ।'
051c	तस्यतस्य निकायस्य चकारैकैकमीश्वरम् ॥
052a	देवानामीश्वरं चक्रे दैवं दशशतेक्षणम् ।
052c	यमं वैवस्वतं चापि पितॄणामकरोत्पतिम् ॥
053a	अपां राज्ये सुराणां च विदधे वरुणं प्रभुम् ।
053c	धनानां राक्षसानां च कुबेरमपि चेश्वरम् ॥
054a	पर्वतानां पतिं मेरुं सरितां च महोदधिम् ।
054c	मृत्युं प्राणेश्वरमथो तेजसां च हुताशनम् ॥
055a	रुद्राणामपि चेशानं गोप्तारं विदधे प्रभुः ।
055c	महात्मानं महादेवं विशालाक्षं सनातनम् ॥
056a	`दश चैकश्च ये रुद्रास्तस्यैते मूर्तिसम्भवाः ।
056c	नानारूपधरो देवः स एव भगवाञ्शिवः ॥'
057a	वसिष्ठमीशं विप्राणां वसूनां जातवेदसम् ।
057c	तेजसां भास्करं चक्रे नक्षत्राणां निशाकरम् ॥
058a	वीरुधां वसुमन्तं च भूतानां च प्रभुं वरम् ।
058c	कुमारं द्वादशभुजं स्कन्दं राजानमादिशत् ॥
059a	कालं सर्वेशमकरोत्संहारविनयात्मकम् ।
059c	मृत्योश्चतुर्विभागस्य दुःखस्य च सुखस्य च ॥
060a	ईश्वरो देवदेवस्तु राजराजो नराधिपः ।
060c	सर्वेषामेव रुद्राणां शूलपाणिरिति श्रुतिः ॥
061a	`ईश्वरश्चेतनः कर्ता पुरुषः कारणं शिवः ।
061c	विष्णुर्ब्रह्मा शशी सूर्यः शक्रो देवाश्च सान्वयाः ॥
062a	सृजते ग्रसते चैतत्तमोभूतमिदं यथा ।
062c	अप्रज्ञातं जगत्सर्वं यदा ह्येको महेश्वरः ॥'
063a	तमेनं ब्रह्मणः पुत्रमनुजातं क्षुपं ददौ ।
063c	प्रजानामधिपं श्रेष्ठं सर्वधर्मभृतामपि ॥
064a	महादेवस्ततस्तस्मिन्वृत्ते यज्ञे समाहितः ।
064c	दण्डं धर्मस्य गोप्तारं विष्णवे सत्कृतं ददौ ॥
065a	विष्णुरङ्गिरसे प्रादादङ्गिरा मुनिसत्तमः ।
065c	प्रादादिन्द्रमरीचिभ्यां मरीचिर्भृगवे ददौ ॥
066a	भृगुर्ददावृषिभ्यस्तु दण्डं धर्मसमाहितम् ।
066c	ऋषयो लोकपालेभ्यो लोकपालाः क्षुपाय च ॥
067a	क्षुपस्तु मनवे प्रादादादित्यतनयाय च ।
067c	पुत्रेभ्यः श्राद्धदेवस्तु सूक्ष्मधर्मार्थकारणात् ॥
068a	विभज्य दण्डः कर्तव्यो दण्डे तु नयमिच्छता ।
068c	दुर्वाचा निग्रहो दण्डो हिरण्यं बाह्यतः क्रिया ॥
069a	व्यङ्गत्वं च शरीरस्य वधो वाऽनल्पकारणात् ।
069c	शरीरपीडा कार्या तु स्वदेशाच्च विवासनम् ॥
070a	तं ददौ सूर्यपुत्राय मनवे रक्षणात्मकम् ।
070c	आनुपूर्व्याच्च दण्डोऽयं प्रजा जागर्ति पालयन् ॥
071a	इन्द्रो जागर्ति भगवानिन्द्रादग्निर्विभावसुः ।
071c	अग्नेर्जागर्ति वरुणो वरुणाच्च प्रजापतिः ॥
072a	प्रजापतेस्ततो धर्मो जागर्ति विनयात्मकः ।
072c	धर्माच्च ब्रह्मणः पुत्रो व्यवसायः सनातनः ॥
073a	व्यवसायात्ततस्तेजो जागर्ति परिपालयत् ।
073c	ओषध्यस्तेजसस्तस्मादोषधीभ्यश्च पर्वताः ॥
074a	पर्वतेभ्यश्च जागर्ति रसो रसगुणात्तथा ।
074c	जागर्ति निर्ऋतिर्देवी ज्योतींषि निर्ऋतीमनु ॥
075a	वेदाः प्रतिष्ठा ज्योतिर्भ्यस्ततो हयशिराः प्रभुः ।
075c	ब्रह्मा पितामहस्तस्माज्जागर्ति प्रभुरव्ययः ॥
076a	पितामहान्महादेवो जागर्ति भगवाञ्शिवः ।
076c	विश्वेदेवाः शिवाच्चापि विश्वेभ्य ऋषयस्तथा ॥
077a	ऋषिभ्यो भगवान्सोमः सोमाद्देवाः सनातनाः ।
077c	देवेभ्यो ब्राह्मणा लोके जाग्रतीत्युपधारय ॥
078a	ब्राह्मणेभ्यश्च राजन्या लोकान्रक्षन्ति धर्मतः ।
078c	स्थावरं जङ्गमं चैव क्षत्रियेभ्यः सनातनम् ॥
079a	प्रजा जाग्रति लोकेऽस्मिन्दण्डो जागर्ति तासु च ।
079c	सर्वसङ्क्षेपको दण्डः पितामहसुतः प्रभुः ॥
080a	जागर्ति कालः पूर्वं च मध्ये चान्ते च भारत ।
080c	ईशः सर्वस्य कालो हि महादेवः प्रजापतिः ॥
081a	देवदेवः शिवः सर्वो जागर्ति सततं प्रभुः ।
081c	कपर्दी शङ्करो रुद्रो भवः स्थाणुरुमापतिः ॥
082a	इत्येष दण्डो व्याख्यातस्तथौषध्यस्तथापरे ।
082c	भूमिपालो यथान्यायं वर्तेतानेन धर्मवित् ॥
083	भीष्म उवाच 
083a	इतीदं वसुहोमस्य योऽऽत्मवाञ्शृणुयान्मतम् ।
083c	श्रुत्वा सम्यक्प्रवर्तेत स लोकानाप्नुयान्नृपः ॥
084a	इति ते सर्वमाख्यातं यो दण्डो मनुजर्षभ ।
084c	नियन्ता सर्वलोकस्य धर्माक्रान्तस्य भारत ॥
085a	`वसुहोमाच्छ्रुतं राज्ञा मान्धात्रा भूभृता पुरा ।
085c	मयापि कथितं राजन्नाख्यानं प्रथितं मया ॥' 

इcति श्रीमन्महाभारते शान्तिपर्वणि राजधर्मपर्वणि द्वाविंशत्यधिकशततमोऽध्यायः ॥ 122 ॥

12-122-1 अत्र दण्डोत्पत्तौ विषये ॥ 12-122-13 आचार्यवेतनं गुरुदक्षिणाम् ॥ 12-122-15 यियक्षुर्यष्टुमिच्छुः ॥ 12-122-16 सगर्भं शिरसा देवः इति झ. पाठः । क्षुवतः क्षुतवतः ॥ 12-122-18 अष्टं रूपं दीक्षापरिग्रहः प्रजानियन्ता दीक्षां प्रविष्ट इति नियमनरूपो दण्डोऽन्तर्हितोऽभवदित्यर्थः ॥ 12-122-59 कर्तुमर्हसि केशव इति झ. पाठः । विनयो विवृद्धिः । चत्वारो विभागा यस्य तस्य शस्त्रं शत्रुर्यमः कर्म च । रोगोऽपथ्याशनप्रयोजको रागो यमः कर्म चेति वा ॥ 12-122-68 विभज्य न्यायं न्यायाभासं च विविच्य । दुष्टनिग्रह एव दण्डस्य मुख्यं प्रयोजनम् । हिरण्यादिग्रहणं तु लोकानां बिभीषिकार्थं नतु कोशवृद्ध्यर्थमित्यर्थः ॥ 12-122-69 विवासनं स्वदेशाद्दूरीकरणम् ॥ 12-122-73 ओषधीभ्यश्च पादपाः इति ट. पाठः ॥ 12-122-74 पादपेभ्यश्च जागर्ति इति ट. पाठः ॥
