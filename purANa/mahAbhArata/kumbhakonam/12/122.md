अध्यायः 122

भीष्मेण युधिष्ठिरम् प्रति वसुहोममान्धातृसंवादानुवादपूर्वकं दण्डोत्पत्त्यादिकथनम् ॥ 1 ॥
KK-12-01-122-001	भीष्म उवाच 
KK-12-01-122-001a	अत्राप्युदाहरन्तीममितिहासं पुरातनम् ।
KK-12-01-122-001c	अङ्गेषु राजा द्युतिमान्वसुहोम इति श्रुतः ॥
KK-12-01-122-002a	स राजा धर्मविन्नित्यं सह पत्न्या महातपाः ।
KK-12-01-122-002c	मुञ्जपृष्ठं जगामाथ देवर्षिगणसेवितम् ||
KK-12-01-122-003a	तत्र शृङ्गे हिमवतो वसतिं समुपागमत् ।
KK-12-01-122-003c	यत्र मुञ्जवटे रामो जटाहरणमादिशत् ॥
KK-12-01-122-004a	तदादि च महाप्राज्ञ ऋषिभिः संशितव्रतैः ।
KK-12-01-122-004c	मुञ्जपृष्ठ इति प्रोक्तः स देशो रुद्रसेवितः ॥
KK-12-01-122-005a	स तत्र बहुभिर्युक्तस्तदा श्रुतिमयैर्गुणैः ।
KK-12-01-122-005c	ब्राह्मणानामनुमतो देवर्षिसदृशोऽभवत् ॥
KK-12-01-122-006a	तं कदाचिददीनात्मा सखा शक्रस्य मानितः ।
KK-12-01-122-006c	अभ्यगच्छन्महीपालो मान्धाता शत्रुकर्शनः ॥
KK-12-01-122-007a	सोपसृत्य तु मान्धाता वसुहोमं नराधिपम् ।
KK-12-01-122-007c	दृष्ट्वा प्रकृष्टतपसं विनयेनोपतिष्ठते ॥
KK-12-01-122-008a	वसुहोमोऽपि राज्ञो वै गामर्घ्यं च न्यवेदयत् ।
KK-12-01-122-008c	सप्ताङ्गस्य तु राज्यस्य पप्रच्छ कुशलाव्ययौ ॥
KK-12-01-122-009a	सद्भिराचरितं पूर्वं यथावदनुयायिनम् ।
KK-12-01-122-009c	अब्रवीद्वसुहोमस्तं राजन्किं करवाणि ते ॥
KK-12-01-122-010a	सोऽब्रवीत्परमप्रीतो मान्धाता राजसत्तमः ।
KK-12-01-122-010c	वसुहोमं महाप्राज्ञमासीनं कुरुनन्दन ॥
KK-12-01-122-011a	बृहस्पतेर्मतं राजन्नधीतं सकलं त्वया ।
KK-12-01-122-011c	तथैवौशनसं शास्त्रं विज्ञातं ते नरोत्तम ॥
KK-12-01-122-012a	तदहं श्रोतुमिच्छामि दण्ड उत्पद्यते कथम् ।
KK-12-01-122-012c	किं वाऽस्य पूर्वं जागर्ति किं वा परममुच्यते ॥
KK-12-01-122-013a	कथं क्षत्रियसंस्थश्च दण्डः सम्प्रत्यवस्थितः ।
KK-12-01-122-013c	ब्रूहि मे तद्यथातत्वं ददाम्याचार्यवेतनम् ॥
KK-12-01-122-014	वसुहोम उवाच 
KK-12-01-122-014a	शृणु राजन्यथा दण्डः सम्भूतो लोकसङ्ग्रहः ।
KK-12-01-122-014c	प्रजाविनयरक्षार्थं धर्मस्यात्मा सनातनः ॥
KK-12-01-122-015a	ब्रह्मा यियक्षुर्भगवान्सर्वलोकपितामहः ।
KK-12-01-122-015c	ऋत्विजं नात्मनस्तुल्यं ददर्शेति हि नः श्रुतम् ॥
KK-12-01-122-016a	स गर्भं भगवान्देवो बहुवर्षाण्यधारयत् ।
KK-12-01-122-016c	अथ पूर्णे सहस्रे तु स गर्भः क्षुवतोऽपतत् ॥
KK-12-01-122-017a	स क्षुपो नाम सम्भूतः प्रजापतिररिन्दमः ।
KK-12-01-122-017c	ऋत्विगासीन्महाराज यज्ञे तस्य महात्मनः ॥
KK-12-01-122-018a	तस्मिन्प्रवृत्ते सत्रे तु ब्रह्मणः पार्थिवर्षभ ।
KK-12-01-122-018c	इष्टरूपप्रचारत्वाद्दण्डः सोऽन्तर्हितोऽभवत् ॥
KK-12-01-122-019a	तस्मिन्नन्तर्हिते चापि प्रजानां सङ्करोऽभवत् ।
KK-12-01-122-019c	नैव कार्यं न वा कार्यं भोज्याभोज्यं न विद्यते ॥
KK-12-01-122-020a	पेयापेये कुतः सिद्धिर्हिंसन्ति च परस्परम् ।
KK-12-01-122-020c	गम्यागम्यं तदा नासीत्स्वं परस्वं च वै समम् ॥
KK-12-01-122-021a	परस्परं विलुम्पन्ति सारमेया यथाऽऽमिषम् ।
KK-12-01-122-021c	अबलान्बलिनो जघ्नुर्निर्मर्यादं प्रवर्तते ॥
KK-12-01-122-022a	ततः पितामहो विष्णुं भगवन्तं सनातनम् ।
KK-12-01-122-022c	सम्पूज्य वरदं देवं महादेवमथाब्रवीत् ॥
KK-12-01-122-023a	अत्र त्वमनुकम्पां वै कर्तुमर्हसि शङ्कर ।
KK-12-01-122-023c	अयं विष्णुः सखा तुभ्यं धर्मस्य परिरक्षणे ॥
KK-12-01-122-024a	`त्वं हि सर्वविधानज्ञः सत्वानां त्वं गतिः परा ।'
KK-12-01-122-024c	सङ्करो न भवेदत्र यथा तद्वै विधीयताम् ॥
KK-12-01-122-025a	ततः स भगवान्ध्यात्वा तदा शूलवरायुधः ।
KK-12-01-122-025c	`देवदेवो महादेवः कारणं जगतः परम् ॥
KK-12-01-122-026a	ब्रह्मविष्ण्विन्द्रसहितः सर्वैश्च ससुरासुरैः ।
KK-12-01-122-026c	लोकसन्धारणार्थं च लोकसङ्करनाशनम् ।'
KK-12-01-122-026e	आत्मानमात्माना दण्डं ससृजे देवसत्तमः ॥
KK-12-01-122-027a	तस्माच्च धर्मचरणान्नीतिं देवीं सरस्वतीम् ।
KK-12-01-122-027c	असृजद्दण्डनीतिं वै त्रिषु लोकेषु विश्रुताम् ॥
KK-12-01-122-028a	`यथाऽसौ नीयते दण्डः सततं पापकारिषु ।
KK-12-01-122-028c	दण्डस्य नयनात्सा हि दण्डनीतिरिहोच्यते ॥'
KK-12-01-122-029a	भूयः स भगवान्ध्यात्वा चिरं शूलधरः प्रभुः ।
KK-12-01-122-029c	`असृजत्सर्वशास्त्राणि महादेवो महेश्वरः ॥
KK-12-01-122-030a	दण्डनीतेः प्रयोगार्थं प्रमाणानि च सर्वशः ।
KK-12-01-122-030c	विद्याश्चतस्रः कूटस्थास्तासां भेदविकल्पनाः ॥
KK-12-01-122-031a	अङ्गानि वेदाश्चत्वारो मीमांसा न्यायविस्तरः ।
KK-12-01-122-031c	पुराणं धर्मशास्त्रं च विद्या ह्येताश्चतुर्दश ॥
KK-12-01-122-032a	आयुर्वेदो धनुर्वेदो गान्धर्वश्चेति ते त्रयः ।
KK-12-01-122-032c	अर्थशास्त्रं चतुर्थं तु विद्या ह्यष्टादशैव तु ॥
KK-12-01-122-033a	दश चाष्टौ च विख्याता एता धर्मस्य संहिताः ।
KK-12-01-122-033c	एतासामेव विद्यानां व्यासमाह महेश्वरः ॥
KK-12-01-122-034a	शतानि त्रीणि शास्त्राणां महातन्त्राणि सप्ततिम् ।
KK-12-01-122-034c	व्यास एव तु विद्यानां महादेवेन कीर्तितः ॥
KK-12-01-122-035a	तन्त्रं पाशुपतं नाम पञ्चरात्रं च विश्रुतम् ।
KK-12-01-122-035c	योगशास्त्रं च साङ्ख्यं च तन्त्रं लोकायतं तथा ॥
KK-12-01-122-036a	तन्त्रं ब्रह्मतुला नाम तर्कविद्या दिवौकसाम् ।
KK-12-01-122-036c	सुखदुःखार्थजिज्ञासा कारणं चेति विश्रुतम् ॥
KK-12-01-122-037a	तर्कविद्यास्तथा चाष्टौ स चोक्तो न्यायविस्तरः ।
KK-12-01-122-037c	दश चाष्टौ च विज्ञेयाः पौराणा यज्ञसंहिताः ॥
KK-12-01-122-038a	पुराणाश्च प्रणीताश्च तावदेवेह संहिताः ।
KK-12-01-122-038c	धर्मशास्त्राणि तद्वच्च एकार्थानि च नान्यथा ॥
KK-12-01-122-039a	एकार्थानि पुराणानि वेदाश्चैकार्थसंहिताः ।
KK-12-01-122-039c	नानार्थानि च सर्वाणि ततः शास्त्राणि शङ्करः ॥
KK-12-01-122-040a	प्रोवाच भगवान्देवः कालज्ञानानि यानि च ।
KK-12-01-122-040c	चतुःषष्टिप्रमाणानि आयुर्वेदं च सोत्तरम् ॥
KK-12-01-122-041a	अष्टादशविकल्पां तां दण्डनीतिं च शाश्वतीम् ।
KK-12-01-122-041c	गान्धर्वमितिहासं च नानाविस्तरमुक्तवान् ॥
KK-12-01-122-042a	इत्येताः शङ्करप्रोक्ता विद्याः शब्दार्थसंहिताः ।
KK-12-01-122-042c	पुनर्भेदसहस्रं तु तासामेव तु विस्तरः ॥
KK-12-01-122-043a	ऋषिभिर्देवगन्धर्वैः सविकल्पः सविस्तरः ।
KK-12-01-122-043c	शश्वदभ्यस्यते लोके वेद एव तु सर्वशः ॥
KK-12-01-122-044a	वेदाश्चतस्रः सङ्क्षिप्ता वेदवादाश्च ते स्मृताः ।
KK-12-01-122-044c	एतासां पारगो यश्च स चोक्तो वेदपारगः ॥
KK-12-01-122-045a	वेदानां पारगो रुद्रो विष्णुरिन्द्रो बृहस्पतिः ।
KK-12-01-122-045c	शक्रः स्वायम्भुवश्चैव मनुः परमधर्मवित् ॥
KK-12-01-122-046a	ब्रह्मा च परमो देवः सदा सर्वैः सुरासुरैः ।
KK-12-01-122-046c	सर्वस्यानुग्रहाच्चैव व्यासो वै वेदपारगः ॥
KK-12-01-122-047	भीष्म उवाच 
KK-12-01-122-047a	अहं शान्तनवो भीष्मः प्रसादान्माधवस्य च ।
KK-12-01-122-047c	शङ्करस्य प्रसादाच्च ब्रह्मणश्च कुरूद्वह ।
KK-12-01-122-047e	वेदपारग इत्युक्तो याज्ञवल्क्यश्च सर्वशः ॥
KK-12-01-122-048a	कल्पेकल्पे महाभागैर्ऋषिभिस्तत्त्वदर्शिभिः ।
KK-12-01-122-048c	ऋषिपुत्रैर्ऋषिगणैर्भिद्यन्ते मिश्रकैरपि ॥
KK-12-01-122-049a	शिवेन ब्रह्मणा चैव विष्णुना च विकल्पिताः ।
KK-12-01-122-049c	आदिकल्पे पुनश्चैव भिद्यन्ते साधुभिः पुनः ॥
KK-12-01-122-050a	इदानीमपि विद्वद्भिर्भिद्यन्ते च विकल्पकैः ।
KK-12-01-122-050c	पूर्वजन्मानुसारेण बहुधेयं सरस्वती ॥
KK-12-01-122-051a	भूयः स भगवान्ध्यात्वा चिरं शूलवरायुधः ।'
KK-12-01-122-051c	तस्यतस्य निकायस्य चकारैकैकमीश्वरम् ॥
KK-12-01-122-052a	देवानामीश्वरं चक्रे दैवं दशशतेक्षणम् ।
KK-12-01-122-052c	यमं वैवस्वतं चापि पितॄणामकरोत्पतिम् ॥
KK-12-01-122-053a	अपां राज्ये सुराणां च विदधे वरुणं प्रभुम् ।
KK-12-01-122-053c	धनानां राक्षसानां च कुबेरमपि चेश्वरम् ॥
KK-12-01-122-054a	पर्वतानां पतिं मेरुं सरितां च महोदधिम् ।
KK-12-01-122-054c	मृत्युं प्राणेश्वरमथो तेजसां च हुताशनम् ॥
KK-12-01-122-055a	रुद्राणामपि चेशानं गोप्तारं विदधे प्रभुः ।
KK-12-01-122-055c	महात्मानं महादेवं विशालाक्षं सनातनम् ॥
KK-12-01-122-056a	`दश चैकश्च ये रुद्रास्तस्यैते मूर्तिसम्भवाः ।
KK-12-01-122-056c	नानारूपधरो देवः स एव भगवाञ्शिवः ॥'
KK-12-01-122-057a	वसिष्ठमीशं विप्राणां वसूनां जातवेदसम् ।
KK-12-01-122-057c	तेजसां भास्करं चक्रे नक्षत्राणां निशाकरम् ॥
KK-12-01-122-058a	वीरुधां वसुमन्तं च भूतानां च प्रभुं वरम् ।
KK-12-01-122-058c	कुमारं द्वादशभुजं स्कन्दं राजानमादिशत् ॥
KK-12-01-122-059a	कालं सर्वेशमकरोत्संहारविनयात्मकम् ।
KK-12-01-122-059c	मृत्योश्चतुर्विभागस्य दुःखस्य च सुखस्य च ॥
KK-12-01-122-060a	ईश्वरो देवदेवस्तु राजराजो नराधिपः ।
KK-12-01-122-060c	सर्वेषामेव रुद्राणां शूलपाणिरिति श्रुतिः ॥
KK-12-01-122-061a	`ईश्वरश्चेतनः कर्ता पुरुषः कारणं शिवः ।
KK-12-01-122-061c	विष्णुर्ब्रह्मा शशी सूर्यः शक्रो देवाश्च सान्वयाः ॥
KK-12-01-122-062a	सृजते ग्रसते चैतत्तमोभूतमिदं यथा ।
KK-12-01-122-062c	अप्रज्ञातं जगत्सर्वं यदा ह्येको महेश्वरः ॥'
KK-12-01-122-063a	तमेनं ब्रह्मणः पुत्रमनुजातं क्षुपं ददौ ।
KK-12-01-122-063c	प्रजानामधिपं श्रेष्ठं सर्वधर्मभृतामपि ॥
KK-12-01-122-064a	महादेवस्ततस्तस्मिन्वृत्ते यज्ञे समाहितः ।
KK-12-01-122-064c	दण्डं धर्मस्य गोप्तारं विष्णवे सत्कृतं ददौ ॥
KK-12-01-122-065a	विष्णुरङ्गिरसे प्रादादङ्गिरा मुनिसत्तमः ।
KK-12-01-122-065c	प्रादादिन्द्रमरीचिभ्यां मरीचिर्भृगवे ददौ ॥
KK-12-01-122-066a	भृगुर्ददावृषिभ्यस्तु दण्डं धर्मसमाहितम् ।
KK-12-01-122-066c	ऋषयो लोकपालेभ्यो लोकपालाः क्षुपाय च ॥
KK-12-01-122-067a	क्षुपस्तु मनवे प्रादादादित्यतनयाय च ।
KK-12-01-122-067c	पुत्रेभ्यः श्राद्धदेवस्तु सूक्ष्मधर्मार्थकारणात् ॥
KK-12-01-122-068a	विभज्य दण्डः कर्तव्यो दण्डे तु नयमिच्छता ।
KK-12-01-122-068c	दुर्वाचा निग्रहो दण्डो हिरण्यं बाह्यतः क्रिया ॥
KK-12-01-122-069a	व्यङ्गत्वं च शरीरस्य वधो वाऽनल्पकारणात् ।
KK-12-01-122-069c	शरीरपीडा कार्या तु स्वदेशाच्च विवासनम् ॥
KK-12-01-122-070a	तं ददौ सूर्यपुत्राय मनवे रक्षणात्मकम् ।
KK-12-01-122-070c	आनुपूर्व्याच्च दण्डोऽयं प्रजा जागर्ति पालयन् ॥
KK-12-01-122-071a	इन्द्रो जागर्ति भगवानिन्द्रादग्निर्विभावसुः ।
KK-12-01-122-071c	अग्नेर्जागर्ति वरुणो वरुणाच्च प्रजापतिः ॥
KK-12-01-122-072a	प्रजापतेस्ततो धर्मो जागर्ति विनयात्मकः ।
KK-12-01-122-072c	धर्माच्च ब्रह्मणः पुत्रो व्यवसायः सनातनः ॥
KK-12-01-122-073a	व्यवसायात्ततस्तेजो जागर्ति परिपालयत् ।
KK-12-01-122-073c	ओषध्यस्तेजसस्तस्मादोषधीभ्यश्च पर्वताः ॥
KK-12-01-122-074a	पर्वतेभ्यश्च जागर्ति रसो रसगुणात्तथा ।
KK-12-01-122-074c	जागर्ति निर्ऋतिर्देवी ज्योतींषि निर्ऋतीमनु ॥
KK-12-01-122-075a	वेदाः प्रतिष्ठा ज्योतिर्भ्यस्ततो हयशिराः प्रभुः ।
KK-12-01-122-075c	ब्रह्मा पितामहस्तस्माज्जागर्ति प्रभुरव्ययः ॥
KK-12-01-122-076a	पितामहान्महादेवो जागर्ति भगवाञ्शिवः ।
KK-12-01-122-076c	विश्वेदेवाः शिवाच्चापि विश्वेभ्य ऋषयस्तथा ॥
KK-12-01-122-077a	ऋषिभ्यो भगवान्सोमः सोमाद्देवाः सनातनाः ।
KK-12-01-122-077c	देवेभ्यो ब्राह्मणा लोके जाग्रतीत्युपधारय ॥
KK-12-01-122-078a	ब्राह्मणेभ्यश्च राजन्या लोकान्रक्षन्ति धर्मतः ।
KK-12-01-122-078c	स्थावरं जङ्गमं चैव क्षत्रियेभ्यः सनातनम् ॥
KK-12-01-122-079a	प्रजा जाग्रति लोकेऽस्मिन्दण्डो जागर्ति तासु च ।
KK-12-01-122-079c	सर्वसङ्क्षेपको दण्डः पितामहसुतः प्रभुः ॥
KK-12-01-122-080a	जागर्ति कालः पूर्वं च मध्ये चान्ते च भारत ।
KK-12-01-122-080c	ईशः सर्वस्य कालो हि महादेवः प्रजापतिः ॥
KK-12-01-122-081a	देवदेवः शिवः सर्वो जागर्ति सततं प्रभुः ।
KK-12-01-122-081c	कपर्दी शङ्करो रुद्रो भवः स्थाणुरुमापतिः ॥
KK-12-01-122-082a	इत्येष दण्डो व्याख्यातस्तथौषध्यस्तथापरे ।
KK-12-01-122-082c	भूमिपालो यथान्यायं वर्तेतानेन धर्मवित् ॥
KK-12-01-122-083	भीष्म उवाच 
KK-12-01-122-083a	इतीदं वसुहोमस्य योऽऽत्मवाञ्शृणुयान्मतम् ।
KK-12-01-122-083c	श्रुत्वा सम्यक्प्रवर्तेत स लोकानाप्नुयान्नृपः ॥
KK-12-01-122-084a	इति ते सर्वमाख्यातं यो दण्डो मनुजर्षभ ।
KK-12-01-122-084c	नियन्ता सर्वलोकस्य धर्माक्रान्तस्य भारत ॥
KK-12-01-122-085a	`वसुहोमाच्छ्रुतं राज्ञा मान्धात्रा भूभृता पुरा ।
KK-12-01-122-085c	मयापि कथितं राजन्नाख्यानं प्रथितं मया ॥' 

इcति श्रीमन्महाभारते शान्तिपर्वणि राजधर्मपर्वणि द्वाविंशत्यधिकशततमोऽध्यायः ॥ 122 ॥

12-122-1 अत्र दण्डोत्पत्तौ विषये ॥ 12-122-13 आचार्यवेतनं गुरुदक्षिणाम् ॥ 12-122-15 यियक्षुर्यष्टुमिच्छुः ॥ 12-122-16 सगर्भं शिरसा देवः इति झ. पाठः । क्षुवतः क्षुतवतः ॥ 12-122-18 अष्टं रूपं दीक्षापरिग्रहः प्रजानियन्ता दीक्षां प्रविष्ट इति नियमनरूपो दण्डोऽन्तर्हितोऽभवदित्यर्थः ॥ 12-122-59 कर्तुमर्हसि केशव इति झ. पाठः । विनयो विवृद्धिः । चत्वारो विभागा यस्य तस्य शस्त्रं शत्रुर्यमः कर्म च । रोगोऽपथ्याशनप्रयोजको रागो यमः कर्म चेति वा ॥ 12-122-68 विभज्य न्यायं न्यायाभासं च विविच्य । दुष्टनिग्रह एव दण्डस्य मुख्यं प्रयोजनम् । हिरण्यादिग्रहणं तु लोकानां बिभीषिकार्थं नतु कोशवृद्ध्यर्थमित्यर्थः ॥ 12-122-69 विवासनं स्वदेशाद्दूरीकरणम् ॥ 12-122-73 ओषधीभ्यश्च पादपाः इति ट. पाठः ॥ 12-122-74 पादपेभ्यश्च जागर्ति इति ट. पाठः ॥
