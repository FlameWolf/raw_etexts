अध्यायः 303

भीष्मेण युधिष्ठिरम् प्रति धर्मादिसाधनतया मानुष्यप्रशंसापूर्वकं नानाधर्मप्रतिपादकपराशरगीतानुवादः ॥ 1 ॥
KK-12-03-303-001	पराशर उवाच 
KK-12-03-303-001a	पिता सखायो गुरवः स्त्रियश्च न निर्गुणानां प्रभवन्ति लोके ।
KK-12-03-303-001c	अनन्यभक्ताः प्रियवादिनश्च हिताश्च वश्याश्च तथैव राजन् ॥
KK-12-03-303-002a	पिता परं दैवतं मानवानां मातुर्विशिष्टं पितरं वदन्ति ।
KK-12-03-303-002c	ज्ञानस्य लाभं परमं वदन्ति जितेन्द्रियार्थाः परमाप्नुवन्ति ॥
KK-12-03-303-003a	रणाजिरे यत्र शराग्निसंस्तरे नृपात्मजो घातमवाप्य दह्यते ।
KK-12-03-303-003c	प्रयाति लोकानमरैः सुदुर्लभान्निषेवते स्वर्गफलं यथासुखम् ॥
KK-12-03-303-004a	श्रान्तं भीतं भ्रष्टशस्त्रं रुदन्तं पराङ्मुखं पारिबर्हैश्च हीनम् ।
KK-12-03-303-004c	अनुद्यन्तं रोगिणं याचमानं न वै हिंस्याद्बालवृद्धौ च राजन् ॥
KK-12-03-303-005a	पारिबर्हैः सुसंयुक्तमुद्यतं तुल्यतां गतम् ।
KK-12-03-303-005c	अतिक्रमेत्तं नृपतिः सङ्ग्रामे क्षत्रियात्मजम् ॥
KK-12-03-303-006a	तुल्यादिह वधः श्रेयान्विशिष्टाच्चेति निश्चयः ।
KK-12-03-303-006c	निहीनात्कातराच्चैव कृपणाद्गर्हितो वधः ॥
KK-12-03-303-007a	पापात्पापसमाचारान्निहीनाच्च नराधिप ।
KK-12-03-303-007c	पाप एष वधः प्रोक्तो नरकायेति निश्चयः ॥
KK-12-03-303-008a	न कश्चित्त्राति वै राजन्दिष्टान्तवशमागतम् ।
KK-12-03-303-008c	सावशेषायुषं चापि कश्चिन्नैवापकर्षति ॥
KK-12-03-303-009a	स्निग्धैश्च क्रियमाणानि कर्माणीह निवर्तयेत् ।
KK-12-03-303-009c	हिंसात्मकानि सर्वाणि नायुरिच्छेत्परायुषा ॥
KK-12-03-303-010a	गृहस्थानां तु सर्वेषां विनाशमभिकाङ्क्षताम् ।
KK-12-03-303-010c	निधनं शोभनं तात पुलिनेषु क्रियावताम् ॥
KK-12-03-303-011a	आयुषि क्षयमापन्ने पञ्चत्वमुपगच्छति ।
KK-12-03-303-011c	तथा ह्यकारणाद्भवति कारणैरुपपादितम् ॥
KK-12-03-303-012a	तथा शरीरं भवति देहाद्येनोपपादितम् ।
KK-12-03-303-012c	अध्वानं गतकश्चायं प्राप्तश्चायं गृहाद्गृहम् ॥
KK-12-03-303-013a	द्वितीयं कारणं तत्र नान्यत्किञ्चन विद्यते ।
KK-12-03-303-013c	तद्देहं देहिनां युक्तं मोक्षभूतेषु वर्तते ॥
KK-12-03-303-014a	शिरास्नाय्वस्थिसङ्घातं बीभत्सामेध्यसङ्कुलम् ।
KK-12-03-303-014c	भूतानामिन्द्रियाणां च गुणानां च समागमम् ॥
KK-12-03-303-015a	त्वगन्तं देहमित्याहुर्विद्वांसोऽध्यात्मचिन्तकाः ।
KK-12-03-303-015c	गुणैरपि परिक्षीणं शरीरं मर्त्यतां गतम् ॥
KK-12-03-303-016a	शरीरिणा परित्यक्तं निश्चेष्टं गतचेतनम् ।
KK-12-03-303-016c	भूतैः प्रकृतिमापन्नैस्ततो भूमौ निमज्जति ॥
KK-12-03-303-017a	भावितं कर्मयोगेन जायते तत्रतत्र ह ।
KK-12-03-303-017c	इदं शरीरं वैदेह म्रियते यत्रयत्र ह ।
KK-12-03-303-017e	तत्प्रपाते परो दृष्टो विसर्गः कर्मणस्तथा ॥
KK-12-03-303-018a	न जायते तु नृपते कञ्चित्कालमयं पुनः ।
KK-12-03-303-018c	परिभ्रमति भूतात्मा द्यामिवाम्बुधरो महान् ॥
KK-12-03-303-019a	स पुनर्जायते राजन्प्राप्येहायतनं नृपः ।
KK-12-03-303-019c	मनसः परमो ह्यात्मा इन्द्रियेभ्यः परं मनः ॥
KK-12-03-303-020a	विविधानां च भूतानां जङ्गमाः परमा नृप ।
KK-12-03-303-020c	जङ्गमानामपि तथा द्विपदाः परमा मताः ।
KK-12-03-303-020e	द्विपदानामपि तथा द्विजा वै परमाः स्मृताः ॥
KK-12-03-303-021a	द्विजानामपि राजेन्द्र प्रज्ञावन्तः परा मताः ।
KK-12-03-303-021c	प्राज्ञानामात्मसम्बुद्धाः सम्बुद्धानाममानिनः ॥
KK-12-03-303-022a	जातमन्वेति मरणं नृणामिति विनिश्चयः ।
KK-12-03-303-022c	अन्तवन्ति हि कर्माणि सेवन्ते गुणतः प्रजाः ॥
KK-12-03-303-023a	आपन्ने तूत्तरां काष्ठां सूर्ये यो निधनं व्रजेत् ।
KK-12-03-303-023c	नक्षत्रे च मुहूर्ते च पुण्ये राजन्स पुण्यकृत् ॥
KK-12-03-303-024a	अयोजयित्वा क्लेशेन जनं प्लाप्य च दुष्कृतम् ।
KK-12-03-303-024c	मृत्युनाऽऽत्मकृतेनेह कर्म कृत्वाऽऽत्मशक्तितः ॥
KK-12-03-303-025a	विषमुद्बन्धनं दाहो दस्युहस्तात्तथा वधः ।
KK-12-03-303-025c	दंष्ट्रिभ्यश्च पशुभ्यश्च प्राकृतो वध उच्यते ॥
KK-12-03-303-026a	न चैभिः पुण्यकर्माणो युज्यन्ते चाभिसन्धिजैः ।
KK-12-03-303-026c	एवंविधैश्च बहुभिरपरैः प्राकृतैरपि ॥
KK-12-03-303-027a	ऊर्ध्वं भित्त्वा प्रतिष्ठन्ते प्राणाः पुण्यवतां नृप ।
KK-12-03-303-027c	मध्यतो मध्यपुण्यानामधो दुष्कृतकर्मणाम् ॥
KK-12-03-303-028a	एकः शत्रुर्न द्वितीयोस्ति शत्रुरज्ञानतुल्यः पुरुषस्य राजन् ।
KK-12-03-303-028c	येनावृतः कुरुते सम्प्रयुक्तो घोराणि कर्माणि सुदारुणानि ॥
KK-12-03-303-029a	प्रबोधनार्थं श्रुतिधर्मयुक्तं वृद्धानुपास्य प्रभवेत यस्य ।
KK-12-03-303-029c	प्रयत्नसाध्यो हि स राजपुत्र प्रज्ञाशरेणोन्मथितः परैति ॥
KK-12-03-303-030a	अधीत्य वेदं तपसा ब्रह्मचारी यज्ञाञ्शक्त्या सन्निसृज्येह पञ्च ।
KK-12-03-303-030c	वनं गच्छेत्पुरुषो धर्मकामः श्रेयः कृत्वा स्थापयित्वा स्ववंशम् ॥
KK-12-03-303-031a	उपभोगैरपि त्यक्तं नात्मानं सादयेन्नरः ।
KK-12-03-303-031c	चण्डालत्वेऽपि मानुष्यं सर्वथा तात शोभनम् ॥
KK-12-03-303-032a	इयं हि योनिः प्रथमा यां प्राप्य जगतीपते ।
KK-12-03-303-032c	आत्मा वै शक्यते त्रातुं कर्मभिः शुभलक्षणैः ॥
KK-12-03-303-033a	कथं न विप्रणश्येम योनितोस्या इति प्रभो ।
KK-12-03-303-033c	कुर्वन्ति धर्मं मनुजाः श्रुतिप्रामाण्यदर्शनात् ॥
KK-12-03-303-034a	यो दुर्लभतरं प्राप्य मानुष्यं द्विषते नरः ।
KK-12-03-303-034c	धर्मावमन्ता कामात्मा भवेत्स खलु वञ्च्यते ॥
KK-12-03-303-035a	यस्तु प्रीतिपुराणेन चक्षुषा तात पश्यति ।
KK-12-03-303-035c	दीपोपमानि भूतानि यावदर्थान्न पश्यति ॥
KK-12-03-303-036a	सान्त्वेनानुप्रदानेन प्रियवादेन चाप्युत ।
KK-12-03-303-036c	समदुःखसुखो भूत्वा स परत्र महीयते ॥
KK-12-03-303-037a	दानं त्यागः शोभना मुर्तिमद्भ्यो भूयः प्लाव्यं तपसा वै शरीरम् ।
KK-12-03-303-037c	सरस्वतीनैमिषपुष्करेषु ये चाप्यन्ये पुण्यदेशाः पृथिव्याम् ॥
KK-12-03-303-038a	गृहेषु येषामसवः पतन्ति तेषामथो निर्हरणं प्रशस्तम् ।
KK-12-03-303-038c	यानेन वै प्रापणं च श्मशाने शुचौ देशे विधिना चैव दाहः ॥
KK-12-03-303-039a	इष्टिः पुष्टिर्यजनं याजनं च दानं पुण्यानां कर्मणां च प्रयोगः ।
KK-12-03-303-039c	शक्त्या पित्र्यं यच्च किञ्चित्प्रशस्तं सर्वाण्यात्मार्थे मानवोऽयं करोति ॥
KK-12-03-303-040a	'गृहस्थानां च सर्वेषां विनाशमभिकाङ्क्षताम् ।
KK-12-03-303-040c	निधनं शोभनं तात पुलिनेषु क्रियावताम् ॥'
KK-12-03-303-041a	धर्मशास्त्राणि वेदाश्च षडङ्गानि नराधिप ।
KK-12-03-303-041c	श्रेयसोर्थे विधीयन्ते नरस्याक्लिष्टकर्मणः ॥
KK-12-03-303-042	भीष्म उवाच 
KK-12-03-303-042a	एतद्वै सर्वमाख्यातं मुनिना सुमहात्मना ।
KK-12-03-303-042c	विदेहराजाय पुरा श्रेयसोर्थे नराधिप ॥ 

इति श्रीमन्महाभारते शान्तिपर्वणि मोक्षधर्मपर्वणि त्र्यधिकत्रिशततमोऽध्यायः ॥ 303 ॥

12-303-2 लाभं लाभहेतुम् ॥ 12-303-4 पारिबर्है रथाश्वकवचादिभिः ॥ 12-303-5 अतिक्रमेज्जयेत् ॥ 12-303-8 दिष्टान्तो मृत्युः ॥ 12-303-9 सन्नद्धैः क्रियमाणानीति थ. पाठः । हिंसात्मकानि कर्माणीति ध. पाठः ॥ 12-303-10 पुलिनेषु पुलिनवत्सु तीर्थेषु निधनं मरणं श्रेयः ॥ 12-303-15 शरीरं मन्दतां गतमिति ध. पाठः ॥ 12-303-17 तत्स्वभावो परो दृष्ट इति झ. पाठः ॥ 12-303-32 आत्मा वै शक्यते ज्ञातुमिति ध. पाठः ॥ 12-303-36 सान्त्वेनान्नप्रदानेनेति झ. पाठः ॥ 12-303-35 प्रीतिपुराणेन प्रीत्या चिरन्तनेन दीपोपमानि स्नेहेन संवर्धनीयानि । यावदर्थान् सर्वान्विषयान् दयावान् भूतानि पश्यति विरक्तोऽर्थान्न पश्यति यः स महीयते इत्युत्तरेण सम्बन्धः ॥ 12-303-38 शौचेनं नूनं विधिना चेति ध. पाठः ॥
