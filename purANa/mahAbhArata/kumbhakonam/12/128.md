अध्यायः 128

कृशेन मुनिना वीरद्युम्ननृपम् प्रति दुर्लभवस्तुनः कृशतराशायाश्च प्रतिपादनम् ॥ 1 ॥
001	राजोवाच 
001a	वीरद्युम्न इति ख्यातो राजाऽहं दिक्षु विश्रुतः ।
001c	भूरिद्युम्नं सुतं नष्टमन्वेष्टुं वनमागतः ॥
002a	एकः पुत्रः स विप्राग्र्य बाल एव च सोऽनघः ।
002c	न दृश्यते वने चास्मिंस्तमन्वेष्टुं चराम्यहम् ॥
003	ऋषभ उवाच 
003a	इत्युक्ते तेन वचने राज्ञा मुनिरधोमुखः ।
003c	तूष्णीमेवाभवत्तत्र न च प्रत्युक्तवान्नृपम् ॥
004a	स हि तेन पुरा विप्रो राज्ञा नात्यर्थमानितः ।
004c	आशाकृतश्च राजेन्द्र तपो दीर्घं समाश्रितः ॥
005a	प्रतिग्रहमहं राज्ञां न करिष्ये कथञ्चन ।
005c	अन्येषां चैव वर्णानामिति कृत्वा धियं तदा ॥
006a	आशा हि पुरुषं बालमालापयति तस्थुषी ।
006c	तामहं व्यपनेष्यामि इति कृत्वा व्यवस्थितः ।
006e	[वीरद्युम्नस्तु तं भूयः पप्रच्छ मुनिसत्तमम् ॥]
007	राजोवाच 
007a	आशायाः किञ्च वृत्तं वै किञ्चेह भुवि दुर्लभम् ।
007c	ब्रवीतु भगवानेतत्त्वं हि धर्मार्थदर्शिवान् ॥
008	ऋषभ उवाच 
008a	ततः संस्मृत्य तत्सर्वं स्मारयिष्यन्निवाब्रवीत् ।
008c	राजानं भगवान्विप्रस्ततः कृशतनुस्तदा ॥
009	ऋषिरुवाच 
009a	कृशत्वेन समं राजन्नाशाया विद्यते नृप ।
009c	तस्या वै दुर्लभत्वाच्च प्रार्थितः पार्थिवो मया ॥
010	राजोवाच 
010a	कृशाकृशे मया ब्रह्मन्गृहीते वचनात्तव ।
010c	दुर्लभत्वं च तस्यैव वेदवाक्यमिवाद्विजे ॥
011a	संशयस्तु महाप्राज्ञ सञ्जातो हृदये मम ।
011c	तन्मुने मम तत्त्वेन वक्तुमर्हसि पृच्छतः ॥
012a	त्वत्तः कृशतरं किंनु ब्रवीतु भगवानिदम् ।
012c	यदि गुह्यं न ते विप्र लोके किञ्चेह दुर्लभम् ॥
013	कृश उवाच 
013a	दुर्लभोऽप्यथवा नास्ति योऽर्थी धृतिमवाप्नुयात् ।
013c	स दुर्लभतरस्तात योऽर्थिनं नावमन्यते ॥
014a	सत्कृत्य नोपक्रियते परं शक्त्या यथार्थतः ।
014c	या सक्ता सर्वभूतेषु साऽऽशा कृशतरी मया ॥
015a	कृतघ्नेषु च या सक्ता नृशंसेष्वलसेषु च ।
015c	अपकारिषु चासक्ता साऽऽशा कृशतरी मया ॥
016a	एकपुत्रः पिता पुत्रे नष्टे वा प्रोषितेऽपि वा ।
016c	प्रवृत्तिं यो न जानाति साऽऽशा कृशतरी मता ॥
017a	प्रसवे चैव नारीणां वृद्धानां पुत्रकारिता ।
017c	तथा नरेन्द्र धनिनां साऽशा कृशतरी मता ॥
018a	प्रदानकाङ्क्षिणीनां च कन्यानां वयसि स्थिते ।
018c	श्रुत्वा कथास्तथायुक्ताः साऽऽशा कृशतरी मता ॥
019a	एतच्छ्रुत्वा ततो राजन्स राजा सावरोधनः ।
019c	संस्पृश्य पादौ शिरसा निपपात द्विजर्षभे ॥
020	राजोवाच 
020a	प्रसादये त्वां भगवन्पुत्रेणेच्छामि सङ्गमम् ।
020c	यदेतदुक्तं भवता सम्प्रति द्विजसत्तम ||
021a	वृणीष्व च वरान्विप्र यानिच्छसि यथाविधि ।
021c	अब्रवीच्चैव तद्वाक्यं राजा राजीवलोचनः ॥
022ac	सत्यमेतत्त्वया विप्र यथोक्तं नान्यथा मृषा ॥
023a	ततः प्रहस्य भगवांस्तनुर्धर्मभृतां वरः ।
023c	पुत्रमस्यानयत्क्षिप्रं तपसा च श्रुतेन च ॥
024a	स समानीय तत्पुत्रं तमुपालभ्य पार्थिवम् ।
024c	आत्मानं दर्शयामास धर्मं धर्मभृतांवरः ॥
025a	स दर्शयित्वा चात्मानं दिव्यमद्भुतदर्शनम् ।
025c	विपाप्मा विगतक्रोधश्चचार वनमन्तिकात् ॥
026a	एतदृष्टं मया राजंस्त्वत्तश्च वचनं श्रुतम् ।
026c	आशामपनय त्वाशु ततः कृषतरीमिमाम् ॥
027	भीष्म उवाच 
027a	स तथोक्तस्तदा राजन्नृषभेण महात्मना ।
027c	सुमित्रोऽपानयत्क्षिप्रमाशां कृशतरीं ततः ॥
028a	एवं त्वमपि कौन्तेय श्रुत्वा वाणीमिमां मम ।
028c	स्थिरो भव महाराज हिमवानिव निश्चलः ॥
029a	त्वं हि श्रुत्वा च पृष्ट्वा च कृच्छ्रेष्वर्थेषु तेष्विह ।
029c	श्रुत्वा मम महाराज न सन्तप्तुमिहार्हसि ॥ 

इति श्रीमन्महाभारते शान्तिपर्वणि राजधर्मपर्वणि अष्टाविंशत्यधिकशततमोऽध्यायः ॥ 128 ॥

12-128-4 आशया कृतः हतः । कृ हिंसायामित्यस्य रूपम् ॥ 12-128-9 आशायाः आशावतः समम् अन्यत् कृशत्वेन समं किमपि नास्ति तस्याः तद्गृहीतार्थस्य ॥ 12-128-10 कृशाकृशे य आशाजितः स कृशः । येनाशा जिता स पुष्ट इत्यर्थः । तस्यैव आशाविषयस्यैव ॥ 12-128-14 आदरेणाशां प्रदर्श्य योऽर्थिनं नोपकुरुते तत्र या आशा सा अतिकृशा । मया मत्तः । दीनत्वसम्पादकत्वात् ॥ 12-128-18 तथायुक्ताः प्रदानं स्थितमिति शब्दयुक्ताः ॥ 12-128-23 उपालभ्य तत्रापराधं स्थापयित्वा ॥ 12-128-28 मम मत्तः ॥
