अध्यायः 177

भीष्मेण युधिष्ठिरम् प्रति प्रपञ्चस्यानित्यत्वादिज्ञानपूर्वकविरक्तेः सुखहेतुतायाम् प्रमाणतया प्रह्लादाजगरमुनिसंवादानुवादः ॥ 1 ॥
KK-12-03-177-001	युधिष्ठिर उवाच 
KK-12-03-177-001a	केन वृत्तेन वृत्तज्ञ वीतशोकश्चरेन्महीम् ।
KK-12-03-177-001c	किञ्च कुर्वन्नरो लोके प्राप्नोति गतिमुत्तमाम् ॥
KK-12-03-177-002	भीष्म उवाच 
KK-12-03-177-002a	अत्राप्युदाहरन्तीममितिहासं पुरातनम् ।
KK-12-03-177-002c	प्रह्लादस्य च संवादं मुनेराजगरस्य च ॥
KK-12-03-177-003a	चरन्तं ब्राह्मणं कञ्चित्कल्यचित्तमनामयम् ।
KK-12-03-177-003c	पप्रच्छ राजा प्रह्लादो बुद्धिमान्प्राज्ञसत्तमः ॥
KK-12-03-177-004	प्रह्लाद उवाच 
KK-12-03-177-004a	स्वस्थः शक्तो मृदुर्दान्तो निर्विधित्सोऽनसूयकः ।
KK-12-03-177-004c	सुवाग्बहुमतो लोके प्राज्ञश्चरसि बालवत् ॥
KK-12-03-177-005a	नैव प्रार्थयसे लाभं नालाभेष्वनुशोचसि ।
KK-12-03-177-005c	नित्यतृप्त इव ब्रह्मन्न किञ्चिदिव मन्यसे ॥
KK-12-03-177-006a	स्रोतसा ह्रियमाणासु प्रजासु विमना इव ।
KK-12-03-177-006c	धर्मकामार्थकार्येषु कूटस्थ इव लक्ष्यसे ॥
KK-12-03-177-007a	नानुतिष्ठसि धर्मार्थौ न कामे चापि वर्तसे ।
KK-12-03-177-007c	इन्द्रियार्थाननादृत्य मुक्तश्चरसि साक्षिवत् ॥
KK-12-03-177-008a	का नु प्रज्ञा श्रुतं वा किं वृत्तिर्वा का नु ते मुने ।
KK-12-03-177-008c	क्षिप्रमाचक्ष्व मे ब्रह्मञ्श्रेयो यदिह मन्यसे ॥
KK-12-03-177-009	भीष्म उवाच 
KK-12-03-177-009a	अनुयुक्तः स मेधावी लोकधर्मविधानवित् ।
KK-12-03-177-009c	उवाच श्लक्ष्णया वाचा प्रह्लादमनपार्थया ॥
KK-12-03-177-010a	पश्य प्रह्लाद भूतानामुत्पत्तिमनिमित्ततः ।
KK-12-03-177-010c	ह्रासं वृद्धिं विनाशं च न प्रहृष्ये न च व्यथे ॥
KK-12-03-177-011a	स्वभावादेव सन्दृश्या वर्तमानाः प्रवृत्तयः ।
KK-12-03-177-011c	स्वभावनिरताः सर्वाः प्रतिपाद्या न केनचित् ॥
KK-12-03-177-012a	पश्य प्रह्लाद संयोगान्विप्रयोगपरायणान् ।
KK-12-03-177-012c	सञ्चयांश्च विनाशान्तान्न क्वचिद्विदधे मनः ॥
KK-12-03-177-013a	अन्तवन्ति च भूतानि गुणयुक्तानि पश्यतः ।
KK-12-03-177-013c	उत्पत्तिनिधनज्ञस्य किं पर्यायेणोपलक्षये ।
KK-12-03-177-014a	जलजनामपि ह्यन्तं पर्यायेणोपलक्षये ।
KK-12-03-177-014c	महतामपि कायानां सूक्ष्माणां च महोदधौ ॥
KK-12-03-177-015a	जङ्गमस्थावराणां च भूतानामसुराधिप ।
KK-12-03-177-015c	पार्थिवानामपि व्यक्तं मृत्युं पश्यामि सर्वशः ॥
KK-12-03-177-016a	अन्तरिक्षचराणां च दानवोत्तमपक्षिणाम् ।
KK-12-03-177-016c	उत्तिष्ठते यथाकालं मृत्युर्बलवतामपि ॥
KK-12-03-177-017a	दिवि सञ्चरमाणानि ह्रस्वानि च महान्ति च ।
KK-12-03-177-017c	ज्योतींष्यपि यथाकालं पतमानानि लक्षये ॥
KK-12-03-177-018a	इति भूतानि सम्पश्यन्ननुषक्तानि मृत्युना ।
KK-12-03-177-018c	सर्वं सामान्यतो विद्वान्कृतकृत्यः सुखं स्वपे ॥
KK-12-03-177-019a	सुमहान्तमपि ग्रासं ग्रसे लब्धं यदृच्छया ।
KK-12-03-177-019c	शये पुनरभुञ्जानो दिवसानि बहून्यपि ॥
KK-12-03-177-020a	आशयन्त्यपि मामन्नं पुनर्बहुगुणं बहु ।
KK-12-03-177-020c	पुनरल्पं पुनस्तोकं पुनर्नैवोपपद्यते ॥
KK-12-03-177-021a	कणं कदाचित्खादामि पिण्याकमपि च ग्रसे ।
KK-12-03-177-021c	भक्षये शालिमांसानि भक्षांश्चोच्चावचान्पुनः ॥
KK-12-03-177-022a	शये कदाचित्पर्यङ्के भूमावपि पुनः शये ।
KK-12-03-177-022c	प्रासादे चापि मे शय्या कदाचिदुपपद्यते ॥
KK-12-03-177-023a	धारयामि च चीराणि शाणक्षौमाजिनानि च ।
KK-12-03-177-023c	महार्हाणि च वासांसि धारयाम्यहमेकदा ॥
KK-12-03-177-024a	न सन्निपतितं धर्म्यमुपभोगं यदृच्छया ।
KK-12-03-177-024c	प्रत्याचक्षे न चाप्येनमनुरुध्ये सुदुर्लभम् ॥
KK-12-03-177-025a	अचलमनिधनं शिवं विशोकं शुचिमतुलं विदुषां मते प्रविष्टम् ।
KK-12-03-177-025c	अनभिमतमसेवितं विमूढैर्व्रतमिदमाजगरं शुचिश्चरामि ॥
KK-12-03-177-026a	अचलितमतिरच्युतः स्वधर्मात्परिमितसंसरणः परावरज्ञः ।
KK-12-03-177-026c	विगतभयकषायलोभमोहो व्रतमिदमाजगरं शुचिश्चरामि ॥
KK-12-03-177-027a	अनियतफलभक्ष्यभोज्यपेयं विधिपरिणामविभक्तदेशकालम् ।
KK-12-03-177-027c	हृदयसुखमसेवितं कदर्यैर्व्रतमिदमाजगरं शुचिश्चरामि ॥
KK-12-03-177-028a	इदमिदमिति तृष्णयाऽभिभूतं जनमनवाप्तधनं विषीदमानम् ।
KK-12-03-177-028c	निपुणमनुनिशाम्य तत्त्वबुद्ध्या व्रतमिदमाजगरं शुचिश्चरामि ॥
KK-12-03-177-029a	बहुविधमनुदृश्य चार्थहेतोः कृपणमिहार्यमनार्यमाश्रयं तम् ।
KK-12-03-177-029c	उपशमरुचिरात्मवान्प्रशान्तो व्रतमिदमाजगरं शुचिश्चरामि ॥
KK-12-03-177-030a	सुखमसुखमलाभमर्थलाभं रतिमरतिं मरणं च जीवितं च ।
KK-12-03-177-030c	विधिनियतमवेक्ष्य तत्त्वतोऽहं व्रतमिदमाजगरं शुचिश्चरामि ॥
KK-12-03-177-031a	अपगतभयरागमोहदर्पो धृतिमतिबुद्धिसमन्वितः प्रशान्तः ।
KK-12-03-177-031c	उपगतफलभोगिनो निशाम्य व्रतमिदमाजगरं शुचिश्चरामि ॥
KK-12-03-177-032a	अनियतशयनासनः प्रकृत्या दमनियमव्रतसत्यशौचयुक्तः ।
KK-12-03-177-032c	अपगतफलसञ्चयः प्रहृष्टो व्रतमिदमाजगरं शुचिश्चरामि ॥
KK-12-03-177-033a	अपगतमसुखार्थमीहनार्थैरुपगतबुद्धिरवेक्ष्य चात्मसंस्थम् ।
KK-12-03-177-033c	तृषितमनियतं मनो नियन्तुं व्रतमिदमाजगरं शुचिश्चरामि ॥
KK-12-03-177-034a	न हृदयमनुरुध्यते मनो वा प्रियसुखदुर्लभतामनित्यतां च ।
KK-12-03-177-034c	तदुभयमुपलक्षयन्निवाहं व्रतमिदमाजगरं शुचिश्चरामि ॥
KK-12-03-177-035a	बहु कथितमिदं हि बुद्धिमद्भिः कविभिरपि प्रथयद्भिरात्मकीर्तिम् ।
KK-12-03-177-035c	इदमिदमिति तत्रतत्र हन्त स्वपरमतैर्गहनं प्रतर्कयद्भिः ॥
KK-12-03-177-036a	तदिदमनुनिशाम्य विप्रपातं पृथगभिपन्नमिहाबुधैर्मनुष्यैः ।
KK-12-03-177-036c	अनवसितमनन्तदोषपारं नृषु विहरामि विनीतदोषतृष्णः ॥
KK-12-03-177-037	भीष्म उवाच 
KK-12-03-177-037a	अजगरचरितं व्रतं महात्मा य इह नरोऽनुचरेद्विनीतरागः ।
KK-12-03-177-037c	अपगतभयलोभमोहमन्युः स खलु सुखी विचरेदिमं विहारम् ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तसप्तत्यधिकशततमोऽध्यायः ॥ 177 ॥

12-177-2 आजगरस्याऽजगरवृत्त्या जीवतः ॥ 12-177-4 निर्विधित्सो निरारम्भः ॥ 12-177-6 स्रोतसा कामादिवेगेन । कूटस्थो निर्व्यापारः ॥ 12-177-7 इन्द्रियार्थान् गन्धरसादीननादृत्य चरसि तन्निर्वाहमात्रार्थी अश्नासि ॥ 12-177-8 प्रज्ञा तत्त्वदर्शनम् । श्रुतं तन्मूलभूतं शास्त्रम् । वृत्तिस्तदर्थानुष्ठानम् । श्रेयो ममेति शेषः ॥ 12-177-9 अनुयुक्तः पृष्टः । लोकस्य धर्मो जन्मजरादिस्तस्य विधानं कारणं तदभिज्ञः लोकधर्मविधानवित् ॥ 12-177-10 अनिमित्ततः कारणहीनाद्ब्रह्मणः । पश्य आलोचय ॥ 12-177-12 तस्मादहं मनो न क्वचिद्विषये विदधे धारयामि तद्विनाशे शोकोत्पत्तिं जानन् ॥ 12-177-15 पार्थिवानां पृथिवीस्थानाम् ॥ 12-177-19 आजगरीं वृत्तिं प्रपञ्चयति सुमहान्तमित्यादिना ॥ 12-177-20 आशयन्ति भोजयन्ति ॥ 12-177-26 कषायः रागद्वेषादिः ॥ 12-177-28 धनप्राप्तौ कर्मैव कारणं न पौरुषमिति धिया निशाम्यालोच्य ॥ 12-177-29 अर्थहेतोरनार्यं नीचम् । अर्यं स्वामिनमाश्रयति यः कृपणो दीनजनस्तमनुदृश्योपशमरुचिः । आत्मवान् जितचित्तः ॥ 12-177-30 विधिनियतं दैवाधीनम् ॥ 12-177-31 मतिरालोचनम् । बुद्धिर्निश्चयः । उपगतं समीपागतं फलं प्रियं येषां तान् भोगिनः सर्पान् अजगरान् निशाम्य दृष्ट्वा । फलभोगिन इति मध्यमपदलोपः ॥ 12-177-32 प्रकृत्या दमादियुक्तः अपगतफलसञ्चयस्त्यक्तयोगफलसमूहः ॥ 12-177-33 एषणाविषयैः पुत्रवित्तादिर्भिर्हेतुभिः । असुखार्थं परिणामे दुःखार्थम् । अपगतमात्मनः पराङ्मुखं तृषितमनियतं च मनोऽवेक्ष्य । उपगतबुद्धिर्लव्धालोकः । आत्मसंस्थमात्मनि संस्था समाप्तिर्यस्य तत्तथा नियन्तुं व्रतं चरामि ॥
