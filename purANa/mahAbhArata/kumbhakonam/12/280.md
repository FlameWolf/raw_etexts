अध्यायः 280

भीष्मेण युधिष्ठिरम् प्रति मोक्षोपायप्रतिपादनम् ॥ 1 ॥
KK-12-03-280-001	युधिष्ठिर उवाच 
KK-12-03-280-001a	मोक्षः पितामहेनोक्त उपायान्नानुपायतः ।
KK-12-03-280-001c	तमुपायं यथान्यायं श्रोतुमिच्छामि भारत ॥
KK-12-03-280-002	भीष्म उवाच 
KK-12-03-280-002a	त्वय्येवैतन्महाप्राज्ञ युक्तं निपुणदर्शनम् ।
KK-12-03-280-002c	यदुपायेन सर्वार्थं नित्यं मृगयसेऽनघ ॥
KK-12-03-280-003a	करणे घटस्य या बुद्धिर्घटोत्पत्तौ न सा मता ।
KK-12-03-280-003c	एवं धर्माभ्युपायेषु नान्यद्धर्मेषु कारणम् ॥
KK-12-03-280-004a	पूर्वे समुद्रे यः पन्थाः स न गच्छति पश्चिमम् ।
KK-12-03-280-004c	एकः पन्था हि मोक्षस्य तन्मे विस्तरतः शृणु ॥
KK-12-03-280-005a	क्षमया क्रोधमुच्छिन्द्यात्कामं सङ्कल्पवर्जनात् ।
KK-12-03-280-005c	सत्वसंसेवनाद्धीरो निद्रामुच्छेत्तुमर्हति ॥
KK-12-03-280-006a	अप्रमादाद्भयं रक्षेच्छ्वासं क्षेत्रज्ञशीलनात् ।
KK-12-03-280-006c	इच्छां द्वेषं च कामं च धैर्येण विनिवर्तयेत् ॥
KK-12-03-280-007a	भ्रमं सम्मोहमावर्तमभ्यासाद्विनिवर्तयेत् ।
KK-12-03-280-007c	निद्रां चाप्रतिभां चैव ज्ञानाभ्यासेन तत्त्ववित् ॥
KK-12-03-280-008a	उपद्रवांस्तथा रोगान्हितजीर्णमिताशनात् ।
KK-12-03-280-008c	लोभं मोहं च सन्तोषाद्विषयांस्तत्त्वदर्शनात् ॥
KK-12-03-280-009a	अनुक्रोशादधर्मं च जयेद्धर्ममवेक्षया ।
KK-12-03-280-009c	आयत्या च जयेदाशामर्थं सङ्गविवर्जनात् ॥
KK-12-03-280-010a	अनित्यत्वेन च स्नेहं क्षुधं योगेन पण्डितः ।
KK-12-03-280-010c	कारुण्येनात्मनो मानं तृष्णां च परितोषतः ॥
KK-12-03-280-011a	उत्थानेन जयेत्तन्द्रीं वितर्कं निश्चयाज्जयेत् ।
KK-12-03-280-011c	मौनेन बहुभाषां च शौर्येण च भयं जयेत् ॥
KK-12-03-280-012a	यच्छेद्वाङ्मनसी बुद्ध्या तां यच्छेज्ज्ञानचक्षुषा ।
KK-12-03-280-012c	ज्ञानमात्मा महान्यच्छेत्तं यच्छेज्ज्ञानमात्मनः ॥
KK-12-03-280-013a	तदेतदुपशान्तेन बोद्धव्यं शुचिकर्मणा ।
KK-12-03-280-013c	योगदोषान्समुच्छिद्यात्पञ्च यान्कवयो विदुः ॥
KK-12-03-280-014a	कामं क्रोधं च लोभं च भयं स्वप्नं च पञ्चमम् ।
KK-12-03-280-014c	परित्यज्य निषेवेत तथेमान्योगसाधनान् ॥
KK-12-03-280-015a	ध्यानमध्ययनं दानं सत्यं ह्रीरार्जवं क्षमा ।
KK-12-03-280-015c	शौचमाहारतः शुद्धिरिन्द्रियाणां च संयमः ॥
KK-12-03-280-016a	एतैर्विवर्धते तेजः पाप्मानमपहन्ति च ।
KK-12-03-280-016c	सिध्यन्ति चास्य सङ्कल्पा विज्ञानं च प्रवर्तते ॥
KK-12-03-280-017a	धूतपापः स तेजस्वी लघ्वाहारो जितेन्द्रियः ।
KK-12-03-280-017c	कामक्रोधौ वशे कृत्वा निनीषेद्ब्रह्मणः पदम् ॥
KK-12-03-280-018a	अमूढत्वमसङ्गित्वं कामक्रोधविवर्जनम् ।
KK-12-03-280-018c	अदैन्यमनुदीर्णत्वमनुद्वेगो व्यवस्थितिः ॥
KK-12-03-280-019a	एष मार्गो हि मोक्षस्य प्रसन्नो विमलः शुचिः ।
KK-12-03-280-019c	तथा वाक्कायमनसां नियमः कामतोऽन्यथा ॥ 

इति श्रीमन्महाभारते शान्तिपर्वणि मोक्षधर्मपर्वणि अशीत्यधिकद्विशततमोऽध्यायः ॥ 280 ॥

12-280-9 जयेद्धर्ममुपेक्षयेति ट. थ. ध. पाठः ॥ 12-280-12 ज्ञानमात्मावबोधेन यच्छेदात्मानमात्मनेति झ. पाठः ॥
