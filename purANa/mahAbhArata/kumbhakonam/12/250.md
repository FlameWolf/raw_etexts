अध्यायः 250

भीष्मेण युधिष्ठिरम् प्रति वनस्थधर्मप्रतिपादकव्यासवाक्यानुवादः ॥ 1 ॥
KK-12-03-250-001	भीष्म उवाच 
KK-12-03-250-001a	प्रोक्ता गृहस्थवृत्तिस्ते विहिता या मनीषिभिः ।
KK-12-03-250-001c	तदनन्तरमुक्तं यत्तन्निबोध युधिष्ठिर ॥
KK-12-03-250-002a	'व्यासेन कथितं पूर्वं पुत्राय सुमहात्मने ।'
KK-12-03-250-002	व्यास उवाच 
KK-12-03-250-002c	क्रमशस्त्ववधृयैनां तृतीयां वृत्तिमुत्तमाम् ।
KK-12-03-250-002e	संयोगव्रतखिन्नानां वानप्रस्थाश्रमौकसाम् ॥
KK-12-03-250-003a	श्रूयतां पुत्र भद्रं ते सर्वलोकाश्रमात्मनाम् ।
KK-12-03-250-003c	प्रेक्षापूर्वं निवृत्तानां पुण्यदेशनिवासिनाम् ॥
KK-12-03-250-004a	गृहस्थस्तु यदा पश्येद्वलीपलितमात्मनः |
KK-12-03-250-004c	अपत्यस्यैव चापत्यं वनमेव तदाऽऽश्रयेत् ॥
KK-12-03-250-005a	तृतीयमायुषो भागं वानप्रस्थाश्रमे वसेत् ।
KK-12-03-250-005c	तानेवाग्नीन्परिचरेद्यजमानो दिवौकसः ॥
KK-12-03-250-006a	नियतो नियताहारः षष्ठभक्तोऽप्रमत्तवान् ।
KK-12-03-250-006c	तदग्निहोत्रं ता गावो यज्ञाङ्गानि च सर्वशः ॥
KK-12-03-250-007a	अवैकृष्टं व्रीहियवं नीवारं विघसानि च ।
KK-12-03-250-007c	हवींषि सम्प्रयच्छेत मखेष्वत्रापि पञ्चसु ॥
KK-12-03-250-008a	वानप्रस्थाश्रमेऽप्येताश्चतस्रो वृत्तयः स्मृताः ।
KK-12-03-250-008c	सद्यः प्रक्षालकाः केचित्केचिन्मासिकसञ्चयाः ॥
KK-12-03-250-009a	वार्षिकं सञ्चयं केचित्केचिद्द्वादशवार्षिकम् ।
KK-12-03-250-009c	कुर्वन्त्यतिथिपूजार्थं यज्ञतन्त्रार्थमेव वा ॥
KK-12-03-250-010a	अभ्रावकाशा वर्षासु हेमन्ते जलसंश्रयाः ।
KK-12-03-250-010c	ग्रीष्मे च पञ्चतपसः शश्वच्च मितभोजनाः ॥
KK-12-03-250-011a	भूमौ विपरिवर्तन्ते तिष्ठन्ति प्रपदैरपि ।
KK-12-03-250-011c	स्थानासनैर्वर्तयन्ति स वनेष्वभिषिञ्चते ॥
KK-12-03-250-012a	दन्तोलूखलिकाः केचिदश्मकुट्टास्तथा परे ।
KK-12-03-250-012c	शुक्लपक्षे पिबन्त्येके यवागूं क्वथितां सकृत् ॥
KK-12-03-250-013a	कृष्णपक्षे पिबन्त्यन्ये भुञ्जते वा यथागतम् ।
KK-12-03-250-013c	मूलैरेके फलैरेके पुष्पैरेके दृढव्रताः ॥
KK-12-03-250-014a	वर्तयन्ति यथान्यायं वैखानसमतं श्रिताः ।
KK-12-03-250-014c	एताश्चान्याश्च विविधा दीक्षास्तेषां मनीषिणाम् ॥
KK-12-03-250-015a	चतुर्थश्चौपनिषदो धर्मः साधारणः स्मृतः ।
KK-12-03-250-015c	वानप्रस्थाद्गृहस्थाच्च ततोऽन्यः सम्प्रवर्तते ।
KK-12-03-250-015e	अस्मिन्नेव युगे तात विप्रैस्तत्वार्थदर्शिभिः ॥
KK-12-03-250-016a	अगस्त्यः सप्तऋषयो मधुच्छन्दोऽघमर्षणः ।
KK-12-03-250-016c	साङ्कृतिः सुदिवातण्डिर्यथावासो कृतश्रमः ॥
KK-12-03-250-017a	अहोवीर्यस्तथा काव्यस्ताण्ड्यो मेधातिथिर्बुधः ।
KK-12-03-250-017c	बलवान्कर्णनिर्वाकः शून्यपालः कृतश्रमः ।
KK-12-03-250-017e	एते धर्मे सुविद्वांसस्ततः स्वर्गमुपागमन् ॥
KK-12-03-250-018a	तात प्रत्यक्षधर्माणस्तथा यायावरा गणाः ।
KK-12-03-250-018c	ऋषीणामुग्रतपसां धर्मनैपुणदर्शिनाम् ॥
KK-12-03-250-019a	अन्ये चापरिमेयाश्च ब्राह्मणा वनमाश्रिताः ।
KK-12-03-250-019c	वैखानसा वालखिल्याः सैकताश्च तथा परे ॥
KK-12-03-250-020a	कर्मभिस्ते निरानन्दा धर्मनित्या जितेन्द्रियाः ।
KK-12-03-250-020c	गताः प्रत्यक्षधर्माणस्ते सर्वे वनमाश्रिताः ॥
KK-12-03-250-021a	अनक्षत्रास्त्वनाधृष्या दृश्यते ज्योतिषां गणाः ।
KK-12-03-250-021c	जरया च परिद्यूना व्याधिना च प्रपीडिताः ॥
KK-12-03-250-022a	चतुर्थे चायुषः शेषे वानप्रस्थाश्रमं त्यजेत् ।
KK-12-03-250-022c	साद्यस्कां सन्निरुप्येष्टिं सर्ववेदसदक्षिणाम् ॥
KK-12-03-250-023a	आत्मयाजी सोऽत्मरतिरात्मक्रीडात्मसंश्रयः ।
KK-12-03-250-023c	आत्मन्यग्नीन्समारोप्य त्यक्त्वा सर्वपरिग्रहान् ॥
KK-12-03-250-024a	साद्यस्कांश्च यजेद्यज्ञानिष्टीश्चैवेह सर्वदा ।
KK-12-03-250-024c	यदैव याजिनां यज्ञादात्मनीज्या प्रवर्तते ॥
KK-12-03-250-025a	त्रींश्चैवाग्नींस्त्यजेत्सम्यगात्मन्येवात्ममोक्षणात् ।
KK-12-03-250-025c	प्राणेभ्यो यजुषां पञ्च षट् प्राश्नीयादकुत्सयन् ॥
KK-12-03-250-026a	केशलोमनखान्वाप्य वानप्रस्थो मुनिस्ततः ।
KK-12-03-250-026c	आश्रमादाश्रमं पुण्यं पूतो गच्छति कर्मभिः ॥
KK-12-03-250-027a	अभयं सर्वभूतेभ्यो दत्त्वा यः प्रव्रजेद्द्विजः ।
KK-12-03-250-027c	लोकास्तेजोमयास्तस्य प्रेत्य चानन्त्यमश्नुते ॥
KK-12-03-250-028a	सुशीलवृत्तो व्यपनीतकल्मषो नचेह नामुत्र च कर्तुमीहते ।
KK-12-03-250-028c	अरोषमोहो गतसन्धिविग्रहो भवेदुदासीनवदात्मविन्नरः ॥
KK-12-03-250-029a	यमेषु चैवानुगतेषु न व्यथेत्स्वशास्त्रसूत्राहुतिमन्त्रविक्रमः ।
KK-12-03-250-029c	भवेद्यथेष्टा गतिरात्मयाजिनो न संशयो धर्मपरे जितेन्द्रिये ॥
KK-12-03-250-030a	ततःपरं श्रेष्ठमतीव सद्गुणैरधिष्ठितं त्रीनधिवृत्तिमुत्तमम् ।
KK-12-03-250-030c	चतुर्थमुक्तं परमाश्रमं शृणु प्रकीर्त्यमानं परमं परायणम् ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चाशदधिकद्विशततमोऽध्यायः ॥ 250 ॥

12-250-2 एनां गृहस्थवृत्तिमवधूय तिरस्कृत्य कां तृतीयां कापोतीं वृत्तिमपि । संयोगः सहधर्मचारिणीसंयोगस्तत्र यद्व्रतं तेन खिन्नानाम् । वानप्रस्थाश्रम ओक आश्रयो येषां तेषां वृत्तिः श्रूयतामिति द्वयोः सम्बन्धः ॥ 12-250-3 सर्वे लोका आश्रमाश्चाऽऽत्मा येषाम् । संविभागशमादिमयत्वात् सर्वाश्रमफलमत्रैवान्तर्भूतमित्यर्थः ॥ 12-250-4 विग्रहं तु यदा पश्येदिति ध. पाठः ॥ 12-250-6 षष्ठभुक्त इति ध. पाठः ॥ 12-250-7 अत्रापि वनेपि ॥ 12-250-10 शाश्वतामृतभोजिन इति ध. पाठः ॥ 12-250-15 चतुर्थश्चतुर्थाश्रमे विहित औपनिषदः शान्त्यादिर्धर्मः साधारणः सर्वेष्वाश्रमेषु । अन्योऽसाधारणः । सर्वार्थदर्शिभिरिति ध. पाठः ॥ 12-250-16 साङ्कृतिश्च सुदीप्तार्चिर्यवक्रीतः सुतश्रमः इति ध. पाठः ॥ 12-250-17 चलो वाकश्च निर्वाक इति ट. ध. पाठः ॥ 12-250-21 अनक्षत्राः नक्षत्रग्रहताराभ्योऽन्ये ॥ 12-250-22 सर्ववेदसदक्षिणां सर्वस्वदक्षिणाम् ॥ 12-250-23 आत्मयाजी जीवच्छ्राद्धादिकृत् । आत्मक्रीडश्चाऽऽत्मसंश्रयश्च नतु स्त्र्यादिक्रीडो राजाद्याश्रयः ॥ 12-250-24 साद्यस्कान् सद्यएव क्रियन्ते तान् ब्रह्मयज्ञादीन् तावद्यजेत् । यदैव यस्मिन्नेव काले याजिनां यज्वनां यज्ञात् कर्ममयादन्या आत्मनीज्या आत्मयज्ञः प्रवर्तते तावदेव तान् कुर्यादित्यर्थः ॥ 12-250-25 यज्ञः सदैवात्मनि वर्तत ट. ध. पाठः ॥ 12-250-26 वाप्य वापयित्वा ॥ 12-250-29 स्वस्य संन्यासविधेः शास्त्रं तत्रस्थं सूत्रम् आहुतिमन्त्रश्च तत्रोभयत्रापि विक्रमः पराक्रमो यस्य स तथा ॥ 12-250-30 त्रीनाश्रमानपेक्ष्याधिष्ठितमधिकत्वेन स्थितम् । यतोऽधिवृत्तिमधिका शमाद्यात्मिका वृत्तिर्यस्मिंस्तम् ॥
