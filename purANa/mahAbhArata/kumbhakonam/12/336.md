अध्यायः 336

वैशम्पायनादिशिष्यप्रवासेन विमनसं व्यासम् प्रति नारदस्यागमनम् ॥ 1 ॥
001	भीष्म उवाच 
001a	एतच्छ्रुत्वा गुरोर्वाक्यं व्यासशिष्या महौजसः ।
001c	अन्योन्यं हृष्टमनसः परिषस्वजिरे तदा ॥
002a	उक्ताः स्मो यद्भगवता तदात्वायतिसंहितम् ।
002c	तन्नो मनसि संरूढं करिष्यामस्तथा च तत् ॥
003a	अन्योन्यं संविभाष्यैवं सुप्रीतमनसः पुनः ।
003c	विज्ञापयन्ति स्म गुरुं पुनर्वाक्यविशारदाः ॥
004a	शैलादस्मान्महीं गन्तुं काङ्क्षितं नो महामुने ।
004c	वेदाननेकधा कर्तुं यदि ते रुचितं प्रभो ॥
005a	शिष्याणां वचनं श्रुत्वा पराशरसुतः प्रभुः ।
005c	प्रत्युवाच ततो वाक्यं धर्मार्थसहितं हितम् ॥
006a	क्षितिं वा देवलोकं वा गम्यतां यदि रोचते ।
006c	अप्रमादश्च वः कार्यो ब्रह्म हि प्रचुरच्छलम् ॥
007a	तेऽनुज्ञातास्ततः सर्वे गुरुणा सत्यवादिना ।
007c	जग्मुः प्रदक्षिणं कृत्वा व्यासं मूर्ध्नाऽभिवाद्य च ॥
008a	अवतीर्य महीं तेऽथ चातुर्होत्रमकल्पयन् ।
008c	संयाजयन्तो विप्रांश्च राजन्यांश्च विशस्तथा ॥
009a	पूज्यमाना द्विजैर्नित्यं मोदमाना गृहे रताः ।
009c	याजनाध्यापनरताः श्रीमन्तो लोकविश्रुताः ॥
010a	अवतीर्णेषु शिष्येषु व्यासः पुत्रसहायवान् ।
010c	तूष्णीं ध्यानपरो धीमानेकान्ते समुपाविशत् ॥
011a	'एतस्मिन्नेव काले तु देवर्षिर्नारदस्तथा ।
011c	हिमवन्तमगं द्रष्टुं सिद्धचारणसेवितम् ॥'
012a	तं ददर्शाश्रमपदे नारदः सुमहातपाः ।
012c	अथैनमब्रवीत्काले मधुराक्षरया गिरा ॥
013a	भोभो महर्षे वासिष्ठ ब्रह्मघोषो न वर्तते ।
013c	एको ध्यानपरस्तूष्णीं किमास्से चिन्तयन्निव ॥
014a	ब्रह्मघोषैर्विरहितः पर्वतोऽयं न शोभते ।
014c	रजसा तमसा चैव सोमः सोपप्लवो यथा ॥
015a	न भ्राजते यथापूर्वं निषादानामिवालयः ।
015c	देवर्षिगणजुष्टोऽपि वेदध्वनिविनाकृतः ॥
016a	ऋषयश्च हि देवाश्च गन्धर्वाश्च महौजसः ।
016c	वियुक्ता ब्रह्मघोषेण न भ्राजन्ते यथा पुरा ॥
017a	नारदस्य वचः श्रुत्वा कृष्णद्वैपायनोऽब्रवीत् ।
017c	महर्षे यत्त्वया प्रोक्तं वेदवादविचक्षण ॥
018a	एतन्मनोऽनुकूलं मे भवानर्हसि भाषितुम् ।
018c	सर्वज्ञः सर्वदर्शी च सर्वत्र च कुतूहली ॥
019a	त्रिषु लोकेषु यद्वृत्तं सर्वं तव मते स्थितम् ।
019c	तदाज्ञापय विप्रर्षे ब्रूहि किं करवाणि ते ॥
020a	यन्मया समनुष्ठेयं ब्रह्मर्षे तदुदाहर ।
020c	वियुक्तस्येह शिष्यैर्मे नातिहृष्टमिदं मनः ॥
021	नारद उवाच 
021a	अनाम्नायमला वेदा ब्राह्मणस्याव्रतं मलम् ।
021c	मलं पृथिव्या बाह्लीकाः स्त्रीणां कौतूहलं मलम् ॥
022a	अधीयतां भवान्वेदान्सार्धं पुत्रेण धीमता ।
022c	विधुन्वन्ब्रह्मघोषेण रक्षोभयकृतं तमः ॥
023	भीष्म उवाच 
023a	नारदस्य वचः श्रुत्वा व्यासः परमधर्मवित् ।
023c	तथेत्युक्त्वाऽथ संहृष्टो वेदाभ्यासे दृढव्रतः ॥
024ac	'*उवाच च महाप्राज्ञं नारदं पुनरेव हि ॥
025a	मलं पृथिव्या बाह्लीका इत्युक्तमधुना त्वया ।
025c	कीदृशाश्चैव बाह्लीका ब्रूहि मे वदतां वर ॥
026	नारद उवाच 
026a	अस्यां पृथिव्यां चत्वारो देशाः पापजनैर्वृताः ।
026c	युगन्धरस्तु प्रथमस्तथा भूतिलकः स्मृतः ॥
027a	अच्युतच्छल इत्युक्तस्तृतीयः पापकृत्तमः ।
027c	चतुर्थस्तु महापापो बाह्लीक इति सञ्ज्ञितः ॥
028a	मृगोष्ट्रगर्दभक्षीरं पिबन्त्यस्य युगन्धरे ।
028c	एवकर्णास्तु दृश्यन्ते जना वै ह्यच्युतस्थले ॥
029a	मेहन्ति च मलं पापा विसृजन्ति जलेषु वै ।
029c	नित्यं भूतिलकेत्यन्नं तज्जलं च पिबन्ति च ॥
030a	हरिवाह्यास्तु वाहीका न स्मरन्ति हरिं क्वचित् ।
030c	ऐहलौकिकमोक्षं ते मांसशोणितवर्धनाः ।
030e	वृथा जाता भविष्यन्ति बाह्लीका इति विश्रुताः ॥
031a	पुष्कराहारनिरताः पिशाचा यदभाषते ।
031c	मुसुण्ठीं परिगृह्योग्रां तच्छृणुष्व महामुने ॥
032a	ब्राह्मणीं बहुपुत्रां तां पुष्करे स्नातुमागताम् ।
032c	युगन्धरे पयः पीत्वा ह्युचिता ह्यच्युतस्थले ॥
033a	तथा भूतिलके स्नात्वा बाह्लीकांश्च निरीक्ष्य वै ।
033c	आगताऽसि तथा स्नातुं कथं स्वर्गं न गच्छसि ॥
034a	इत्युक्त्वा ब्राह्मणीभाण्डं पोथयित्वा मुसुण्ठिना ।
034c	उवाच क्रोधताम्राक्षी पिशाची तीर्थपालिका ॥
035a	एतत्तु ते दिवावृत्तं रात्रौ वृत्तमथान्यथा ।
035c	गच्छ बाह्लीकसंसर्गादशुचित्वं न संशयः ॥
036a	यद्द्विषन्ति महात्मानं न स्मरन्ति जनार्दनम् ।
036c	न तेषां पुण्यतीर्थेषु गतिः संसर्गिणामपि ॥
037a	उद्युक्ता ब्राह्मणी भीता प्रतियाता सुतैः सह ।
037c	स्वदेहस्था जजापैवं सपुत्रा ध्यानतत्परा ॥
038a	अनन्तस्य हरेः शुद्धं नाम वै द्वादशाक्षरम् ।
038c	वत्सरत्रितये पूर्णे ब्राह्मणी पुनरागता ॥
039a	सपुत्रा पुष्करद्वारं पिशाच्याह तथागतम् ।
039c	नमस्ते ब्राह्मणि शुभे पूताऽहं तव दर्शनात् ॥
040a	कुरु तीर्थाभिषेकं च सपुत्रा पापवर्जिता ।
040c	हरेर्नाम्ना च मां साध्वी जलेन स्प्रष्टुमर्हसि ॥
041a	इत्युक्ता ब्राह्मणी हृष्टा पुत्रैः सह शुभव्रता ।
041c	जलेन प्रोक्षयामास द्वादशाक्षरसंयुतम् ॥
042a	तत्क्षणादभवच्छुद्धा पिशाची दिव्यरूपिणी ।
042c	अप्सरा ह्यभवद्दिव्या गता स्वर्लोकमुत्तमम् ॥
043a	ब्राह्मणी चैव कालेन वासुदेवपरायणा ।
043c	सपुत्रा चागता स्थानमच्युतस्य शुभं परम् ॥
044ac	एतत्ते कथितं विद्वन्मुने कालोऽयमागतः ॥
045a	गमिष्येऽहं महाप्राज्ञ आगमिष्यामि वै पुनः ।
045c	इत्युक्त्वा स जगामाथ नारदो वदतांवरः ॥
046a	द्वैपायनस्तु भगवांस्तच्छ्रुत्वा मुनिसत्तमात् ।
046c	'शुकेन सह पुत्रेण वेदाभ्यासमथाकरोत् ।
046e	स्वरेणोच्चैः सशैक्ष्येण लोकानापूरयन्निव ॥
047a	तयोरभ्यसतोरेव नानाधर्मप्रवादिनोः ।
047c	वातोऽतिमात्रं प्रववौ समुद्रानिलवेजितः ॥
048a	ततोऽनध्याय इति तं व्यासः पुत्रमवारयत् ।
048c	शुको वारितमात्रस्तु कौतूहलसमन्वितः ॥
049a	अपृच्छत्पितरं ब्रह्मन्कुतो वायुरभूदयम् ।
049c	आख्यातुमर्हति भवान्वायोः सर्वं विचेष्टितम् ॥
050a	शुकस्यैतद्वचः श्रुत्वा व्यासः परमधर्मवित् ।
050c	अनध्यायनिमित्तेऽस्मिन्निदं वचनमब्रवीत् ॥
051a	दिव्यं ते चक्षुरुत्पन्नं स्वस्थं ते निश्चलं मनः ।
051c	तमसा रजसा चापि त्यक्तः सत्वे व्यवस्थितः ॥
052a	आदर्शे स्वामिव च्छायां पश्यस्यात्मानमात्मना ।
052c	न्यस्यात्मनि स्वयं चेतो बुद्ध्या समनुचिन्तय ॥
053a	देवयानपथो विष्णुः पितृयानपथो रविः ।
053c	द्वावेतौ प्रेत्य पन्थानौ दिवं चाधश्च गच्छतः ॥
054a	पृथिव्यामन्तरिक्षे च यत्र संवान्ति वायवः ।
054c	सप्तैते वायुमार्गा वै तान्निबोधानुपूर्वशः ॥
055a	तत्र देवगणाः साध्याः सम्बभूवुर्महाबलाः ।
055c	तेषामप्यभवत्पुत्रः समानो नाम दुर्जयः ॥
056a	उदानस्तस्य पुत्रोऽभूद्व्यानस्तस्याभवत्सुतः ।
056c	अपानश्च ततो ज्ञेयः प्राणश्चापि ततोऽपरः ॥
057a	अनपत्योऽभवत्प्राणो दुर्धर्षः शत्रुतापनः ।
057c	पृथक्कर्माणि तेषां तु प्रवक्ष्यामि यथातथम् ॥
058a	प्राणिनां सर्वतो वायुश्चेष्टां वर्तयते पृथक् ।
058c	प्राणनाच्चैव भूतानां प्राण इत्यभिधीयते ॥
059a	प्रेरयत्यभ्रसङ्घातान्धूमजांश्चोष्मजांश्च यः ।
059c	प्रथमः प्रथमे मार्गे आवहो नाम योऽनिलः ॥
060a	अम्बरे स्नेहमभ्रेभ्यस्तटिद्भ्यश्च महाद्युतिः ।
060c	प्रवहो नाम संवाति द्वितीयश्च सतोयदः ॥
061a	उदयं ज्योतिषां शश्वत्सोमादीनां करोति यः ।
061c	अन्तर्देहेषु चोदानं यं वदन्ति मनीषिणः ॥
062a	यश्चतुर्भ्यः समुद्रेभ्यो वायुर्धारयते जलम् ।
062c	उद्धृत्याददते चापो जीमूतेभ्योऽम्बरेऽनिलः ॥
063a	योऽद्भिः संयोज्य जीमूतान्पर्जन्याय प्रयच्छति ।
063c	उद्वहो नाम वर्षिष्ठस्तृतीयः स सदागतिः ॥
064a	समुह्यमाना बहुधा येन नीताः पृथग्घनाः ।
064c	वर्षमोक्षकृतारम्भास्ते भवन्ति घनाघनाः ॥
065a	संहता येन चाविद्धा भवन्ति नदनान्तराः ।
065c	रक्षणार्थाय सम्भूता मेघत्वमुपयान्ति च ॥
066a	योऽसौ वहति देवानां विमानानि विहायसा ।
066c	चतुर्थः संवहो नाम वायुः स गिरिमर्दनः ॥
067a	येन वेगवता तूर्णं रूक्षेणारुजता रसान् ।
067c	वायुना विहता मेघा न भवन्ति बलाहकाः ॥
068a	दारुणोत्पातसञ्चारो नभसः स्तनयित्नुमान् ।
068c	पञ्चमः स महावेगो विवहो नाम मारुतः ॥
069a	यस्मिन्पारिप्लवा दिव्या भवन्त्यापो विहायसा ।
069c	पुण्यं चाकाशगङ्गायास्तोयं विष्टभ्य तिष्ठति ॥
070a	दूरात्प्रतिहतो यस्मिन्नेकरश्मिर्दिवाकरः ।
070c	यो निरंशुः सहस्रस्य येन भाति वसुन्धरा ॥
071a	यस्मादाप्यायते सोमो योनिर्दिव्योऽमृतस्य यः ।
071c	षष्ठः परिवहो नाम स वायुर्जयतांवरः ॥
072a	सर्वप्राणभृतां प्राणान्योऽनुकाले निरस्यति ।
072c	यस्य वर्त्मानुवर्तेते मृत्युवैवस्वतावुभौ ॥
073a	सम्यगन्वीक्षतां बुद्ध्या शान्तयाऽध्यात्मचिन्तकाः ।
073c	ध्यानाभ्यासाभिरामाणां योऽमृतत्वाय कल्पते ॥
074a	यं समासाद्य वेगेन दिशामन्तं प्रपेदिरे ।
074c	दक्षस्य दशपुत्राणां सहस्राणि प्रजापतेः ॥
075a	येन सृष्टः पराभूतो यात्येव न निवर्तते ।
075c	परावहो नाम परो वायुः स दुरतिक्रमः ॥
076a	एवमेतेऽदितेः पुत्रा मारुताः परमाद्भुताः ।
076c	अनारतं ते संवान्ति सर्वगाः सर्वधारिणः ॥
077a	एतत्तु महदाश्चर्यं यदयं पर्वतोत्तमः ।
077c	कम्पितः सहसा तेन वायुनाऽतिप्रवायता ॥
078a	विष्णोर्निःश्वासवातोऽयं यदा वेगसमीरितः ।
078c	सहसोदीर्यते तात जगत्प्रव्यथते तदा ॥
079a	तस्माद्ब्रह्मविदो ब्रह्म नाधीयन्तेऽतिवायति ।
079c	वायोर्वायुभयं ह्युक्तं ब्रह्म तत्पीडितं भवेत् ॥
080a	एतावदुक्त्वा वचनं पराशरसुतः प्रभुः ।
080c	उक्त्वा पुत्रमधीष्वेति व्योमगङ्गामगात्तदा ॥ 

इति श्रीमन्महाभारते शान्तिपर्वणि मोक्षधर्मपर्वणि षट्त्रिंशदधिकत्रिशततमोऽध्यायः ॥ 336 ॥

12-336-2 तदात्वायतिसंहितम् तदात्वे तत्काले आयतौ उत्तरकाले च संहितं सम्यक्हितम् ॥ 12-336-14 सोपप्लवो राहुग्रस्तः ॥ 12-336-15 वेदध्वनिनिराकृत इति झ. ट. पाठः ॥ 12-336-19 तदाज्ञापय देवर्षे इति ड. पाठः ॥ 12-336-21 पृथिव्या वाहीका इति ड. पाठः ॥ 12-336-22 अधीयता भवानिति झ. ड. पाठः । रजोभयकृतं तम इति ध. पाठः ॥ 12-336-47 समुद्रानिलवेगित इति ट. ड. पाठः ॥ 12-336-49 पितरं प्रह्ल इति ट. ड. पाठः । अपृच्छत्पितरं पुत्र इति ध. पाठः ॥ 12-336-52 व्यस्यात्मनि स्वयं वेदानिति झ. पाठः ॥ 12-336-61 अन्तर्देहेषु चोदानं द्वितीयश्च ततोऽनिल इति ध. पाठः ॥ 12-336-71 सोमः क्षीणः सम्पूर्णमण्डल इति झ. पाठः ॥ 12-336-78 विष्णोर्निश्वासभूतोयमिति ध. पाठः ॥ 12-336-79 ब्रह्मविदो वेदानिति झ. पाठः ॥ 

* 23 तमश्लेकादुपरि 44 तमश्लोकात्पूर्वं वर्तमानाः सार्धविंशतिश्लोका ध. पुस्तक एव दृश्यन्ते ।
