अध्यायः 013
युधिष्ठिरम् प्रति सहदेववचनम् ॥ 1 ॥
001	सहदेव उवाच 
001a	न बाह्यं द्रव्यमुत्सृज्य सिद्धिर्भवति भारत ।
001c	शारीरं द्रव्यमुत्सृज्य सिद्धिर्भवति वा न वा ॥
002a	बाह्यद्रव्यविमुक्तस्य शारीरेष्वनुगृध्यतः ।
002c	यो धर्मो यत्सुखं वा स्याद्द्विषतां तत्तथाऽस्तु नः ॥
003a	शारीरं द्रव्यमुत्सृज्य पृथिवीमनुशासतः ।
003c	यो धर्मो यत्सुखं वा स्यात्सुहृदां तत्तथाऽस्तु नः ॥
004a	द्व्यक्षरस्तु भवेन्मृत्युत्र्यक्षरं ब्रह्म शाश्वतम् ।
004c	ममेति द्व्यक्षरो मृत्युर्न ममेति च शाश्वतम् ॥
005a	ब्रह्ममृत्यू ततो राजन्नात्मन्येव समाश्रितौ ।
005c	अदृश्यमानौ भूतानि योजयेतामसंशयम् ॥
006a	अविनाशोऽस्य सत्वस्य नियतो यदि भारत ।
006c	हित्वा शरीरं भूतानां न हिंसा प्रतिपत्स्यते ॥
007a	अथापि च सहोत्पत्तिः सत्वस्य प्रलयस्तथा ।
007c	नष्टे शरीरे नष्टः स्याद्वृथा च स्यात्क्रियापथः ॥
008a	तस्मादेकान्तमुत्सृज्य पूर्वैः पूर्वतरैश्च यः ।
008c	पन्था निषेवितः सद्भिः स निषेव्यो विजानता ॥
009a	`स्वायंभुवेन मनुना तथाऽन्यैश्चक्रवर्तिभिः ।
009c	यद्ययं ह्यधमः पन्थाः कस्मात्तैस्तैर्निषेवितः ॥
010a	कृतत्रेतादियुक्तानि गुणवन्ति च भारत ।
010c	युगानि बहुशस्तैश्च भुक्तेयमवनी नृप ॥'
011a	लब्ध्वाऽपि पृथिवीं कृत्स्नां सहस्थावरजङ्गमाम् ।
011c	न भुङ्क्ते यो नृपः सम्यक्किम्फलं तस्य जीविते ॥
012a	अथवा वसतो राजन्वने वन्येन जीवतः ।
012c	द्रव्येषु यस्य ममता मृत्योरास्ये स वर्तते ॥
013a	बाह्यान्तराणां भूतानां स्वभावं पश्य भारत ।
013c	ये तु पश्यन्ति तद्भूतं मुच्यन्ते ते महाभयात् ॥
014a	भवान्पिता भवान्माता भवान्भ्राता भवान्गुरुः ।
014c	दुःखप्रलापानार्तस्य तन्मे त्वं क्षन्तुमर्हसि ॥
015a	तथ्यं वा यदि वाऽतथ्यं यन्मयैतत्प्रभाषितम् ।
015c	तद्विद्धि पृथिवीपाल भक्त्या भरतसत्तम ॥ 

इति श्रीमन्महाभारते शान्तिपर्वणि राजधर्मपर्वणि त्रयोदशोऽध्यायः ॥ 13 ॥

12-13-2 सुहृदां तत्तथास्तु न इति ड. थ. पाठः ॥ 12-13-4 ममेति स्वीकारः नममेति परित्यागश्च एतौ मृत्युशाश्वतौ संसारमोक्षयोर्मूले इत्यर्थः ॥ 12-13-7 सत्वस्य कर्तृत्वधर्मवत्या बुद्धेः ॥
