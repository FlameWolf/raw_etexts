अध्यायः 181

भरद्वाजम् प्रति भृगुणा मेरुस्थब्रह्मणा जलादिभूम्यन्तसृष्टिप्रकारकथनम् ॥ 1 ॥
001	भरद्वाज उवाच 
001a	मेरुमध्ये स्थितो ब्रह्मा कथं स ससृजे प्रजाः ।
001c	एतन्मे सर्वमाचक्ष्व याथातथ्येन पृच्छतः ॥
002	भृगुरुवाच 
002a	प्रजाविसर्गं पूर्वं स मानसो मनसाऽसृजत् ।
002c	संरक्षणार्थं भूतानां सृष्टं प्रथमतो जलम् ॥
003a	यत्प्राणः सर्वभूतानां वर्धन्ते येन च प्रजाः ।
003c	परित्यक्ताश्च नश्यन्ति तेनेदं सर्वमावृतम् ॥
004a	पृथिवी पर्वता मेघा मूर्तिमन्तश्च ये परे ।
004c	सर्वं तद्वारुणं ज्ञेयमापस्तस्तम्भिरे हि ताः ॥
005	भरद्वाज उवाच 
005a	कथं सलिलमुत्पन्नं कथं चैवाग्निमारुतौ ।
005c	कथं वा मेदिनी सृष्टेत्यत्र मे संशयो महान् ॥
006	भृगुरुवाच 
006a	ब्रह्मकल्पे पुरा ब्रह्मन्ब्रह्मर्षीणां समागमे ।
006c	लोकसम्भवसन्देहः समुत्पन्नो महात्मनाम् ॥
007a	तेऽतिष्ठन्ध्यानमालम्ब्य मौनमास्थाय निश्चलाः ।
007c	त्यक्ताहाराः पवनपा दिव्यं वर्षशतं द्विजाः ॥
008a	तेषां ब्रह्ममयी वाणी सर्वेषां श्रोत्रमागमत् ।
008c	दिव्या सरस्वती तत्र सम्बभूव नभस्तलात् ॥
009a	पुराऽस्तमितनिःशब्दमाकाशमचलोपमम् ।
009c	नष्टचन्द्रार्कपवनं प्रसुप्तमिव सम्बभौ ॥
010a	ततः सलिलमुत्पन्नं तमसीवापरं तमः ।
010c	तस्माच्च सलिलोत्पीडात्समजायत मारुतः ॥
011a	यथा भाजनमच्छिद्रं निःशब्दमिह लक्ष्यते ।
011c	तच्चाम्भसा पूर्यमाणं सशब्दं कुरुतेऽनिलः ॥
012a	तथा सलिलसंरुद्धे नभसोन्ते निरन्तरे ।
012c	भित्त्वाऽर्णवतलं वायुः समुत्पतति घोषवान् ॥
013a	स एष चरते वायुरर्णवोत्पीडसम्भवः ।
013c	आकाशस्थानमासाद्य प्रशान्तिं नाधिगच्छति ॥
014a	तस्मिन्वाय्वम्बुसङ्घर्षे दीप्ततेजा महाबलः ।
014c	प्रादुर्बभूवोर्ध्वशिखः कृत्वा निस्तिमिरं नभः ॥
015a	अग्निः पवनसंयुक्तः खात्समुत्क्षिपते जलम् ।
015c	सोऽग्निमारुतसंयोगाद्घनत्वमुपपद्यते ॥
016a	तस्याकाशान्निपतितः स्नेहस्तिष्ठति योऽपरः ।
016c	स सङ्घातत्वमापन्नो भूमित्वमनुगच्छति ॥
017a	रसानां सर्वगन्धानां स्नेहानां प्राणिनां तथा ।
017c	भूमिर्योनिरिह ज्ञेया यस्यां सर्वं प्रसूयते ॥ 

इति श्रीमन्महाभारते शान्तिपर्वणि मोक्षधर्मपर्वणि एकाशीत्यधिकशततमोऽध्यायः ॥ 181 ॥

12-181-3 यत् जलम् । तेन जलेन ॥ 12-181-4 वारुणं वरुणदेवतासम्बन्धादाप्यमित्यर्थः । मूर्तिमत् मनुष्यपश्वादिविग्रहवत् । आप्यत्वे हेतुः । आपस्तस्तम्भिरे यत आपस्तम्भं घनीभावं पृथिव्यादिरूपं प्राप्ताः ॥ 12-181-6 ब्रह्मकल्पे ब्रह्मप्रथमदिने । लोकानां सम्भव उत्पत्तिस्तत्र विषये सन्देहः ॥ 12-181-8 तेषां धर्ममयीति ट. ड. पाठः ॥ 12-181-9 सरस्वतीमेवाह पुरेति । स्तिमितमाकाशमनन्तमिति झ. पाठः ॥
