अध्यायः 029
कृष्णेन युधिष्ठिरम् प्रति नारदपर्वतोपाख्यानकथनम् ॥ 1 ॥
KK-12-01-029-001	युधिष्ठिर उवाच 
KK-12-01-029-001a	स कथं काञ्चनष्ठीवी सृञ्जयस्य सुतोऽभवत् ।
KK-12-01-029-001c	पर्वतेन किमर्थं वा दत्तस्तेन ममार च ॥
KK-12-01-029-002a	यदा वर्षसहस्रायुस्तदा भवति मानवः ।
KK-12-01-029-002c	कथमप्राप्तकौमारः सृञ्जयस्य सुतो मृतः ॥
KK-12-01-029-003a	उताहो नाममात्रं वै सुवर्णष्ठीविनोऽभवत् ।
KK-12-01-029-003c	कथं वा काञ्चनष्ठीवीत्येतदिच्छामि वेदितुम् ॥
KK-12-01-029-004	श्रीकृष्ण उवाच 
KK-12-01-029-004a	अत्र ते वर्णयिष्यामि यथावृत्तं जनेश्वर ।
KK-12-01-029-004c	नारदः पर्वतश्चैव द्वावृषी लोकसत्तमौ ॥
KK-12-01-029-005a	मातुलो भागिनेयश्च देवलोकादिहागतौ ।
KK-12-01-029-005c	विहर्तुकामौ सम्प्रीत्या मानुषेषु पुरा विभो ॥
KK-12-01-029-006a	हविःपवित्रभोज्येन देवभोज्येन चैव हि ।
KK-12-01-029-006c	नारदो मातुलस्तत्र भागिनेयश्च पर्वतः ॥
KK-12-01-029-007a	तावुभौ तपसोपेताववनीतलचारिणौ ।
KK-12-01-029-007c	भुञ्जानौ मानुषान्भोगान्यथावत्पर्यधावताम् ॥
KK-12-01-029-008a	प्रीतिमन्तौ मुदा युक्तौ समयं चैव चक्रतुः ।
KK-12-01-029-008c	यो भवेद्धृदि सङ्कल्पः शुभो वा यदि वाऽशुभः ॥
KK-12-01-029-009a	अन्योन्यस्य च आख्येयो मृषा शापोऽन्यथा भवेत् ।
KK-12-01-029-009c	तौ तथेति प्रतिज्ञाय महर्षी लोकपूजितौ ॥
KK-12-01-029-010a	सृञ्जयं श्वैत्यमभ्येत्य राजानमिदमूचतुः ।
KK-12-01-029-010c	आवां भवति वत्स्यावः कञ्चित्कालं हिताय ते ॥
KK-12-01-029-011a	यथावत्पृथिवीपाल आवयोः प्रगुणीभव ।
KK-12-01-029-011c	तथेति कृत्वा राजा तौ सत्कृत्योपचचार ह ॥
KK-12-01-029-012a	ततः कदाचित्तौ राजा महात्मानौ तपोधनौ ।
KK-12-01-029-012c	अब्रवीत्परमप्रीतः सुतेयं देवरूपिणी ॥
KK-12-01-029-013a	एकैव मम कन्यैषा युवां परिचरिष्यति ।
KK-12-01-029-013c	दर्शनीयानवद्याङ्गी शीलवृत्तसमाहिता ।
KK-12-01-029-013e	सुकुमारी कुमारी च पद्मकिञ्जल्कसुप्रभा ॥
KK-12-01-029-014a	परमं सौम्यमित्युक्तं ताभ्यां राजा शशास ताम् ।
KK-12-01-029-014c	कन्ये विप्रावुपचर देववत्पितृवच्च ह ॥
KK-12-01-029-015a	सा तु कन्या तथेत्युक्त्वा पितरं धर्मचारिणी ।
KK-12-01-029-015c	यथानिदेशं राज्ञस्तौ सत्कृत्योपचचार ह ॥
KK-12-01-029-016a	तस्यास्तेनोपचारेण रूपेणाप्रतिमेन च ।
KK-12-01-029-016c	नारदं हृच्छयस्तूर्णं सहसैवाभ्यपद्यत ॥
KK-12-01-029-017a	ववृधे हि ततस्तस्य हृदि कामो महात्मनः ।
KK-12-01-029-017c	यथा शुक्लस्य पक्षस्य प्रवृत्तौ चन्द्रमाः शनैः ॥
KK-12-01-029-018a	न च तं भागिनेयाय पर्वताय महात्मने ।
KK-12-01-029-018c	शशंस मन्मथं तीव्रं व्रीडमानः स धर्मवित् ॥
KK-12-01-029-019a	तपसा चेङ्गितैश्चैव पर्वतोऽथ बुबोध तम् ।
KK-12-01-029-019c	कामार्तं नारदं क्रुद्धः शशापैनं ततो भृशम् ॥
KK-12-01-029-020a	कृत्वा समयमव्यग्रो भवान्वै सहितो मया ।
KK-12-01-029-020c	यो भवेद्धृदि संकल्पः शुभो वा यदि वाऽशुभः ॥
KK-12-01-029-021a	अन्योन्यस्य स आख्येय इति तद्वै मृषा कृतम् ।
KK-12-01-029-021c	भवता वचनं ब्रह्मंस्तस्मादेष शपाम्यहम् ॥
KK-12-01-029-022a	न हि कामं प्रवर्तन्तं भवानाचष्ट मे पुरा ।
KK-12-01-029-022c	सुकुमार्यां कुमार्यां ते तस्मान्नैष क्षमाम्यहम् ॥
KK-12-01-029-023a	ब्रह्मचारी गुरुर्यस्मात्तपस्वी ब्राह्मणश्च सन् ।
KK-12-01-029-023c	अकार्षीः समयभ्रंशमावाभ्यां यः कृतो मिथः ॥
KK-12-01-029-024ac	शप्स्ये तस्मात्सुसङ्क्रुद्धो भवन्तं तं निबोध मे ॥
KK-12-01-029-025a	सुकुमारी च ते भार्या भविष्यति न संशयः ।
KK-12-01-029-025c	वानरत्वं च ते कन्या विवाहात्प्रभृति प्रभो ।
KK-12-01-029-025e	सन्द्रक्ष्यन्ति नराश्चान्ये स्वरूपेण विनाकृतम् ॥
KK-12-01-029-026a	स तद्वाक्यं तु विज्ञाय नारदः पर्वतं तथा ।
KK-12-01-029-026c	अशपत्तमपि क्रोधाद्भागिनेयं स मातुलः ॥
KK-12-01-029-027a	तपसा ब्रह्मचर्येण सत्येन च दमेन च ।
KK-12-01-029-027c	युक्तोऽपि नित्यधर्मश्च न वै स्वर्गमवाप्स्यसि ॥
KK-12-01-029-028a	तौ तु शप्त्वा भृशं क्रुद्धौ परस्परममर्षणौ ।
KK-12-01-029-028c	प्रतिजग्मतुरन्योन्यं क्रुद्धाविव गजोत्तमौ ॥
KK-12-01-029-029a	पर्वतः पृथिवीं कृत्स्नां विचचार महामतिः ।
KK-12-01-029-029c	पूज्यमानो यथान्यायं तेजसा स्वेन भारत ॥
KK-12-01-029-030a	अथ तामलभत्कन्यां नारदः सृञ्जयात्मजाम् ।
KK-12-01-029-030c	धर्मेण विप्रप्रवरः सुकुमारीमनिन्दिताम् ॥
KK-12-01-029-031a	सा तु कन्या यथाशापं नारदं तं ददर्श ह ।
KK-12-01-029-031c	पाणिग्रहणमन्त्राणां नियोगादेव नारदम् ॥
KK-12-01-029-032a	सुकुमारी च देवर्षिं वानरप्रतिमाननम् ।
KK-12-01-029-032c	नैवावमन्यत तदा प्रीतिमत्येव चाभवत् ॥
KK-12-01-029-033a	उपतस्थे च भर्तारं न चान्यं मनसाऽप्यगात् ।
KK-12-01-029-033c	देवं मुनीं वा यक्षं वा पतित्वे पतिवत्सला ॥
KK-12-01-029-034a	ततः कदाचिद्भगवान्पर्वतोऽनुचचार ह ।
KK-12-01-029-034c	वनं विरहितं किञ्चित्तत्रापश्यत्स नारदम् ॥
KK-12-01-029-035a	ततोऽभिवाद्य प्रोवाच नारदं पर्वतस्तदा ।
KK-12-01-029-035c	भवान्प्रसादं कुरुतात्स्वर्गादेशाय ये प्रभो ॥
KK-12-01-029-036a	तमुवाच ततो दृष्ट्वा पर्वतं नारदस्तथा ।
KK-12-01-029-036c	कृताञ्जलिमुपासीनं दीनं दीनतरः स्वयम् ॥
KK-12-01-029-037a	त्वयाऽहं प्रथमं शप्तो वानरस्त्वं भविष्यसि ।
KK-12-01-029-037c	इत्युक्तेन मया पश्चाच्छप्तस्त्वमपि मत्सरात् ॥
KK-12-01-029-038a	अद्यप्रभृति वै वासं स्वर्गे नावाप्स्यसीति ह ।
KK-12-01-029-038c	तव नैतद्विसदृशं पुत्रस्थाने हि मे भवान् ॥
KK-12-01-029-039ac	निवर्तयेतां तौ शापावन्योन्येन तदा मुनी ॥
KK-12-01-029-040a	श्रीसमृद्धं तदा दृष्ट्वा नारदं देवरूपिणम् ।
KK-12-01-029-040c	सुकुमारी प्रदुद्राव परपुंसविशङ्कया ॥
KK-12-01-029-041a	तां पर्वतस्ततो दृष्ट्वा प्रद्रवन्तीमनिन्दिताम् ।
KK-12-01-029-041c	अब्रवीत्तव भर्तैष नात्र कार्या विचारणा ॥
KK-12-01-029-042a	ऋषिः परमधर्मात्मा नारदो भगवान्प्रभुः ।
KK-12-01-029-042c	तवैवाभेद्यहृदयो मा ते भूदत्र संशयः ॥
KK-12-01-029-043a	सानुनीता बहुविधं पर्वतेन महात्मना ।
KK-12-01-029-043c	शापदोषं च तं भर्तुः श्रुत्वा प्रकृतिमागता ।
KK-12-01-029-043e	पर्वतोऽथ ययौ स्वर्गं नारदोऽभ्यगमद्गृहान् ॥
KK-12-01-029-044	वासुदेव उवाच 
KK-12-01-029-044a	प्रत्यक्षकर्ता सर्वस्य नारदो भगवानृषिः ।
KK-12-01-029-044c	एष वक्ष्यति ते पृष्टो यथावृत्तं नरोत्तम ॥ 

इति श्रीमन्महाभारते शान्तिपर्वणि राजधर्मपर्वणि एकोनत्रिंशोऽध्यायः ॥ 29 ॥

12-29-6 हविः पवित्रभोज्येन शाल्यन्नेन देवभोज्येन घृतेन ताभ्यां विहर्तुकामाविति पूर्वेण सम्बन्धः ॥ 12-29-11 प्रगुणीभवानुकूलो भव ॥ 12-29-13 सुकुमारी नाम्ना ॥ 12-29-14 सौम्यमुत्तमम् ॥ 12-29-20 समयं कृत्वा भवानवसदिति शेषः ॥ 12-29-22 प्रवर्तन्तं प्रवर्तमानम् । ते त्वाम् ॥
