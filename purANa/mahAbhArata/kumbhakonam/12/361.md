अध्यायः 361

ब्रह्मणा रुद्रम् प्रति भगवन्महिमप्रतिपदानम् ॥ 1 ॥
KK-12-03-361-001	ब्रह्मोवाच 
KK-12-03-361-001a	शृणु पुत्र यथाह्येष पुरुषः शाश्वतोऽव्ययः ।
KK-12-03-361-001c	अक्षयश्चाप्रमेयश्च सर्वगश्च निरुच्यते ॥
KK-12-03-361-002a	न स शक्यस्त्वया द्रष्टुं मयाऽन्यैर्वाऽपि सत्तम ।
KK-12-03-361-002c	सगुणैर्निर्गुणैर्विश्वो ज्ञानदृश्यो ह्यसौ स्मृतः ॥
KK-12-03-361-003a	अशरीरः शरीरेषु सर्वेषु निवसत्यसौ ।
KK-12-03-361-003c	वसन्नपि शरीरेषु न स लिप्यति कर्मभिः ॥
KK-12-03-361-004a	ममान्तरात्मा तव च ये चान्ये देहसञ्ज्ञिताः ।
KK-12-03-361-004c	सर्वेषां साक्षिभूतोऽसौ न ग्राह्यः केनचित्क्वचित् ॥
KK-12-03-361-005a	विश्वमूर्धा विश्वभुजो विश्वपादाक्षिनासिकः ।
KK-12-03-361-005c	एकश्चरति क्षेत्रेषु स्वैरचारी यथासुखम् ॥
KK-12-03-361-006a	क्षेत्राणि हि शरीराणि बीजं चापि शुभाशुभम् ।
KK-12-03-361-006c	तानि वेत्ति स योगात्मा ततः क्षेत्रज्ञ उच्यते ॥
KK-12-03-361-007a	नागतिर्न गतिस्तस्य ज्ञेया भूतेषु केनचित् ।
KK-12-03-361-007c	साङ्ख्येन विधिना चैव योगेन च यथाक्रमम् ॥
KK-12-03-361-008a	चिन्तयामि गतिं चास्य न गतिं वेद्मि चोत्तराम् ।
KK-12-03-361-008c	यथाज्ञानं तु वक्ष्यामि पुरुषं तु सनातनम् ॥
KK-12-03-361-009a	तस्यैकत्वं महत्त्वं च स चैकः पुरुषः स्मृतः ।
KK-12-03-361-009c	महापुरुषशब्दं स बिभर्त्येकः सनातनः ॥
KK-12-03-361-010a	एको हुताशो बहुधा समिध्यते एकः सूर्यस्तपसो योनिरेका ।
KK-12-03-361-010c	एको वायुर्बहुधा वाति लोके महोदधिश्चाम्भसां योनिरेकः ।
KK-12-03-361-010e	पुरुषश्चैको निर्गुणो विश्वरूपस्तं निर्गुणं पुरुषं चाविशन्ति ॥
KK-12-03-361-011a	हित्वा गुणमयं सर्वं कर्मं हित्वा शुभाशुभम् ।
KK-12-03-361-011c	उभे सत्यानृते त्यक्त्वा एवं भवति निर्गुणः ॥
KK-12-03-361-012a	अचिन्त्यं चापि तं ज्ञात्वा भावसूक्ष्मं चतुष्टयम् ।
KK-12-03-361-012c	विचरेद्योऽसमुन्नद्धः स गच्छेत्पुरुषं शुभम् ॥
KK-12-03-361-013a	एकं हि परमात्मानं केचिदिच्छन्ति पण्डिताः ।
KK-12-03-361-013c	एकात्मानं तथाऽऽत्मानमपरेध्यात्मचिन्तकाः ॥
KK-12-03-361-014a	तत्र यः परमात्मा हि स नित्यो निर्गुणः स्मृतः ।
KK-12-03-361-014c	स हि नारायणो ज्ञेयः सर्वात्मा पुरुषो हि सः ॥
KK-12-03-361-015a	न लिप्यते फलैश्चापि पद्मपत्रमिवाम्भसा ।
KK-12-03-361-015c	कर्मात्मा त्वपरो योसौ मोक्षबन्धैः स युज्यते ॥
KK-12-03-361-016a	ससप्तदशकेनापि राशिना युज्यते च सः ।
KK-12-03-361-016c	एवं बहुविधः प्रोक्तः पुरुषस्ते यथाक्रमम् ॥
KK-12-03-361-017a	यत्तत्कृत्स्नं लोकतन्त्रस्य धाम वेद्यं परं बोधनीयं च वेदैः ।
KK-12-03-361-017c	मन्ता मन्तव्यं प्राशिता प्राशनीयं घ्राता घ्रेयं स्पर्शिता स्पर्शनीयम् ॥
KK-12-03-361-018a	द्रष्टा द्रष्टव्यं श्राविता श्रावणीयं ज्ञाता ज्ञेयं सगुणं निर्गुणं च ।
KK-12-03-361-018c	यद्वै प्रोक्तं तात सम्यक्प्रधानं नित्यं चैतच्छाश्वतं चाव्ययं च ॥
KK-12-03-361-019a	यद्वै सूते धातुराद्यं विधानं तद्वै विप्राः प्रवदन्तेऽनिरुद्धम् ।
KK-12-03-361-019c	यद्वै लोके वैदिकं कर्म साधु आशीर्युक्तं तद्धि तस्योपभोग्यम् ॥
KK-12-03-361-020a	देवाः सर्वे मनुयः साधु दान्तास्तं प्राग्वंशे यज्ञभागं भजन्ते ।
KK-12-03-361-020c	अहं ब्रह्मा आद्य ईशः प्रजानां तस्माज्जातस्त्वं च मत्तः प्रसूतः ॥
KK-12-03-361-021ac	मत्तो जगज्जङ्गमं स्थावरं च सर्वे वेदाः सरहस्या हि पुत्र ॥
KK-12-03-361-022a	चतुर्विभक्तः पुरुषः स क्रीडति यथेच्छति ।
KK-12-03-361-022c	एवं स भगवान्देवः स्वेन ज्ञानेन बोधयत् ॥
KK-12-03-361-023a	एतत्ते कथितं पुत्र यथावदनुपृच्छतः ।
KK-12-03-361-023c	साङ्ख्यज्ञाने तथा योगे यथावदनुवर्णितम् ॥ 

इति श्रीमन्महाभारते शान्तिपर्वणि मोक्षधर्मपर्वणि नारायणीयसमाप्तौ एकषष्ट्यधिकत्रिशततमोऽध्यायः ॥ 361 ॥

12-361-2 सगुणो निर्गुणो विश्व इति ट. ध. पाठः ॥
