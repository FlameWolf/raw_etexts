अध्यायः 104

भीष्मेण युधिष्ठिरम् प्रति कौसल्यकालकवृक्षीयसंवादानुवादः ॥ 1 ॥
KK-12-01-104-001	युधिष्ठिर उवाच 
KK-12-01-104-001a	धार्मिकोऽर्थानसम्प्राप्य राजामात्यैः प्रबाधितः ।
KK-12-01-104-001c	च्युतः कोशाच्च दण्डाच्च सुखमिच्छन्कथं चरेत् ॥
KK-12-01-104-002	भीष्म उवाच 
KK-12-01-104-002a	अत्रायं क्षेमदर्शीय इतिहासोऽनुगीयते ।
KK-12-01-104-002c	तत्तेऽहं सम्प्रवक्ष्यामि तन्निबोध युधिष्ठिर ॥
KK-12-01-104-003a	क्षेमदर्शी नृपसुतो यत्र क्षीणबलः पुरा ।
KK-12-01-104-003c	मुनिं कालकवृक्षीयमाजमामेति नः श्रुतम् ।
KK-12-01-104-003e	तं पप्रच्छानुसङ्गृह्य कृच्छ्रामापदमास्थितः ॥
KK-12-01-104-004a	अर्थेषु भागी पुरुष ईहमानः पुनः पुनः ।
KK-12-01-104-004c	अलब्ध्वा मद्विधो राज्यं ब्रह्मन्किं कर्तुमर्हति ॥
KK-12-01-104-005a	अन्यत्र मरणाद्दैन्यादन्यत्र परसंश्रयात् ।
KK-12-01-104-005c	क्षुद्रादन्यत्र चाचारात्तन्ममाचक्ष्व सत्तम ॥
KK-12-01-104-006a	व्याधिना चाभिपन्नस्य मानसेनेतरेण वा ।
KK-12-01-104-006c	बहुश्रुतः कृतप्रज्ञस्त्वद्विधः शरणं भवेत् ॥
KK-12-01-104-007a	निर्विद्य हि नरः कामान्नियम्य सुखमेधते ।
KK-12-01-104-007c	त्वक्त्वा प्रीतिं च शोकं च लब्ध्वा बुद्धिमयं वसु ॥
KK-12-01-104-008a	सुखमर्थाश्रयं येषामनुशोचामि तानहम् ।
KK-12-01-104-008c	मम ह्यर्थाः सुबहवो नष्टाः स्वप्नगता इव ॥
KK-12-01-104-009a	दुष्करं बत कुर्वन्ति महतोऽर्थांस्त्यजन्ति ये ।
KK-12-01-104-009c	वयं त्वेतान्परित्यक्तुमसतोऽपि न शक्नुमः ॥
KK-12-01-104-010a	इमामवस्थां सम्प्राप्तं दीनमार्तं श्रिया च्युतम् ।
KK-12-01-104-010c	यदन्यत्सुखमस्तीह तद्ब्रह्मन्ननुशाधि माम् ॥
KK-12-01-104-011a	कौसल्येनैवमुक्तस्तु राजपुत्रेण धीमता ।
KK-12-01-104-011c	मुनिः कालकवृक्षीयः प्रत्युवाच महाद्युतिः ॥
KK-12-01-104-012a	पुरस्तादेव ते बुद्धिरियं कार्या विजानतः ।
KK-12-01-104-012c	अनित्यं सर्वमेवैतदहं च मम चास्ति यत् ॥
KK-12-01-104-013a	यत्किञ्चिन्मन्यसेऽस्तीति सर्वं नास्तीति विद्धि तत् ।
KK-12-01-104-013c	एवं न व्यथते प्राज्ञः कृच्छ्रामप्यापदं गतः ॥
KK-12-01-104-014a	यद्धि भूतं भविष्यच्च ध्रुवं तन्न भविष्यति ।
KK-12-01-104-014c	एवं विदितवेद्यस्त्वमनर्थेभ्यः प्रमोक्ष्यसे ॥
KK-12-01-104-015a	ये च पूर्वसमारम्भा ये च पूर्वतरे परे ।
KK-12-01-104-015c	सर्वं नास्तीति ते चैव तज्ज्ञात्वा को नु सञ्ज्वरेत् ॥
KK-12-01-104-016a	भूत्वा च न भवत्येतदभूत्वा च भविष्यति ।
KK-12-01-104-016c	शोके न ह्यस्ति सामर्थ्यं शोचेत स कथं नरः ॥
KK-12-01-104-017a	क्वनु तेऽद्य पिता राजन्क्वनु तेऽद्य पितामहः ।
KK-12-01-104-017c	न त्वं पश्यसि तानद्य न त्वां पश्यन्ति तेऽपि वा ॥
KK-12-01-104-018a	आत्मनोऽध्रुवतां पश्यंस्तांस्त्वं किमनुशोचसि ।
KK-12-01-104-018c	बुद्ध्या चैवानुबुद्ध्यस्व ध्रुवं हि न च विद्यते ॥
KK-12-01-104-019a	अहं च त्वं च नृपते सुहृदः शत्रवश्च ते ।
KK-12-01-104-019c	अवश्यं न भविष्यामः सर्वं च न भविष्यति ॥
KK-12-01-104-020a	ये तु विंशतिवर्षा वै त्रिंशद्वर्षाश्च मानवाः ।
KK-12-01-104-020c	अर्वागेव हि ते सर्वे मरिष्यन्ति शरच्छतात् ॥
KK-12-01-104-021a	अपि चेन्महतो वित्तान्न प्रमुच्येत पूरुषः ।
KK-12-01-104-021c	नैतन्ममेति तन्मत्वा कुर्वीत प्रियमात्मनः ॥
KK-12-01-104-022a	अनागतं यन्न ममेति विद्यादतिक्रान्तं यन्न ममेति विद्यात् ।
KK-12-01-104-022c	दिष्टं बलीय इति मन्यमानास्ते पण्डितास्तत्सतां वृत्तिमाहुः ॥
KK-12-01-104-023a	अनाढ्याश्चापि जीवन्ति राज्यं चाप्यनुशासते ।
KK-12-01-104-023c	बुद्धिपौरुषसम्पन्नास्त्वया तुल्याधिका जनाः ॥
KK-12-01-104-024a	न च त्वमिव शोचन्ति तस्मात्त्वमपि मा शुचः ।
KK-12-01-104-024c	किं न त्वं तैर्नरैः श्रेयांस्तुल्यो वा बुद्धिपौरुषैः ॥
KK-12-01-104-025	राजोवाच 
KK-12-01-104-025a	यादृच्छिकं सर्वमासीत्तद्राज्यमिति चिन्तये ।
KK-12-01-104-025c	ह्रियते सर्वमेवेदं कालेन महता द्विज ॥
KK-12-01-104-026a	तस्यैव ह्रियमाणस्य स्रोतसेव तपोधन ।
KK-12-01-104-026c	फलमेतत्प्रपश्यामि यथालब्धेन वर्तयन् ॥
KK-12-01-104-027	मुनिरुवाच 
KK-12-01-104-027a	अनागतमतीतं च याथातथ्यविनिश्चयात् ।
KK-12-01-104-027c	नानुशोचेत कौसल्य सर्वार्थेषु तथा भव ॥
KK-12-01-104-028a	अवाप्यान्कामयन्नर्थान्नानवाप्यान्कदाचन ।
KK-12-01-104-028c	प्रत्युत्पन्नाननुभवन्मा शुचस्त्वमनागतान् ॥
KK-12-01-104-029a	यथालब्धोपपन्नार्थैस्तथा कौसल्य रंस्यसे ।
KK-12-01-104-029c	कच्चिच्छुद्धस्वभावेन श्रिया हीनो न शोचसि ॥
KK-12-01-104-030a	पुरस्ताद्भूतपूर्वत्वाद्धीनभोग्यो हि दुर्मतिः ।
KK-12-01-104-030c	धातारं गर्हते नित्यं लब्धार्थश्च न मृष्यते ॥
KK-12-01-104-031a	अनर्हानपि चैवान्यान्मन्यते श्रीमतो जनान् ।
KK-12-01-104-031c	एतस्मात्कारणादेतद्दुःखं भूयोऽनुवर्तते ॥
KK-12-01-104-032a	ईर्ष्याभिमानसम्पन्ना राजन्पुरुषमानिनः ।
KK-12-01-104-032c	कच्चित्त्वं न तथा प्राज्ञ मत्सरी कोसलाधिप ॥
KK-12-01-104-033a	सहस्व श्रियमन्येषां यद्यपि त्वयि नास्ति सा ।
KK-12-01-104-033c	अन्यत्रापि सतीं लक्ष्मीं कुशला भुञ्जते नराः ।
KK-12-01-104-033e	अभिनिष्यन्दते देही श्रीभूतश्च द्विषज्जनात् ॥
KK-12-01-104-034a	श्रियं च पुत्रपौत्रं च मनुष्या धर्मचारिणः ।
KK-12-01-104-034c	त्यागधर्मविदो धीराः स्वयमेव त्यजन्त्युत ॥
KK-12-01-104-035a	`त्यक्तं स्वायम्भुवे वंशे शुभेन भरतेन च ।
KK-12-01-104-035c	नानारत्नसमाकीर्णं राज्यं स्फीतमिति श्रुतम् ॥
KK-12-01-104-036a	तथाऽन्यैर्भूमिपालैश्च त्यक्तं राज्यं महोदयम् ।
KK-12-01-104-036c	त्यक्त्वा राज्यानि ते सर्वे वने वन्यफलाशिनः ।
KK-12-01-104-036e	गताश्च तपसः पारं दुःखस्यान्तं च भूमिपाः ॥
KK-12-01-104-037a	बहुसङ्कुसुकं दृष्ट्वा विधित्सासाधनेन च ।
KK-12-01-104-037c	तथान्ये सन्त्यजन्त्येव मत्वा परमदुर्लभम् ॥
KK-12-01-104-038a	त्वं पुनः प्राज्ञरूपः सन्कृपणं परितप्यसे ।
KK-12-01-104-038c	अकाम्यान्कामयानोऽर्थान्पराधीनानुपद्रवान् ॥
KK-12-01-104-039a	तां बुद्धिमनुविज्ञाय त्वमेवैनान्परित्यज ।
KK-12-01-104-039c	अनर्थाश्चार्थरूपेण ह्यर्थाश्चानर्थरूपिणः ॥
KK-12-01-104-040a	अर्थायैव हि केषाञ्चिद्धननाशा भवन्त्युत ।
KK-12-01-104-040c	अनित्यं तत्सुखं मत्वा श्रियमन्ये न लिप्सते ॥
KK-12-01-104-041a	रममाणः श्रिया कश्चिन्नान्यच्छ्रेयोऽभिमन्यते ।
KK-12-01-104-041c	तथा तस्येहमानस्य संरम्भोऽपि विनश्यति ॥
KK-12-01-104-042a	कृच्छ्राल्लब्धमभिप्रेतं यथा कौसल्य नश्यति ।
KK-12-01-104-042c	तदा निर्विद्यते सोऽर्थात्परिभग्नक्रमो नरः ॥
KK-12-01-104-043ac	`अनित्यां तां श्रियं मत्वा श्रियं वा कः परीप्सति ॥'
KK-12-01-104-044a	धर्ममेकेऽभिपद्यन्ते कल्याणाभिजना नराः ।
KK-12-01-104-044c	परत्र सुखमिच्छन्तो निर्विद्येयुश्च लौकिकात् ॥
KK-12-01-104-045a	जीवितं सन्त्यजन्त्येके धनलोभपरा नराः ।
KK-12-01-104-045c	न जीवितार्थं मन्यन्ते पुरुषा हि धनादृते ॥
KK-12-01-104-046a	पश्य चैषां कृपणतां पश्य चैषामबुद्धिताम् ।
KK-12-01-104-046c	अध्रुवे जीविते मोहादर्थतृष्णामुपाश्रिताः ॥
KK-12-01-104-047a	सञ्चये च विनाशान्ते मरणान्ते च जीविते ।
KK-12-01-104-047c	संयोगे च वियोगान्ते कोनु विप्रणयेन्मनः ॥
KK-12-01-104-048a	धनं वा पुरुषो राजन्पुरुषं वा पुनर्धनम् ।
KK-12-01-104-048c	अवश्यं प्रजहात्येव तद्विद्वान्कोनु सञ्ज्वरेत् ॥
KK-12-01-104-049a	अन्यत्रोपनता ह्यापत्पुरुषं तोषयत्युत ।
KK-12-01-104-049c	तेन शान्तिं न लभते नाहमेवेति कारणात् ॥'
KK-12-01-104-050a	अन्येषामपि नश्यन्ति सुहृदश्च धनानि च ।
KK-12-01-104-050c	पश्य बुद्ध्या मनुष्याणां तुल्यामापदमात्मनः ।
KK-12-01-104-050e	नियच्छ यच्छ संयच्छ इन्द्रियाणि मनस्तथा ॥
KK-12-01-104-051ac	प्रतिषेद्धा न चाप्येषु दुर्बलेष्वहितेषु च ॥
KK-12-01-104-052a	प्राप्तिसृष्टेषु भावेषु व्यपकृष्टेष्वसम्भवे ।
KK-12-01-104-052c	प्रज्ञानतृप्तो विक्रान्तस्त्वद्विधो नानुशोचति ॥
KK-12-01-104-053a	अल्पमिच्छन्नचपलो मृदुर्दान्तः सुसंस्थितः ।
KK-12-01-104-053c	ब्रह्मचर्योपपन्नश्च त्वद्विधो नैव मुह्यति ॥
KK-12-01-104-054a	न त्वेव जाल्मीं कापालीं वृत्तिमेषितुमर्हसि ।
KK-12-01-104-054c	नृशंसवृत्तिं पापिष्ठां दुःखां कापुरुषोचिताम् ॥
KK-12-01-104-055a	अपि मूलफलाहारो रमस्वैको महावने ।
KK-12-01-104-055c	वाग्यतः सङ्गृहीतात्मा सर्वभूतदयान्वितः ॥
KK-12-01-104-056a	सदृशं पण्डितस्यैतदीषादन्तेन हस्तिना ।
KK-12-01-104-056c	यदेको रमतेऽरण्ये यच्चाप्यल्पेन तुष्यति ॥
KK-12-01-104-057a	महाह्रदः सङ्क्षुभित आत्मनैव प्रसीदति ।
KK-12-01-104-057c	`एवं नरः स्वत्मानैव कृतप्रज्ञः प्रसीदति ॥'
KK-12-01-104-058a	एतदेवं गतस्याहं सुखं पश्यामि केवलम् ।
KK-12-01-104-058c	असम्भवे श्रियो राजन्हीनस्य सचिवादिभिः ।
KK-12-01-104-058e	दैवे प्रतिनिविष्टे च किं श्रेयो मन्यते भवान् ॥ 

इति श्रीमन्महाभारते शान्तिपर्वणि राजधर्मपर्वणि चतुरधिकशततमोऽध्यायः ॥ 104 ॥

12-104-4 भागी भागार्हः । ईहमानो यतमानः ॥ 12-104-6 इतरेण शारीरेण ॥ 12-104-7 निर्विद्य विरज्य । कामाद्विषयभोगात् । बुद्धिमयं वसु ज्ञानरूपं धनम् ॥ 12-104-12 इयं निर्विद्यतीति श्लोकेन त्वया प्रोक्ता । अहं च यच्च ममाऽस्त्येतत्सर्वमनित्यमिति जानतस्ते त्वया ॥ 12-104-13 नास्ति तुच्छत्वात् ॥ 12-104-22 तन्निर्ममत्वम् ॥ 12-104-25 यादृच्छिकमयत्नादागतम् ॥ 12-104-26 एतच्छोकाख्यं फलं यथालब्धेन वर्तयन् जीवन्नपि पश्यामि । यादृच्छिकस्य नाशेन जीवनालोपेऽपि शोको न नश्यतीत्यर्थः ॥ 12-104-30 न मृष्यते तैर्न सन्तुष्यति ॥ 12-104-33 अन्यत्र शत्रौ । कुशला निर्मत्सराः । अभिनिष्यन्दते प्रस्रवति ॥ 12-104-37 विधित्सा क्रियाणामनुपरमस्तेन साधनेन च सङ्कुसुकमस्थिरम् ॥ 12-104-38 उपद्रवानस्थिरान् ॥ 12-104-39 अर्थरूपेण भासमानाः ॥ 12-104-40 आद्यस्योदाहरणम् अर्थायेति ॥ 12-104-41 द्वितीयस्योदाहरणं रममाण इति ॥ 12-104-42 परिभग्नक्रमो नष्टारम्भः ॥ 12-104-47 विप्रणयेद्दद्यात् ॥ 12-104-50 नियम्य सर्वं सङ्गं च इति ट. ड. पाठः ॥ 12-104-52 प्रतिकृष्टेषु भाग्येषु व्यपकृष्टेषु सम्भवे इति ट. थ. पाठः ॥
