अध्यायः 061

युधिष्ठिरम् प्रति भीष्मेण ब्राह्मणधर्मकथनम् ॥ 1 ॥
KK-12-01-061-001	युधिष्ठिर उवाच 
KK-12-01-061-001a	पुनः शिवान्महोदर्कानहिंस्रांल्लोकसम्मतान् ।
KK-12-01-061-001c	ब्रूहि धर्मान्सुखोपायान्मद्विधानां सुखावहान् ॥
KK-12-01-061-002	भीष्म उवाच 
KK-12-01-061-002a	ब्राह्मणस्य तु चत्वारस्त्वाश्रमा विहिताः प्रभो ।
KK-12-01-061-002c	वर्णास्तान्नानुवर्तन्ते त्रयो भारतसत्तम ॥
KK-12-01-061-003a	उक्तानि कर्माणि बहूनि राजन्स्वर्ग्याणि राजन्यपरायणानि ।
KK-12-01-061-003c	शास्त्रस्य सर्वस्य विधौ स्मृतानि क्षात्रे हि सर्वं विहितं यथावत् ॥
KK-12-01-061-004a	क्षात्राणि वैश्यानि च सेवमानः शौद्राणि कर्माणि च ब्राह्मणः सन् ।
KK-12-01-061-004c	अस्मिँल्लोके निन्दितो मन्दचेताः परे च लोके निरयं प्रयाति ॥
KK-12-01-061-005a	या सञ्ज्ञा विहिता लोके दासे शुनि वृके पशौ ।
KK-12-01-061-005c	विकर्मणि स्थिते विप्रे तां सञ्ज्ञां कुरु पाण्डव ॥
KK-12-01-061-006a	षट्कर्मसम्प्रवृत्तस्य आश्रमेषु चतुर्ष्वपि ।
KK-12-01-061-006c	सर्वधर्मोपपन्नस्य तद्भूतस्य कृतात्मनः ॥
KK-12-01-061-007a	ब्राह्मणस्य विशुद्धस्य तपस्यभिरतस्य च ।
KK-12-01-061-007c	निराशिषो वदान्यस्य लोका ह्यक्षरसञ्ज्ञिताः ॥
KK-12-01-061-008a	यो यस्मिन्कुरुते कर्म यादृशं येन यत्र च ।
KK-12-01-061-008c	तादृशं तादृशेनैव सगुणं प्रतिपद्यते ॥
KK-12-01-061-009a	वृद्ध्या कृषिवणिक्त्वेन जीवसञ्जीवनेन च ।
KK-12-01-061-009c	वेत्तुमर्हसि राजेन्द्र स्वाध्यात्मगुणितेन च ॥
KK-12-01-061-010a	कालसञ्चोदितः काले कालपर्यायनिश्चितः ।
KK-12-01-061-010c	उत्तमाधममध्यानि कर्माणि कुरुतेऽवशः ॥
KK-12-01-061-011a	अन्तवन्ति प्रदानानि परं श्रेयस्कराणि च ।
KK-12-01-061-011c	स्वकर्मविहितो लोको ह्यक्षरः सर्वतोमुखः ॥ 

इति श्रीमन्महाभारते शान्तिपर्वणि राजधर्मपर्वणि एकषष्टितमोऽध्यायः ॥ 61 ॥

12-61-6 षट्कर्माणि प्राणायामः प्रत्याहारो ध्यानं धारणा तर्कः समाधिरिति । इज्यादीनामाश्रमान्तरेष्वयोगात् । सर्वधर्मोऽहिंसा ॥ 12-61-7 तपसि विचारे । अक्षरसञ्ज्ञिताः अक्षयाः ॥ 12-61-8 यः पुमान्यस्मिन्नवस्थाविशेषे यत्र देशे काले वा येन फलेन निमित्तेन यत्कर्म करोति साध्वसाधु वा तत्सकलं लोभाच्चिराभ्यासाच्च सगुणमेवेति प्रतिपद्यते नत्विदं निन्द्यमिति ततो विरज्यत इत्यर्थः ॥ 12-61-9 जीवैः सञ्जीवनं मृगयाजीवित्वं तेन । वृद्ध्यादिभिः समानमिति वेत्तुमर्हसि उक्तहेतोरित्यर्थः ॥ 12-61-10 कालेन पर्येत्याविर्भवतीति कालपर्यायः प्राग्भवीयो वासनासमूहस्तेन निश्चितः ॥
