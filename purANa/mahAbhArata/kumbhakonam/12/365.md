अध्यायः 365

अतिथिना ब्राह्मणम् प्रति श्रेयःसाधनावगमनाय पद्माख्यनागसमीपगमनचोदना ॥ 1 ॥
KK-12-03-365-001	अतिथिरुवाच 
KK-12-03-365-001a	उपदेशं तु ते विप्र करिष्येऽहं यथाक्रमम् ।
KK-12-03-365-001c	गुरुणा मे यथाख्यातमर्थतत्त्वं तु मे शृणु ॥
KK-12-03-365-002a	यत्र पूर्वाभिसर्गे वै धर्मचक्रं प्रवर्तितम् ।
KK-12-03-365-002c	नैमिषे गोमतीतीरे तत्र नागह्रदो महान् ॥
KK-12-03-365-003a	समग्रैस्त्रिदशैस्तत्र इष्टमासीद्द्विजर्षभ ।
KK-12-03-365-003c	यत्रेन्द्रातिक्रमं चक्रे मान्धाता राजसत्तमः ॥
KK-12-03-365-004a	कृताधिवासो धर्मात्मा तत्र चक्षुःश्रवा महान् ।
KK-12-03-365-004c	पद्मनाभो महानागः पद्म इत्येव विश्रुतः ॥
KK-12-03-365-005a	स वाचा कर्मणा चैव मनसा च द्विजर्षभः ।
KK-12-03-365-005c	प्रसादयति भूतानि त्रिविधे वर्त्मनि स्थितः ॥
KK-12-03-365-006a	साम्ना भेदेन दानेन दणडेनेति चतुर्विधम् ।
KK-12-03-365-006c	विषमस्थं समस्थं च चक्षुर्ध्यानेन रक्षति ॥
KK-12-03-365-007a	तमतिक्रम्य विधिना प्रष्टुमर्हसि काङ्क्षितम् ।
KK-12-03-365-007c	स ते परमकं धर्मं न मिथ्या दर्शयिष्यति ॥
KK-12-03-365-008a	स हि सर्वातिथिर्नागो बुद्धिशास्त्रविशारदः ।
KK-12-03-365-008c	गुणैरनुपमैर्युक्तः समस्तैराभिकामिकैः ॥
KK-12-03-365-009a	प्रकृत्या नित्यसलिलो नित्यमध्ययने रतः ।
KK-12-03-365-009c	तपोदमाभ्यां संयुक्तो वृत्तेनानवरेण च ॥
KK-12-03-365-010a	यज्वा दानपतिः क्षान्तो वृत्ते च परमे स्थितः ।
KK-12-03-365-010c	सत्यवागनसूयुश्च शीलवान्नियतेन्द्रियः ॥
KK-12-03-365-011a	शेषान्नभोक्ता वचनानुकूलो हितार्जवोत्कृष्टकृताकृतज्ञः ।
KK-12-03-365-011c	अवैरकृद्भूतहिते नियुक्तो गङ्गाह्रदाम्भोभिजनोपपन्नः ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चषष्ट्यधिकत्रिशततमोऽध्यायः ॥ 365 ॥

12-365-4 चक्षुःश्रवाः सर्पः ॥ 12-365-5 त्रिविधे कर्मज्ञानोपास्त्यात्मके ॥ 13-365-6 चतुर्विधं यथा स्यात्तया । चक्षुः चक्षुरादि । ध्यानेन वस्तुतत्त्वानुसन्धानेन ॥ 13-365-7 अतिक्रम्योपगम्य ॥ 12-365-8 आभिकामिकैरभीप्सितैः ॥
