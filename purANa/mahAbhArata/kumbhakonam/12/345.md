अध्यायः 345

भीष्मेण युधिष्ठिरम् प्रति उपरिचरवसोः शापप्राप्तितद्विमोचनप्रकारकथनम् ॥ 1 ॥
001	युधिष्ठिर उवाच 
001a	यदा भक्तो भगवति आसीद्राजा महान्वसुः ।
001c	किमर्थं स परिभ्रष्टो विवेश विवरं भुवः ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	ऋषीणां चैव संवादं त्रिदशानां च भारत ॥
003a	'इयं वै कर्मभूमिः स्यात्स्वर्गो भोगाय कल्पितः ।
003c	तस्मादिन्द्रो महीं प्राप्य यजनाय तु दीक्षितः ॥
004a	सवनीयपशोः काल आगते तु बृहस्पतिः ।
004c	पिष्टमानीयतामत्र पश्वर्थमिति भाषत ॥
005a	तच्छ्रुत्वा देवताः सर्वा इदमूचुर्द्विजोत्तमम् ।
005c	बृहस्पतिं मांसगृद्धाः पृथक्पृथगिदं पुनः ॥'
006a	अजेन यष्टव्यमिति प्राहुर्देवा द्विजोत्तमान् ।
006c	स च छागोप्यजो ज्ञेयो नान्यः पशुरिति स्थितिः ॥
007	ऋषय ऊचुः 
007a	बीजैर्यज्ञेषु यष्टव्यमिति वै वैदिकी श्रुतिः ।
007c	अजसञ्ज्ञानि बीजानि च्छागं नो हन्तुमर्हथ ॥
008a	नैष धर्मः सतां देवा यत्र वध्येत वै पशुः ।
008c	इदं कृतयुगं श्रेष्ठं कथं वध्येत वै पशुः ॥
009	भीष्म उवाच 
009a	तेषां संवदतामेवमृषीणां विबुधैः सह ।
009c	मार्गागतो नृपश्रेष्ठस्तं देशं प्राप्तवान्वसुः ॥
010a	अन्तरिक्षचरः श्रीमान्सहस्रबलवाहनः ।
010c	तं दृष्ट्वा सहसाऽऽयान्तं वसुं ते त्वन्तरिक्षगम् ॥
011a	ऊचुर्द्विजातयो देवानेष च्छेत्स्यति संशयम् ।
011c	यज्वा दानपतिः श्रेष्ठः सर्वभूतहितप्रियः ।
011e	कथंस्विदन्यथा ब्रूयादेष वाक्यं महान्वसुः ॥
012a	एवं ते संविदं कृत्वा विबुधा ऋषयस्तथा ।
012c	अपृच्छन्सहिताऽभ्येत्य वसुं राजानमन्तिकात् ॥
013a	भो राजन्केन यष्टव्यमजेनाहोस्विदौषधैः ।
013c	एतन्नः संशयं छिन्धि प्रमाणं नो भवान्मतः ॥
014a	स तान्कृताञ्जलिर्भूत्वा परिपप्रच्छ वै वसुः ।
014c	कस्य वै को मतः पक्षो ब्रूत सत्यं द्विजोत्तमाः ॥
015	ऋषय ऊचुः 
015a	धान्यैर्यष्टव्यमित्येव पक्षोऽस्माकं नराधिप ।
015c	देवानां तु पशुः पक्षो मतो राजन्वदस्व नः ॥
016	भीष्म उवाच 
016a	देवानां तु मतं ज्ञात्वा वसुना पक्षसंश्रयात् ।
016c	छागेनाजेन यष्टव्यमेवमुक्तं वचस्तदा ॥
017a	कुपितास्ते ततः सर्वे मुनयः सूर्यवर्चसः ।
017c	ऊचुर्वसुं विमानस्थं देवपक्षार्थवादिनम् ॥
018a	सुरपक्षो गृहीतस्ते यस्मात्तस्माद्दिवः पत ।
018c	अद्यप्रभृति ते राजन्नाकाशे विहता गतिः ॥
019a	अस्माच्छापाभिघातेन महीं भित्त्वा प्रवेक्ष्यसि ।
019c	'विरुद्धं वेदसूत्राणामुक्तं यदि भवेन्नृप ।
019e	वयं विरुद्धवचना यदि तत्र पतामहे ॥'
020a	ततस्तस्मिन्मुहूर्तेऽथ राजोपरिचरस्तदा ।
020c	अधो वै सम्बभूवाशु भूमेर्विवरगो नृप ॥
021ac	स्मृतिस्त्वेवं न विजहौ तदा नारायणाज्ञया ॥
022a	देवास्तु सहिताः सर्वे वसोः शापविमोक्षणम् ।
022c	चिन्तयामासुरव्यग्राः सुकृतं हि नृपस्य तत् ॥
023a	अनेनास्मत्कृते राज्ञा शापः प्राप्तो महात्मना ।
023c	अस्य प्रतिप्रियं कार्यं सहितैर्नो दिवौकसः ॥
024a	इति बुद्ध्या व्यवस्याशु गत्वा निश्चयमीश्वराः ।
024c	ऊचुः संहृष्टमनसो राजोपरिचरं तदा ॥
025a	ब्रह्मण्य देवभक्तस्त्वं सुरासुरगुरुर्हरिः ।
025c	कामं स तव तुष्टात्मा कुर्याच्छापविमोक्षणम् ॥
026a	मानना तु द्विजातीनां कर्तव्या वै महात्मनाम् ।
026c	अवश्यं तपसा तेषां फलितव्यं नृपोत्तम ॥
027a	यतस्त्वं सहसा भ्रष्ट आकाशान्मेदिनीतलम् ।
027c	'विरुद्धं वेदसूत्राणां न वक्तव्यं हितार्थिना ॥
028a	अस्मत्पक्षनिमित्तेन व्यसनं प्राप्तमीदृशम् ।'
028c	एकं त्वनुग्रहं तुभ्यं दद्मो वै नृपसत्तम ।
028e	यावत्त्वं शापदोषेण कालमासिष्यसेऽनघ ॥
029a	भूमेर्विवरगो भूत्वा तावत्त्वं कालमाप्स्यसि ।
029c	यज्ञेषु सुहुतां विप्रैर्वसोर्धारां समाहितैः ॥
030a	प्राप्स्यसेऽस्मदनुध्यानान्मा च त्वां ग्लानिराविशेत् ।
030c	न क्षुत्पिपासे राजेन्द्र भूमेश्छिद्रे भविष्यतः ॥
031a	वसोर्धाराभिपीतत्वात्तेजसाऽऽप्यायितेन च ।
031c	स देवोऽस्मद्वरात्प्रीतो ब्रह्मलोकं हि नेष्यति ॥
032a	एवं दत्त्वा वरं राज्ञे सर्वे ते च दिवौकसः ।
032c	'क्रतुं समाप्य पिष्टेन मुनीनां वचनात्तदा ॥'
033a	गताः स्वभवनं देवा ऋषयश्च तपोधनाः ।
033c	'गृहीत्वा दक्षिणां सर्वे गतः स्वानाश्रमान्पुनः ॥
034a	वसुं विचिन्त्य शक्रश्च प्रविवेशामरावतीम् ।
034c	वसुर्विवरगस्तत्र व्यलीकस्य फलं गुरोः ॥'
035a	चक्रे वसुस्ततः पूजां विष्वक्सेनाय भारत ।
035c	जप्यं जगौ च सततं नारायणमुखोद्गतम् ॥
036a	तत्रापि पञ्चभिर्यज्ञैः पञ्चकालानरिन्दम ।
036c	अयजद्धरिं सुरपतिं भूमेर्विवरगोऽपि सन् ॥
037a	ततोऽस्य तुष्टो भगवान्भक्त्या नारायणो हरिः ।
037c	अनन्यभक्तस्य सतस्तत्परस्य जितात्मनः ॥
038a	वरदो भगवान्विष्णुः समीपस्थं द्विजोत्तमम् ।
038c	गरुत्मन्तं महावेगमाबभाषेऽप्सितं तदा ॥
039a	द्विजोत्तम महाभाग पश्यतां वचनान्मम ।
039c	सम्राड्राजा वसुर्नाम धर्मात्मा संशितव्रतः ॥
040a	ब्राह्मणानां प्रकोपेन प्रविष्टो वसुधातलम् ।
040c	मानितास्ते तु विप्रेन्द्रास्त्वं तु गच्छ द्विजोत्तम ॥
041a	भूमेर्विवरसङ्गुप्तं गरुडेह ममाज्ञया ।
041c	अधश्चरं नृपश्रेष्ठं खेचरं कुरु माचिरम् ॥
042a	गरुत्मानथ विक्षिप्य पक्षौ मारुतवेगवान् ।
042c	विवेश विवरं भूमेर्यत्रास्ते वाग्यतो वसुः ॥
043a	तत एनं समुत्क्षिप्य सहसा विनतासुतः ।
043c	उत्पपात नभस्तूर्णं तत्र चैनममुञ्चत ॥
044a	अस्मिन्मुहुर्ते सञ्जज्ञे राजोपरिचरः पुनः ।
044c	सशरीरो गतश्चैव ब्रह्मलोकं नृपोत्तमः ॥
045a	एवं तेनापि कौन्तेय वाग्दोषाद्देवताज्ञया ।
045c	प्राप्ता गतिरधस्तात्तु द्विजशापान्महात्मना ॥
046a	केवलं पुरुषस्तेन सेवितो हरिरीश्वरः ।
046c	ततः शीघ्रं जहौ शापं ब्रह्मलोकमवाप च ॥
047	भीष्म उवाच 
047a	एतत्ते सर्वमाख्यातं सम्भूता मानवा यथा ।
047c	नारदोऽपि यथा श्वेतं द्वीपं स गतवानृषिः ।
047e	तत्ते सर्वं प्रवक्ष्यामि शृणुष्वैकमना नृप ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चचत्वारिंशदधिकत्रिशततमोऽध्यायः ॥ 345 ॥

12-345-7 अजस्थस्य मेधस्य बीजेषु सङ्क्रमाद्बीजान्येवाजसञ्ज्ञानीति युक्तम् ॥ 12-345-23 अस्य प्रतिक्रिया कार्येति ध. पाठः ॥
