अध्यायः 259

भीष्मेण युधिष्ठिरम् प्रति योगिप्रशंसादिपरव्यासवाक्यानुवादः ॥ 1 ॥
KK-12-03-259-001	व्यास उवाच 
KK-12-03-259-001a	शरीराद्विप्रमुक्तं हि सूक्ष्मभूतं शरीरिणम् ।
KK-12-03-259-001c	कर्मभिः परिपश्यन्ति शास्त्रोक्तैः शास्त्रचेतसः ॥
KK-12-03-259-002a	यथा मरीच्यः सहिताश्चरन्ति गच्छन्ति तिष्ठन्ति च दृश्यमानाः ।
KK-12-03-259-002c	देहैर्विमुक्तानि वरन्ति लोकांस्तथैव सत्वान्यतिमानुषाणि ॥
KK-12-03-259-003a	प्रतिरूपं यथैवाप्सु तावत्सूर्यस्य लक्ष्यते ।
KK-12-03-259-003c	सत्ववांस्तु तथा सत्वं प्रतिरूपं स पश्यति ॥
KK-12-03-259-004a	तानि सूक्ष्माणि सत्वानि विमुक्तानि शरीरतः ।
KK-12-03-259-004c	तेन तत्वेन तत्वज्ञाः पश्यन्ति नियतेन्द्रियाः ॥
KK-12-03-259-005a	स्वपतां जाग्रतां चैष सर्वेषामात्मचिन्तितम् ।
KK-12-03-259-005c	प्रधानाद्वैधयुक्तानां दह्यते कर्मजं रजः ॥
KK-12-03-259-006a	यथाऽहनि तथा रात्रौ यथा रात्रौ तथाऽहनि ।
KK-12-03-259-006c	वशे तिष्ठति सत्वात्मा सततं योगयोगिनाम् ॥
KK-12-03-259-007a	तेषां नित्यं सदा नित्यो भूतात्मा सततं गुणैः ।
KK-12-03-259-007c	सप्तभिस्त्वन्वितः सूक्ष्मैश्चरिष्णुरजरामरः ॥
KK-12-03-259-008a	मनोबुद्धिपराभूतः स्वदेहपरदेहवित् ।
KK-12-03-259-008c	स्वप्नेष्वपि भवत्येष विज्ञाता सुखदुःखयोः ॥
KK-12-03-259-009a	तत्रापि लभते दुःखं तत्रापि लभते सुखम् ।
KK-12-03-259-009c	कामं क्रोधं च तत्रापि कृत्वा व्यसनमृच्छति ॥
KK-12-03-259-010a	प्रीणितश्चापि भवति महतोऽर्थानवाप्य हि ।
KK-12-03-259-010c	करोति पुण्यं तत्रापि जाग्रन्निव च पश्यति ॥
KK-12-03-259-011a	सदोष्मान्तर्गतश्चापि गर्भत्वं समुपेयिवान् ।
KK-12-03-259-011c	दश मासान्वसन्कुक्षौ नैषोऽन्नमिव जीर्यते ॥
KK-12-03-259-012a	तमेतमतितेजोंशं भूतात्मानं हृदि स्थितम् ।
KK-12-03-259-012c	तमोरजोभ्यामाविष्टा नानुपश्यन्ति मूर्तिषु ॥
KK-12-03-259-013a	योगशास्त्रपरा भूत्वा स्वमात्मानं परीप्सवः ।
KK-12-03-259-013c	'तमोरजोभ्यां निर्मुक्तास्तं प्रपश्यन्ति मूर्तिषु ।'
KK-12-03-259-013e	अनुच्छ्वासान्यमूर्तानि यानि वज्रोपमान्यपि ॥
KK-12-03-259-014a	पृथग्भूतेषु सृष्टेषु चतुर्ष्वाश्रमकर्मसु ।
KK-12-03-259-014c	समाधौ योगमेवैतच्छाण्डिल्यः सममब्रवीत् ॥
KK-12-03-259-015a	विदित्वा सप्तसूक्ष्माणि षडङ्गं च महेश्वरम् ।
KK-12-03-259-015c	प्रधानविनियोगज्ञः परं ब्रह्मानुपश्यति ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनषष्ट्यधिकद्विशततमोऽध्यायः ॥ 259 ॥

12-259-8 स्वप्नेष्वपि स्वदेहं परदेहं च स्थूलादन्यं वेत्तीति तथा ॥ 12-259-13 वज्रोपमानि ब्राह्मप्रलयेऽप्यविनाशीनि ॥
