अध्यायः 095

भीष्मेण युधिष्ठिरम् प्रति युद्धधर्मकथनम् ॥ 1 ॥
KK-12-01-095-001	युधिष्ठिर उवाच 
KK-12-01-095-001a	अथ यो विजिगीषेत क्षत्रियः क्षत्रियं युधि ।
KK-12-01-095-001c	कस्तस्य विजये धर्मो ह्येतं पृष्टो ब्रवीहि मे ॥
KK-12-01-095-002	भीष्म उवाच 
KK-12-01-095-002a	ससहायोऽसहायो वा राष्ट्रमागम्य भूमिपः ।
KK-12-01-095-002c	ब्रूयादहं वो राजेति रक्षिष्यामि च वः सदा ॥
KK-12-01-095-003a	मम धर्मबलिं दत्त किंवा मां प्रतिपत्स्यथ ।
KK-12-01-095-003c	ते चोक्तमागतं तत्र वृणीयुः कुशलं भवेत् ॥
KK-12-01-095-004a	ते चेदक्षत्रियाः सन्तो विरुध्येरन्कथञ्चन ।
KK-12-01-095-004c	सर्वोपायैर्नियन्तव्या विकर्मस्था नराधिप ॥
KK-12-01-095-005a	अशस्त्रं क्षत्रियं मत्वा शस्त्रं गृह्णात्यथापरः ।
KK-12-01-095-005c	त्राणायाप्यसमर्थं तं मन्यमानमतीव च ॥
KK-12-01-095-006	युधिष्ठिर उवाच 
KK-12-01-095-006a	अथः यः क्षत्रियो राजा क्षत्रियं प्रत्युपाव्रजेत् ।
KK-12-01-095-006c	कथं स्प्रतियोद्धव्यस्तन्मे ब्रूहि पितामह ॥
KK-12-01-095-007	भीष्म उवाच 
KK-12-01-095-007a	नासन्नह्यो नाकवचो योद्धव्यः क्षत्रियो रणे ।
KK-12-01-095-007c	एक एकेन भाव्यश्च विसृजेति क्षिपामि च ॥
KK-12-01-095-008a	स चेत्सन्नद्ध आगच्छेत्सन्नद्धव्यं ततो भवेत् ।
KK-12-01-095-008c	स चेत्ससैन्य आगच्छेत्ससैन्यस्तमथाह्वयेत् ॥
KK-12-01-095-009a	स चेन्निकृत्या युध्येत निकृत्या प्रतियोधयेत् ।
KK-12-01-095-009c	अथ चेद्धर्मतो युध्येद्धर्मेणैव निवारयेत् ॥
KK-12-01-095-010a	नाश्वेन रथिनं यायादुदियाद्रथिनं रथी ।
KK-12-01-095-010c	व्यसने न प्रहर्तव्यं न भीताय जिताय च ॥
KK-12-01-095-011a	नेषुर्लिप्तो न कर्णी स्यादसतामेतदायुधम् ।
KK-12-01-095-011c	यथार्थमेव योद्धव्यं न क्रुद्ध्येत जिघांसतः ॥
KK-12-01-095-012a	`नास्त्येकस्य गजो युद्धे गजश्चैकस्य विद्यते ।
KK-12-01-095-012c	न पदातिर्गजं युध्येन्न गतेन पदातिनम् ॥
KK-12-01-095-013a	हस्तिना योधयेन्नागं कदाचिच्छिक्षितो हयः ।
KK-12-01-095-013c	दिव्यास्त्रबलसम्पन्नः कामं युध्येत सर्वदा ।
KK-12-01-095-013e	नागे भूमौ समे चैव रथेनाश्वेन वा पुनः ॥
KK-12-01-095-014a	रामरावणयोर्युद्धे हरयो वै पदातयः ।
KK-12-01-095-014c	लक्ष्मणश्च महाभागस्तथा राजन्विभीषणः ॥
KK-12-01-095-015a	रावणस्यान्तकाले च रथेनैन्द्रेण राघवः ।
KK-12-01-095-015c	निजघान दुराचारं रावणं पापकारिणम् ॥
KK-12-01-095-016a	दिव्यास्त्रबलसम्पन्ने सर्वमेतद्विधीयते ।
KK-12-01-095-016c	देवासुरेषु सर्वेषु दृष्टमेतत्पुरातनैः ॥'
KK-12-01-095-017a	[साधूनां तु यदा भेदात्साधुश्चेद्व्यसनी भवेत् ।]
KK-12-01-095-017c	निष्प्राणो नाभिहन्तव्यो नानपत्यः कथञ्चन |
KK-12-01-095-017e	भग्नशस्त्रो विपन्नश्च कृत्तज्यो हतवाहनः ||
KK-12-01-095-018a	चिकित्स्यः स्यात्स्वविषये प्राप्यो वा स्वगृहे भवेत् |
KK-12-01-095-018c	निर्व्रणश्च स भोक्तव्य एष धर्मः सनातनः ॥
KK-12-01-095-019a	तस्माद्धर्मेण योद्धव्यमिति स्वायम्भुवोऽब्रवीत् ।
KK-12-01-095-019c	सत्सु नित्यः सतां धर्मस्तमास्थाय न नाशयेत् ॥
KK-12-01-095-020a	यो वै जयत्यधर्मेण क्षत्रियो धर्मसङ्गरः ।
KK-12-01-095-020c	आत्मानमात्मना हन्ति पापो निकृतिजीवनः ॥
KK-12-01-095-021a	कर्म चैतदसाधूनां साधून्योऽसाधुना जयेत् ।
KK-12-01-095-021c	धर्मेण निधनं श्रेयो न जयः पापकर्मणा ॥
KK-12-01-095-022a	नाधर्मश्चरितो राजन्सद्यः फलति गौरिव ।
KK-12-01-095-022c	मूलानि च प्रशाखाश्च दहन्समधिगच्छति ॥
KK-12-01-095-023a	पापेन कर्मणा वित्तं लब्ध्वा पापः प्रहृष्यति ।
KK-12-01-095-023c	स वर्धमानस्तेनैव पापः पापे प्रसज्जति ॥
KK-12-01-095-024a	न धर्मोऽस्तीति मन्वानः शुचीनवहसन्निव ।
KK-12-01-095-024c	अश्रद्दधानश्च भवेद्विनाशमुपगच्छति |
KK-12-01-095-024e	स बद्धो वारुणैः पाशैरमर्त्यैरवमन्यते  ||
KK-12-01-095-025a	महादृतिरिवाध्मातः स्वकृतेनैव वर्धते ।
KK-12-01-095-025c	ततः समूलो ह्रियते नदीकूलादिव द्रुमः ॥
KK-12-01-095-026a	अथैनमभिनिन्दन्ति भिन्नं कुम्भमिवाश्मनि ।
KK-12-01-095-026c	तस्माद्धर्मेण विजयं कोशं लिप्सेत भूमिपः ॥ 

इति श्रीमन्महाभारते शान्तिपर्वणि राजधर्मपर्वणि पञ्चनवतितमोऽध्यायः ॥ 95 ॥

12-95-2 राष्ट्रं परकीयम् ॥ 12-95-5 त्राणायाप्यसमर्थं परं चातीव मन्यमानं क्षत्रियमशस्त्रं ज्ञात्वाऽपरो हीनोऽपि शस्त्रं गृह्णाति ॥ 12-95-11 लिप्तो विषदिग्धः । कर्णी ऋजुः प्रतीपकण्टकः ॥ 12-95-25 महादृतिर्महांश्चर्मकोशः । आध्मातो वायुना पूरितः ॥
