अध्यायः 183

भरद्वाजम् प्रति भृगुणा शरीरे प्राणापानादीनां कार्यविशेषरूपणम् ॥ 1 ॥
KK-12-03-183-001	भरद्वाज उवाच 
KK-12-03-183-001a	पार्थिवं धातुमाश्रित्य शारीरोऽग्निः कथं भवेत् ।
KK-12-03-183-001c	अवकाशविशेषेण कथं वर्तयतेऽनिलः ॥
KK-12-03-183-002	भृगुरुवाच 
KK-12-03-183-002a	वायोर्गतिमहं ब्रह्मन्कीर्तयिष्यामि तेऽनघ ।
KK-12-03-183-002c	प्राणिनामनिलो देहान्यथा चेष्टयते बली ॥
KK-12-03-183-003a	श्रितो मूर्धानमग्निस्तु शरीरं परिपालयन् ।
KK-12-03-183-003c	प्राणो मूर्धनि चाग्नौ च वर्तमानो विचेष्टने ॥
KK-12-03-183-004a	स जन्तुः सर्वभूतात्मा पुरुषः स सनातनः ।
KK-12-03-183-004c	मनो बुद्धिरहङ्कारो भूतानि विषयाश्च सः ॥
KK-12-03-183-005a	एवं त्विह स सर्वत्र प्राणेन परिपाल्यते ।
KK-12-03-183-005c	कोष्ठतस्तु समानेन स्वां स्वां गतिमुपाश्रितः ॥
KK-12-03-183-006a	बस्तिमूलं गुदं चैव पावकं समुपाश्रितः ।
KK-12-03-183-006c	वहन्मूत्रं पुरीषं चाप्यपानः परिवर्तते ॥
KK-12-03-183-007a	प्रयत्ने कर्मणि बले य एकस्त्रिषु वर्तते ।
KK-12-03-183-007c	उदान इति तं प्राहुरध्यात्मकुशला जनाः ॥
KK-12-03-183-008a	सन्धिष्वपि च सर्वेषु सन्निविष्टस्तथाऽनिलः ।
KK-12-03-183-008c	शरीरेषु मनुष्याणां व्यान इत्युपदिश्यते ॥
KK-12-03-183-009a	धातुष्वग्निस्तु विततः समानोऽग्निः समीरितः ।
KK-12-03-183-009c	रसान्धातूंश्च दोषांश्च वर्तयन्नवतिष्ठते ॥
KK-12-03-183-010a	अपानप्राणयोर्मध्ये प्राणापानसमाहितः ।
KK-12-03-183-010c	समन्वितस्त्वधिष्ठानं सम्यक्पचति पावकः ॥
KK-12-03-183-011a	आस्यं हि पायुसंयुक्तमन्ते स्याद्गुदसञ्ज्ञितम् ।
KK-12-03-183-011c	स्रोतस्तस्मात्प्रजायन्ते सर्वस्रोतांसि देहिनाम् ॥
KK-12-03-183-012a	प्राणानां सन्निपाताच्च सन्निपातः प्रजायते ।
KK-12-03-183-012c	ऊष्मा सोग्निरिति ज्ञेयो योऽन्नं पचति देहिनाम् ॥
KK-12-03-183-013a	अग्निवेगवहः प्राणो गुदान्ते प्रतिहन्यते ।
KK-12-03-183-013c	स ऊर्ध्वमागम्य पुनः समुत्क्षिपति पावकम् ॥
KK-12-03-183-014a	पक्वाशयस्त्वधो नाभ्या ऊर्ध्वमामाशयः स्मृतः ।
KK-12-03-183-014c	नाभिमध्ये शरीरस्य सर्वे प्राणाः समाश्रिताः ॥
KK-12-03-183-015a	प्रसृता हृदयात्सर्वास्तिर्यगूर्ध्वमधस्तथा ।
KK-12-03-183-015c	वहन्त्यन्नरसान्नाड्यो दशप्राणप्रचोदिताः ॥
KK-12-03-183-016a	एष मार्गोऽथ योगानां येन गच्छन्ति तत्पदम् ।
KK-12-03-183-016c	जितक्लमासना धीरा मूर्धन्यात्मानमादधन् ॥
KK-12-03-183-017a	एवं सर्वेषु विहितः प्राणापानेषु देहिनाम् ।
KK-12-03-183-017c	तस्मिन्योऽवस्थितो नित्यमग्निः स्थाल्यामिवाहितः ॥ 

इति श्रीमन्महाभारते शान्तिपर्वणि मोक्षधर्मपर्वणि त्र्यशीत्यधिकशततमोऽध्यायः ॥ 183 ॥

12-183-5 पृष्ठतस्तु समानेनेति ट. थ. पाठः ॥ 12-183-10 समन्वितः समानेनेति ट. ड. थ. पाठः ॥ 12-183-11 पायुपर्यन्तमिति झ. पाठः ॥ 12-183-15 हृदयात्सर्वे इति झ. ट. पाठः ॥ 12-183-16 एष मार्गोऽथ युक्तानामिति ट. पाठः ॥ 12-183-17 तस्मिन्समिध्यते नित्यमिति घ. झ. पाठः । यो व्यज्यत इति ट. पाठः ॥
