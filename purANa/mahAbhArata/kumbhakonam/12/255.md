अध्यायः 255

भीष्मेण युधिष्ठिरम् प्रति ज्ञानादिप्रशंसापरव्यासवाक्यानुवादः ॥ 1 ॥
001	व्यास उवाच 
001a	सृजते त्रिगुणान्सत्वं क्षेत्रज्ञस्त्वधितिष्ठति ।
001c	गुणान्विक्रियते सर्वानुदासीनवदीश्वरः ॥
002a	स्वभावयुक्तं तत्सत्वं यदिमान्सृजते गुणान् ।
002c	ऊर्णनाभिर्यथा सूत्रं सृजते तन्तुवद्गुणान् ॥
003a	प्रध्वस्ता न निवर्तन्ते प्रवृत्तिर्नोपलभ्यते ।
003c	एवमेके व्यवस्यन्ति निवृत्तिरिति चापरे ॥
004a	उभयं सम्प्रधार्यैतदध्यवस्येद्यथामति ।
004c	अनेनैव विधानेन भवेद्गर्भशयो महान् ॥
005a	अनादिनिधनं नित्यं तं बुद्ध्वा विचरेन्नरः ।
005c	अक्रुध्यन्नप्रहृष्यंश्च नित्यं विगतमत्सरः ॥
006a	इत्येवं हृदयग्रन्थिं बुद्धिचिन्तामयं दृढम् ।
006c	अतीत्य सुखमासीत अशोचंश्छिन्नसंशयः ॥
007a	ताम्येयुः प्रच्युताः पृथ्व्यां यथा पूर्णां नदीं नराः ।
007c	अवगाढा ह्यविद्वांसो विद्धि लोकमिमं तथा ॥
008a	न तु ताम्यति वै विद्वान्स्थले चरति तत्त्ववित् ।
008c	एवं यो विन्दतेऽऽत्मानं केवलं ज्ञानमात्मनः ॥
009a	एवं बुद्ध्वा नरः सर्वं भूतानामागतिं गतिम् ।
009c	समवेक्ष्य च वैषम्यं लभते शममुत्तमम् ॥
010a	एतद्वै जन्मसामर्थ्यं ब्राह्मणस्य विशेषतः ।
010c	आत्मज्ञानं शमश्चैव पर्याप्तं तत्परायणम् ॥
011a	एतद्बुद्ध्वा भवेद्बुद्धः किमन्यद्बुद्धलक्षणम् ।
011c	विज्ञायैतद्विमुच्यन्ते कृतकृत्या मनीषिणः ॥
012a	न भवति विदुषां महद्भयं यदविदुषां सुमहद्भयं परत्र ।
012c	न हि गतिरधिकाऽस्ति कस्यचिद्भवति हि या विदुषः सनातनी ॥
013a	लोकमातुरमसूयते जनस्तत्तदेव च निरीक्ष्य शोचते ।
013c	तत्र पश्य कुशलानशोचतो ये विदुस्तदुभयं कृताकृतम् ॥
014a	यत्करोत्यनभिसन्धिपूर्वकं तच्च निर्णुदति तत्पुराकृतम् |
014c	न प्रियं तदुभयं न चाप्रियं तस्य तज्जनयतीह कुर्वतः ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चपञ्चाशदधिकद्विशततमोऽध्यायः ॥ 255 ॥

12-255-2 ऊर्णनाभिर्यथा सत्वमिति ट. ड. पाठः ॥ 12-255-7 नात्येयुः प्रच्युता इति ध. पाठः ॥
