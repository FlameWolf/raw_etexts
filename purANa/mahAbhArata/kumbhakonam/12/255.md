अध्यायः 255

भीष्मेण युधिष्ठिरम् प्रति ज्ञानादिप्रशंसापरव्यासवाक्यानुवादः ॥ 1 ॥
KK-12-03-255-001	व्यास उवाच 
KK-12-03-255-001a	सृजते त्रिगुणान्सत्वं क्षेत्रज्ञस्त्वधितिष्ठति ।
KK-12-03-255-001c	गुणान्विक्रियते सर्वानुदासीनवदीश्वरः ॥
KK-12-03-255-002a	स्वभावयुक्तं तत्सत्वं यदिमान्सृजते गुणान् ।
KK-12-03-255-002c	ऊर्णनाभिर्यथा सूत्रं सृजते तन्तुवद्गुणान् ॥
KK-12-03-255-003a	प्रध्वस्ता न निवर्तन्ते प्रवृत्तिर्नोपलभ्यते ।
KK-12-03-255-003c	एवमेके व्यवस्यन्ति निवृत्तिरिति चापरे ॥
KK-12-03-255-004a	उभयं सम्प्रधार्यैतदध्यवस्येद्यथामति ।
KK-12-03-255-004c	अनेनैव विधानेन भवेद्गर्भशयो महान् ॥
KK-12-03-255-005a	अनादिनिधनं नित्यं तं बुद्ध्वा विचरेन्नरः ।
KK-12-03-255-005c	अक्रुध्यन्नप्रहृष्यंश्च नित्यं विगतमत्सरः ॥
KK-12-03-255-006a	इत्येवं हृदयग्रन्थिं बुद्धिचिन्तामयं दृढम् ।
KK-12-03-255-006c	अतीत्य सुखमासीत अशोचंश्छिन्नसंशयः ॥
KK-12-03-255-007a	ताम्येयुः प्रच्युताः पृथ्व्यां यथा पूर्णां नदीं नराः ।
KK-12-03-255-007c	अवगाढा ह्यविद्वांसो विद्धि लोकमिमं तथा ॥
KK-12-03-255-008a	न तु ताम्यति वै विद्वान्स्थले चरति तत्त्ववित् ।
KK-12-03-255-008c	एवं यो विन्दतेऽऽत्मानं केवलं ज्ञानमात्मनः ॥
KK-12-03-255-009a	एवं बुद्ध्वा नरः सर्वं भूतानामागतिं गतिम् ।
KK-12-03-255-009c	समवेक्ष्य च वैषम्यं लभते शममुत्तमम् ॥
KK-12-03-255-010a	एतद्वै जन्मसामर्थ्यं ब्राह्मणस्य विशेषतः ।
KK-12-03-255-010c	आत्मज्ञानं शमश्चैव पर्याप्तं तत्परायणम् ॥
KK-12-03-255-011a	एतद्बुद्ध्वा भवेद्बुद्धः किमन्यद्बुद्धलक्षणम् ।
KK-12-03-255-011c	विज्ञायैतद्विमुच्यन्ते कृतकृत्या मनीषिणः ॥
KK-12-03-255-012a	न भवति विदुषां महद्भयं यदविदुषां सुमहद्भयं परत्र ।
KK-12-03-255-012c	न हि गतिरधिकाऽस्ति कस्यचिद्भवति हि या विदुषः सनातनी ॥
KK-12-03-255-013a	लोकमातुरमसूयते जनस्तत्तदेव च निरीक्ष्य शोचते ।
KK-12-03-255-013c	तत्र पश्य कुशलानशोचतो ये विदुस्तदुभयं कृताकृतम् ॥
KK-12-03-255-014a	यत्करोत्यनभिसन्धिपूर्वकं तच्च निर्णुदति तत्पुराकृतम् |
KK-12-03-255-014c	न प्रियं तदुभयं न चाप्रियं तस्य तज्जनयतीह कुर्वतः ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चपञ्चाशदधिकद्विशततमोऽध्यायः ॥ 255 ॥

12-255-2 ऊर्णनाभिर्यथा सत्वमिति ट. ड. पाठः ॥ 12-255-7 नात्येयुः प्रच्युता इति ध. पाठः ॥
