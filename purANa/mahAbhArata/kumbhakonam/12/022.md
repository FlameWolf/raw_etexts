अध्यायः 022
युधिष्ठिरंप्रत्यर्जुनवचनम् ॥ 1 ॥
KK-12-01-022-001	वैशम्पायन उवाच 
KK-12-01-022-001a	अस्मिन्नेवान्तरे वाक्यं पुनरेवार्जुनोऽब्रवीत् ।
KK-12-01-022-001c	निर्विण्णमनसं ज्येष्ठमिदं भ्रातरमच्युतम् ॥
KK-12-01-022-002a	क्षत्रधर्मेण धर्मज्ञ प्राप्य राज्यं सुदुर्लभम् ।
KK-12-01-022-002c	जित्वा चारीन्नरश्रेष्ठ तप्यते किं भृशं भवान् ॥
KK-12-01-022-003a	क्षत्रियाणां महाराज सङ्ग्रामे निधनं मतम् ।
KK-12-01-022-003c	विशिष्टं बहुभिर्यज्ञैः क्षत्रधर्ममनुस्मर ॥
KK-12-01-022-004a	ब्राह्मणानां तपस्त्यागः प्रेत्य धर्मविधिः स्मृतः ।
KK-12-01-022-004c	क्षत्रियाणां च निधनं सङ्ग्रामे विहितं प्रभो ॥
KK-12-01-022-005a	क्षात्रधर्मो महारौद्रः शस्त्रनित्य इति स्मृतः ।
KK-12-01-022-005c	वधश्च भरतश्रेष्ठ काले शस्त्रेण संयुगे ॥
KK-12-01-022-006a	ब्राह्मणस्यापि चेद्राजन्क्षत्रधर्मेण वर्ततः ।
KK-12-01-022-006c	प्रशस्तं जीवितं लोके क्षत्रं हि ब्रह्मसम्भवम् ॥
KK-12-01-022-007a	न त्यागो न पुनर्यज्ञो न तपो मनुजेश्वर ।
KK-12-01-022-007c	क्षत्रियस्य विधीयन्ते न परस्वोपजीवनम् ॥
KK-12-01-022-008a	स भवान्सर्वधर्मज्ञो धर्मात्मा भरतर्षभ ।
KK-12-01-022-008c	राजा मनीषी निपुणो लोके दृष्टपरावरः ॥
KK-12-01-022-009a	त्यक्त्वा सन्तापजं शोकं दंशितो भव कर्मणि ।
KK-12-01-022-009c	क्षत्रियस्य विशेषेण हृदयं वज्रसन्निभम् ॥
KK-12-01-022-010a	जित्वाऽरीन्क्षत्रधर्मेण प्राप्य राज्यमकण्टकम् ।
KK-12-01-022-010c	विजितात्मा मनुष्येन्द्र यज्ञदानपरो भव ॥
KK-12-01-022-011a	इन्द्रो वै ब्रह्मणः पुत्रः क्षत्रियः कर्मणाऽभवत् ।
KK-12-01-022-011c	ज्ञातीनां पापवृत्तीनां जघान नवतीर्नव ॥
KK-12-01-022-012a	तच्चास्य कर्म पूज्यं च प्रशस्यं च विशाम्पते ।
KK-12-01-022-012c	तेनेन्द्रत्वं समापेदे देवानामिति नः श्रुतम् ॥
KK-12-01-022-013a	स त्वं यज्ञैर्महाराज यजस्व बहुदक्षिणैः ।
KK-12-01-022-013c	यथैवेन्द्रो मनुष्येन्द्र चिराय विगतज्वरः ॥
KK-12-01-022-014a	मा त्वमेवं गते किञ्चिच्छोचेथाः क्षत्रियर्षभ ।
KK-12-01-022-014c	गतास्ते क्षत्रधर्मेण शस्त्रपूताः परां गतिम् ॥
KK-12-01-022-015a	भवितव्यं तथा तच्च यद्वृत्तं भरतर्षभ ।
KK-12-01-022-015c	दिष्टं हि राजशार्दूल न शक्यमतिवर्तितुम् ॥ 

इति श्रीमन्महाभारते शान्तिपर्वणि राजधर्मपर्वणि द्वाविंशोऽध्यायः ॥ 22 ॥

12-22-1 अच्युतं धर्मात् ॥ 12-22-4 त्यागः सन्न्यासः ॥ 12-22-7 यज्ञ आत्मयज्ञः । समाधिरिति यावत् ॥ 12-22-9 दंशितः सन्नद्धः ॥ 12-22-11 ब्रह्मणः कश्यपस्य । नवतीर्नव दशाधिक शताष्टकम् ॥ 12-22-12 इन्द्रत्वमैश्वर्यम् ॥
