अध्यायः 266

युधिष्ठिरेण भीष्मम् प्रति धर्मप्रामाण्याक्षेपः ॥ 1 ॥
001	युधिष्ठिर उवाच 
001a	सूक्ष्मं साधु समादिष्टं भवता धर्मलक्षणम् ।
001c	प्रतिभा त्वस्ति मे काचित्तां ब्रूयामनुमानतः ॥
002a	भूयांसो हृदये ये मे प्रश्नास्ते व्याहृतास्त्वया ।
002c	इदं त्वन्यत्प्रवक्ष्यामि न राजन्निग्रहादिव ॥
003a	इमानि हि प्राणयन्ति सृजन्त्युत्तारयन्ति च ।
003c	न धर्मः परिपाठेन शक्यो भारत वेदितुम् ॥
004a	अन्यो धर्मः समस्थस्य विषमस्थस्य चापरः ।
004c	आपदस्तु कथं शक्याः परिपाठेन वेदितुम् ॥
005a	सदाचारो मचो धर्मः सन्तस्त्वाचारलक्षणाः ।
005c	साध्यासाध्यं कथं शक्यं सदाचारो ह्यलक्षणः ॥
006a	दृश्यते धर्मरूपेण ह्यधर्मं प्राकृतश्चरन् ।
006c	धर्मं चाधर्मरूपेण कश्चिदप्राकृतश्चरन् ॥
007a	पुनरस्य प्रमाणं हि निर्दिष्टं शास्त्रकोविदैः ।
007c	वेदवादाश्चानुयुगं ह्रसन्तीतीह नः श्रुतम् ॥
008a	अन्ये कृतयुगे धर्मास्त्रेतायां द्वापरे परे ।
008c	अन्ये कलियुगे धर्मा यथाशक्ति कृता इव ॥
009a	आम्नायवचनं सत्यमित्ययं लोकसङ्ग्रहः ।
009c	आम्नायेभ्यः पुनर्वेदाः प्रसृताः सर्वतोमुखाः ॥
010a	ते चेत्सर्वप्रमाणं वै प्रमाणं ह्यत्र विद्यते ।
010c	प्रमाणं च प्रमाणेन विरुद्ध्येच्छास्त्रता कुतः ॥
011a	धर्मस्य क्रियमाणस्य बलवद्भिर्दुरात्मभिः ।
011c	यदा विक्रियते संस्था ततः साऽपि प्रणश्यति ॥
012a	विद्मश्चैनं न वा विद्मः शक्यं वा वेदितुं न वा ।
012c	अणीयान्क्षुरधाराया गरीयानपि पर्वतात् ॥
013a	गन्धर्वनगराकारः प्रथमं सम्प्रदृश्यते ।
013c	अन्वीक्ष्यमाणः कविभिः पुनर्गच्छत्यदर्शनम् ॥
014a	निपानानीव गोभ्याशे क्षेत्रे कुल्ये च भारत ।
014c	स्मृतो हि शाश्वतो धर्मो विप्रहीणो न दृश्यते ॥
015a	कामादन्ये भयादन्ये कारणैरपरैस्तथा ।
015c	असन्तोऽपि वृथाचारं भजन्ते बहवोऽपरे ॥
016a	धर्मो भवति स क्षिप्रं विलोमस्तेष्वसाधुषु ।
016c	अथैतानाहुरुन्मत्तानपि चावहसन्त्युत ॥
017a	महाजना ह्युपावृत्ता राजधर्मं समाश्रिताः ।
017c	न हि सर्वहितः कश्चिदाचारः सम्प्रवर्तते ॥
018a	तेनैवान्यः प्रभवति सोऽपरं बाधते पुनः ।
018c	दृश्यते चैव स पुनस्तुल्यरूपो यदृच्छया ॥
019a	येनैवान्यः प्रभवति सोऽपरानपि बाधते ।
019c	आचाराणामनैकाग्र्यं सर्वेषामेव लक्षयेत् ॥
020a	चिराभिपन्नः कविभिः पूर्वं धर्म उदाहृतः ।
020c	तेनाचारेण पूर्वेण संस्था भवति शाश्वती ॥ 

इति श्रीमन्महाभारते शान्तिपर्वणि मोक्षधर्मपर्वणि षट्षष्ट्यधिकद्विशततमोऽध्यायः ॥ 266 ॥

12-266-2 निग्रहात् कुतर्काग्रहेण ॥ 12-266-9 प्रसूताः सर्वतोमुखा इति ध. पाठः ॥ 12-266-16 अपि वाचं हसन्त्युतेति ध. पाठः ॥ 12-266-20 संस्था मर्यादा ॥
