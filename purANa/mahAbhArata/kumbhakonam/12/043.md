अध्यायः 043

युधिष्ठिराज्ञया भीमादिभिश्चतुर्भिर्दुर्योधनादिगृहपरिग्रहः ॥ 1 ॥
001	वैशम्पायन उवाच 
001a	ततो विसर्जयामास सर्वास्ताः प्रकृतीर्नृपः ।
001c	विविशुश्चाभ्यनुज्ञाता यथास्वानि गृहाणि ते ॥
002a	ततो युधिष्ठिरो राजा भीमं भीमपराक्रमम् ।
002c	सान्त्वयन्नब्रवीच्छ्रीमानर्जुनं यमजौ तथा ॥
003a	शत्रुभिर्विविधैः शस्त्रैः क्षतदेहा महारणे ।
003c	श्रान्ता भवन्तः सुभृशं तापिताः शोकमन्युभिः ॥
004a	अरण्ये दुःखवसतिर्मत्कृते भरतर्षभाः ।
004c	भवद्भिरनुभूता हि यथा कापुरुषैस्तथा ॥
005a	यथासुखं यथाजोषं जयोऽयमनुभूयताम् ।
005c	विश्रान्ताँल्लब्धविश्वासाञ्श्वः समेताऽस्मि वः पुनः ॥
006a	ततो दुर्योधनगृहं प्रासादैरुपशोभितम् ।
006c	बहुरत्नसमाकीर्णं दासीदाससमाकुलम् ॥
007a	धृतराष्ट्राभ्यनुज्ञातं भ्रात्रा दत्तं वृकोदरः ।
007c	प्रतिपेदे महाबाहुर्मन्दिरं मघवानिव ॥
008a	यथा दुर्योधनगृहं तथा दुःशासनस्य तु ।
008c	प्रासादमालासंयुक्तं हेमतोरणभूषितम् ॥
009a	दासीदाससुसम्पूर्णं प्रभूतधनधान्यवत् ।
009c	प्रतिपेदे महाबाहुरर्जुनो राजशासनात् ॥
010a	दुर्मर्षणस्य भवनं दुःशासनगृहाद्वरम् ।
010c	कुबेरभवनप्रख्यं मणिहेमविभूषितम् ॥
011a	नकुलाय वरार्हाय कर्शिताय महावने ।
011c	ददौ प्रीतो महाराज धर्मपुत्रो युधिष्ठिरः ॥
012a	दुर्मुखस्य च वेश्माग्र्यं श्रीमत्कनकभूषणम् ।
012c	पूर्णपद्मदलाक्षीणां स्त्रीणां शयनसङ्कुलम् ॥
013a	प्रददौ सहदेवाय सन्ततं प्रियकारिणे ।
013c	मुमुदे तच्च लब्ध्वाऽसौ कैलासं धनदो यथा ॥
014a	युयुत्सुर्विदुरश्चैव सञ्जयश्च विशाम्पते ।
014c	सुधर्मा चैव धौम्यश्च यथा स्वाञ्जग्मुरालयान् ॥
015a	सह सात्यकिना शौरिरर्जुनस्य निवेशनम् ।
015c	विवेश पुरुषव्याघ्रो व्याघ्रो गिरिगुहामिव ॥
016a	तत्र भक्ष्यान्नपानैस्ते मुदिताः सुसुखोषिताः ।
016c	सुखप्रबुद्धा राजानमुपतस्थुर्युधिष्ठिरम् ॥ 

इति श्रीमन्महाभारते शान्तिपर्वणि राजधर्मपर्वणि त्रिचत्वारिंशोऽध्यायः ॥ 43 ॥
