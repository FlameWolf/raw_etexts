अध्यायः 374

ब्राह्मणेन नागामन्त्रणपूर्वकमिष्टदेशम् प्रति प्रस्थानम् ॥ 1 ॥
KK-12-03-374-001	ब्राह्मण उवाच 
KK-12-03-374-001a	आश्चर्यं नात्र सन्देहः सुप्रीतोस्मि भुजङ्गम ।
KK-12-03-374-001c	अन्वर्थोपगतैर्वाक्यैः पन्थानं चास्मि दर्शितः ॥
KK-12-03-374-002a	स्वस्ति तेऽस्तु गमिष्यामि साधो भुजगसत्तम ।
KK-12-03-374-002c	स्मरणीयोस्मि भवता सम्प्रेषणनियोजनैः ॥
KK-12-03-374-003	नाग उवाच 
KK-12-03-374-003a	अनुक्त्वा हृद्गतं कार्यं क्वेदानीं प्रस्थितो भवान् ।
KK-12-03-374-003c	उच्यतां द्विज यत्कार्यं यदर्थं त्वमिहागतः ॥
KK-12-03-374-004a	उक्तानुक्ते कृते कार्ये मामामन्त्र्य द्विजर्षभ ।
KK-12-03-374-004c	मया प्रत्यभ्यनुज्ञातस्ततो यास्यसि सुव्रत ॥
KK-12-03-374-005a	न हि मां केवलं दृष्ट्वा त्यक्त्वा प्रणयवानिह ।
KK-12-03-374-005c	गन्तुमर्हसि विप्रर्षे वृक्षमूलगतो यथा ॥
KK-12-03-374-006a	त्वयि चाहं द्विजश्रेष्ठ भवान्मयि न संशयः ।
KK-12-03-374-006c	लोकोऽयं भवतः सर्वः का चिन्ता मयि तेऽनघ ॥
KK-12-03-374-007	ब्राह्मण उवाच 
KK-12-03-374-007a	एवमेतन्महाप्राज्ञ विदितात्मन्भुजङ्गम ।
KK-12-03-374-007c	नातिरिक्तास्त्वया देवाः सर्वथैव यथातथम् ॥
KK-12-03-374-008a	स एव त्वं स एवाहं योऽहं स तु भवानपि ।
KK-12-03-374-008c	अहं भवांश्च भूतानि सर्वे यत्र गताः सदा ॥
KK-12-03-374-009a	आसीत्तु मे भोगिपते संशयः पुण्यसञ्चये ।
KK-12-03-374-009c	सोहमुञ्छव्रतं साधो चरिष्याम्यर्थसाधनम् ॥
KK-12-03-374-010a	एष मे निश्चयः साधो कृतं कारणमुत्तमम् ।
KK-12-03-374-010c	आमन्त्रयामि भद्रं ते कृतार्थोऽस्मि भुजङ्गम ॥ 

इति श्रीमन्महाभारते शान्तिपर्वणि मोक्षधर्मपर्वणि चतुःसप्तत्यधिकत्रिशततमोऽध्यायः ॥ 374 ॥

12-374-4 उक्तानुक्ते पृष्टे अपृष्टेपि मयैव वात्सल्यात्कृते सति ॥ 12-374-6 अहं त्वयि भक्तिमानिति शेषः ॥ 12-374-8 यत्र चाहं स एव त्वमेवमाह भुजङ्गमेति ट. पाठः ॥
