अध्यायः 282

भीष्मेण युधिष्ठिरम् प्रति तृष्णात्यागस्य सुखसाधनताप्रतिपादकजनकमाण्डव्यसंवादानुवादः ॥ 1 ॥
001	युधिष्ठिर उवाच 
001a	भ्रातरः पितरः पौत्रा ज्ञातयः सुहृदः सुताः ।
001c	अर्थहेतोर्हताः क्रूरैरस्माभिः पापबुद्धिभिः ॥
002a	येयमर्थोद्भवा तृष्णा कथमेतां पितामह ।
002c	निवर्तयेयं पापानि तृष्णया कारिता वयम् ॥
003	भीष्म उवाच 
003a	अत्राप्युदाहरन्तीममितिहासं पुरातनम् ।
003c	गीतं विदेहराजेन माण्डव्यायानुपृच्छते ॥
004a	सुसुखं बत जीवामि यस्य मे नास्ति किञ्चन ।
004c	मिथिलायां प्रदीप्तायां न मे दह्यति किञ्चन ॥
005a	अर्थाः खलु समृद्धा हि गाढं दुःखं विजानताम् ।
005c	असमृद्धास्त्वपि सदा मोहयन्त्यविचक्षणान् ॥
006a	यच्च कामसुखं लोके यच्च दिव्यं महत्सुखम् ।
006c	तृष्णाक्षयसुखस्यैते नार्हतः षोडशीं कलाम् ॥
007a	यथैव शृङ्गं गोः काले वर्धमानस्य वर्धते ।
007c	तथैव तृष्णा वित्तेन वर्धमानेन वर्धते ॥
008a	किञ्चिदेव ममत्वेन यदा भवति कल्पितम् ।
008c	तदेव परितापाय नाशे सम्पद्यते पुनः ॥
009a	न कामाननुरुध्येत दुःखं कामेषु वै रतिः ।
009c	प्राप्यार्थमुपयुञ्जीत धर्मं कामान्विवर्जयेत् ॥
010a	विद्वान्सर्वेषु भूतेषु व्याघ्रमांसोपमो भवेत् ।
010c	कृतकृत्यो विशुद्धात्मा सर्वं ज्यजति वै स्वयम् ॥
011a	उभे सत्यानृते त्यक्त्वा शोकानन्दौ प्रियाप्रिये ।
011c	भयाभये च सन्त्यज्य भव शान्तो निरामयः ॥
012a	या दुस्त्यजा दुर्मतिभिर्या न जीर्यति जीर्यतः ।
012c	योसौ प्राणान्तिको रोगस्तां तृष्णां त्यजतः सुखम् ॥
013a	चारित्रमात्मनः पश्यंश्चन्द्रशुद्धमनामयम् ।
013c	धर्मात्मा लभते कीर्तिं प्रेत्य चेह यथासुखम् ॥
014a	राज्ञस्तद्वचनं श्रुत्वा प्रीतिमानभवद्द्विजः ।
014c	पूजयित्वा च तद्वाक्यं माण्डव्यो मोक्षमाश्रितः ॥ 

इति श्रीमन्महाभारते शान्तिपर्वणि मोक्षधर्मपर्वणि द्व्यशीत्यधिकद्विशततमोऽध्यायः ॥ 282 ॥
