अध्यायः 286

भीष्मेण युधिष्ठिरम् प्रति वृत्राय सनत्कुमारोक्तविष्णुमाहात्म्यानुवादः ॥ 1 ॥
KK-12-03-286-001	उशनोवाच 
KK-12-03-286-001a	नमस्तस्मै भगवते देवाय प्रभविष्णवे ।
KK-12-03-286-001c	यस्य पृथ्वी तलं तात साकाशं बाहुगोचरः ॥
KK-12-03-286-002a	मूर्धा यस्य त्वनन्तं च स्थानं दानवसत्तम ।
KK-12-03-286-002c	तस्याहं ते प्रवक्ष्यामि विष्णोर्माहात्म्यमुत्तमम् ॥
KK-12-03-286-003	भीष्म उवाच 
KK-12-03-286-003a	तयोः संवदतोरेवमाजगाम महामुनिः ।
KK-12-03-286-003c	सनत्कुमारो धर्मात्मा संशयच्छेदनाय वै ॥
KK-12-03-286-004a	स पूजितोऽसुरेन्द्रेण मुनिनोशनसा तथा ।
KK-12-03-286-004c	निषसादासने राजन्महार्हे मुनिपुङ्गवः ॥
KK-12-03-286-005a	तमासीनं महाप्रज्ञमुशना वाक्यमब्रवीत् ।
KK-12-03-286-005c	ब्रूह्यस्मै दानवेन्दाय विष्णोर्माहात्म्यमुत्तमम् ॥
KK-12-03-286-006a	सनत्कुमारस्तु वचः श्रुत्वा प्राह वचोऽर्थवत् ।
KK-12-03-286-006c	विष्णोर्माहात्म्यसंयुक्तं दानवेन्द्राय धीमते ॥
KK-12-03-286-007a	शृणु सर्वमिदं दैत्य विष्णोर्माहात्म्यमुत्तमम् ।
KK-12-03-286-007c	विष्णौ जगत्स्थितं सर्वमिति विद्धि परन्तप ॥
KK-12-03-286-008a	अस्मिन्गच्छन्ति विलयमस्माच्च प्रभवन्त्युत ।
KK-12-03-286-008c	अवत्येष महाबाहुर्भूतग्रामं चराचरम् ।
KK-12-03-286-008e	एष चाक्षिपते काले काले च सृजते पुनः ॥
KK-12-03-286-009a	नैष दानव ते शक्यस्तपसा नैव चेज्यया ।
KK-12-03-286-009c	सम्प्राप्तुमिन्द्रियाणां तु संयमेनैव शक्यते ॥
KK-12-03-286-010a	बाह्ये चाभ्यन्तरे चैव कर्मणा मनसि स्थितः ।
KK-12-03-286-010c	निर्मलीकुरुते बुद्ध्या सोऽमुत्रानन्त्यमश्नुते ॥
KK-12-03-286-011a	यथा हिरण्यकर्ता वै रूप्यमग्नौ विशोधयेत् ।
KK-12-03-286-011c	बहुशोऽतिप्रयत्नेन महताऽऽत्मकृतेन ह ॥
KK-12-03-286-012a	तद्वज्जातिशतैर्जीवः शुद्ध्यतेऽल्पेन कर्मणा ।
KK-12-03-286-012c	यत्नेन महता चैयवाप्येकजातौ विशुद्ध्यते ॥
KK-12-03-286-013a	लीलयाऽल्पं यथा गात्रात्प्रमृज्यादात्मनो रजः ।
KK-12-03-286-013c	बहुयत्नेन महता दोषनिर्हरणं तथा ॥
KK-12-03-286-014a	यथा चाल्पेन माल्येन वासितं तिलसर्षपम् ।
KK-12-03-286-014c	न मुञ्चति स्वकं गन्धं तथा सूक्ष्मस्य दर्शनम् ॥
KK-12-03-286-015a	तदेव बहुभिर्माल्यैर्वास्यमानं पुनः पुनः ।
KK-12-03-286-015c	विमुच्य तं स्वकं गन्धं माल्यगन्धेऽवतिष्ठते ॥
KK-12-03-286-016a	एवं जातिशतैर्युक्तो गुणैरेव प्रसङ्गिषु ।
KK-12-03-286-016c	बुद्ध्या निवर्तते दोषो यत्नेनाभ्यासजेन ह ॥
KK-12-03-286-017a	कर्मणा स्वेन रक्तानि विरक्तानि च दानव ।
KK-12-03-286-017c	यथा कर्मविशेषांश्च प्राप्नुवन्ति तथा शृणु ॥
KK-12-03-286-018a	यथावत्सम्प्रवर्तन्ते यस्मिंस्तिष्ठति चानिशम् ।
KK-12-03-286-018c	तत्तेऽनुपूर्व्या व्याख्यास्ये तदिहैकमनाः शृणु ॥
KK-12-03-286-019a	अनादिनिधनः श्रीमान्हरिर्नारायणः प्रभुः ।
KK-12-03-286-019c	देवः सृजति भूतानि स्थावराणि चराणि च ॥
KK-12-03-286-020a	एष सर्वेषु भूतेषु क्षरश्चाक्षर एव च ।
KK-12-03-286-020c	एकादश विकारात्मा जगत्पिबति रश्मिभिः ॥
KK-12-03-286-021a	पादौ तस्य महीं विद्धि मूर्धानं दिवमेव च ।
KK-12-03-286-021c	बाहवस्तु दिशो दैत्य श्रोत्रमाकाशमेव च ॥
KK-12-03-286-022a	तस्य तेजोमयः सूर्यो मनश्चन्द्रमसि स्थितम् ।
KK-12-03-286-022c	बुद्धिर्ज्ञानगता नित्यं रसस्त्वप्सु प्रवर्तते ॥
KK-12-03-286-023a	भ्रुवोरनन्तरास्तस्य ग्रहा दानवसत्तम ।
KK-12-03-286-023c	नक्षत्रचक्रं नेत्रं च आस्यमग्निं च दानव ।
KK-12-03-286-023e	तं विश्वभूतं विश्वादिं परमं विद्धि चेश्वरम् ॥
KK-12-03-286-024a	रजस्तमश्च सत्वं च विद्धि नारायणात्मकम् ।
KK-12-03-286-024c	सोश्रमाणां मुखं तात कर्मणस्तत्फलं विदुः ॥
KK-12-03-286-025a	अकर्मणः फलं चैव स एव परमोऽव्ययः ।
KK-12-03-286-025c	छन्दांसि यस्य रोमाणि ह्यक्षरं च सरस्वती ॥
KK-12-03-286-026a	बह्वाश्रयो बहुमुखो धर्मो हृदि समाश्रितः ।
KK-12-03-286-026c	स ब्रह्मपरमो धर्मस्तपश्च सदसच्च सः ॥
KK-12-03-286-027a	श्रोत्रशास्त्रग्रहोपेतः षोडशर्त्विक्क्रतुश्च सः ।
KK-12-03-286-027c	पितामहश्च रुद्रश्च सोऽश्विनौ स पुरन्दरः ॥
KK-12-03-286-028a	मित्रोऽथ वरुणश्चैव यमोऽथ धनदस्तथा ।
KK-12-03-286-028c	ते पृथग्दर्शनास्तस्य संविदन्ति तथैकताम् ।
KK-12-03-286-028e	एकस्य विद्धि देवस्य सर्वं जगदिदं वशे ॥
KK-12-03-286-029a	नानाभूतस्य दैत्येन्द्र तस्यैकत्वं वदन्त्यपि ।
KK-12-03-286-029c	जन्तुः पश्यति विज्ञानात्ततः सत्वं प्रकाशते ॥
KK-12-03-286-030a	संहारविक्षेपसहस्रकोटीस्तिष्ठन्ति जीवाः प्रचरन्ति चान्ये ।
KK-12-03-286-030c	प्रजाविसर्गस्य च पारिमाण्यं वापीसहस्राणि बहूनि दैत्य ॥
KK-12-03-286-031a	वाप्यः पुनर्योजनविस्तृतास्ताः क्रोशं च गम्भीरतयाऽवगाढाः ।
KK-12-03-286-031c	आयामतः पञ्चशताश्च सर्वाः प्रत्येकशो योजनतः प्रवृद्धाः ॥
KK-12-03-286-032a	वाप्या जलं क्षिप्यति वालकोट्या त्वह्ना सकृच्चाप्यथ न द्वितीयम् ।
KK-12-03-286-032c	तासां क्षये विद्धि परं विसर्गं संहारमेकं च तथा प्रजानाम् ॥
KK-12-03-286-033a	षड्जीववर्णाः परमं प्रमाणं कृष्णो धूम्रो नीलमथास्य मध्यम् ।
KK-12-03-286-033c	रक्तं पुनः सह्यतरं सुखं तु हारिद्रवर्णं सुसुखं च शुक्लम् ॥
KK-12-03-286-034a	परं तु शुक्लं विमलं विशोकं गतक्लमं सिद्ध्यति दानवेन्द्र ।
KK-12-03-286-034c	गत्वा तु योनिप्रभवाणि दैत्य सहस्रशः सिद्धिमुपैति जीवः ॥
KK-12-03-286-035a	गतिं च यां दर्शनमाह देवो गत्वा शुभं दर्शनमेव चापि ।
KK-12-03-286-035c	गतिः पुनर्वर्णकृता प्रजानां वर्णस्तथा कालकृतोऽसुरेन्द्र ॥
KK-12-03-286-036a	शतं सहस्राणि चतुर्दशेह परा गतिर्जीवगणस्य दैत्य ।
KK-12-03-286-036c	आरोहणं तत्कृतमेव विद्धि स्थानं तथा निःसरणं च तेषाम् ॥
KK-12-03-286-037a	'योऽस्मादथ भ्रश्यति कालयोगात्कृष्णे वर्णे तिष्ठति सर्वकृष्टे ।
KK-12-03-286-037c	अतिप्रसक्तो निरयाच्च दैत्य ततस्ततः सम्परिवर्तते च ॥'
KK-12-03-286-038a	कृष्णस्य वर्णस्य गतिर्निकृष्टा स मज्जते नरके पच्यमानः ।
KK-12-03-286-038c	स्थानं तथा दुर्गतिभिस्तु तस्य प्रजाविसर्गान्सुबहून्वदन्ति ॥
KK-12-03-286-039a	शतं सहस्राणि ततश्चरित्वा प्राप्नोति वर्णं हरितं तु पश्चात् ।
KK-12-03-286-039c	स चैव तस्मिन्निवसत्यनिशो युगक्षयं तमसा संवृतात्मा ॥
KK-12-03-286-040a	स वै यदा सत्वगुणेन युक्तस्तमो व्यपोहन्घटते स्वबुद्ध्या ।
KK-12-03-286-040c	स लोहितं वर्णमुपैति नीलान्मनुष्यलोके परिवर्तते च ॥
KK-12-03-286-041a	स तत्र संहारविसर्गमेकं स्वकर्मजैर्बन्धनैः क्लिश्यमानः ।
KK-12-03-286-041c	ततः स हारिद्रमुपैति वर्णं संहारविक्षेपशते व्यतीते ॥
KK-12-03-286-042a	हारिद्रवर्णस्तु प्रजाविसर्गात्सहस्रशस्तिष्ठति सञ्चरन्वै ।
KK-12-03-286-042c	अविप्रमुक्तो निरये च दैत्य ततः सहस्राणि दशापराणि ॥
KK-12-03-286-043a	गतीः सहस्राणि च पञ्च तस्य चत्वारि संवर्तकृतानि चैव ।
KK-12-03-286-043c	विमुक्तमेनं निरयाच्च विद्धि सर्वेषु चान्येषु च सम्भवेषु ॥
KK-12-03-286-044a	स देवलोके विहरत्यभीक्ष्णं ततश्च्युतो मानुषतामुपैति |
KK-12-03-286-044c	संहारविक्षेपशतानि चाष्टौ मर्त्येषु तिष्ठन्नमृतत्वमेति ॥
KK-12-03-286-045a	सोऽस्मादथ भ्रश्यति कालयोगात्कृष्णे तले तिष्ठति सर्वकृष्टे ।
KK-12-03-286-045c	यथा त्वयं सिध्यति जीवलोकस्तत्तेऽभिधास्याम्यसुरप्रवीर ॥
KK-12-03-286-046a	दैवानि स व्यूहशतानि सप्त रक्तो हरिद्रोऽथ तथैव शुक्लः ।
KK-12-03-286-046c	संश्रित्य सन्धावति शुक्लमेतमष्टावरानर्च्यतमान्स लोकान् ||
KK-12-03-286-047a	अष्टौ च षष्टिं च शतानि चैव मनोविरुद्धानि महाद्युतीनाम् ।
KK-12-03-286-047c	शुक्लस्य वर्णस्य परा गतिर्या त्रीण्येव रुद्धानि महानुभाव ॥
KK-12-03-286-048a	संहारविक्षेपमनिष्टमेकं चत्वारि चान्यानि वसत्यनीशः ।
KK-12-03-286-048c	षष्ठस्य वर्णस्य परा गतिर्या सिद्धावसिद्धस्य गतक्लमस्य ॥
KK-12-03-286-049a	सप्तोत्तरं तत्र वसत्यनीशः संहारविक्षेपशतं सशेषः ।
KK-12-03-286-049c	संहारविक्षेपमनिष्टमेकं चत्वारि चान्यानि वसत्यनीशः ।
KK-12-03-286-049e	तस्मादुपावृत्य मनुष्यलोके ततो महान्मानुषतामुपैति ॥
KK-12-03-286-050a	तस्मादुपावृत्य ततः क्रमेण सोग्रेण सन्तिष्ठति भूतसर्गम् ।
KK-12-03-286-050c	स सप्तकृत्वश्च परैति लोकान्संहारविक्षेपकृतप्रवासः ॥
KK-12-03-286-051a	सप्तैव संहारमुपप्लवानि सम्भाव्य सन्तिष्ठति जीवलोके ।
KK-12-03-286-051c	ततोऽव्ययं स्थानमनन्तमेति देवस्य विष्णोरथ ब्रह्मणश्च ।
KK-12-03-286-051e	शेषस्य चैवाथ नरस्य चैव देवस्य विष्णोः परमस्य चैव ॥
KK-12-03-286-052a	संहारकाले परदिग्धकाया ब्रह्माणमायान्ति सदा प्रजाहि ।
KK-12-03-286-052c	चेष्टात्मनो देवगणाश्च सर्वे ये ब्रह्मलोके ह्यमराः स्म तेऽपि ॥
KK-12-03-286-053a	प्रजानिसर्गे तु स शेषकाले स्थानानि स्वान्येव सरन्ति जीवाः ।
KK-12-03-286-053c	निःशेषतस्तत्पदं वान्ति चान्ते सर्वे देवा ये सदृशा मनुष्याः ॥
KK-12-03-286-054a	ये तु च्युताः सिद्धलोकात्क्रमेण तेषां गतिं यान्ति यथाऽऽनुपूर्व्या ।
KK-12-03-286-054c	जीवाः परे तद्बलवेषरूपाः स्वकं विधिं यान्ति विपर्ययेण ॥
KK-12-03-286-055a	स यावदेवास्ति सशेषभुक्तिःप्रजाश्च देव्यौ च तथैव शुक्ले ।
KK-12-03-286-055c	तावत्तदङ्गेषु विशुद्धभावः संयम्य पञ्चेन्द्रियरूपमेतत् ॥
KK-12-03-286-056a	शुद्धां गतिं तां परमां प्रयाति शुद्धेन नित्यं मनसा विचिन्वन् ।
KK-12-03-286-056c	ततोऽव्ययं स्थानमुपैति ब्रह्म दुष्प्रापमन्येन स शाश्वतं वै ।
KK-12-03-286-056e	इत्येतदाख्यातमहीनसत्व नारायणस्येह बलं मया ते ॥
KK-12-03-286-057	वृत्र उवाच 
KK-12-03-286-057a	एवं गते मे न विषादोस्ति कश्चित्सम्यक्च पश्यामि वचस्तथैतत् ।
KK-12-03-286-057c	श्रुत्वा तु ते वाचमदीनसत्व विकल्मषोस्म्यद्य तथा विपाप्मा ॥
KK-12-03-286-058a	प्रवृत्तमेतद्भगवन्महर्षे महाद्युतेश्चक्रमनन्तवीर्यम् ।
KK-12-03-286-058c	विष्णोरनन्तस्य सनातनं तत्स्थानं सर्गा यत्र सर्वे प्रवृत्ताः ।
KK-12-03-286-058e	स वै महात्मा पुरुषोत्तमो वै तस्मिञ्जगत्सर्वमिदं प्रतिष्ठितम् ॥
KK-12-03-286-059	भीष्म उवाच 
KK-12-03-286-059a	एवमुक्त्वा स कौन्तेय वृत्रः प्राणानवासृजत् ।
KK-12-03-286-059c	योजयित्वा तथाऽऽत्मानं परं स्थानमवाप्तवान् ॥
KK-12-03-286-060	युधिष्ठिर उवाच 
KK-12-03-286-060a	अयं स भगवान्देवः पितामह जनार्दनः ।
KK-12-03-286-060c	सनत्कुमारो वृत्राय यत्तदाख्यातवान्पुरा ॥
KK-12-03-286-061	भीष्म उवाच 
KK-12-03-286-061a	मूलस्थायी स भगवान्स्वेनानन्तेन तेजसा ।
KK-12-03-286-061c	तत्स्थः सृजति तान्भावानात्मरूपान्महामनाः ॥
KK-12-03-286-062a	तुरीयांशेन तस्येमं विद्धि केशवमच्युतम् ।
KK-12-03-286-062c	'तुरीयांशेन ब्रह्माणं तस्य विद्धि महात्मनः ।'
KK-12-03-286-062e	तुरीयार्धेन लोकांस्त्रीन्भावयत्येव बुद्धिमान् ॥
KK-12-03-286-063a	अर्वाक्स्थितस्तु यः स्थायी कल्पान्ते परिवर्तते ।
KK-12-03-286-063c	स शेते भगवानप्सु योऽसावतिबलः प्रभुः ।
KK-12-03-286-063e	तान्विधाता प्रसन्नात्मा लोकांश्चरति शाश्वतान् ॥
KK-12-03-286-064a	सर्वाण्यशून्यानि करोत्यनन्तः सनातनः सञ्चरते च लोकान् ।
KK-12-03-286-064c	स चानिरुद्धः सृजते महात्मा तत्स्थं जगत्सर्वमिदं विचित्रम् ॥
KK-12-03-286-065	युधिष्ठिर उवाच 
KK-12-03-286-065a	वृत्रेण परमार्थज्ञ दृष्टा मन्येत्मनो गतिः ।
KK-12-03-286-065c	सुखात्तस्मात्स सुखितो न शोचति पितामह ॥
KK-12-03-286-066a	शुक्लः शुक्लाभिजातीयः साध्यो नावर्ततेऽनघ ।
KK-12-03-286-066c	तिर्यग्गतेश्च निर्मुक्तो निरयाच्च पितामह ॥
KK-12-03-286-067a	हारिद्रवर्णे रक्ते वा वर्तमानस्तु पार्थिव ।
KK-12-03-286-067c	तिर्यगेवानुपश्येत कर्मभिस्तामसैर्वृतः ॥
KK-12-03-286-068a	वयं तु भृशमापन्ना रक्ताः कष्टाः सुखेऽसुखे ।
KK-12-03-286-068c	कां गतिं प्रतिपत्स्यामो नीलां कृष्णाधमामथ ॥
KK-12-03-286-069	भीष्म उवाच 
KK-12-03-286-069a	शुद्धाभिजनसम्पन्नाः पाण्डवाः संशितव्रताः ।
KK-12-03-286-069c	विहत्य देवलोकेषु पुनर्मानुषमेष्यथ ॥
KK-12-03-286-070a	प्रजाविसर्गं च सुखेन लोके प्रेत्यान्येदेहेषु सुखानि भुक्त्वा ।
KK-12-03-286-070c	सुखेन संयास्यथ सिद्धसङ्ख्यां मा वो भयं भवतु न वोऽस्तु पापम् ॥ 

इति श्रीमन्महाभारते शान्तिपर्वणि मोक्षधर्मपर्वणि षडशीत्यधिकद्विशततमोऽध्यायः ॥ 286 ॥

12-286-1 तलमधोभागः । साकाशमाकाशसहितं सर्वमुपरितनम् । बाहुगोचरो मध्यस्थमित्यर्थः । यस्य पृथ्वीतलं पादमाशा वै बहुगोचरा इति ट. थ. पाठः ॥ 12-286-2 अनन्तं स्थानं मोक्षः ॥ 12-286-9 नैष दानकृता शक्य इति थ. पाठः ॥ 12-286-11 महताल्पकृतेन चेति ध. पाठः ॥ 12-286-12 जातिशतैर्जन्मशतैः एकजातौ एकजन्मन्यपि ॥ 12-286-22 अप्सु प्रतिष्ठित इति झ. पाठः ॥ 12-286-23 नेत्राभ्यां पादयोर्भूश्च दानवेति झ. पाठः ॥ 12-286-24 फलं तातेति झ. पाठः ॥ 12-286-29 ततो ब्रह्म प्रकाशते इति झ. पाठः ॥ 12-286-30 वापीसहस्राणि ततोऽप्यशीतिः इति ध. पाठः ॥ 12-286-31 योजनविस्तृताश्चेति थ. पाठः ॥ 12-286-34 गत्वाशुयोनिप्रभावानतीत्येति ध. पाठः ॥ 12-286-35 दर्शनमापजीव इति थ. ध. पाठः ॥ 12-286-36 जीवगुणस्य दैत्येति झ. थ. पाठः ॥ 12-286-38 प्रजानिसर्गात्सुबहून्वदन्तीति ट. थ. पाठः ॥ 12-286-39 युगक्षये तपसेति झ. पाठः ॥ 12-286-44 तिष्ठन्नमलत्वमेतीति ट.थ. पाठः ॥ 12-286-50 स्वर्गे सुखं तिष्ठति भूतसर्गमिति ट. पाठः । विक्षेपकृतप्रभाव इति झ. पाठः ॥ 12-286-51 सिद्धिलोके इति थ. ध. पाठः । सन्तिष्ठति सर्वलोके इति ट. पाठः ॥ 12-286-53 निश्शेषा वै तत्पदं यान्तति ट. थ. ध. पाठः ॥ 12-286-55 सशेषभाव इति ट. पाठः । दिव्याश्च तथैव शुक्ले इति ध. पाठः । तावत्तरत्येष विशुद्धभाव इति ध. पाठः ॥ 12-286-56 दुष्प्रापमभ्येति स इति झ. ट. थ. पाठः ॥ 12-286-61 महादेवो भगवान्स्वेन तेजसेति झ. पाठः । नानारूपान्महामना इति झ. ट. थ. पाठः ॥ 12-286-64 सनत्कुमारश्चरते चेति ध. पाठः ॥ 12-286-65 मन्ये शुभा गतिरिति थ. पाठः ॥ 12-286-66 नावर्तते पुनरिति ध. पाठः ॥ 12-286-68 रक्ताः काममुखेषु वै इति ध. पाठः । दुःखसुखेऽसुखे इति झ. पाठः ॥ 12-286-70 प्रत्येत्य देवेषु सुखानि भुक्त्वेति झ. पाठः । मा वो भयं भूद्विमलाः स्थ सर्वे इति च. झ. पाठः ॥
