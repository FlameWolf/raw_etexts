अध्यायः 049

कृष्णेन भीष्मप्रशंसनपूर्वकं तम् प्रति युधिष्ठिराय धर्मोपदेशचोदना ॥ 1 ॥
001	वैशम्पायन उवाच 
001a	ततो रामस्य तत्कर्म श्रुत्वा राजा युधिष्ठिरः ।
001c	विस्मयं परमं गत्वा प्रत्युवाच जनार्दनम् ॥
002a	अहो रामस्य वार्ष्णेय शक्रस्येव महात्मनः ।
002c	विक्रमो वसुधा येन क्रोधान्निःक्षत्रिया कृता ॥
003a	गोभिः समुद्रेण तथा गोलाङ्गूलर्क्षवानरैः ।
003c	गुप्ता रामभयोद्विग्नाः क्षत्रियाणां कुलोद्वहाः ॥
004a	अहो धन्यो नृलोकोऽयं समाग्याश्च नरा भुवि ।
004c	यत्र कर्मेदृशं धर्म्यं द्विजाग्र्यैः कृतमच्युत ॥
005a	कथयन्तौ कथां तात तावच्युतयुधिष्ठिरौ ।
005c	जग्मतुर्यत्र गाङ्गेयः शरतल्पगतः प्रभुः ॥
006a	ततस्ते ददृशुर्भीष्मं शरप्रस्तरशायिनम् ।
006c	स्वरश्मिमालासंवीतं सायंसूर्यसमप्रभम् ॥
007a	उपास्यमानं मुनिभिर्देवैरिव शतक्रतुम् ।
007c	देशे परमधर्मिष्ठे नदीमोघवतीमनु ॥
008a	दूरादेव तमालोक्य कृष्णो राजा च धर्मजः ।
008c	चत्वारः पाण्डवाश्चैव ते च शारद्वतादयः ॥
009a	अवम्कन्द्याथ वाहेभ्यः संयम्य प्रचलं मनः ।
009c	एकीकृत्येन्द्रियग्राममुपतम्थुर्महामुनीन् ॥
010a	अभिवाद्य तु गोविन्दः सात्यकिस्ते च पार्थिवाः ।
010c	व्यासादींस्तानृषीन्पश्चाद्गाङ्गेयमुपतस्थिरे ॥
011a	तपोवृद्धिं ततः पृष्ट्वा गाङ्गेयं यदुपुङ्गवः ।
011c	परिवार्य ततः सर्वे निषेदुः पुरुषर्षभाः ॥
012a	ततो निशाम्य गाङ्गेयं शाम्यमानमिवानलम् ।
012c	किञ्चिद्दीनमना भीष्ममितिहोवाच केशवः ॥
013a	कच्चिज्ज्ञानानि सर्वाणि प्रसन्नानि यथापुरम् ।
013c	कच्चिन्न व्याकुला चैव बुद्धिस्ते वदतां वर ॥
014a	शराभिघातदुःखार्तं कच्चिद्गात्रं न दूयते ।
014c	मानसादपि दुःखाद्धि शारीरं बलवत्तरम् ॥
015a	वरदानात्पितुः कामं छन्दमृत्युरसि प्रभो ।
015c	शन्तनोर्धर्मनित्यस्य न त्वेतदिह कारणम् ॥
016a	सुमूक्ष्मोऽपि तु देहे वै शल्यो जनयते रुजम् ।
016c	किम्पुनः शरसङ्घातैश्चितस्य तव पार्थिव ॥
017a	कामं नैतत्तवाख्येयं प्राणिनां प्रभवाप्ययौ ।
017c	भवानुपदिशेच्छ्रेयो देवानामपि भारत ॥
018a	यच्च भूतं भविष्यं च भवच्च पुरुषर्षभ ।
018c	सर्वं तज्ज्ञानवृद्धस्य तव पाणाविवाहितम् ॥
019a	संसारस्येह भूतानां धर्मस्य च फलोदयः ।
019c	विदितस्ते महाप्राज्ञ त्वं हि धर्ममयो निधिः ॥
020a	त्वा हि राज्ये स्थितं स्फीते समग्राङ्गमरोगिणम् ।
020c	स्त्रीसहस्रैः परिवृतं पश्यामीवोर्ध्वरेतसम् ॥
021a	ऋते शान्तनवाद्भीष्मात्त्रिषु लोकेषु पार्थिवम् ।
021c	सत्यधर्मान्महावीर्याच्छूराद्धर्मैकतत्परात् ॥
022a	मृत्युमावार्य तपसा शरसंस्तरशायिनः ।
022c	त्रिवर्गप्रभवं कञ्चिन्न च तातानुशुश्रुम ॥
023a	सत्ये तपसि दाने च यज्ञाधिकरणे तथा ।
023c	धनुर्वेदे च वेदे च नित्यं चैवान्ववेक्षणे ॥
024a	अनृशंसं शुचिं दान्तं सर्वभूतहिते रतम् ।
024c	महारथं त्वत्सदृशं न कञ्चिदनुशुश्रुम ॥
025a	त्वं हि देवान्सगन्धर्वानसुरान्यक्षराक्षसान् ।
025c	शक्तस्त्वेकरथेनैव विजेतुं नात्र संशयः ॥
026a	स त्वं भीष्म महाबाहो वसूनां वासवोपमः ।
026c	नित्यं विप्रैः समाख्यातो नवमोऽनवमो गुणैः ॥
027a	अहं च त्वाऽभिजानामि स्वयं पुरुषसत्तम ।
027c	त्रिदशेष्वपि विख्यातस्त्वं शक्त्या पुरुषोत्तमः ॥
028a	मनुष्येषु मनुष्येन्द्र न दृष्टो न च मे श्रुतः ।
028c	भवतो हि गुणैस्तुल्यः पृथिव्यां पुरुषः क्वचित् ॥
029ac	त्वं हि सर्वगुणै राजन्देवानप्यतिरिच्यसे ॥
030a	तपसा हि भवाञ्शक्तः स्रष्टुं लोकांश्चराचरान् ।
030c	किम्पुनश्चात्मनो लोकानुत्तमानुत्तमैर्गुणैः ॥
031a	तदस्य तप्यमानस्य ज्ञातीनां सङ्क्षयेन वै ।
031c	ज्येष्ठस्य पाण्डुपुत्रस्य शोकं भीष्म व्यपानुद ॥
032a	ये हि धर्माः समाख्याताश्चातुर्वर्ण्यस्य भारत ।
032c	चातुराश्रम्यसंयुक्ताः सर्वे ते विदितास्तव ॥
033a	चातुर्विद्ये च ये प्रोक्ताश्चातुर्होत्रे च भारत ।
033c	योगे साङ्ख्ये च नियता ये च धर्माः सनातनाः ॥
034a	चातुर्वर्ण्यस्य यश्चोक्तो धर्मो न स्म विरुध्यते ।
034c	सेव्यमानः सवैयाख्यो गाङ्गेय विदितस्तव ॥
035a	प्रतिलोमप्रसूतानां म्लेच्छानां चैव यः स्मृतः ।
035c	देशजातिकुलानां च जानीषे धर्मलक्षणम् ||
036a	वेदोक्तो यश्च शिष्टोक्तः सदैव विदितस्तव ।
036c	`प्रवृत्तश्च निवृत्तश्च स चापि विदितस्तव ॥'
037a	इतिहासपुराणार्थाः कार्त्स्न्येन विदितास्तव ।
037c	धर्मशास्त्रं च सकलं नित्यं मनसि ते स्थितम् ॥
038a	ये च केचन लोकेऽस्मिन्नर्थाः संशयकारकाः ।
038c	तेषां छेत्ता नास्ति लोके त्वदन्यः पुरुषर्षभः ॥
039a	स पाण्डवेयस्य मनःसमुत्थितं नरेन्द्र शोकं व्यपकर्ष मेधया ।
039c	भवद्विधा ह्युत्तमबुद्धिर्विस्तरा विमुह्यमानस्य जनस्य शान्तये ॥ 

इति श्रीमन्महाभारते शान्तिपर्वणि राजधर्मपर्वणि एकोनपञ्चाशोऽध्यायः ॥ 49 ॥

12-49-1 अवस्कन्द्यावरुह्य वाहेभ्यः ॥ 12-49-11 यदुपुङ्गवो निषसादेति शेषः । ततो वृद्धं तथा दृष्ट्वा गाङ्गेयं यदुकौरवाः इति झ. पाठः ॥ 12-49-12 निशाम्य आलोच्य ॥ 12-49-15 छन्दमृत्युः इच्छामरणः । नत्वेतदिह कारणमिति ट. ड. थ. पाठः ॥ 12-49-20 नहि राज्ये स्थितमिति ट. ड. पाठः ॥ 12-49-21 भीष्मादृते मृत्युमावार्य स्थितं कमपि न शुश्रुमेति द्वयोः सम्बन्धः ॥ 12-49-26 वसूनामष्टानामंशैर्घटितो नवमः गुणैरनवमश्च ॥
