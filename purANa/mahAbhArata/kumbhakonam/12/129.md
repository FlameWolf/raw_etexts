अध्यायः 129

यमेन गौतमम् प्रति मातापित्रोः परिचर्यायास्तदृणापनोदनोपायत्वकथनम् ॥ 1 ॥
001	युधिष्ठिर उवाच 
001a	नामृतस्येव पर्याप्तिर्ममास्ति ब्रुवति त्वयि ।
001c	[यथाहि स्वात्मवृत्तिस्थस्तथा तृप्तोऽस्मि भारत ॥]
002a	तस्मात्कथय भूयोऽपि त्वं ममेह पितामह ।
002c	[न हि तृप्तिमहं यामि पिबन्धर्मामृतं हि ते ॥]
003	भीष्म उवाच 
003a	अत्राप्युदाहरन्तीममितिहासं पुरातनम् ।
003c	गौतमस्य च संवादं यमस्य च महात्मनः ॥
004a	पारियात्रं गिरिं प्राप्य गौतमस्याश्रमो महान् ।
004c	वसते गौतमो यत्र तपसा दग्धकिल्बिषः ॥
005a	पृष्टिं वर्षसहस्राणि सोऽतप्यद्गौतमस्तपः ।
005c	तमुग्रतपसा युक्तं भावितं सुमहामुनिम् ॥
006a	उपयातो नरव्याघ्र लोकपालो यमस्तदा ।
006c	तमपश्यत्सुतपसमृषिं वै गौतमं तदा ॥
007a	स तं विदित्वा ब्रह्मर्षिर्यममागतमोजसा ।
007c	प्राञ्जलिः प्रणतो भूत्वा उपसृप्तस्तपोधनः ॥
008a	तं धर्मराजो दृष्ट्वैव नमस्कृत्य द्विजोत्तमम् ।
008c	न्यमन्त्रयत धर्मेण क्रियतां किमिति ब्रुवन् ॥
009	गौतम उवाच 
009a	मातापितृभ्यामानृण्यं किं कृत्वा समवाप्नुयात् ।
009c	कथं च लोकानाप्नोति पुरुषो दुर्लभाञ्शुभान् ॥
010	यम उवाच 
010a	तपः शौचवता नित्यं सत्यधर्मरतेन च ।
010c	मातापित्रोरहरहः पूजनं कार्यमञ्जसा ॥
011a	अश्वमेधैश्च यष्टव्यं बहुभिः स्वाप्तदक्षिणैः ।
011c	तेन लोकानवाप्नोति पुरुषोऽद्भुतदर्शनान् ॥ 

इति श्रीमन्महाभारते शान्तिपर्वणि राजधर्मपर्वणि एकोनत्रिंशदधिकशततमोऽध्यायः ॥ 129 ॥

12-129-1 पर्याप्तिरलम्भावस्तृप्तिरिति यावत् ॥ 12-129-8 न्यमन्त्रयत तं सम्मुखीकृतवान् ॥ 12-129-11 अश्वमेधैरिति स्वधर्ममात्रस्योपलक्षणम् ॥
