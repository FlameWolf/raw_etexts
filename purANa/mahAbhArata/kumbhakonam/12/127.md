अध्यायः 127

बदरिकाश्रमं गतस्य ऋषभस्य तनुनामकेन महर्षिणा सह संवादः ॥ 1 ॥ वने नष्टपुत्रान्वेषणवशात्तत्रोपागतेन वीरद्युम्नेन राज्ञा तनुम् प्रति आशाया ज्यायः किमिति प्रश्नः ॥ 2 ॥
KK-12-01-127-001	भीष्म उवाच 
KK-12-01-127-001a	ततस्तेषां समेतानामृषीणामृषिसत्तमः ।
KK-12-01-127-001c	ऋषभो नाम विप्रर्षिर्विस्मयन्निदमब्रवीत् ॥
KK-12-01-127-002a	पुराऽहं राजशार्दूल तीर्थान्यनुचरन्प्रभो ।
KK-12-01-127-002c	समासादितवान्दिव्यं नरनारायणाश्रमम् ॥
KK-12-01-127-003a	यत्र सा बदरी रम्या सरो वैहायसं तथा ।
KK-12-01-127-003c	यत्र चाश्वशिरा राजन्वेदान्पठति शाश्वतान् ॥
KK-12-01-127-004a	तस्मिन्सरसि कृत्वाऽहं विधिवत्तर्पणं पुरा ।
KK-12-01-127-004c	पितॄणां देवतानां च ततोश्रममियां तदा ॥
KK-12-01-127-005a	रेमाते यत्र तौ नित्यं नरनारायणावृषी ।
KK-12-01-127-005c	अदूरादाश्रमात्किञ्चिद्वासार्थमगमं तदा ॥
KK-12-01-127-006a	अत्र चीराजिनधरं कृशमुच्चमतीव च ।
KK-12-01-127-006c	अद्राक्षमृषिमायान्तं तनुं नाम तपोनिधिम् ॥
KK-12-01-127-007a	अन्यैर्नरैर्महाबाहो वपुषाऽप्रतिमं तदा ।
KK-12-01-127-007c	कृशता चापि राजर्षे न दृष्टा तादृशी मया ॥
KK-12-01-127-008a	शरीरमपि राजेन्द्र तनु कानिष्ठिकासमम् ।
KK-12-01-127-008c	ग्रीवा बाहू तथा पादौ केशाश्चाद्भुतदर्शनाः ॥
KK-12-01-127-009a	शिरः कायानुरूपं च कर्णौ नेत्रे तथैव च ।
KK-12-01-127-009c	तस्य वाक्चैव चेष्टा च सामान्ये राजसत्तम ॥
KK-12-01-127-010a	दृष्ट्वाऽहं तं कृशं विप्रं भीतः परमदुर्मनाः ।
KK-12-01-127-010c	पादौ तस्याभिवाद्याथ स्थितः प्राञ्जलिरग्रतः ॥
KK-12-01-127-011a	निवेद्य नामगोत्रे च तथा कार्यं नरर्षभ ।
KK-12-01-127-011c	प्रदिष्टे चासने तेन शनैरहमुपाविशम् ॥
KK-12-01-127-012a	ततः स कथयामास धर्मार्थसहिताः कथाः ।
KK-12-01-127-012c	ऋषिमध्ये महाराज तत्र धर्मभृतां वरः ॥
KK-12-01-127-013a	तस्मिंस्तु कथयत्येव राजा राजीवलोचनः ।
KK-12-01-127-013c	उपयाज्जवनैरश्वैः सबलः सावरोधनः ॥
KK-12-01-127-014a	स्मरन्पुत्रमरण्ये वै नष्टं परमदुर्मनाः ।
KK-12-01-127-014c	भूरिद्युम्नपिता श्रीमान्वीरद्युम्नो महायशाः ॥
KK-12-01-127-015a	इह द्रक्ष्यामि तं पुत्रं द्रक्ष्यामीहेति भारत ।
KK-12-01-127-015c	एवमाशाकृशो राजा चरन्वनमिदं पुरा ॥
KK-12-01-127-016a	दुर्लभः स मया द्रष्टुं भूय एव च धार्मिक ।
KK-12-01-127-016c	एकः पुत्रो महारण्ये नष्ट इत्यसकृत्तदा ॥
KK-12-01-127-017a	न स शक्यो मया द्रष्टुमाशा च महती मम ।
KK-12-01-127-017c	तया परीतगात्रोऽहं मुमूर्षुर्नात्र संशयः ॥
KK-12-01-127-018a	एतच्छ्रुत्वा तु भगवांस्तनुर्मुनिवरोत्तमः ।
KK-12-01-127-018c	अवाक्शिरा ध्यानपरो मुहूर्तमिव तस्थिवान् ॥
KK-12-01-127-019a	तमनुध्यान्तमालक्ष्य राजा परमदुर्मनाः ।
KK-12-01-127-019c	उवाच वाक्यं दीनात्मा मन्दमन्दमिवासकृत् ॥
KK-12-01-127-020a	दुर्लभं किंनु देवर्षे आशायाश्चैव किं महत् ।
KK-12-01-127-020c	ब्रवीतु भगवानेतद्यदि गुह्यं न चेत्तदा ॥
KK-12-01-127-021	तनुरुवाच 
KK-12-01-127-021a	महर्षिर्भगवांस्तेन पूर्वमासीद्विमानितः ।
KK-12-01-127-021c	बालिशां बुद्धिमास्थाय मन्दभाग्यतयाऽऽत्मनः ।
KK-12-01-127-021e	अर्थयन्कुशलं राजन्काञ्चनं वल्कलानि च ॥
KK-12-01-127-022a	[अवज्ञापूर्वकेनापि न सम्पादितवांस्ततः ।]
KK-12-01-127-022c	निर्विण्णः स तु विप्रर्षिर्निराशः समपद्यत ॥
KK-12-01-127-023a	एवमुक्तोऽभिवाद्याथ तमृषिं लोकपूजितम् ।
KK-12-01-127-023c	श्रान्तोऽवसीदद्धर्मात्मा यथा त्वं नरसत्तम ॥
KK-12-01-127-024a	अर्घ्यं ततः समानीय पाद्यं चैव महायशाः ।
KK-12-01-127-024c	आरण्येनैव विधिना राज्ञे सर्वं न्यवेदयत् ॥
KK-12-01-127-025a	ततस्तमृषयः सर्वे परिवार्य नरर्षभम् ।
KK-12-01-127-025c	उपाविशन्पुरस्कृत्य सप्तर्षय इव ध्रुवम् ॥
KK-12-01-127-026a	अपृच्छंश्चैव तत्रैनं राजानमपराजितम् ।
KK-12-01-127-026c	प्रयोजनमिदं सर्वमाश्रमस्य प्रवेशने ॥ 

इति श्रीमन्महाभारते शान्तिपर्वणि राजधर्मपर्वणि सप्तविंशत्यधिकशततमोऽध्यायः ॥ 127 ॥

12-127-3 वैहायसं विहायसा गच्छन्त्या मन्दाकिन्या वैहायस्या इदं वैहायसम् ॥ 12-127-4 ततोश्रमं तत आश्रमं मण्डपम् इयां गतवानहम् ॥ 12-127-5 रेमाते रजसा यत्रेति थ. द. पाठः ॥ 12-127-7 वपुषाऽष्टगुणान्वितमिति झ. पाठः ॥ 12-127-21 तेन तव पुत्रेण भूरिद्युम्रेन ॥ 12-127-23 एवं मुनिना उक्तः वीरद्युम्नः अवसीदत् नष्टप्रायोऽभूदित्यर्थः ॥ 12-127-26 एवं मुनिना राजपूजानन्तरम् आगताः किमर्थं आश्रमे त्वं प्रविष्टोऽसीत्यपृच्छन् ॥
