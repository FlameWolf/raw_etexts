अध्यायः 069

भीष्मेण युधिष्ठिरम् प्रति कृतादियुगचतुष्टयगुणनिरूपणम् ॥ 1 ॥
001	युधिष्ठिर उवाच 
001a	दण्डनीतिश्च राजा च समस्तौ तावुभावपि ।
001c	तत्र किं कुर्वतः सिद्धिस्तन्मे ब्रूहि पितामह ॥
002	भीष्म उवाच 
002a	माहात्म्यं दण्डनीत्यास्तु साध्यं शब्दैः सहेतुकैः ।
002c	शृणु मे शंसतो राजन्यथावदिह भारत ॥
003a	दण्डनीतिः स्वधर्मेषु चातुर्वर्ण्यं नियच्छति ।
003c	प्रयुक्ता स्वामिना सम्यगधर्मेभ्यो नियच्छति ॥
004a	चातुर्वर्ण्ये स्वधर्मस्थे मर्यादानामसङ्करे ।
004c	दण्डनीतिकृते क्षेमे प्रजानामकुतोभये ॥
005a	सोमे प्रयत्नं कुर्वन्ति त्रयो वर्णा यथाविधि ।
005c	तस्मादेव मनुष्याणां सुखं विद्धि समाहितम् ॥
006a	कालो वा कारणं राज्ञो राजा वा कालकारणम् ।
006c	इति ते संशयो माभूद्राजा कालस्य कारणम् ॥
007a	दण्डनीत्यां यदा राजा सम्यक्कार्त्स्न्येन वर्तते ।
007c	तदा कृतयुगं नाम कालः श्रेष्ठः प्रवर्तते ॥
008a	भवेत्कृतयुगे धर्मो नाधर्मो विद्यते क्वचित् ।
008c	सर्वेषामेव वर्णानां नाधर्मे रमते मनः ॥
009a	योगक्षेमाः प्रवर्तन्ते प्रजानां नात्र संशयः ।
009c	वैदिकानि च कर्माणि भवन्त्यपि गुणान्युत ॥
010a	ऋतवश्च सुखाः सर्वे भवन्त्युत निरामयाः ।
010c	प्रसीदन्ति नराणां च स्वरवर्णमनांसि च ॥
011a	व्याधयो न भवन्त्यत्र नाल्पायुर्दृश्यते नरः ।
011c	विधवा न भवन्त्यत्र नृशंसो नात्र जायते ॥
012a	अकृष्टपच्या पृथिवी भवन्त्योषधयस्तथा ।
012c	त्वक्पत्रफलमूलानि वीर्यवन्ति भवन्ति च ॥
013a	नाधर्मो विद्यते तत्र धर्म एव तु केवलम् ।
013c	इति कार्तयुगानेतान्गुणान्विद्धि युधिष्ठिर ॥
014a	दण्डनीत्या यदा राजा त्रीनंशाननुवर्तते ।
014c	चतुर्थमंशमुत्सृज्य तदा त्रेता प्रवर्तते ॥
015a	अधर्मस्य चतुर्थांशस्त्रीनंशाननुवर्तते ।
015c	कृष्टपच्यैव पृथिवी भवन्त्योषधयस्तथा ॥
016a	अर्धं त्यक्त्वा यदा राजा नीत्यर्धमनुवर्तते ।
016c	ततस्तु द्वापरं नाम स कालः सम्प्रवर्तते ॥
017a	अशुभस्य यदा त्वर्धं द्वावंशावनुवर्तते ।
017c	कृष्टपच्यैव पृथिवी भवत्यर्धफला तथा ॥
018a	दण्डनीतिं परित्यज्य यदा कार्त्स्न्येन भूमिपः ।
018c	प्रजाः क्लिश्नात्ययोगेन प्रवर्तेत तदा कलिः ॥
019a	कलावधर्मो भूयिष्ठो धर्मो भवति न क्वचित् ।
019c	सर्वेषामेव वर्णानां स्वधर्माच्च्यवते मनः ॥
020a	शूद्रा भैक्षेण जीवन्ति ब्राह्मणाः परिचर्यया ।
020c	योगक्षेमस्य नाशश्च वर्तते वर्णसङ्करः ॥
021a	वैदिकानि च कर्माणि भवन्ति विगुणान्युत ।
021c	ऋतवो न सुखाः सर्वे भवन्त्यामयिनस्तथा ॥
022a	ह्रसन्ति च मनुष्याणां स्वरवर्णमनांस्युत ।
022c	व्याधयश्च भवन्त्यत्र म्रियन्ते चाशतायुषः ॥
023a	विधवाश्च भवन्त्यत्र नृशंसा जायते प्रजा ।
023c	क्वचिद्वर्षति पर्जन्यः क्वचित्सस्यं प्ररोहति ॥
024a	रसाः सर्वे क्षयं यान्ति यदा नेच्छति भूमिपः ।
024c	प्रजाः संरक्षितुं सम्यग्दण्डनीतिसमाहितः ॥
025a	राजा कृतयुगस्रष्टा त्रेताया द्वापरस्य च ।
025c	युगस्य च चतुर्थस्य राजा भवति कारणम् ॥
026a	कृतस्य करणाद्राजा स्वर्गमत्यन्तमश्नुते ।
026c	त्रेतायाः करणाद्राजा स्वर्गं नात्यन्तमश्नुते ॥
027a	प्रवर्तनाद्द्वापरस्य यथाभागमुपाश्नुते ।
027c	कलेः प्रवर्तनाद्राजा पापमत्यन्तमश्नुते ॥
028a	ततो वसति दुष्कर्मा नरके शाश्वतीः समाः ।
028c	प्रजानां कल्मषे मग्नोऽकीर्तिं पापं च विन्दति ॥
029a	दण्डनीतिं पुरस्कृत्य क्षत्रियेण विजानता ।
029c	लिप्सितव्यमलभ्यं च लब्धं रक्ष्यं च भारत ।
029e	`योगक्षेमाः प्रवर्तन्ते प्रजानां नात्र संशयः ॥'
030a	लोकस्य सीमन्तकरी मर्यादा लोकपावनी ।
030c	सम्यङ्नीता दण्डनीतिर्यथा माता यथा पिता ॥
031a	यस्यां भवन्ति भूतानि तद्विद्धि भरतर्षभ ।
031c	एष एव परो धर्मो यद्राजा दण्डनीतिमान् ॥
032a	तस्मात्कौरव्य धर्मेण प्रजाः पालय नीतिमान् ।
032c	एवं वृत्तः प्रजा रक्षन्स्वर्गं जेतासि दुर्जयम् ॥ 

इति श्रीमन्महाभारते शान्तिपर्वणि राजधर्मपर्वणि एकोनसप्ततितमोऽध्यायः ॥ 69 ॥

12-69-3 अधर्मेभ्य इति पञ्चमी ॥ 3 ॥ 12-69-11 कृपणो न त्विति झ. पाठः ॥ 12-69-18 अयोगेन अनुपायेन ॥ 12-69-20 योगक्षेमस्य नाशाच्चेति ट. ड. थ. पाठः ॥ 12-69-30 सीमन्तकरी व्यवस्थापिका ॥
