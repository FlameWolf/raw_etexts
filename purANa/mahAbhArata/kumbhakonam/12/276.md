अध्यायः 276

भीष्मेण युधिष्ठिरम् प्रति गोकपिलसंवादानुवादः ॥ 1 ॥
KK-12-03-276-001	कपिल उवाच 
KK-12-03-276-001a	वेदाः प्रमाणं लोकानां न वेदाः पृष्ठतः कृताः ।
KK-12-03-276-001c	द्वे ब्रह्मणी वेदितव्ये शब्दब्रह्म परं च यत् ॥
KK-12-03-276-002a	शब्दब्रह्मणि निष्णातः परं ब्रह्माधिगच्छति ।
KK-12-03-276-002c	शरीरमेतत्कुरुते यद्वेदे कुरुते तनुम् ॥
KK-12-03-276-003a	कृतशुद्धशरीरो हि पात्रं भवति ब्राह्मणः ।
KK-12-03-276-003c	आनन्त्यमनुचिन्त्येदं कर्मणां तद्ब्रवीमि ते ॥
KK-12-03-276-004a	निरागममनैतिह्यमत्यक्षं लोकसाक्षिकम् ।
KK-12-03-276-004c	धर्म इत्येव ये यज्ञान्वितन्वन्ति निराशिषः ॥
KK-12-03-276-005a	उत्पन्नत्यागिनो लुब्धाः कृपासूयाविवर्जिताः ।
KK-12-03-276-005c	धनिनामेष वै पन्थास्तीर्थेषु प्रतिपादनम् ॥
KK-12-03-276-006a	अनाश्रिताः पापकृत्याः कदाचित्कर्मयोगिनः ।
KK-12-03-276-006c	मनःसङ्कल्पसंसिद्धा विशुद्धज्ञाननिश्चयाः ॥
KK-12-03-276-007a	अक्रुध्यन्तोऽनसूयन्तो निरहङ्कारमत्सराः ।
KK-12-03-276-007c	ज्ञाननिष्ठास्त्रिशुक्लाश्च सर्वभूतहिते रताः ॥
KK-12-03-276-008a	आसन्गृहस्था भूयिष्ठा अपक्रान्ताः स्वकर्मसु ।
KK-12-03-276-008c	राजानश्च तथा युक्ता ब्राह्मणाश्च यथाविधि ॥
KK-12-03-276-009a	समा ह्यार्जवसम्पन्नाः सन्तुष्टा ज्ञाननिश्चयाः ।
KK-12-03-276-009c	प्रत्यक्षधर्माः शुचयः श्रद्दधानाः परावरे ॥
KK-12-03-276-010a	पुरस्ताद्भावितात्मानो यथावच्चरितव्रताः ।
KK-12-03-276-010c	चरन्ति धर्मं कृच्छ्रेऽपि दुर्गे चैवापि संहताः ॥
KK-12-03-276-011a	संहत्य धर्मं चरतां पुराऽऽसीत्सुखमेव तत् ।
KK-12-03-276-011c	तेषां नासीद्विधातव्यं प्रायश्चित्तं कथञ्चन ॥
KK-12-03-276-012a	सत्यं हि धर्ममास्थाय दुराधर्षतमा मताः ।
KK-12-03-276-012c	न मात्रामनुरुध्यन्ते न धर्मच्छलमन्ततः ॥
KK-12-03-276-013ac	य एव प्रथमः कल्पस्तमेवात्र चरन्महान् ॥
KK-12-03-276-014a	अस्यां स्थितौ स्थितानां हि प्रायश्चित्तं न विद्यते ।
KK-12-03-276-014c	यदा तु दुर्बलात्मानः प्रायश्चित्तं तदा भवेत् ॥
KK-12-03-276-015a	एत एवंविधाः प्राहुः पुराणा यज्ञवाहनाः ।
KK-12-03-276-015c	त्रैविद्यवृद्धाः शुचयो वृत्तवन्तो यशस्विनः ॥
KK-12-03-276-016a	यजन्तोऽहरहर्यज्ञैर्निराशीर्बन्धना बुधाः ।
KK-12-03-276-016c	तेषां यज्ञाश्च वेदाश्च कर्माणि च यथागमम् ॥
KK-12-03-276-017a	आगमाश्च यथाकामं सङ्कल्पाश्च यथाव्रतम् ।
KK-12-03-276-017c	अपेतकामक्रोधानां दुश्चराचारकर्मणाम् ॥
KK-12-03-276-018a	स्वकर्मभिः शंसितानां प्रकृत्या शंसितात्मनाम् ।
KK-12-03-276-018c	ऋजूनां शमनित्यानां स्वेषु कर्मसु वर्तताम् ॥
KK-12-03-276-019a	सर्वमानन्त्यमेवासीदिति नः शाश्वती श्रुतिः ।
KK-12-03-276-019c	तेषामदीनसत्वानां दुश्चराचारकर्मणाम् ॥
KK-12-03-276-020a	स्वकर्मभिः शंसितानां तपो घोरत्वमागतम् ।
KK-12-03-276-020c	तं सदाचारमाश्चर्यं पुराणं शाश्वतं ध्रुवम् ॥
KK-12-03-276-021a	अशक्नुवद्भिश्चरितुं किञ्चिद्धर्मेषु सूचितम् ।
KK-12-03-276-021c	निरापद्धर्म आचारो ह्यप्रमादोऽपराभवः ॥
KK-12-03-276-022a	सर्ववर्णेषु यत्तेषु नासीत्कश्चिद्व्यतिक्रमः ।
KK-12-03-276-022c	धर्ममेकं चतुष्पादमाश्रितास्ते नरा विभो ॥
KK-12-03-276-023a	तं सन्तो विधिवत्प्राप्य गच्छन्ति परमां गतिम् ।
KK-12-03-276-023c	गृहेभ्य एव निष्क्रम्य वनमन्ये समाश्रिताः ॥
KK-12-03-276-024a	गृहमेवाभिसंश्रित्य ततोऽन्ये ब्रह्मचारिणः ।
KK-12-03-276-024c	'व्यस्तमेकं चतुर्धा तु ब्राह्मणा आश्रमं विदुः ॥
KK-12-03-276-025a	सर्वे सर्वत्र तिष्ठन्तो गच्छन्ति परमां गतिम् ।
KK-12-03-276-025c	एत एवंविधाः प्राहुः पुराणा ब्रह्मचारिणः ॥'
KK-12-03-276-026a	त एते दिवि दृश्यन्ते ज्योतिर्भूता द्विजातयः ।
KK-12-03-276-026c	नक्षत्राणीव धिष्ण्येषु बहवस्तारकागणाः ।
KK-12-03-276-026e	आनन्त्यमुपसम्प्राप्ताः सन्तोषादिति वैदिकम् ॥
KK-12-03-276-027a	यद्यागच्छन्ति संसारं पुनर्योनिषु तादृशाः ।
KK-12-03-276-027c	न लिप्यन्ते पापकृत्यैः कदाचित्कर्मयोनितः ॥
KK-12-03-276-028a	एवमेव ब्रह्मचारी शुश्रूषुर्घोरनिश्चयः ।
KK-12-03-276-028c	एवंयुक्तो ब्राह्मणः स्यादन्यो ब्राह्मणको भवेत् ॥
KK-12-03-276-029a	कर्मैव पुरुषस्याह शुभं वा यदि वाऽशुभम् ।
KK-12-03-276-029c	एवं पक्वकषायाणामानन्त्येन श्रुतेन च ॥
KK-12-03-276-030a	सर्वमानन्त्यमेवासीदिति नः शाश्वती श्रुतिः ।
KK-12-03-276-030c	तेषामपेततृष्णानां निर्णिक्तानां शुभात्मनाम् ॥
KK-12-03-276-031a	चतुर्थ औपनिषदो धर्मः साधारणः स्मृतः ।
KK-12-03-276-031c	संसिद्धैः सेव्यते नित्यं ब्राह्मणैर्नियतात्मभिः ॥
KK-12-03-276-032a	सन्तोषमूलस्त्यागात्मा ज्ञानाधिष्ठानमुच्यते ।
KK-12-03-276-032c	अपवर्गमतिर्नित्यो यतिधर्मः सनातनः ॥
KK-12-03-276-033a	साधारणः केवलो वा यथाबलमुपास्यते ।
KK-12-03-276-033c	गच्छन्ते बलिनः क्षेमं दुर्बलोऽत्रावसीदति ।
KK-12-03-276-033e	ब्राह्मणः पदमन्विच्छन्संसारान्मुच्यते शुचिः ॥
KK-12-03-276-034	स्यूमरश्मिरुवाच 
KK-12-03-276-034a	ये भुञ्जते ये ददते यजन्तेऽधीयते च ये ।
KK-12-03-276-034c	मात्राभिर्धर्मलुब्धाभिर्ये वा त्यागं समाश्रिताः ॥
KK-12-03-276-035a	एतेषां प्रेत्यभावे तु कतमः स्वर्गजित्तमः ।
KK-12-03-276-035c	एतदाचक्ष्व मे ब्रह्मन्याथातथ्येन पृच्छतः ॥
KK-12-03-276-036	कपिल उवाच 
KK-12-03-276-036a	परिग्रहाः शुभाः सर्वे गुणतोऽभ्युदयाश्च ते ।
KK-12-03-276-036c	न तु त्यागसुखं प्राप्ता एतत्त्वमपि पश्यसि ॥
KK-12-03-276-037	स्यूमरश्मिरुवाच 
KK-12-03-276-037a	भवन्तो ज्ञाननिष्ठा वै गृहस्थाः कर्मनिश्चयाः ।
KK-12-03-276-037c	आश्रमाणां च सर्वेषां निष्ठायामैक्यमुच्यते ॥
KK-12-03-276-038a	एकत्वेन पृथक्त्वेन विशेषो नान्य उच्यते ।
KK-12-03-276-038c	तद्यथावद्यथान्यायं भगवान्प्रब्रवीतु मे ॥
KK-12-03-276-039	कपिल उवाच 
KK-12-03-276-039a	शरीरपक्तिः कर्माणि ज्ञानं तु परमा गतिः ।
KK-12-03-276-039c	पक्वे कषायविज्ञानं यथा ज्ञाने च तिष्ठति ॥
KK-12-03-276-040a	आनृशंस्यं क्षमा शान्तिरहिंसा सत्यमार्जवम् ।
KK-12-03-276-040c	अद्रोहोऽनभिमानश्च ह्रीस्तितिक्षा शमस्तथा ॥
KK-12-03-276-041a	पन्थानो ब्रह्मणस्त्वेत एतैः प्राप्नोति यत्परम् ।
KK-12-03-276-041c	तद्विद्वाननुबुद्ध्येत मनसा कर्मनिश्चयम् ॥
KK-12-03-276-042a	यां विप्राः सर्वतः शान्ता विशुद्धा ज्ञाननिश्चयाः ।
KK-12-03-276-042c	गतिं गच्छन्ति सन्तुष्टास्तामाहुः परमां गतिम् ॥
KK-12-03-276-043a	वेदांश्च वेदितव्यं च विदित्वा च यथास्थितिम् ।
KK-12-03-276-043c	एवं वेदविदित्याहुरतोऽन्यो वातरेचकः ॥
KK-12-03-276-044a	सर्वं विदुर्वेदविदो वेदे सर्वं प्रतिष्ठितम् ।
KK-12-03-276-044c	वेदे हि निष्ठा सर्वस्य यद्यदस्ति च नास्ति च ॥
KK-12-03-276-045a	एषैव निष्ठा सर्वत्र यत्तदस्ति च नास्ति च ।
KK-12-03-276-045c	एतदन्तं च मध्यं च सच्चाऽसच्च विजानतः ॥
KK-12-03-276-046a	समाप्तं त्याग इत्येव शम इत्येव निश्चितम् ।
KK-12-03-276-046c	सन्तोष इत्यनुगतमपवर्गे प्रतिष्ठितम् ॥
KK-12-03-276-047a	ऋतं सत्यं विदितं वेदितव्यं सर्वस्यात्मा स्थावरं जङ्गमं च ।
KK-12-03-276-047c	सर्वं सुखं यच्छिवमुत्तरं च ब्रह्माव्यक्तं प्रभवश्चाव्ययं च ॥
KK-12-03-276-048a	तेजः क्षमा शान्तिरनामयं शुभं तथाविधं व्योम सनातनं ध्रुवम् ।
KK-12-03-276-048c	एतैः शब्दैर्गम्यते बुद्धिनेत्रैस्तस्मै नमो ब्रह्मणे ब्राह्मणाय ॥ 

इति श्रीमन्महाभारते शान्तिपर्वणि मोक्षधर्मपर्वणि षट्सप्तत्यधिकद्विशततमोऽध्यायः ॥ 276 ॥

12-276-5 धनानामेष वै पन्था इति झ. ट. थ. पाठः ॥ 12-276-14 दुर्बलात्मन उत्पन्नं प्रायश्चित्तमिति श्रुतिः इति झ. पाठः ॥ 12-276-39 कषायपङ्क्तिः कर्माणीति ट. थ. पाठः ॥ 12-276-41 मनसा धर्मनिश्चयमिति ध. पाठः ॥ 12-276-43 रतोन्यो वेदवादक इति ट. थ. पाठः । वेदपातक इति ध. पाठः ॥ 12-276-46 इत्येव सर्ववेदेषु निष्ठितमिति झ. पाठः ॥
