अध्यायः 285

भीष्मेण युधिष्ठिरम् प्रति वृत्रगीतानुवादः ॥ 1 ॥
KK-12-03-285-001	युधिष्ठिर उवाच 
KK-12-03-285-001a	धन्याधन्या इति जनाः सर्वेऽस्मान्प्रवदन्त्युत ।
KK-12-03-285-001c	न दुःखिततरः कश्चित्पुमानस्माभिरस्ति ह ॥
KK-12-03-285-002a	लोकसम्भावितैर्दुःखं यत्प्राप्तं कुरुसत्तम ।
KK-12-03-285-002c	प्राप्य जातिं मनुष्येषु देवैरपि पितामह ॥
KK-12-03-285-003a	कदा वयं करिष्यामः संन्यासं दुःखभेषजम् ।
KK-12-03-285-003c	दुःखमेतच्छरीराणां धारणं कुरुसत्तम ॥
KK-12-03-285-004a	विमुक्ताः सप्तदशभिर्हेतुभूतैश्च पञ्चभिः ।
KK-12-03-285-004c	इन्द्रियार्थैर्गुणैश्चैव अष्टाभिश्च पितामह ॥
KK-12-03-285-005a	न गच्छन्ति पुनर्भावं मुनयः संशितव्रताः ।
KK-12-03-285-005c	कदा वयं गमिष्यामो राज्यं हित्वा परन्तप ॥
KK-12-03-285-006	भीष्म उवाच 
KK-12-03-285-006a	नास्त्यनन्तं महाराज सर्वं सङ्ख्यानगोचरम् ।
KK-12-03-285-006c	पुनर्भावोपि सङ्ख्यातो नास्ति किञ्चिदिहाचलम् ॥
KK-12-03-285-007a	न चापि गम्यते राजन्नैष दोषः प्रसङ्गतः ।
KK-12-03-285-007c	उद्योगादेव धर्मज्ञाः कालेनैव गमिष्यथ ॥
KK-12-03-285-008a	नेशेऽयं सततं देही नृपते पुण्यपापयोः ।
KK-12-03-285-008c	तत एव समुत्थेन तमसा रुध्यतेऽपि च ॥
KK-12-03-285-009a	यथाञ्जनमयो वायुः पुनर्मानःशिलं रजः ।
KK-12-03-285-009c	अनुप्रविश्य तद्वर्णो दृश्यते रञ्जयन्दिशः ॥
KK-12-03-285-010a	तथा कर्मफलैर्देही रञ्जितस्तमसा वृतः ।
KK-12-03-285-010c	विवर्णो वर्णमाश्रित्य देहेषु परिवर्तते ॥
KK-12-03-285-011a	ज्ञानेन हि यदा जन्तुरज्ञानप्रभवं तमः ।
KK-12-03-285-011c	व्यपोहति तदा ब्रह्म प्रकाशेत सनातनम् ॥
KK-12-03-285-012a	अयत्नसाध्यं मुनयो वदन्ति ये चापि मुक्तास्तदुपासितव्याः ।
KK-12-03-285-012c	त्वया च लोकेन च सामरेण तस्मान्न शाम्यन्ति महर्षिसङ्घाः ॥
KK-12-03-285-013a	अस्मिन्नर्थे पुरा गीतं शृणुष्वैकमना नृप ।
KK-12-03-285-013c	यथा दैत्येन वृत्रेण भ्रष्टैश्वर्येण चेष्टितम् ॥
KK-12-03-285-014a	निर्जितेनासहायेन हृतराज्येन भारत ।
KK-12-03-285-014c	अशोचता शत्रुमध्ये बुद्धिमास्थाय केवलाम् ॥
KK-12-03-285-015a	भ्रष्टैश्वर्यं पुरा वृत्रमुशना वाक्यमब्रवीत् ।
KK-12-03-285-015c	कच्चित्पराजितस्याद्य न व्यथा तेऽस्ति दानव ॥
KK-12-03-285-016	वृत्र उवाच 
KK-12-03-285-016a	सत्येन तपसा चैव विदित्वा सङ्क्षयं ह्यहम् ।
KK-12-03-285-016c	न शोचामि न हृष्यामि भूतानामागतिं गतिम् ॥
KK-12-03-285-017a	कालसञ्चोदिता जीवा मज्जन्ति नरकेऽवशाः ।
KK-12-03-285-017c	परिहृष्टानि सर्वाणि दिव्यान्याहुर्मनीषिणः ॥
KK-12-03-285-018a	क्षपयित्वा तु तं कालं गणितं कालचोदिताः ।
KK-12-03-285-018c	सावशेषेण कालेन सन्धावन्ति पुनःपुनः ॥
KK-12-03-285-019a	तिर्यग्योनिसहस्राणि गत्वा नरकमेव च ।
KK-12-03-285-019c	निर्गच्छन्त्यवशा जीवाः कालबन्धनबन्धनाः ॥
KK-12-03-285-020a	एवं संसरमाणानि ह्यहं भूतानि दृष्टवान् ।
KK-12-03-285-020c	यथा कर्म तथा लाभ इति शास्त्रनिदर्शनम् ॥
KK-12-03-285-021a	तिर्यग्गच्छन्ति नरकं मानुष्यं दैवमेव च ।
KK-12-03-285-021c	सुखदुःखे प्रिये द्वेष्ये चरित्वा पूर्वमेव च ॥
KK-12-03-285-022a	कृतान्तविधिसंयुक्तः सर्वो लोकः प्रपद्यते ।
KK-12-03-285-022c	गतं गच्छन्ति चाध्वानं सर्वभूतानि सर्वदा ॥
KK-12-03-285-023a	कालसङ्ख्यानसङ्ख्येयं सृष्टिस्थितिपरायणम् ।
KK-12-03-285-023c	तं भाषमाणं भगवानुशना प्रत्यभाषत ।
KK-12-03-285-023e	इमान्दुष्टप्रलापांस्त्वं तात कस्मात्प्रभाषसे ॥
KK-12-03-285-024	वृत्र उवाच 
KK-12-03-285-024a	प्रत्यक्षमेतद्भवतस्तथाऽन्येषां मनीषिणाम् ।
KK-12-03-285-024c	मया यज्जयलुब्धेन पुरा तप्तं महत्तपः ॥
KK-12-03-285-025a	गन्धानादाय भूतानां रसांश्च विविधानपि ।
KK-12-03-285-025c	अवर्धं त्रीन्समाक्रम्य लोकान्वै स्वेन तेजसा ॥
KK-12-03-285-026a	ज्वालामालापरिक्षिप्तो वैहायसगतिस्तथा ।
KK-12-03-285-026c	अजेयः सर्वभूतानामासं नित्यमपेतभीः ॥
KK-12-03-285-027a	ऐश्वर्यं तपसा प्राप्तं भ्रष्टं तच्च स्वकर्मभिः ।
KK-12-03-285-027c	धृतिमास्थाय भगवन्न शोचामि ततस्त्वहम् ॥
KK-12-03-285-028a	युयुत्सता महेन्द्रेण पुरा सार्धं महात्मना ।
KK-12-03-285-028c	ततो मे भगवान्दृष्टो हरिर्नारायणः प्रभुः ॥
KK-12-03-285-029a	वैकुण्ठः पुरुषोऽनन्तः शुक्लो विष्णुः सनातनः ।
KK-12-03-285-029c	मुञ्जकेशो हरिश्मश्रुः सर्वभूतपितामहः ॥
KK-12-03-285-030a	नूनं तु तस्य तपसः सावशेषं ममास्ति वै ।
KK-12-03-285-030c	यदहं प्रष्टुमिच्छामि भवन्तं कर्मणः फलम् ॥
KK-12-03-285-031a	ऐश्वर्यं वै महद्ब्रह्मन्वर्णे कस्मिन्प्रतिष्ठितम् ।
KK-12-03-285-031c	निवर्तते चापि पुनः कथमैश्वर्यमुत्तमम् ॥
KK-12-03-285-032a	भवन्ति कस्माद्भूतानि प्रवर्तन्ते यथा पुनः ।
KK-12-03-285-032c	किं वा फलं परं प्राप्य जीवस्तिष्ठति शाश्वतः ॥
KK-12-03-285-033a	केन वा कर्मणा शक्यमथ ज्ञानेन केन वा ।
KK-12-03-285-033c	ब्रह्मर्षे तत्फलं प्राप्तुं तन्मे व्याख्यातुमर्हसि ॥
KK-12-03-285-034a	इतीदमुक्तः स मुनिस्तदानीं प्रत्याह यत्तच्छृणु राजसिंह ।
KK-12-03-285-034c	मयोच्यमानं पुरुषर्षभ त्वमनन्यचित्तः सह सोदरीयैः ॥ 

इति श्रीमन्महाभारते शान्तिपर्वणि मोक्षधर्मपर्वणि पञ्चाशीत्यधिकद्विशततमोऽध्यायः ॥ 285 ॥

12-285-2 देवैर्धर्मादिभिः । जातिं जन्म ॥ 12-285-3 सुखसञ्ज्ञिकमिति ध. पाठः ॥ 12-285-5 व्रजन्ति येषु न भवमिति ध. पाठः ॥ 12-285-7 न चापि मन्यते राजन्नेष धर्मोऽत्रसन्तत इति ध. पाठः ॥ 12-285-8 नेशे नेष्टे । ईदृशो यतते देहीति ट. ड. पाठः ॥ 12-285-9 यथाञ्जनचयं वायुरिति ड. ध. पाठः ॥ 12-285-18 सम्भवन्ति पुनःपुनरिति झ. पाठः ॥ 12-285-23 धीमन्दुष्टप्रलापांस्त्वमिति झ. पाठः । दुष्टप्रलापान् असुरभावविनाशकान् असुरे भूत्वा कथं भाषस इत्यर्थः ॥ 12-285-25 गन्धाद्यादानं तदाश्रयोपमर्देन । अवर्धं हिंसितवान् ॥ 12-285-26 वैहायसगतिश्चरन्निति झ. ध. पाठः ॥
