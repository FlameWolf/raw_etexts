अध्यायः 318

याज्ञवल्क्येन जनकम् प्रति इन्द्रियतद्विषयतदभिमानिदेवताकथनम् ॥ 1 ॥ तथा सत्वादिगुणत्रयकार्यधर्मप्रतिपादनम् ॥ 2 ॥
001	याज्ञवल्क्य उवाच 
001a	पादावध्यात्ममित्याहुर्ब्राह्मणास्तत्त्वदर्शिनः ।
001c	गन्तव्यमधिभूतं च विष्णुस्तत्राधिदैवतम् ॥
002a	पायुरध्यात्ममित्याहुर्यथातत्त्वार्थदर्शिनः ।
002c	विसर्गमधिभूतं च मित्रस्तत्राधिदैवतम् ॥
003a	उपस्थोऽध्यात्ममित्याहुर्यथायोगप्रदर्शिनः ।
003c	अधिभूतं तथाऽऽनन्दो दैवतं च प्रजापतिः ॥
004a	हस्तावध्यात्ममित्याहुर्यथासङ्ख्यानदर्शिनः ।
004c	कर्तव्यमधिभूतं तु इन्द्रस्तत्राधिदैवतम् ॥
005a	वागध्यात्ममिति प्राहुर्यथाश्रुतिनिदर्शिनः ।
005c	वक्तव्यमधिभूतं तु वह्निस्तत्राधिदैवतम् ॥
006a	चक्षुरध्यात्ममित्याहुर्यथाश्रुतिनिदर्शिनः ।
006c	रूपमत्राधिभूतं तु सूर्यश्चाप्यधिदैवतम् ॥
007a	श्रोत्रमध्यात्ममित्याहुर्यथाश्रुतिनिदर्शिनः ।
007c	शब्दस्तत्राधिभूतं तु दिशश्चात्राधिदैवतम् ॥
008a	जिह्वामध्यात्ममित्याहुर्यथाश्रुतिनिदर्शिनः ।
008c	रस एवाधिभूतं तु आपस्तत्राधिदैवतम् ॥
009a	घ्राणमध्यात्ममित्याहुर्यथाश्रुतिनिदर्शिनः ।
009c	गन्ध एवाधिभूतं तु पृथिवी चाधिदैवतम् ॥
010a	त्वगध्यात्ममिति प्राहुस्तत्त्वबुद्धिविशारदाः ।
010c	स्पर्शमेवाधिभूतं तु पवनश्चाधिदैवतम् ॥
011a	मनोऽध्यात्ममिति प्राहुर्यथा शास्त्रविशारदाः ।
011c	मन्तव्यमधिभूतं तु चन्द्रमाश्चाधिदैवतम् ॥
012a	आहङ्कारिकमध्यात्ममाहुस्तत्त्वनिदर्शिनः ।
012c	अभिमानोऽधिभूतं तु बुद्धिश्चात्राधिदैवतम् ॥
013a	बुद्धिरध्यात्ममित्याहुर्यथावदभिदर्शिनः ।
013c	बोद्धव्यमधिभूतं तु क्षेत्रज्ञश्चाधिदैवतम् ॥
014a	एषा ते व्यक्तितो राजन्विभूतिरनुदर्शिता ।
014c	आदौ मध्ये तथाऽन्ते च यथा तत्त्वेन तत्त्ववित् ॥
015a	प्रकृतिर्गुणान्विकुरुते स्वच्छन्देनात्मकाम्यया ।
015c	क्रीडार्थे तु महाराज शतशोऽथ सहस्रशः ॥
016a	यथा दीपसहस्राणि दीपान्मर्त्याः प्रकुर्वते ।
016c	प्रकृतिस्तथा विकुरुते पुरुषस्य गुणान्बहून् ॥
017a	सत्वमानन्द उद्रेकः प्रीतिः प्राकाम्यमेव च ।
017c	सुखं शुद्धत्वमारोग्यं सन्तोषः श्रद्दधानता ॥
018a	अकार्पण्यमसंरम्भः क्षमा धृतिरहिंसता ।
018c	समता सत्यमानृण्यमार्जवं ह्रीरचापलम् ॥
019a	शौचमार्दवमाचारमलौल्यं हृद्यसम्भ्रमः ।
019c	इष्टानिष्टवियोगानां कृतानामविकत्थना ॥
020a	दानेन चात्मग्रहणमस्पृहत्वं परार्थता ।
020c	सर्वभूतदया चैव सत्वस्यैते गुणाः स्मृताः ॥
021a	रजोगुणानां सङ्घातो रूपमैश्वर्यविग्रहौ ।
021c	अत्यागित्वमकारुण्यं सुखदुःखोपसेवनम् ॥
022a	परापवादेषु रतिर्विवादानां च सेवनम् ।
022c	अहङ्कारस्त्वसत्कारश्चिन्ता वैरोपसेवनम् ॥
023a	परितापोऽभिहरणं ह्रीनाशोऽनार्जवं तथा ।
023c	भेदः परुषता चैव कामक्रोधो मदस्तथा ॥
024a	दर्पो द्वेषोऽतिमानश्च एते प्रोक्ता रजोगुणाः ।
024c	तामसानां तुं सङ्घातान्प्रवक्ष्याम्युपधार्यताम् ॥
025a	मोहोऽप्रकाशस्तामिस्रमन्धतामिस्रसञ्ज्ञितम् ।
025c	मरणं चान्धतामिस्रं तामिस्रं क्रोध उज्यते ॥
026a	तमसो लक्षणानीह भक्षणाद्यभिरोचनम् ।
026c	भोजनानामपर्याप्तिस्तथा पेयेष्वतृप्तता ॥
027a	गन्धवासो विहारेषु शयनेष्वासनेषु च ।
027c	दिवास्वप्ने विवादे च प्रमादेषु च वै रतिः ॥
028a	नृत्यवादित्रगीतानामज्ञानाच्छ्रद्दधानता ।
028c	द्वेषो धर्मविशेषाणामेते वै तामसा गुणाः ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टादशाधिकत्रिशततमोऽध्यायः ॥ 318 ॥

12-318-4 यथा तत्वनिदर्शिनः इति थ. पाठः ॥ 12-318-19 आचारमपारुष्यमपैशुनमिति ड. पाठः । इष्टापूर्तविशेषाणामिति ट. ड. पाठः ॥
