अध्यायः 318

याज्ञवल्क्येन जनकम् प्रति इन्द्रियतद्विषयतदभिमानिदेवताकथनम् ॥ 1 ॥ तथा सत्वादिगुणत्रयकार्यधर्मप्रतिपादनम् ॥ 2 ॥
KK-12-03-318-001	याज्ञवल्क्य उवाच 
KK-12-03-318-001a	पादावध्यात्ममित्याहुर्ब्राह्मणास्तत्त्वदर्शिनः ।
KK-12-03-318-001c	गन्तव्यमधिभूतं च विष्णुस्तत्राधिदैवतम् ॥
KK-12-03-318-002a	पायुरध्यात्ममित्याहुर्यथातत्त्वार्थदर्शिनः ।
KK-12-03-318-002c	विसर्गमधिभूतं च मित्रस्तत्राधिदैवतम् ॥
KK-12-03-318-003a	उपस्थोऽध्यात्ममित्याहुर्यथायोगप्रदर्शिनः ।
KK-12-03-318-003c	अधिभूतं तथाऽऽनन्दो दैवतं च प्रजापतिः ॥
KK-12-03-318-004a	हस्तावध्यात्ममित्याहुर्यथासङ्ख्यानदर्शिनः ।
KK-12-03-318-004c	कर्तव्यमधिभूतं तु इन्द्रस्तत्राधिदैवतम् ॥
KK-12-03-318-005a	वागध्यात्ममिति प्राहुर्यथाश्रुतिनिदर्शिनः ।
KK-12-03-318-005c	वक्तव्यमधिभूतं तु वह्निस्तत्राधिदैवतम् ॥
KK-12-03-318-006a	चक्षुरध्यात्ममित्याहुर्यथाश्रुतिनिदर्शिनः ।
KK-12-03-318-006c	रूपमत्राधिभूतं तु सूर्यश्चाप्यधिदैवतम् ॥
KK-12-03-318-007a	श्रोत्रमध्यात्ममित्याहुर्यथाश्रुतिनिदर्शिनः ।
KK-12-03-318-007c	शब्दस्तत्राधिभूतं तु दिशश्चात्राधिदैवतम् ॥
KK-12-03-318-008a	जिह्वामध्यात्ममित्याहुर्यथाश्रुतिनिदर्शिनः ।
KK-12-03-318-008c	रस एवाधिभूतं तु आपस्तत्राधिदैवतम् ॥
KK-12-03-318-009a	घ्राणमध्यात्ममित्याहुर्यथाश्रुतिनिदर्शिनः ।
KK-12-03-318-009c	गन्ध एवाधिभूतं तु पृथिवी चाधिदैवतम् ॥
KK-12-03-318-010a	त्वगध्यात्ममिति प्राहुस्तत्त्वबुद्धिविशारदाः ।
KK-12-03-318-010c	स्पर्शमेवाधिभूतं तु पवनश्चाधिदैवतम् ॥
KK-12-03-318-011a	मनोऽध्यात्ममिति प्राहुर्यथा शास्त्रविशारदाः ।
KK-12-03-318-011c	मन्तव्यमधिभूतं तु चन्द्रमाश्चाधिदैवतम् ॥
KK-12-03-318-012a	आहङ्कारिकमध्यात्ममाहुस्तत्त्वनिदर्शिनः ।
KK-12-03-318-012c	अभिमानोऽधिभूतं तु बुद्धिश्चात्राधिदैवतम् ॥
KK-12-03-318-013a	बुद्धिरध्यात्ममित्याहुर्यथावदभिदर्शिनः ।
KK-12-03-318-013c	बोद्धव्यमधिभूतं तु क्षेत्रज्ञश्चाधिदैवतम् ॥
KK-12-03-318-014a	एषा ते व्यक्तितो राजन्विभूतिरनुदर्शिता ।
KK-12-03-318-014c	आदौ मध्ये तथाऽन्ते च यथा तत्त्वेन तत्त्ववित् ॥
KK-12-03-318-015a	प्रकृतिर्गुणान्विकुरुते स्वच्छन्देनात्मकाम्यया ।
KK-12-03-318-015c	क्रीडार्थे तु महाराज शतशोऽथ सहस्रशः ॥
KK-12-03-318-016a	यथा दीपसहस्राणि दीपान्मर्त्याः प्रकुर्वते ।
KK-12-03-318-016c	प्रकृतिस्तथा विकुरुते पुरुषस्य गुणान्बहून् ॥
KK-12-03-318-017a	सत्वमानन्द उद्रेकः प्रीतिः प्राकाम्यमेव च ।
KK-12-03-318-017c	सुखं शुद्धत्वमारोग्यं सन्तोषः श्रद्दधानता ॥
KK-12-03-318-018a	अकार्पण्यमसंरम्भः क्षमा धृतिरहिंसता ।
KK-12-03-318-018c	समता सत्यमानृण्यमार्जवं ह्रीरचापलम् ॥
KK-12-03-318-019a	शौचमार्दवमाचारमलौल्यं हृद्यसम्भ्रमः ।
KK-12-03-318-019c	इष्टानिष्टवियोगानां कृतानामविकत्थना ॥
KK-12-03-318-020a	दानेन चात्मग्रहणमस्पृहत्वं परार्थता ।
KK-12-03-318-020c	सर्वभूतदया चैव सत्वस्यैते गुणाः स्मृताः ॥
KK-12-03-318-021a	रजोगुणानां सङ्घातो रूपमैश्वर्यविग्रहौ ।
KK-12-03-318-021c	अत्यागित्वमकारुण्यं सुखदुःखोपसेवनम् ॥
KK-12-03-318-022a	परापवादेषु रतिर्विवादानां च सेवनम् ।
KK-12-03-318-022c	अहङ्कारस्त्वसत्कारश्चिन्ता वैरोपसेवनम् ॥
KK-12-03-318-023a	परितापोऽभिहरणं ह्रीनाशोऽनार्जवं तथा ।
KK-12-03-318-023c	भेदः परुषता चैव कामक्रोधो मदस्तथा ॥
KK-12-03-318-024a	दर्पो द्वेषोऽतिमानश्च एते प्रोक्ता रजोगुणाः ।
KK-12-03-318-024c	तामसानां तुं सङ्घातान्प्रवक्ष्याम्युपधार्यताम् ॥
KK-12-03-318-025a	मोहोऽप्रकाशस्तामिस्रमन्धतामिस्रसञ्ज्ञितम् ।
KK-12-03-318-025c	मरणं चान्धतामिस्रं तामिस्रं क्रोध उज्यते ॥
KK-12-03-318-026a	तमसो लक्षणानीह भक्षणाद्यभिरोचनम् ।
KK-12-03-318-026c	भोजनानामपर्याप्तिस्तथा पेयेष्वतृप्तता ॥
KK-12-03-318-027a	गन्धवासो विहारेषु शयनेष्वासनेषु च ।
KK-12-03-318-027c	दिवास्वप्ने विवादे च प्रमादेषु च वै रतिः ॥
KK-12-03-318-028a	नृत्यवादित्रगीतानामज्ञानाच्छ्रद्दधानता ।
KK-12-03-318-028c	द्वेषो धर्मविशेषाणामेते वै तामसा गुणाः ॥ 

इति श्रीमन्महाभारते शान्तिपर्वणि मोक्षधर्मपर्वणि अष्टादशाधिकत्रिशततमोऽध्यायः ॥ 318 ॥

12-318-4 यथा तत्वनिदर्शिनः इति थ. पाठः ॥ 12-318-19 आचारमपारुष्यमपैशुनमिति ड. पाठः । इष्टापूर्तविशेषाणामिति ट. ड. पाठः ॥
