अध्यायः 030
नारदेन युधिष्ठिरम् प्रति सुवर्णष्ठीविचरितवर्णनम् ॥ 1 ॥
KK-12-01-030-001	वैशम्पायन उवाच 
KK-12-01-030-001a	ततो राजा पाण्डुसुतो नारदं प्रत्यभाषत ।
KK-12-01-030-001c	भगवञ्छ्रोतुमिच्छामि सुवर्णष्ठीविसम्भवम् ॥
KK-12-01-030-002a	एवमुक्तस्तु स मुनिर्धर्मराजेन नारदः ।
KK-12-01-030-002c	आचचक्षे यथावृत्तं सुवर्णष्ठीविनं प्रति ॥
KK-12-01-030-003	नारद उवाच 
KK-12-01-030-003a	एवमेतन्महाबाहो यथाऽयं केशवोऽब्रवीत् ।
KK-12-01-030-003c	कार्यस्यास्य तु यच्छेषं तत्ते वक्ष्यामि पृच्छतः ॥
KK-12-01-030-004a	अहं च पर्वतश्चैव स्वस्रीयो मे महामुनिः ।
KK-12-01-030-004c	वस्तुकामावभिगतौ सृञ्जयं जयतां वरम् ॥
KK-12-01-030-005a	तत्रावां पूजितौ तेन विधिदृष्टेन कर्मणा ।
KK-12-01-030-005c	सर्वकामैः सुविहितौ निवसावोऽस्य वेश्मनि ॥
KK-12-01-030-006a	व्यतिक्रान्तासु वर्षासु समये गमनस्य च ।
KK-12-01-030-006c	पर्वतो मामुवाचेदं काले वचनमर्थवत् ॥
KK-12-01-030-007a	आवामस्य नरेन्द्रस्य गृहे परमपूजितौ ।
KK-12-01-030-007c	उषितौ समये ब्रह्मंस्तद्विचिन्तय साम्प्रतम् ॥
KK-12-01-030-008a	ततोऽहमब्रुवं राजन्पर्वतं शुभदर्शनम् ।
KK-12-01-030-008c	सर्वमेतत्त्वयि विभो भागिनेयोपपद्यते ॥
KK-12-01-030-009a	वरेण च्छन्द्यतां राजा लभतां यद्यदिच्छति ।
KK-12-01-030-009c	आवयोस्तपसा सिद्धिं प्राप्नोतु यदि मन्यसे ॥
KK-12-01-030-010a	तत आहूय राजानं सृञ्जयं जयतां वरम् ।
KK-12-01-030-010c	पर्वतोऽनुमतो वाक्यमुवाच कुरुपुङ्गव ॥
KK-12-01-030-011a	प्रीतौ स्वो नृप सत्कारैर्भवदार्जवसम्भृतैः ।
KK-12-01-030-011c	आवाभ्यामभ्यनुज्ञातो वरं नृवर चिन्तय ॥
KK-12-01-030-012a	देवानामविहिंसायां न भवेन्मानुषे क्षमम् ।
KK-12-01-030-012c	तद्गृहाण महाराज पूजार्हो नौ मतो भवान् ॥
KK-12-01-030-013	सृञ्जय उवाच 
KK-12-01-030-013a	प्रीतौ भवन्तौ यदि मे कृतमेतावता मम ।
KK-12-01-030-013c	एष एव परो लाभो निर्वृत्तो मे महाफलः ॥
KK-12-01-030-014a	तमेवंवादिनं भूयः पर्वतः प्रत्यभाषत ।
KK-12-01-030-014c	शृणु राजन्सुसङ्कल्पं यत्ते हृदि चिरं स्थितम् ॥
KK-12-01-030-015a	अभीप्ससि सुतं वीरं वीर्यवन्तं दृढव्रतम् ।
KK-12-01-030-015c	आयुष्मतं महाभागं देवराजसमद्युतिम् ॥
KK-12-01-030-016a	भविष्यत्येष ते कामो न त्वायुष्मान्भविष्यति ।
KK-12-01-030-016c	देवराजाभिभूत्यर्थं सङ्कल्पो ह्येष ते हृदि ॥
KK-12-01-030-017a	सुवर्णष्ठीवनाच्चैव स्वर्णष्ठीवी भविष्यति ।
KK-12-01-030-017c	रक्ष्यश्च देवराजात्स देवराजसमद्युतिः ॥
KK-12-01-030-018a	तच्छ्रुत्वा सृञ्जयो वाक्यं पर्वतस्य महात्मनः ।
KK-12-01-030-018c	प्रसादयामास तदा नैतदेवं भवेदिति ॥
KK-12-01-030-019a	आयुष्मान्मे भवेत्पुत्रो भवतोस्तपसा मुने ।
KK-12-01-030-019c	न च तं पर्वतः किञ्चिदुवाचेन्द्रव्यपेक्षया ॥
KK-12-01-030-020a	तमहं नृपतिं दीनमब्रवं पुनरेव च ।
KK-12-01-030-020c	स्मर्तव्योऽस्मि महाराज दर्शयिष्यामि ते सुतम् ॥
KK-12-01-030-021a	अहं ते दयितं पुत्रं प्रेतराजवशं गतम् ।
KK-12-01-030-021c	पुनर्दास्यामि तद्रूपं मा शुचः पृथिवीपते ॥
KK-12-01-030-022a	एवमुक्त्वा तु नृपतिं प्रयातौ स्वो यथेप्सितम् ।
KK-12-01-030-022c	सृञ्जयश्च यथाकामं प्रविवेश स्वमन्दिरम् ॥
KK-12-01-030-023a	सृञ्जयस्याथ राजर्षेः कस्मिंश्चित्कालपर्यये ।
KK-12-01-030-023c	जज्ञे पुत्रो महावीर्यस्तेजसा प्रज्वलन्निव ॥
KK-12-01-030-024a	ववृधे स यथाकालं सरसीव महोत्पलम् ।
KK-12-01-030-024c	बभूव काञ्चनष्ठीवी यथार्थं नाम तस्य तत् ॥
KK-12-01-030-025a	तदद्भुततमं लोके पप्रथे कुरुसत्तम ।
KK-12-01-030-025c	बुबुधे तच्च देवेन्द्रो वरदानं मनीषिणोः ॥
KK-12-01-030-026a	ततः स्वाभिभवाद्भीतो बृहस्पतिमते स्थितः ।
KK-12-01-030-026c	कुमारस्यान्तरप्रेक्षी नित्यमेवाभ्यवर्तत ॥
KK-12-01-030-027a	चोदयामास तद्वज्रं दिव्यास्त्रं मूर्तिमत्स्थितम् ।
KK-12-01-030-027c	व्याघ्रो भूत्वा जहीमं त्वं राजपुत्रमिति प्रभो ॥
KK-12-01-030-028a	प्रवृद्धः किल वीर्येण मामेषोऽभिभविष्यति ।
KK-12-01-030-028c	सृञ्जयस्य सुतो वज्र यथैनं पर्वतोऽब्रवीत् ॥
KK-12-01-030-029a	एवमुक्तस्तु शक्रेण वज्रः परपुरञ्जयः ।
KK-12-01-030-029c	कुमारमन्तरप्रेक्षी नित्यमेवान्वपद्यत ॥
KK-12-01-030-030a	सृञ्जयोऽपि सुतं प्राप्य देवराजसमद्युतिम् ।
KK-12-01-030-030c	हृष्टः सान्तःपुरो राजा वननित्यो बभूव ह ॥
KK-12-01-030-031a	ततो भागीरथीतीरे कदाचिन्निर्जने वने ।
KK-12-01-030-031c	धात्रीद्वितीयो बालः स क्रीडार्थं पर्यधावत ॥
KK-12-01-030-032a	पञ्चवर्षकदेशीयो बालो नागेन्द्रविक्रमः ।
KK-12-01-030-032c	सहसोत्पतितं व्याघ्रमाससाद महाबलम् ॥
KK-12-01-030-033a	स बालस्तेन निष्पिष्टो वेपमानो नृपात्मजः ।
KK-12-01-030-033c	व्यसुः पपात मेदिन्यां ततो धात्री विचुक्रुशे ॥
KK-12-01-030-034a	हत्वा तु राजपुत्रं स तत्रैवान्तरधीयत ।
KK-12-01-030-034c	शार्दूलो देवराजस्य माययान्तर्हितस्तदा ॥
KK-12-01-030-035a	धात्र्यास्तु निनदं श्रुत्वा रुदत्याः परमार्तवत् ।
KK-12-01-030-035c	अभ्यधावत तं देशं स्वयमेव महीपतिः ॥
KK-12-01-030-036a	स ददर्श शयानं तं गतासुं पीतशोणितम् ।
KK-12-01-030-036c	कुमारं विगतानन्दं निशाकरमिव च्युतम् ॥
KK-12-01-030-037a	स तमुत्सङ्गमारोप्य परिपीडितवक्षसम् ।
KK-12-01-030-037c	पुत्रं रुधिरसंसिक्तं पर्यदेवयदातुरः ॥
KK-12-01-030-038a	ततस्ता मातरस्तस्य रुदत्यः शोककर्शिताः ।
KK-12-01-030-038c	अभ्यधावन्त तं देशं यत्र राजा स सृञ्जयः ॥
KK-12-01-030-039a	ततः स राजा सस्मार मामेव गतमानसः ।
KK-12-01-030-039c	तदाऽहं चिन्तनं ज्ञात्वा गतवांस्तस्य दर्शनम् ॥
KK-12-01-030-040a	मयैतानि च वाक्यानि श्रावितः शोकलालसः ।
KK-12-01-030-040c	यानि ते यदुवीरेण कथितानि महीपते ॥
KK-12-01-030-041a	सञ्जीवितश्चापि पुनर्वासवानुमते तदा ।
KK-12-01-030-041c	भवितव्यं तथा तच्च न तच्छक्यमतोऽन्यथा ॥
KK-12-01-030-042a	तत ऊर्ध्वं कुमारस्तु स्वर्णष्ठीवी महायशाः ।
KK-12-01-030-042c	चित्तं प्रसादयामास पितुर्मातुश्च वीर्यवान् ॥
KK-12-01-030-043a	कारयामास राज्यं च पितरि स्वर्गते नृप ।
KK-12-01-030-043c	वर्षाणां शतमेकं च सहस्रं भीमविक्रमः ॥
KK-12-01-030-044a	तत ईजे महायज्ञैर्बहुभिर्भूरिदक्षिणैः ।
KK-12-01-030-044c	तर्पयामास देवांश्च पितॄंश्चैव महाद्युतिः ॥
KK-12-01-030-045a	उत्पाद्य च बहून्पुत्रान्कुलसन्तानकारिणः ।
KK-12-01-030-045c	कालेन महता राजन्कालधर्ममुपेयिवान् ॥
KK-12-01-030-046a	स त्वं राजेन्द्र सञ्जातं शोकमेकं निवर्तय ।
KK-12-01-030-046c	यथा त्वं केशवः प्राह व्यासश्च सुमहातपाः ॥
KK-12-01-030-047a	पितृपैतामहं राज्यमास्थाय धुरमुद्वह ।
KK-12-01-030-047c	इष्ट्वा पुण्यैर्महायज्ञैरिष्टं लोकमवाप्स्यसि ॥ 

इति श्रीमन्महाभारते शान्तिपर्वणि राजधर्मपर्वणि त्रिंशोऽध्यायः ॥ 30 ॥*

* द्रोणपर्वणि स्वर्णष्ठीविचरितमन्यादृशमत्र पर्वणित्वन्यादृशम् । 12-30-7 साम्प्रतं कल्याणम् ॥ 12-30-12 न भवेन्मानुषक्षयमिति झ. पाठः । तत्र येन देवपीडा मनुष्यक्षयश्च न भवति तत्तादृशं वरं गृहाणेति भावः ॥ 12-30-16 देवराजविभूत्यर्थमिति ड. पाठः ॥
