अध्यायः 334

जनकेन शुकम् प्रति मोक्षसाधनीभूताश्रमधर्मकथनपूर्वकं शुकप्रशंसनम् ॥ 1 ॥
KK-12-03-334-001	भीष्म उवाच 
KK-12-03-334-001a	ततः स राजा जनको मन्त्रिभिः सह भारत ।
KK-12-03-334-001c	पुरोहितं पुरस्कृत्य सर्वाण्यन्तःपुराणि च ॥
KK-12-03-334-002a	आसनं च पुरस्कृत्य रत्नानि विविधानि च ।
KK-12-03-334-002c	शिरसा चार्ध्यमादाय गुरुपुत्रं समभ्यगात् ॥
KK-12-03-334-003a	स तदासनमादाय बहुरत्नविभूषितम् ।
KK-12-03-334-003c	स्पर्ध्यास्तरणसंस्तीर्णं सर्वतोभद्रमृद्धिमत् ॥
KK-12-03-334-004a	पुरोधसा सङ्गृहीतं हस्तेनालभ्य पार्थिवः ।
KK-12-03-334-004c	प्रददौ गुरुपुत्राय शुकाय परमार्चितम् ॥
KK-12-03-334-005a	तत्रोपविष्टं तं कार्ष्णिं शास्त्रतः प्रतिपूज्य च ।
KK-12-03-334-005c	पाद्यं निवेद्य प्रथममर्घ्यं गां च न्यवेदयत् ॥
KK-12-03-334-006a	स च तां मन्त्रवत्पूजां प्रत्यगृह्णाद्यथाविधि ।
KK-12-03-334-006c	प्रतिगृह्य तु तां पूजां जनकाद्द्विजसत्तमः ॥
KK-12-03-334-007a	गां चैव समनुज्ञाय राजानमनुमान्य च ।
KK-12-03-334-007c	पर्यपृच्छन्महातेजा राज्ञः कुशलमव्ययम् ॥
KK-12-03-334-008a	अनामयं च राजेन्द्र शुकः सानुचरस्य ह ।
KK-12-03-334-008c	अनुज्ञातः स तेनाथ निषसाद सहानुगः ॥
KK-12-03-334-009a	कुशलं चाव्ययं चैव पृष्ट्वा वैयासकिं नृपः ।
KK-12-03-334-009c	किमागमनमित्येवं पर्यपृच्छत पार्थिवः ॥
KK-12-03-334-010	शुक उवाच 
KK-12-03-334-010a	पित्राऽहमुक्तो भद्रं ते मोक्षधर्मार्थकोविदः ।
KK-12-03-334-010c	विदेहराजो याज्यो मे जनको नाम विश्रुतः ॥
KK-12-03-334-011a	तत्र गच्छस्व वै तूर्णं यदि ते हृदि संशयः ।
KK-12-03-334-011c	प्रवृत्तौ वा निवृत्तौ वा स ते च्छेत्स्यति संशयम् ॥
KK-12-03-334-012a	सोहं पितुर्नियोगात्त्वामुपप्रष्टुमिहागतः ।
KK-12-03-334-012c	तन्मे धर्मभृतां श्रेष्ठ यथावद्वक्तुमर्हसि ॥
KK-12-03-334-013a	किं कार्यं ब्राह्मणेनेह मोक्षार्थश्च किमात्मकः ।
KK-12-03-334-013c	कथं च मोक्षः प्राप्तव्यो ज्ञानेन तपसाऽथवा ॥
KK-12-03-334-014	जनक उवाच 
KK-12-03-334-014a	यत्कार्यं ब्राह्मणेनेह जन्मप्रभृति तच्छृणु ।
KK-12-03-334-014c	कृतोपनयनस्तात भवेद्वेदपरायणः ॥
KK-12-03-334-015a	तपसा गुरुवृत्त्या च ब्रह्मचर्येण चाभिभो ।
KK-12-03-334-015c	देवतानामृषीणां चाप्यनृणो ह्यनसूयकः ॥
KK-12-03-334-016a	वेदानधीत्य नियतो दक्षिणामपवर्ज्य च ।
KK-12-03-334-016c	अभ्यनुज्ञामथ प्राप्य समावर्तेत वै द्विजः ॥
KK-12-03-334-017a	समावृत्तश्च गार्हस्थ्ये स्वदारनिरतो वसेत् ।
KK-12-03-334-017c	अनसूयुर्यथान्यायमाहिताग्निरनावृतः ॥
KK-12-03-334-018a	उत्पाद्य पुत्रं पौत्रं तु वन्याश्रमपदे वसेत् ।
KK-12-03-334-018c	तानेवाग्नीन्यथाशास्त्रमर्चयन्नतिथिप्रियः ॥
KK-12-03-334-019a	स वनेऽग्नीन्यथान्यायमात्मन्यारोप्य धर्मवित् ।
KK-12-03-334-019c	निर्द्वन्द्वो बीतरागात्मा ब्रह्माश्रमपदे वसेत् ॥
KK-12-03-334-020	शुक उवाच 
KK-12-03-334-020a	उत्पन्ने ज्ञानविज्ञाने प्रत्यक्षे हृदि शाश्वते ।
KK-12-03-334-020c	किमवश्यं निवस्तव्यमाश्रमेषु वनेषु वा ॥
KK-12-03-334-021a	एतद्भवन्तं पृच्छामि तद्भवान्वक्तुमर्हति ।
KK-12-03-334-021c	यथा वेदार्थतत्त्वेन ब्रूहि मे त्वं जनाधिप ॥
KK-12-03-334-022	जनक उवाच 
KK-12-03-334-022a	न विना ज्ञानविज्ञाने मोक्षस्याधिगमो भवेत् ।
KK-12-03-334-022c	न विना गुरुसम्बन्धं ज्ञानस्याधिगमः स्मृतः ॥
KK-12-03-334-023a	गुरुः प्लावयिता तस्य ज्ञानं प्लव इहोच्यते ।
KK-12-03-334-023c	विज्ञाय कृतकृत्यस्तु तीर्णस्तदुभयं त्यजेत् ॥
KK-12-03-334-024a	अनुच्छेदाय लोकानामनुच्छेदाय कर्मणाम् ।
KK-12-03-334-024c	पूर्वैराचरितो धर्मश्चातुराश्रम्यसंश्रितः ॥
KK-12-03-334-025a	अनेन क्रमयोगेन बहुजातिषु कर्मणाम् ।
KK-12-03-334-025c	कृत्वा शुभाशुभं कर्म मोक्षो नामेह लभ्यते ॥
KK-12-03-334-026a	भावितैः करणैश्चायं बहुसंसारयोनिषु ।
KK-12-03-334-026c	आसादयति शुद्धात्मा मोक्षं वै प्रथमाश्रमे ॥
KK-12-03-334-027a	तमासाद्य तु मुक्तस्य दृष्टार्थस्य विपश्चितः ।
KK-12-03-334-027c	त्रिष्वाश्रमेषु कोऽन्वर्थो भवेत्परमभीप्सतः ॥
KK-12-03-334-028a	राजसांस्तामसांश्चैव नित्यं दोषान्विवर्जयेत् ।
KK-12-03-334-028c	सात्विकं मार्गमास्थाय पश्येदात्मानमात्मना ॥
KK-12-03-334-029a	सर्वभूतेषु चात्मानं सर्वभूतानि चात्मनि ।
KK-12-03-334-029c	सम्पश्यन्नोपलिप्येत जले वारिचरो यथा ॥
KK-12-03-334-030a	पक्षिवत्प्रायणादूर्ध्वममुत्रानन्त्यमश्नुते ।
KK-12-03-334-030c	विहाय देहान्निर्मुक्तो निर्द्वन्द्वः प्रशमं गतः ॥
KK-12-03-334-031a	अत्र गाथाः पुरा गीताः शृणु राज्ञा ययातिना ।
KK-12-03-334-031c	धार्यन्तो या द्विजैस्तात मोक्षशास्त्रविशारदैः ॥
KK-12-03-334-032a	ज्योतिरात्मनि नान्यत्र सर्वजन्तुषु तत्समम् ।
KK-12-03-334-032c	स्वयं च शक्यते द्रष्टुं सुसमाहितचेतसा ॥
KK-12-03-334-033a	न बिभेति परो यस्मान्न बिभेति पराच्च यः ।
KK-12-03-334-033c	यश्च नेच्छति न द्वेष्टि ब्रह्म सम्पद्यते तु सः ॥
KK-12-03-334-034a	यदा भावं न कुरुते सर्वभूतेषु पापकम् ।
KK-12-03-334-034c	कर्मणा मनसा वाचा ब्रह्म सम्पद्यते तदा ॥
KK-12-03-334-035a	संयोज्य मनसाऽऽत्मानमीर्ष्यामुत्सृज्य मोहनीम् ।
KK-12-03-334-035c	त्यक्त्वा कामं च मोहं च ततो ब्रह्मत्वमश्नुते ॥
KK-12-03-334-036a	यदा श्राव्ये च दृश्ये च सर्वभूतेषु चाप्ययम् ।
KK-12-03-334-036c	समो भवति निर्द्वन्द्वो ब्रह्म सम्पद्यते तदा ॥
KK-12-03-334-037a	यदा स्तुतिं च निन्दां च समत्वेनैव पश्यति ।
KK-12-03-334-037c	काञ्चनं चायसं चैव सुखं दुःखं तथैव च ॥
KK-12-03-334-038a	शीतमुष्णं तथैवार्थमनर्थं प्रियमप्रियम् ।
KK-12-03-334-038c	जीवितं मरणं चैव ब्रह्म सम्पद्यते तदा ॥
KK-12-03-334-039a	प्रसार्येह यथाङ्गानि कूर्मः संहरते पुनः ।
KK-12-03-334-039c	तथेन्द्रियाणि मनसा संयन्तव्यानि भिक्षुणा ॥
KK-12-03-334-040a	तमःपरिगतं वेश्म यथा दीपेन दृश्यते ।
KK-12-03-334-040c	तथा बुद्धिप्रदीपेन शक्य आत्मा निरीक्षितुम् ॥
KK-12-03-334-041a	एतत्सर्वं च पश्यामि त्वयि बुद्धिमतां वर ।
KK-12-03-334-041c	यच्चान्यदपि नोक्तं मे तत्त्वतो वेद तद्भवान् ॥
KK-12-03-334-042a	ब्रह्मर्षे विदितश्चासि विषयान्तमुपागतः ।
KK-12-03-334-042c	गुरोस्तव प्रसादेन तव चैवोपशिक्षया ॥
KK-12-03-334-043a	तस्यैव च प्रसादेन प्रादुर्भूतं महात्मनः ।
KK-12-03-334-043c	ज्ञानं दिव्यं ममापीदं तेनासि विदितो मम ॥
KK-12-03-334-044a	अधिकं तव विज्ञानमधिका च गतिस्तव ।
KK-12-03-334-044c	अधिकं तव चैश्वर्यं तच्च त्वं नावबुध्यसे ॥
KK-12-03-334-045a	बाल्याद्वा संशयाद्वापि भयाद्वाऽप्यविमोक्षणात् ।
KK-12-03-334-045c	उत्पन्ने चापि विज्ञाने नाधिगच्छति तां गतिम् ॥
KK-12-03-334-046a	व्यवसायेन शुद्धेन मद्विधैश्छिन्नसंशयः ।
KK-12-03-334-046c	विमुच्य हृदयग्रन्थीनासादयति तां गतिम् ॥
KK-12-03-334-047a	भवांश्चोत्पन्नविज्ञानः स्थिरबुद्धिरलोलुपः ।
KK-12-03-334-047c	व्यवसायादृते ब्रह्मन्नासादयति तत्परम् ॥
KK-12-03-334-048a	नास्ति ते सुखदुःखेषु विशेषो नास्ति लोलुपः ।
KK-12-03-334-048c	नौत्सुक्यं नृत्यगीतेषु न राग उपजायते ॥
KK-12-03-334-049a	न बन्धुष्वनुबन्धस्ते न भयेष्वस्ति ते भयम् ।
KK-12-03-334-049c	पश्यामि त्वां महाभाग तुल्यलोष्टाश्मकाञ्चनम् ॥
KK-12-03-334-050a	अहं त्वामनुपश्यामि ये चाप्यन्ये मनीषिणः ।
KK-12-03-334-050c	आस्थितं परमं मार्गमक्षयं तमनामयम् ॥
KK-12-03-334-051a	यत्फलं ब्राह्मणस्येह मोक्षार्थश्च यदात्मकः ।
KK-12-03-334-051c	तस्मिन्वै वर्तसे विप्र किमन्यत्परिपृच्छसि ॥ 

इति श्रीमन्महाभारते शान्तिपर्वणि मोक्षधर्मपर्वणि चतुस्त्रिंशदधिकत्रिशततमोऽध्यायः ॥ 334 ॥

12-334-7 राज्ये कुशलमव्ययमिति ध. पाठः ॥ 12-334-12 मोक्षः कर्तव्य इति ट. ड. थ. पाठः ॥ 12-334-23 आचार्यः प्रापिता तस्येति ध. पाठः ॥ 12-334-32 नान्यत्र रतं तत्रैव चैव तत् इति ध. पाठः ॥ 12-334-41 चच्चान्यदपि वेत्तव्यमिति झ. पाठः ॥ 12-334-44 अधिकं भवति ज्ञानमिति ड. थ. पाठः ॥ 12-334-46 तद्विधश्छिन्नसंशय इति ध. पाठः ॥ 12-334-48 नास्ति लोलुप इति ध. पाठः ॥
