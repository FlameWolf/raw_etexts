अध्यायः 220

भीष्मेण युधिष्ठिरम् प्रति जनकाय पञ्चशिखोक्तनास्तिकादिमतखण्डनानुवादः ॥ 1 ॥
KK-12-03-220-001	युधिष्ठिर उवाच 
KK-12-03-220-001a	केन वृत्तेन वृत्तज्ञो जनको मिथिलाधिपः ।
KK-12-03-220-001c	जगाम मोक्षं धर्मज्ञो भोगानुत्सृज्य बुद्धिमान् ॥
KK-12-03-220-002	भीष्म उवाच 
KK-12-03-220-002a	अत्राप्युदाहरन्तीममितिहासं पुरातनम् ।
KK-12-03-220-002c	येन वृत्तेन धर्मज्ञः स जगाम महत्सुखम् ॥
KK-12-03-220-003a	जनको जनदेवस्तु मिथिलायां जनाधिप ।
KK-12-03-220-003c	और्ध्वदेहिकधर्माणामासीद्युक्तो विचिन्तने ॥
KK-12-03-220-004a	तस्य स्म शतमाचार्या वसन्ति सततं गृहे ।
KK-12-03-220-004c	दर्शयन्तः पृथग्धर्मान्नानापाषण्डवादिनः ॥
KK-12-03-220-005a	स तेषां प्रेत्यभावेन प्रेत्य गातौ विनिश्चये ।
KK-12-03-220-005c	आगमस्थः स भूयिष्ठमात्मतत्त्वेन तुष्यन्ति ॥
KK-12-03-220-006a	तत्र पञ्चशिखो नाम कापिलेयो महामुनिः ।
KK-12-03-220-006c	परिधावन्महीं कृत्स्नां जगाम मिथिलामथ ॥
KK-12-03-220-007a	सर्वसंन्यासधर्माणां तत्त्वज्ञानविनिश्चये ।
KK-12-03-220-007c	सुपर्यवसितार्थश्च निर्द्वन्द्वो नष्टसंशयः ॥
KK-12-03-220-008a	ऋषीणामाहुरेकं यं कामादवसितं नृषु ।
KK-12-03-220-008c	शाश्वतं सुखमत्यन्तमन्विच्छन्तं सुदुर्लभम् ॥
KK-12-03-220-009a	यमाहुः कपिलं साङ्ख्याः परमर्षिं प्रजापतिम् ।
KK-12-03-220-009c	समेत्य तेन रूपेण विस्मापयति हि स्वयम् ॥
KK-12-03-220-010a	आसुरेः प्रथमं शिष्यं यमाहुश्चिरजीविनम् ।
KK-12-03-220-010c	पञ्चस्रोतसि यः सत्रमास्ते वर्षसहस्रिकम् ॥
KK-12-03-220-011a	तमासीनं समागम्य कापिलं मण्डलं महत् ।
KK-12-03-220-011c	[पञ्चस्रोतसि निष्णातः पञ्चरात्रविशारदः ।
KK-12-03-220-012a	पञ्चज्ञः पञ्चकृत्पञ्चगुणः पञ्चशिखः स्मृतः ।]
KK-12-03-220-012c	पुरुषावस्थमव्यक्तं परमार्थं न्यवेदयत् ॥
KK-12-03-220-013a	इष्ट्वा सत्रेण सम्पृष्टो भूयश्च तपसाऽऽसुरिः ।
KK-12-03-220-013c	क्षेत्रक्षेत्रज्ञयोर्व्यक्तिं बुबुधे देवदर्शनात् ॥
KK-12-03-220-014a	यत्तदेकाक्षरं ब्रह्म नानारूपं प्रदृश्यते ।
KK-12-03-220-014c	`बोधायनपरान्विप्रानृषिभावमुपागतः ।'
KK-12-03-220-014e	आसुरिर्मण्डले तस्मिन्प्रतिपेदे तदव्ययम् ॥
KK-12-03-220-015a	तस्य पञ्चशिखः शिष्यो मानुष्याः पयसा भृतः ।
KK-12-03-220-015c	ब्राह्मणी कपिला नाम काचिदासीत्कुटुम्बिनी ॥
KK-12-03-220-016a	तस्याः पुत्रत्वमागम्य स्त्रियाः स पिबति स्तनौ ।
KK-12-03-220-016c	ततः स कापिलेयत्वं लेभे बुद्धिं च नैष्ठिकीम् ॥
KK-12-03-220-017a	एतन्मे भगवानाह कापिलेयस्य सम्भवम् ।
KK-12-03-220-017c	तस्य तत्कापिलेयत्वं सर्ववित्त्वमनुत्तमम् ॥
KK-12-03-220-018a	सामान्यं जनकं ज्ञात्वा धर्मज्ञानामनुत्तमम् ।
KK-12-03-220-018c	उपेत्य शतमाचार्यान्मोहयामास हेतुभिः ॥
KK-12-03-220-019a	`निराकरिष्णुस्तान्सर्वांस्तेषां हेतुगुणान्बहून् ।
KK-12-03-220-019c	श्रावयामास मतिमान्मुनिः पञ्चशिखो नृप ॥'
KK-12-03-220-020a	जनकस्त्वभिसंरक्तः कापिलेयानुदर्शनात् ।
KK-12-03-220-020c	उत्सृज्य शतमाचार्यान्पृष्ठतोऽनुजगाम तम् ॥
KK-12-03-220-021a	तस्मै परमकल्याय प्रणताय च धर्मतः ।
KK-12-03-220-021c	अब्रवीत्परमं मोक्षं यतः साङ्ख्यं विधीयते ॥
KK-12-03-220-022a	जातिनिर्वेदमुक्त्वा स कर्मनिर्वेदमब्रवीत् ।
KK-12-03-220-022c	कर्मनिर्वेदमुक्त्वा च सर्वनिर्वेदमब्रवीत् ॥
KK-12-03-220-023a	यदर्थं धर्मसंसर्गः कर्मणां च फलोदयः ।
KK-12-03-220-023c	तमनाश्वासिकं मोहं विनाशि चलमध्रुवम् ॥
KK-12-03-220-024a	दृश्यमाने विनाशे च प्रत्यक्षे लोकसाक्षिके ।
KK-12-03-220-024c	आगमात्परमस्तीति ब्रुवन्नपि पराजितः ॥
KK-12-03-220-025a	आत्मना ह्यात्मनो नित्यं क्लेशमृत्युजरामयम् ।
KK-12-03-220-025c	आत्मानं मन्यते मोहात्तदसम्यक्परं मतम् ॥
KK-12-03-220-026a	अथ चेदेवमप्यस्ति यल्लोके नोपपद्यते ।
KK-12-03-220-026c	अजरोऽयममृत्युश्च राजाऽसौ मन्यते तथा ॥
KK-12-03-220-027a	अस्ति नास्तीति चाप्येतत्तस्मिन्नसति लक्षणे ।
KK-12-03-220-027c	किमधिष्ठाय तद्ब्रूयाल्लोकयात्राविनिश्चयम् ॥
KK-12-03-220-028a	प्रत्यक्षं ह्येतयोर्मूलं कृतान्तैतिह्ययोरपि ।
KK-12-03-220-028c	प्रत्यक्षेणागमो भिन्नः कृतान्तो वा न कश्चन ॥
KK-12-03-220-029a	यत्रतत्रानुमानेऽस्मिन्कृतं भावयतोऽपि च ।
KK-12-03-220-029c	नान्यो जीवः शरीरस्य नास्तिकानां मते स्मृतः ॥
KK-12-03-220-030a	रेतो वटकणीकायां घृतपाकाधिवासनम् ।
KK-12-03-220-030c	जातिः स्मृतिरयस्कान्तः सूर्यकान्तोऽम्बुभक्षणम् ॥
KK-12-03-220-031a	प्रेत्य भूताप्ययश्चैव देवताभ्युपयाचनम् ।
KK-12-03-220-031c	मृते कर्मनिवृत्तिश्च प्रमाणमिति निश्चयः ॥
KK-12-03-220-032a	न त्वेते हेतवः सन्ति ये केचिन्मूर्तिसंस्थिताः ।
KK-12-03-220-032c	अमूर्तस्य हि मूर्तेन सामान्यं नोपपद्यते ॥
KK-12-03-220-033a	अविद्याकर्मचेष्टानां केचिदाहुः पुनर्भवे ।
KK-12-03-220-033c	कारणं लोभमोहौ तु दोषाणां च निषेवणम् ॥
KK-12-03-220-034a	अविद्यां क्षेत्रमाहुर्हि कर्मबीजं तथा कृतम् ।
KK-12-03-220-034c	तृष्णासञ्जननं स्नेह एष तेषां पुनर्भवः ॥
KK-12-03-220-035a	तस्मिन्मूढे च जग्धे च देहे मरणधर्मिणि ।
KK-12-03-220-035c	अन्योऽसौ जायते प्रेतस्तदाहुस्तत्वमक्षयम् ॥
KK-12-03-220-036a	यदा स्वरूपतश्चान्यो जातितः श्रुतितोऽर्थतः ।
KK-12-03-220-036c	कथमस्मिन्स इत्येवं सम्बोधः स्यादसंहितः ॥
KK-12-03-220-037a	एवं सति च का प्रीतिर्दानविद्यातपोबलैः ।
KK-12-03-220-037c	यद्यदाचरितं कर्म सर्वमन्यत्प्रपद्यते ॥
KK-12-03-220-038a	यदि ह्ययमिहैवान्यैः प्राकृतैर्दुःखितो भवेत् ।
KK-12-03-220-038c	सुखितो दुःखितैर्वाऽपि दृश्यो ह्यस्यविनिर्णयः ॥
KK-12-03-220-039a	यदा हि मुसलैर्हन्युः शरीरं न पुनर्भवेत् ।
KK-12-03-220-039c	पृथग्ज्ञानं यदन्यच्च येनैतन्नोपपद्यते ॥
KK-12-03-220-040a	ऋतुसंवत्सरौ तिथ्यः शीतोष्णेऽथ प्रियाप्रिये ।
KK-12-03-220-040c	यथाऽतीता न दृश्यन्ते तादृशः सत्वसङ्क्षयः ॥
KK-12-03-220-041a	जरयाऽभिपरीतस्य मृत्युना न विनाशिना ।
KK-12-03-220-041c	दुर्बलं दुर्बलं पूर्वं गृहस्येव विनश्यति ॥
KK-12-03-220-042a	इन्द्रियाणि मनो वायुः शोणितं मांसमस्थि च ।
KK-12-03-220-042c	आनुपूर्व्या विनश्यन्ति स्वं धातुमुपयान्ति च ॥
KK-12-03-220-043a	लोकयात्राविधानं च दानधर्मफलागमः ।
KK-12-03-220-043c	तदर्थं वेदशब्दाश्च व्यवहाराश्च लौकिकाः ॥
KK-12-03-220-044a	इति सम्यङ्मनस्येते बहवः सन्ति हेतवः ।
KK-12-03-220-044c	एतदासीन्ममास्तीति न कश्चित्प्रतिपद्यते ॥
KK-12-03-220-045a	तेषां विमृशतामेवं तत्तत्समभिधावताम् ।
KK-12-03-220-045c	क्वचिन्निविशते बुद्धिस्तत्र जीर्यति वृक्षवत् ॥
KK-12-03-220-046a	एवमर्थैरनर्थैश्च दुःखिताः सर्वजन्तवः ।
KK-12-03-220-046c	आगमैरपकृष्यन्ते हस्तिपैर्हस्तिनो यथा ॥
KK-12-03-220-047a	`न जातु कामः कामानामुपभोगेन शाम्यति ।
KK-12-03-220-047c	हविषा कृष्णवर्त्मेव भूय एवाभिवर्धते ॥'
KK-12-03-220-048a	अर्थांस्तथाऽत्यन्तमुखावहांश्च लिप्सन्त एते बहवो विशुष्काः ।
KK-12-03-220-048c	महत्तरं दुःखमनुप्रपन्ना हित्वा सुखं मृत्युवशं प्रयान्ति ॥
KK-12-03-220-049a	विनाशिनो ह्यध्रुवजीवितस्य किं बन्धुभिर्मित्रपरिग्रहैश्च ।
KK-12-03-220-049c	विहाय यो गच्छति सर्वमेव क्षणेन गत्वा न निवर्तते च ॥
KK-12-03-220-050a	भूव्योमतोयानलवायवोऽपि सदा शरीरं प्रतिपालयन्ति ।
KK-12-03-220-050c	इतीदमालक्ष्य रतिः कुतो भवेद्विनाशिनो ह्यस्य न कर्म विद्यते ॥
KK-12-03-220-051a	इदमनुपधिवाक्यमच्छलं परमनिरामयमात्मसाक्षिकम् ।
KK-12-03-220-051c	नरपतिरभिवीक्ष्य विस्मितः पुनरनुयोक्तुमिदं प्रचक्रमे ॥ 

इति श्रीमन्महाभारते शान्तिपर्वणि मोक्षधर्मपर्वणि विंशत्यधिकद्विशततमोऽध्यायः ॥ 220 ॥

12-220-2 महत्सुखं मोक्षम् ॥ 12-220-3 जनको जनकवंश्यः नाम्ना जनदेवः ॥ 12-220-4 पाषण्डा लोकायतादयस्तेषां वादिनः प्रतिभटत्वेन जेतारः ॥ 12-220-6 कापिलेयः कपिलायाः पुत्रः । परिधावन् एकत्र वासमकुर्वन् ॥ 12-220-7 सुपर्यवसितार्थः सम्यङ्निश्चितप्रयोजनः ॥ 12-220-8 कामादवसितं यदृच्छया स्थितम् । नृषु सुखम् अन्विच्छन्तम् । स्थापयितुमिति शेषः ॥ 12-220-9 कपिलं तत्प्रशिष्यत्वात्तत्तुल्यम् ॥ 12-220-15 मनुष्यो वयसा वृत इति ध. पाठः । धृत इति ट. थ. पाठः ॥ 12-220-17 भगवान्मार्कण्डेयः सनत्कुमारो वा ॥ 12-220-18 सामान्यं सर्वेष्वाचार्येषु समबुद्धिम् ॥ 12-220-21 कल्याय समर्थाय ॥ 12-220-22 जातिर्जन्म । कर्म यागादि । सर्वं ब्रह्मलोकान्तम् । तेषु निर्वेदः क्षयिष्णुत्वात् ॥ 12-220-23 तं मोहमब्रवीदिति पूर्वेणान्वयः ॥ 12-220-25 अनात्मा ह्यात्मनः क्लेशं जन्ममृत्युजरामयम् इति ट. थ. पाठः ॥ 12-220-29 यत्रकुत्राप्यनुमाने ईदृशानिष्टनित्यात्मान्यतमसाधके साध्यसिद्धिं भावयतः कृतम् अलम् । भावनयालमित्यर्थः । उक्तविधयानुमानस्याप्रमाणत्वात् । शरीरस्य शरीरात् ॥ 12-220-30 रेतो धातुर्वटकणिका धृतधूमाधिवासनमिति ध. पाठः । सूर्यकान्ताग्निमोक्षणमिति थ. पाठः ॥ 12-220-35 व्यूढे च दग्धे चेति ध. पाठः । अन्योन्याज्जायते स्नेहस्तमाहुः सत्वसङ्क्षयमिति ध. पाठः ॥ 12-220-38 सुखितैः सुखितो वापि दृष्टो ह्यस्य विनिर्णय इति ट. थ. पाठः ॥
