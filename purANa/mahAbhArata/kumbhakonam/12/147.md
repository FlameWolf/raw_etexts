अध्यायः 147

भर्तृशोकतप्तया कपोत्या सकरुणं विलप्याग्नौ प्रवेशः ॥ 1 ॥ ततो विमानारोहणेन स्वर्गतयोः कपोतयोस्तत्र सुखेन चिरविहारः ॥ 2 ॥
001	भीष्म उवाच 
001a	ततो गते शाकुनिके कपोती प्राह दुःखिता ।
001c	संस्मृत्य सा च भर्तारं रुदती शोककर्शिता ॥
002a	नाहं ते विप्रियं कान्त कदाचिदपि संस्मरे ।
002c	सर्वाऽपि विधवा नारी बहुपुत्राऽपि शोचते ॥
003a	शोच्या भवति बन्धूनां पतिहीना तपस्विनी ।
003c	लालिताऽहं त्वया नित्यं बहुमानाच्च पूजिता ॥
004a	वचनैर्मधुरैः स्निग्धैरसङ्क्लिष्टमनोहरैः ।
004c	कन्दरेषु च शैलानां नदीनां निर्झरेषु च ॥
005a	द्रुमाग्रेषु च रम्येषु रमिताऽहं त्वया सह ।
005c	आकाशगमने चैव विहृताऽहं त्वया सुखम् ।
005e	रमामि स्म पुरा कान्त तन्मे नास्त्यद्य मे प्रिय ॥
006a	मितं ददाति हि पिता मितं भ्राता मितं सुतः ।
006c	अमितस्य हि दातारं भर्तारं का न पूजयेत् ॥
007a	नास्ति भर्तृसमो नाथो नास्ति भर्तृसमं सुखम् ।
007c	विसृज्य धनसर्वस्वं भर्ता वै शरणं स्त्रियाः ॥
008a	न कार्यमिह मे नाथ जीवितेन त्वया विना ।
008c	पतिहीना तु का नारी सती जीवितुमुत्सहेत् ॥
009a	एवं विलप्य बहुधा करुणं सा सुदुःखिता ।
009c	पतिव्रता सम्प्रदीप्तं प्रविवेश हुताशनम् ॥
010a	ततश्चित्राङ्गदधरं भर्तारं साऽन्वपद्यत ।
010c	विमानस्थं सुकृतिभिः पूज्यमानं महात्मभिः ॥
011a	चित्रमाल्याम्बरधरं सर्वाभरणभूषितम् |
011c	विमानशतकोटीभिरावृतं पुण्यकर्मभिः ॥
012a	ततः स्वर्गं गतः पक्षी विमानवरमास्थितः ।
012c	कर्मणा पूजितस्तत्र रेमे स सह भार्यया ॥ 

इति श्रीमन्महाभारते शान्तिपर्वणि आपद्धर्मपर्वणि सप्तचत्वारिंशदधिकशततमोऽध्यायः ॥ 147 ॥
