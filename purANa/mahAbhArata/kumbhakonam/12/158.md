अध्यायः 158

भीष्मेण दमप्रशंसनम् ॥ 1 ॥
001	युधिष्ठिर उवाच 
001a	स्वाध्यायकृतयत्नस्य ब्राह्मणस्य विशेषतः ।
001c	धर्मकामस्य धर्मात्मन्किन्नु श्रेय इहोच्यते ॥
002a	बहुधा दर्शने लोके श्रेयो यदिह मन्यसे ।
002c	अस्मिँल्लोके परे चैव तन्मे ब्रूहि पितामह ॥
003a	महानयं धर्मपथो बहुशाखश्च भारत ।
003c	किंस्विदेवेह धर्माणामनुष्ठेयतमं मतम् ॥
004a	धर्मस्य महतो राजन्बहुशाखस्य तत्त्वतः ।
004c	यन्मूलं परमं तात तत्सर्वं ब्रूह्यतन्द्रितः ॥
005	भीष्म उवाच 
005a	हन्त ते कथयिष्यामि येन श्रेयो ह्यवाप्स्यसि ।
005c	पीत्वाऽमृतमिव प्राज्ञो येन तृप्तो भविष्यसि ॥
006a	धर्मस्य विधयो नैके तेते प्रोक्ता महर्षिभिः ।
006c	स्वंस्वं विज्ञानमाश्रित्य दमस्तेषां परायणम् ॥
007a	दमं निःश्रेयसं प्राहुर्वृद्धा निश्चितदर्शिनः ।
007c	ब्राह्मणस्य विशेषेण दमो धर्मः सनातनः ॥
008a	नादान्तस्य क्रियासिद्धिर्यथावदुपलभ्यते ।
008c	दमो दानं तथा यज्ञानधीतं चातिवर्तते ॥
009a	दमस्तेजो वर्धयति पवित्रं च दमः परम् ।
009c	विपाप्मा तेजसा युक्तः पुरुषो विन्दते महत् ॥
010a	दमेन सदृशं धर्मं नान्यं लोकेषु शुश्रुम ।
010c	दमो हि परमो लोके प्रशस्तः सर्वधर्मिणाम् ॥
011a	प्रेत्य चात्र मनुष्येन्द्र परमं विन्दते सुखम् ।
011c	दमेन हि सदा युक्तो महान्तं धर्ममश्नुते ॥
012a	सुखं दान्तः प्रस्वपिति सुखं च प्रतिबुध्यते ।
012c	सुखं पर्येति लोकांश्च मनश्चास्य प्रसीदति ॥
013a	अदान्तः पुरुषः क्लेशमभीक्ष्णं प्रतिपद्यते ।
013c	अनर्थांश्च बहूनन्यान्प्रसृजत्यात्मदोषजान् ॥
014a	आश्रमेषु चतुर्ष्वाहुर्दममेवोत्तमं व्रतम् ।
014c	दमलिङ्गानि वक्ष्यामि येषां समुदयो दमः ॥
015a	क्षमा धृतिरहिंसा च समता सत्यमार्जवम् ।
015c	इन्द्रियाभिजयो दाक्ष्यं मार्दवं ह्रीरचापलम् ॥
016a	अकार्पण्यमसंरम्भः सन्तोषः प्रियवादिता ।
016c	अविहिंसाऽनसूया चाप्येषां समुदयो दमः ॥
017a	गुरुपूजा च कौरव्य दया भूतेष्वपैशुनम् ।
017c	जनवादमृषावादस्तुतिनिन्दाविसर्जनम् ॥
018a	कामं क्रोधं च लोभं च दर्पं स्तम्भं विकत्थनम् ।
018c	रोषमीर्ष्यावमानं च नैव दान्तो निषेवते ॥
019a	अनिन्दितो ह्यकामात्मा नाल्पेष्वर्थ्यनसूयकः ।
019c	समुद्रकल्पः स नरो न कथञ्चन पूर्यते ॥
020a	अहं त्वयि मम त्वं च मयि ते तेषु चाप्यहम् ।
020c	पूर्वसम्बन्धिसंयोगं नैतद्दान्तो निषेवते ॥
021a	सर्वा ग्राम्यास्तथाऽऽरण्या याश्च लोके प्रवृत्तयः ।
021c	निन्दां चैव प्रशंसां च यो नाश्रयति मुच्यते ॥
022a	मैत्रोऽथ शीलसम्पन्नः प्रसन्नात्मात्मविच्च यः ।
022c	मुक्तस्य विविधैः सङ्गैस्तस्य प्रेत्य फलं महत् ॥
023a	सुवृत्तः शीलसम्पन्नः प्रसन्नात्माऽऽत्मविद्बुधः ।
023c	प्राप्येह लोके सत्कारं सुगतिं प्रतिपद्यते ॥
024a	कर्म यच्छुभमेवेह सद्भिराचरितं च यत् ।
024c	तदेव ज्ञानयुक्तस्य मुनेर्वर्त्म न हीयते ॥
025a	निष्क्रम्य वनमास्थाय ज्ञानयुक्तो जितेन्द्रियः ।
025c	कालाकाङ्क्षी चरन्नेवं ब्रह्मभूयाय कल्पते ॥
026a	अभयं यस्य भूतेभ्यो भूतानामभयं यतः ।
026c	तस्य देहाद्विमुक्तस्य भयं नास्ति कुतश्चन ॥
027a	अवाचिनोति कर्माणि न च सम्प्रचिनोति ह ।
027c	समः सर्वेषु भूतेषु मैत्रायणगतिं चरेत् ॥
028a	शकुनीनामिवाकाशे मत्स्यानामिव चोदके ।
028c	यथा गतिर्न दृश्येत तथा तस्य स संशयः ॥
029a	गृहानुत्सृज्य यो राजन्मोक्षमेवाभिपद्यते ।
029c	लोकास्तेजोमयास्तस्य कल्पन्ते शाश्वतीः समाः ॥
030a	संन्यस्य सर्वकर्माणि संन्यस्य विधिवत्तपः ।
030c	संन्यस्य विविधा विद्याः सर्वं संन्यस्य चैव ह ॥
031a	कामे शुचिरनावृत्तः प्रसन्नात्माऽऽत्मविच्छुचिः ।
031c	प्राप्येह लोके सत्कारं स्वर्गं समभिपद्यते ॥
032a	यच्च पैतामहं स्थानं ब्रह्मराशिसमुद्भवम् ।
032c	गुहायां निहितं नित्यं तद्दमेनाभिगम्यते ॥
033a	ज्ञानारामस्य बुद्धस्य सर्वभूतानुरोधिनः ।
033c	नावृत्तिभयमस्तीह परलोकभयं कुतः ॥
034a	एक एव दमे दोषो द्वितीयो नोपपद्यते ।
034c	यदेनं दमसंयुक्तमशक्तं मन्यते जनः ॥
035a	एकोऽस्य सुमहाप्राज्ञ दोषः स्यात्सुमहान्गुणः ।
035c	क्षमया विपुला लोका दुर्लभा हि सहिष्णुता ॥
036a	दान्तस्य किमरण्येन तथाऽदान्तस्य भारत ।
036c	यत्रैव निवसेद्दान्तस्तदरण्यं स चाश्रमः ॥
037	वैशम्पायन उवाच 
037a	एतद्भीष्मस्य वचनं श्रुत्वा राजा युधिष्ठिरः ।
037c	अमृतेनेव सन्तृप्तः प्रहृष्टः समपद्यत ॥
038a	पुनश्च परिपप्रच्छ भीष्मं धर्मभृतां वरम् ।
038c	ततः प्रीतः स चोवाच तस्मै सर्वं कुरूद्वहः ॥ 

इति श्रीमन्महाभारते शान्तिपर्वणि आपद्धर्मपर्वणि अष्टपञ्चाशदधिकशततमोऽध्यायः ॥ 158 ॥

12-158-6 परायणं पराकाष्ठा । अत्रैव सर्वे धर्मा अन्तर्भूता इत्यर्थः ॥ 12-158-18 दर्पं गर्वं । स्तम्भम् अविनम् ॥ 12-158-19 अल्पेषु अनित्यसुखेषु । कथञ्चन ब्रह्मलोकलाभेऽपि न पूर्यते न तृप्तो भवति ॥ 12-158-25 निष्क्रम्य गृहादिति शेषः ॥ 12-158-27 अवाचिनोति भोगेन व्ययीकरोति । नच सञ्चिनोति सङ्गृह्णाति तत्त्वज्ञस्य कर्माश्लेषस्मरणात् । मैत्रायणं सर्वभूतेभ्योऽभयदानम् ॥ 12-158-31 कामे शुचिः सत्यकाम इत्यर्थः । अनावृत्तः सर्वत्र कामचारभाक् । तस्य सर्वेषु लोकेषु कामचारो भवतीति श्रुतेः ॥ 12-158-32 गुहायां हृत्पुण्डरीके । पैतामहं ब्रह्मलोकाख्यम् ॥
