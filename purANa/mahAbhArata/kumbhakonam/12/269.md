अध्यायः 269

तुलाधारेण जाजलये धर्मरहस्योपदेशः ॥ 1 ॥
KK-12-03-269-001	जाजलिरुवाच 
KK-12-03-269-001a	यथा प्रवर्तितो धर्मस्तुलां धारयता त्वया ।
KK-12-03-269-001c	स्वर्गद्वारं च वृत्तिं च भूतानामवरोत्स्यते ॥
KK-12-03-269-002a	कृष्या ह्यन्नं प्रभवति ततस्त्वमपि जिवसि ।
KK-12-03-269-002c	पशुभिश्चौषधीभिश्च मर्त्या जीवन्ति वाणिज ॥
KK-12-03-269-003a	ततो यज्ञः प्रभवति नास्तिक्यमपि जल्पसि ।
KK-12-03-269-003c	न हि वर्तेदयं लोको वार्तामुत्सृज्य केवलाम् ॥
KK-12-03-269-004	तुलाधार उवाच 
KK-12-03-269-004a	वक्ष्यामि जाजले वृत्तिं नास्मि ब्राह्मण नास्तिकः ।
KK-12-03-269-004c	न यज्ञं च विनिन्दामि यज्ञवित्तु सुदुर्लभः ॥
KK-12-03-269-005a	नमो ब्राह्मण यज्ञाय ये च यज्ञविदो जनाः ।
KK-12-03-269-005c	स्वयज्ञं ब्राह्मणा हित्वा क्षत्रयज्ञमनुष्ठिताः ॥
KK-12-03-269-006a	लुब्धैर्वित्तपरैर्ब्रह्मन्नास्तिकैः सम्प्रवर्तितम् ।
KK-12-03-269-006c	वेदवादानभिज्ञानां सत्याभासमिवानृतम् ॥
KK-12-03-269-007a	इदं देयमिदं देयमिति नान्यच्चिकीर्षति ।
KK-12-03-269-007c	अतः स्तैन्यं प्रभवति विकर्माणि च जाजले ॥
KK-12-03-269-008a	यदेव सुकृतं हव्यं तेन तुष्यन्ति देवताः ।
KK-12-03-269-008c	नमस्कारेण हविषा स्वाध्यायैरौषधैस्तथा ।
KK-12-03-269-008e	पूजा स्याद्देवतानां हि यथाशास्त्रनिदर्शनम् ॥
KK-12-03-269-009a	इष्टापूर्तादसाधूनां विदुषां जायते प्रजा ।
KK-12-03-269-009c	लुब्धेभ्यो जायते लुब्धः समेभ्यो जायते समः ॥
KK-12-03-269-010a	यजमाना यथाऽऽत्मानमृत्विजश्च तथा प्रजाः ।
KK-12-03-269-010c	यज्ञात्प्रजा प्रभवति नभसोऽम्भ इवामलम् ॥
KK-12-03-269-011a	अग्नौ प्रास्ताहुतिर्ब्रह्मन्नादित्यमुपगच्छति ।
KK-12-03-269-011c	आदित्याज्जायते वृष्टिर्वृष्टेरन्नं ततः प्रजाः ॥
KK-12-03-269-012a	तस्मात्सुनिष्ठिताः पूर्वे सर्वान्कामांश्च लेभिरे ।
KK-12-03-269-012c	अकृष्टपच्या पृथिवी आशीर्भिर्वीरुधोऽभवन् ॥
KK-12-03-269-013a	न ते यज्ञेष्वात्मसु वा फलं पश्यन्ति किञ्चन ।
KK-12-03-269-013c	शङ्कमानाः फलं यज्ञे ये यजेरन्कथञ्चन ॥
KK-12-03-269-014a	जानन्तः सर्वथा साधु लुब्धा वित्तप्रयोजनाः ।
KK-12-03-269-014c	स स्म पापकृतां लोकान्गच्छेदशुभकर्मणा ॥
KK-12-03-269-015a	प्रमाणमप्रमाणेन यः कुर्यादशुभं नरः ।
KK-12-03-269-015c	पापात्मा सोऽकृतप्रज्ञः सदैवेह द्विजोत्तम ॥
KK-12-03-269-016a	कर्तव्यमिति कर्तव्यं वेत्ति वै ब्राह्मणो भयम् ।
KK-12-03-269-016c	ब्रह्मैव वर्तते लोके नैव कर्तव्यतां पुनः ॥
KK-12-03-269-017a	विगुणं च पुनः कर्म ज्याय इत्यनुशुश्रुम ।
KK-12-03-269-017c	सर्वभूतोपकारश्च फलभावे च संयमः ॥
KK-12-03-269-018a	सत्ययज्ञा दमयज्ञा अलुब्धाश्चात्मवृत्तयः ।
KK-12-03-269-018c	उत्पन्नत्यागिनः सर्वे जना आसन्नमत्सराः ॥
KK-12-03-269-019a	क्षेत्रक्षेत्रज्ञतत्त्वज्ञाः स्वयज्ञपरिनिष्ठिताः ।
KK-12-03-269-019c	ब्राह्मं वेदमधीयन्तस्तोषयन्त्यपरानपि ॥
KK-12-03-269-020a	अखिलं दैवतं सर्वं ब्रह्म ब्रह्मणि संश्रितम् ।
KK-12-03-269-020c	तृप्यन्ति तृप्यतो देवास्तृप्ताऽतृप्तस्य जाजले ॥
KK-12-03-269-021a	यथा सर्वरसैस्तृप्तो नाभिनन्दति किञ्चन ।
KK-12-03-269-021c	तथा प्रज्ञानतृप्तस्य नित्यतृप्तिः सुखोदया ॥
KK-12-03-269-022a	धर्माधारा धर्मसुखाः कृत्स्नव्यवसितास्तथा ।
KK-12-03-269-022c	अस्ति नस्तत्त्वतो भूय इति प्राज्ञस्त्ववेक्षते ॥
KK-12-03-269-023a	ज्ञानविज्ञानिनः केचित्परं पारं तितीर्षवः ।
KK-12-03-269-023c	अतीव पुण्यदं पुण्यं पुण्याभिजनसंहितम् ॥
KK-12-03-269-024a	यत्र गत्वा न शोचन्ति न च्यवन्ति व्यथन्ति च ।
KK-12-03-269-024c	ते तु तद्ब्रह्मणः स्थानं प्राप्नुवन्तीह सात्विकाः ॥
KK-12-03-269-025a	नैव ते स्वर्गमिच्छन्ति न यजन्ति यशोधनाः ।
KK-12-03-269-025c	सतां वर्त्मानुवर्तन्ते यथाबलमहिंसया ॥
KK-12-03-269-026a	वनस्पतीनोषधीश्च फलमूलानि ते विदुः ।
KK-12-03-269-026c	न चैतानृत्विजो लुब्धा याजयन्ति फलार्थिनः ॥
KK-12-03-269-027a	स्वमेव चार्थं कुर्वाणा यज्ञं चक्रुः पुनर्द्विजाः ।
KK-12-03-269-027c	परिनिष्ठितकर्माणः प्रजानुग्रहकाम्यया ॥
KK-12-03-269-028a	तस्मात्तानृत्विजो लुब्धा याजयन्त्यशुभान्नरान् ।
KK-12-03-269-028c	प्रापयेयुः प्रजाः स्वर्गे स्वधर्माचरणेन वै ।
KK-12-03-269-028e	इति मे वर्तते बुद्धिः समा सर्वत्र जाजले ॥
KK-12-03-269-029a	प्रयुञ्जते येन यज्ञे सदा प्राज्ञा द्विजर्षभाः ।
KK-12-03-269-029c	तेन ते देवयानेन पथा यान्ति महामुने ॥
KK-12-03-269-030a	आवृत्तिस्तस्य चैकस्य नास्त्यावृत्तिर्मनीषिणाः ।
KK-12-03-269-030c	उभौ तौ देवयानेन गच्छतो जाजले यथा ॥
KK-12-03-269-031a	स्वयं चैषामनडुहो युञ्जन्ति च वहन्ति च ।
KK-12-03-269-031c	स्वयमुस्राश्च दुह्यन्ते मनःसङ्कल्पसिद्धिभिः ॥
KK-12-03-269-032a	स्वयं यूपानुपादाय यजन्ते स्वाप्तदक्षिणाः ।
KK-12-03-269-032c	यस्तथा भावितात्मा स्यात्स गामालब्धुमर्हति ॥
KK-12-03-269-033a	ओषधीभिस्तथा ब्रह्मन्यजेरंस्ते न तादृशाः ।
KK-12-03-269-033c	श्रद्धया गां पुरस्कृत्य तदृतं प्रब्रवीमि ते ॥
KK-12-03-269-034a	निराशिषमनारम्भं निर्नमस्कारमस्तुतिम् ।
KK-12-03-269-034c	अक्षीणं क्षीणकर्माणं तं देवा ब्राह्मणं विदुः ॥
KK-12-03-269-035a	न श्रावयन्न च यजन्न ददद्ब्राह्मणेषु च ।
KK-12-03-269-035c	काम्यां वृत्तिं लिप्समानः कां गतिं याति जाजले ।
KK-12-03-269-035e	इदं तु दैवतं कृत्वा यथा यज्ञमवाप्नुयात् ॥
KK-12-03-269-036	जाजलिरुवाच 
KK-12-03-269-036a	[न वै मुनीनां शृणुमः स्म तत्त्वं पृच्छामि ते वाणिज कष्टमेतत् ।
KK-12-03-269-036c	पूर्वेपूर्वे चास्य नावेक्षमाणा नातः परं तमृषयः स्थापयन्ति ॥
KK-12-03-269-037a	यस्मिन्नेवात्मतीर्थेन पशवः प्राप्नुयुर्मखम् ।]
KK-12-03-269-037c	अथ स्म कर्मणा केन वाणिज प्राप्नुयात्सुखम् ।
KK-12-03-269-037e	शंस मे तन्महाप्राज्ञ भृशं वै श्रद्दधामि ते ॥
KK-12-03-269-038	तुलाधार उवाच 
KK-12-03-269-038a	उत यज्ञा उतायज्ञा मस्वं नार्हन्ति ते क्वचित् ।
KK-12-03-269-038c	आज्येन पयसा दध्ना सत्कृत्यामिक्षया त्वचा ।
KK-12-03-269-038e	बालैः शृङ्गेण पादेन सम्भरत्येव गौर्मखम् ॥
KK-12-03-269-039a	पत्नीव्रतेन विधिना प्रकरोति नियोजयन् ।
KK-12-03-269-039c	इष्टं तु दैवतं कृत्वा यथा यज्ञमवाप्नुयात् ॥
KK-12-03-269-040a	पुरोडाशो हि सर्वेषां पशूनां मेध्य उच्यते ।
KK-12-03-269-040c	सर्वा नद्यः सरस्वत्यः सर्वे पुण्याः शिलोच्चयाः ।
KK-12-03-269-040e	जाजले तीर्थमात्मेव मा स्म देशातिथिर्भव ॥
KK-12-03-269-041a	एतानीदृशकान्धर्मानाचरन्निह जाजले ।
KK-12-03-269-041c	कारणैर्धर्ममन्विच्छन्स लोकानाप्नुते शुभान् ॥
KK-12-03-269-042	भीष्म उवाच 
KK-12-03-269-042a	एतानीदृशकान्धर्मांस्तुलाधारः प्रशंसति ।
KK-12-03-269-042c	उपपत्त्याऽभिसम्पन्नान्नित्यं सद्भिर्निषेवितान् ॥ 

इति श्रीमन्महाभारते शान्तिपर्वणि मोक्षधर्मपर्वणि एकोनसप्तत्यधिकद्विशततमोऽध्यायः ॥ 269 ॥

12-269-3 नास्तिक्यं हिंसात्मकत्वेन यज्ञनिन्दा ॥ 12-269-9 विगुणा जायते प्रजेति झ. पाठः ॥ 12-269-25 यजन्ते चाविहिंसयेति झ. पाठः ॥ 12-269-38 अशक्तानां तु बालैर्गोपुच्छे पितृतर्पणादिना । शृङ्गेण गोशृङ्गेणाभिषेकादिना । पादेनेति पादरजसेत्यर्थः । एतेषां गोस्पर्शनादीनां च सद्यः पापनाशकत्वं परलोकप्रदत्वं च स्मृत्युक्तं दर्शितम् ॥ 12-269-41 ईदृशकानहिंस्रान् । कारणैरर्थित्वसमर्थत्वविद्वत्त्वतारतम्यैः ॥ 12-269-42 उपपत्त्या युक्त्या ॥
