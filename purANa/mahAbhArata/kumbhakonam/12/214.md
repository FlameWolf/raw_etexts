अध्यायः 214

भीष्मेण युधिष्ठिरम् प्रति शिष्याय गुरूक्तवार्ष्णेयाध्यात्मानुवादः ॥ 1 ॥
KK-12-03-214-001	गुरुरुवाच 
KK-12-03-214-001a	प्रवृत्तिलक्षणो धर्मो यथा समुपलभ्यते ।
KK-12-03-214-001c	तेषां विज्ञाननिष्ठानामन्यत्तत्वं न रोचते ॥
KK-12-03-214-002a	दुर्लभा वेदविद्वांसो वेदोक्तेषु व्यवस्थिताः ।
KK-12-03-214-002c	प्रयोजनं महत्त्वात्तु मार्गमिच्छन्ति संस्तुतम् ॥
KK-12-03-214-003a	`वेदस्य न विदुर्भावं ज्ञानमार्गप्रतिष्ठितम् ।'
KK-12-03-214-003c	सद्भिराचरितत्वात्तु वृत्तमेतदगर्हितम् ।
KK-12-03-214-003e	इयं सा बुद्धिरभ्येत्य यथा याति परां गतिम् ॥
KK-12-03-214-004a	शरीरवानुपादत्ते मोहात्सर्वान्परिग्रहान् ।
KK-12-03-214-004c	कामक्रोधादिभिर्भावैर्युक्तो राजसतामसैः ॥
KK-12-03-214-005a	नाशुद्धमाचरेत्तस्मादभीप्सन्देहयापनम् ।
KK-12-03-214-005c	कर्मणां विवरं कुर्वन्न लोकानाप्नुयाच्छुभान् ॥
KK-12-03-214-006a	लोहयुक्तं तथा हेम विपक्वं न विराजते ।
KK-12-03-214-006c	तथाऽपक्वकषायाख्यं विज्ञानं न प्रकाशते ॥
KK-12-03-214-007a	`केचिदात्मगुणं प्राप्तास्ते मुक्ताश्चक्रबन्धनात् ।
KK-12-03-214-007c	इतरे दुःखसन्द्वन्द्वास्तथा दुःखपरायणाः ॥
KK-12-03-214-008a	शुकाकर्मानुरूपं ते जायमानाः पुनः पुनः ।
KK-12-03-214-008c	क्रोधलोभमदाविष्टा मूढान्तःकरणाः सदा ॥
KK-12-03-214-009a	यथा--- सञ्छाया नास्ति नित्यतया परा ।
KK-12-03-214-009c	गुणानेव तथा चिन्त्या सन्त्येति च विदुर्बुधाः ॥'
KK-12-03-214-010a	यश्चाधर्मं चरेल्लोभात्कामक्रोधावनुप्लुवन् ।
KK-12-03-214-010c	धर्म्यं पन्थानमुत्क्रम्य सानुबन्धो विनश्यति ॥
KK-12-03-214-011a	`अचलं ज्ञानमप्राप्य चलचित्तश्चलानियात् ।'
KK-12-03-214-011c	शब्दादीन्विषयांस्तस्मान्न संरागादुपप्लवेत् ।
KK-12-03-214-011e	क्रोधो हर्षो विषादश्च जायन्ते हि परस्परात् ॥
KK-12-03-214-012a	`गुणाः कार्याः क्रोधहर्षौ सुखदुःखे प्रियाप्रिये ।
KK-12-03-214-012c	द्वन्द्वान्यथैवमादीनि विजयेच्चैव सर्ववित् ॥'
KK-12-03-214-013a	पञ्चभूतात्मके देहे सत्त्वराजसतामसे ।
KK-12-03-214-013c	कमभिष्टुवते चायं कं वा क्रोशति किं वदन् ॥
KK-12-03-214-014a	स्पर्शरूपरसाद्येषु सङ्गं गच्छन्ति बालिशाः ।
KK-12-03-214-014c	नावगच्छन्ति विज्ञानादात्मानं पार्थिवं गुणम् ॥
KK-12-03-214-015a	मृन्मयं शरणं यद्वन्मृदैव परिलिप्यते ।
KK-12-03-214-015c	पार्थिवोऽयं तथा देहो मृद्विकारान्न नश्यति ॥
KK-12-03-214-016a	मधु तैलं पयः सर्पिर्मांसानि लवणं गुडः ।
KK-12-03-214-016c	धान्यानि फलमूलानि मृद्विकाराः सहाम्भसा ॥
KK-12-03-214-017a	यद्वत्कान्तारमातिष्ठन्नौत्सुक्यं समनुव्रजेत् ।
KK-12-03-214-017c	ग्राम्यमाहारमादद्यादस्वाद्वपि हि यापनम् ॥
KK-12-03-214-018a	तद्वत्संसारकान्तारमातिष्ठञ्श्रमतत्परः ।
KK-12-03-214-018c	यात्रार्थमद्यादाहारं व्याधितो भेषजं यथा ॥
KK-12-03-214-019a	`भक्षणे श्वापदैर्मार्गादिति चारं करोति चेत् ।
KK-12-03-214-019c	एवं संसारमार्गेण यात्रार्थं विषयाणि च ॥
KK-12-03-214-020a	न गच्छेद्भोगविज्ञानादुन्मार्गे पद्यते तदा ।
KK-12-03-214-020c	तस्माददुःखतो मार्गमास्थितस्तमनुस्मरेत् ॥
KK-12-03-214-021a	नानापर्णफला वृक्षा बहवः सन्ति तत्र हि ।
KK-12-03-214-021c	भोक्तारो मुनयश्चैव तस्मात्परतरं वनम् ॥
KK-12-03-214-022a	अनुमानैस्तथाशास्त्रैर्यशसा विक्रमेण च ।'
KK-12-03-214-022c	सत्यशौचार्जवत्यागैर्वर्चसा विक्रमेण च ।
KK-12-03-214-022e	क्षान्त्या धृत्या च बुद्ध्या च मनसा तपसैव च ॥
KK-12-03-214-023a	भावान्सर्वान्यथावृत्तान्संवसेत यथाक्रमम् ।
KK-12-03-214-023c	शान्तिमिच्छन्नदीनात्मा संयच्छेदिन्द्रियाणि च ॥
KK-12-03-214-024a	सत्त्वेन रजसा चैव तमसा चैव मोहिताः ।
KK-12-03-214-024c	चक्रवत्परिवर्तन्ते ह्यज्ञानाज्जन्तवो भृशम् ॥
KK-12-03-214-025a	तस्मात्सम्यक्परीक्षेत दोषानज्ञानसम्भवान् ।
KK-12-03-214-025c	अज्ञानप्रभवं नित्यमहङ्कारं परित्यजेत् ॥
KK-12-03-214-026a	महाभूतानीन्द्रियाणि गुणाः सत्त्वं रजस्तमः ।
KK-12-03-214-026c	`देहमूलं विजानीहि नैतानि भगवानतः ॥
KK-12-03-214-027a	उपायतः प्रवक्ष्यामि तं च मृत्युं दुरासदम् ।'
KK-12-03-214-027c	त्रैलोक्यं सेश्वरं सर्वमहङ्कारे प्रतिष्ठितम् ॥
KK-12-03-214-028a	यथेह नियतः कालो दर्शयत्यार्तवान्गुणान् ।
KK-12-03-214-028c	तद्वद्भूतेष्वहङ्कारं विद्याद्भूतप्रवर्तकम् ॥
KK-12-03-214-029a	सम्मोहकं तमो विद्यात्कृष्णमज्ञानसम्भवम् ।
KK-12-03-214-029c	प्रकृतेर्गुणसञ्जातो महानहङ्क्रिया ततः ॥
KK-12-03-214-030a	अहङ्कारात्पुनः पश्चाद्भूतग्राममुदाहृतम् ।
KK-12-03-214-030c	अव्यक्तस्य गुणेभ्यस्तु तद्गुणांश्च निबोध तान् ॥
KK-12-03-214-031a	प्रीतिदुःखनिबद्धांश्च समस्तांस्त्रीनथो गुणान् ।
KK-12-03-214-031c	सत्त्वस्य रजसश्चैव तमसश्च निबोध तान् ॥
KK-12-03-214-032a	प्रसादो हर्षजा प्रीतिरसन्देहो धृतिः स्मृतिः ।
KK-12-03-214-032c	एतान्सत्त्वगुणान्विद्यादिमान्राजसतामसान् ॥
KK-12-03-214-033a	`असन्तोषोऽक्षमाऽधैर्यमतृप्तिर्विषयादिषु ।
KK-12-03-214-033c	राजसाश्च गुणा ह्येते तत्परं तामसाञ्शृणु ॥
KK-12-03-214-034a	मोहस्तन्द्री तथा दुःखं निद्राऽऽलस्यं प्रमादता ।
KK-12-03-214-034c	विषादी दीर्घसूत्रश्च तत्तामसमुदाहृतम् ॥'
KK-12-03-214-035a	कामक्रोधौ प्रमादश्च लोभमोहौ भयं क्लमः ।
KK-12-03-214-035c	विषादशोकावरतिर्मानदर्पावनार्यता ॥
KK-12-03-214-036a	दोषाणामेवमादीनां परीक्ष्य गुरुलाघवम् ।
KK-12-03-214-036c	विमृशेदात्मसंस्थानमेकैकमनुसन्ततम् ॥
KK-12-03-214-037a	`यस्मिन्प्रतिष्ठितं चेदं यस्मिन्सज्ज्ञाननिर्गतिः ।
KK-12-03-214-037c	सर्वभूताधिकं नित्यमहङ्कारं विलोकयेत् ॥
KK-12-03-214-038a	विलोकमानः स तदा स्वबुद्ध्या सूक्ष्मया पुनः ।
KK-12-03-214-038c	तदेव भाति तद्रूपमात्मना यत्सुनिर्मलम् ॥'
KK-12-03-214-039	शिष्य उवाच 
KK-12-03-214-039a	के दोषा मनसा त्यक्ताः के बुद्ध्या शिथिलीकृताः |
KK-12-03-214-039c	के पुनः पुनरायान्ति के मोहादचला इव ॥
KK-12-03-214-040a	केषां बलाबलं बुद्ध्या हेतुभिर्विमृशेद्बुधः ।
KK-12-03-214-040c	`एतन्मे सर्वमाचक्ष्व यथा विद्यामहं विभो ।
KK-12-03-214-040e	मह्यं शुश्रूषवे विद्वन्वक्ष्येतद्बुद्धिनिश्चितम् ॥
KK-12-03-214-041a	शान्तत्वादपरान्ताच्च आरम्भादपि चैकतः ।
KK-12-03-214-041c	प्रोक्तो ह्यत्र यथा हेतुरेवमाहुर्मनीषिणः ॥
KK-12-03-214-042	गुरुरुवाच'
KK-12-03-214-042a	दोषैर्मूलादवच्छिन्नैर्विशुद्धात्मा विमुच्यते ।
KK-12-03-214-042c	विनाशयति सम्भूतमयस्मयमयो यथा ।
KK-12-03-214-042e	तथा कृतात्मा सहजैर्दोषैर्नश्यति राजसैः ॥
KK-12-03-214-043a	`सहजैरविशुद्धात्मा दोषैर्नश्यति तामसैः ।'
KK-12-03-214-043c	राजसं तामसं चैव शुद्धात्मा कालसम्भवम् ॥
KK-12-03-214-044a	`शमयेत्सत्त्वमास्थाय बुद्ध्या केवलया द्विजः ।
KK-12-03-214-044c	त्यजेच्च मनसा चेतः शुद्धात्मा बुद्धिमास्थितः |'
KK-12-03-214-045a	तत्सर्वं देहिनां बीजं सत्त्वमात्मवतः समम् ।
KK-12-03-214-045c	तस्मादात्मवता वर्ज्यं रजश्च तम एव च ॥
KK-12-03-214-046a	रजस्तमोभ्यां निर्मुक्तं सत्त्वं निर्मलतामियात् ।
KK-12-03-214-046c	`आहारान्वर्जयेन्नित्यं राजसांस्तामसानपि ॥
KK-12-03-214-047a	ते ब्रह्म पुनरायान्ति न मोहादचला इव ।'
KK-12-03-214-047c	अथवा मन्त्रवद्ब्रूयुर्मांसादीनां यजुष्कृतम् ॥
KK-12-03-214-048a	स वै हेतुरनादाने शुद्धधर्मानुपालने ।
KK-12-03-214-048c	रजसा कामयुक्तानि कार्याण्यपि समाप्नुते ॥
KK-12-03-214-049a	अर्थयुक्तानि चात्यर्थं कामान्सर्वांश्च सेवते ।
KK-12-03-214-049c	तमसा लोभयुक्तानि क्रोधजानि च सेवते ।
KK-12-03-214-049e	हिंसाविहाराभिरतस्तन्द्रीनिद्रासमन्वितः ॥
KK-12-03-214-050a	सत्वस्थः सात्विकान्भावाञ्शुद्धान्पश्यति संश्रितः ।
KK-12-03-214-050c	स देही विमलः श्रीमाञ्श्रद्धाविद्यासमन्वितः ॥ 

इति श्रीमन्महाभारते शान्तिप्रवणि मोक्षधर्मपर्वणि चतुर्दशाधिकद्विशततमोऽध्यायः ॥ 214 ॥

12-214-9 प्रयोजनमत्तत्त्वात्तु इति ट. थ. पाठः ॥ 12-214-15 मृद्विकारैर्विलिप्यते इति ध. पाठः ॥ 12-214-23 यथावृत्तान्समीक्ष्य विषयात्मकान् इति झ. पाठः ॥ 12-214-40 वक्षि ब्रूहि । वच परिभाषण इति धातोर्लोटि मध्यमपुरुषैकवचनम् ॥
