अध्यायः 304

भीष्मेण युधिष्ठिरम् प्रति श्रेयःसाधनकलापप्रतिपादकपराशरगीतानुवादसमापनम् ॥ 1 ॥
KK-12-03-304-001	भीष्म उवाच 
KK-12-03-304-001a	पुनरेव तु पप्रच्छ जनको मिथिलाधिपः ।
KK-12-03-304-001c	पराशरं महात्मानं धर्मे परमनिश्चयम् ॥
KK-12-03-304-002	जनक उवाच 
KK-12-03-304-002a	किं श्रेयः का गतिर्ब्रह्मन्किं कृतं न विनश्यति ।
KK-12-03-304-002c	क्व गतो न निवर्तेत तन्मे ब्रूहि महामते ॥
KK-12-03-304-003	पराशर उवाच 
KK-12-03-304-003a	असङ्गः श्रेयसो मूलं ज्ञानं ज्ञानगतिः परा ।
KK-12-03-304-003c	चीर्णं तपो न प्रणश्येद्वापः क्षेत्रे न नश्यति ॥
KK-12-03-304-004a	छित्त्वाऽधर्ममयं पाशं यदा धर्मेऽभिरज्यते ।
KK-12-03-304-004c	दत्त्वाऽभयकृतं दानं तदा सिद्धिमवाप्नुते ॥
KK-12-03-304-005a	यो ददाति सहस्राणि गवामश्वशतानि च ।
KK-12-03-304-005c	अभयं सर्वभूतेभ्यः सदा तमभिवर्तते ॥
KK-12-03-304-006a	वसन्विषयमध्येऽपि न वसत्येव बुद्धिमान् ।
KK-12-03-304-006c	संवसत्येव दुर्बुद्धिरसत्सु विषयेष्वपि ॥
KK-12-03-304-007a	नाधर्मः श्लिष्यते प्राज्ञं पयः पुष्करपर्णवत् ।
KK-12-03-304-007c	अप्राज्ञमधिकं पापं श्लिष्यते जतुकाष्ठवत् ॥
KK-12-03-304-008a	नाधर्मः कारणापेक्षी कर्तारमभिमुञ्चति ।
KK-12-03-304-008c	कर्ता खलु यथाकालं ततः समभिपद्यते ॥
KK-12-03-304-009a	न भिद्यन्ते कृतात्मान आत्मप्रत्ययदर्शिनः ।
KK-12-03-304-009c	बुद्धिकर्मेन्द्रियाणां हि प्रमत्तो यो न बुध्यते ।
KK-12-03-304-009e	शुभाशुभे प्रसक्तात्मा प्राप्नोति सुमहद्भयम् ॥
KK-12-03-304-010a	वीतरागो जितक्रोधः सम्यग्भवति यः सदा ।
KK-12-03-304-010c	विषये वर्तमानोऽपि न स पापेन युज्यते ॥
KK-12-03-304-011a	मर्यादायां धर्मसेतुर्निबद्धो नावसीदति ।
KK-12-03-304-011c	पुष्टस्रोत इवासक्तः स्फीतो भवति सञ्चयः ॥
KK-12-03-304-012a	यथा भानुगतं तेजो मणिः शुद्धः समाधिना ।
KK-12-03-304-012c	आदत्ते राजशार्दूल तथा योगः प्रवर्तते ॥
KK-12-03-304-013a	यथा तिलानामिह पुण्यसंश्रयात्पृथक्पृथग्याति गुणोऽतिसाम्यताम् ।
KK-12-03-304-013c	तथा नराणां भुवि भावितात्मनां यथाश्रयं सत्वगुणः प्रवर्तते ॥
KK-12-03-304-014a	जहाति दारान्विविधाश्च सम्पदः पदं च यानं विविधाश्च सत्क्रियाः ।
KK-12-03-304-014c	त्रिविष्टपे जातमतिर्यदा नरस्तदाऽस्य बुद्धिर्विषयेषु भिद्यते ॥
KK-12-03-304-015a	प्रसक्तबुद्धिर्विषयेषु यो नरो न बुध्यते ह्यात्महितं कथञ्चन ।
KK-12-03-304-015c	स सर्वभावानुगतेन चेतसा नृपाऽऽमिषेणेव झषो विकृष्यते ॥
KK-12-03-304-016a	सङ्घातवन्मर्त्यलोकः परस्परमपाश्रितः ।
KK-12-03-304-016c	कदलीगर्भनिःसारो नौरिवाप्सु निमज्जति ॥
KK-12-03-304-017a	न धर्मकालः पुरुषस्य निश्चितो न चापि मृत्युः पुरुषं प्रतीक्षते ।
KK-12-03-304-017c	सदा हि धर्मस्य क्रियैव शोभना तदा नरो मृत्युमुखान्निवर्तते ॥
KK-12-03-304-018a	यथाऽन्धः स्वगृहे युक्तो ह्यभ्यासादेव गच्छति ।
KK-12-03-304-018c	तथा युक्तेन मनसा प्राज्ञो गच्छति तां गतिम् ॥
KK-12-03-304-019a	मरणं जन्मनि प्रोक्तं जन्म वै मरणाश्रितम् ।
KK-12-03-304-019c	अविद्वान्मोक्षधर्मेषु बद्धो भ्रमति चक्रवत् ॥
KK-12-03-304-020a	बुद्धिमार्गप्रयातस्य सुखं त्विह परत्र च ।
KK-12-03-304-020c	विस्तराः क्लेशसंयुक्ताः सङ्क्षेपास्तु सुखावहाः ।
KK-12-03-304-020e	परार्थं विस्तराः सर्वे त्यागमात्महितं विदुः ॥
KK-12-03-304-021a	यथा मृणालानुगतमाशु मुञ्चति कर्दमम् ।
KK-12-03-304-021c	तथाऽऽत्मा पुरुषस्येह मनसा परिमुच्यते ॥
KK-12-03-304-022a	मनः प्रणयतेऽऽत्मानं स एनमभियुञ्जति ।
KK-12-03-304-022c	युक्तो यदा स भवति तदा तं पश्यते परम् ॥
KK-12-03-304-023a	परार्थे वर्तमानस्तु स्वं कार्यं योऽभिमन्यते ।
KK-12-03-304-023c	इन्द्रियार्थेषु सक्तः स स्वकार्यात्परिहीयते ॥
KK-12-03-304-024a	अधस्तिर्यग्गतिं चैव स्वर्गे चैव परां गतिम् ।
KK-12-03-304-024c	प्राप्नोति सुकृतैरात्मा प्राज्ञस्येहेतरस्य च ॥
KK-12-03-304-025a	मृन्मये भाजने पक्वे यथा वै नश्यति द्रवः ।
KK-12-03-304-025c	तथा शरीरं तपसा तप्तं विषयमश्नुते ॥
KK-12-03-304-026a	विषयानश्नुते यस्तु न स भोक्ष्यत्यसंशयम् ।
KK-12-03-304-026c	यस्तु भोगांस्त्यजेदात्मा स वै भोक्तुं व्यवस्यति ॥
KK-12-03-304-027a	नीहारेण हि संवीतः शिश्नोदरपरायणः ।
KK-12-03-304-027c	जात्यन्ध इव पन्थानमावृतात्मा न बुध्यते ॥
KK-12-03-304-028a	वणिग्यथा समुद्राद्वै यथार्थं लभते धनम् ।
KK-12-03-304-028c	तथा मर्त्यार्णवाज्जन्तोः कर्मविज्ञानतो गतिः ॥
KK-12-03-304-029a	अहोरात्रमये लोके जरारूपेण सञ्चरन् ।
KK-12-03-304-029c	मृत्युर्ग्रसति भूतानि पवनं पन्नगो यथा ॥
KK-12-03-304-030a	स्वयं कृतानि कर्माणि जातो जन्तुः प्रपद्यते ।
KK-12-03-304-030c	नाकृतं लभते कश्चित्किञ्चिदत्र प्रियाप्रियम् ॥
KK-12-03-304-031a	शयानं यान्तमासीनं प्रवृत्तं विषयेषु च ।
KK-12-03-304-031c	शुभाशुभानि कर्माणि प्रपद्यन्ते नरं सदा ॥
KK-12-03-304-032a	न ह्यन्यत्तीरमासाद्य पुनस्तर्तुं व्यवस्यति ।
KK-12-03-304-032c	दुर्लभो दृश्यते ह्यस्य विनिपातो महार्णवे ॥
KK-12-03-304-033a	यथा भावावसन्ना हि नौर्महाम्भसि तन्तुना ।
KK-12-03-304-033c	यथा मनोभियोगाद्वै शरीरं प्रचिकीर्षति ॥
KK-12-03-304-034a	यथा समुद्रमभितः संश्रिताः सरितोऽपराः ।
KK-12-03-304-034c	तथाऽन्याप्रकृतिर्योगादभिसंश्रियते सदा ॥
KK-12-03-304-035a	स्नेहपाशैर्बहुविधैरासक्तमनसो नराः ।
KK-12-03-304-035c	प्रकृतिस्था विषीदन्ति जले सैकतवेश्मवत् ॥
KK-12-03-304-036a	शरीरगृहसंस्थस्य शौचतीर्थस्य देहिनः ।
KK-12-03-304-036c	बुद्धिमार्गप्रयातस्य सुखं त्विह परत्र च ॥
KK-12-03-304-037a	विस्तराः क्लेशसंयुक्ताः सङ्क्षेपास्तु सुखावहाः ।
KK-12-03-304-037c	परार्थं विस्तराः सर्वे त्यागमात्महितं विदुः ॥
KK-12-03-304-038a	सङ्कल्पजो मित्रवर्गो ज्ञातयः कारणात्मकाः ।
KK-12-03-304-038c	भार्या पुत्रश्च दासश्च स्वमर्थमनुयुञ्जते ॥
KK-12-03-304-039a	न माता न पिता किञ्चित्कस्यचित्प्रतिपद्यते ।
KK-12-03-304-039c	दानपथ्यौदनो जन्तु स्वकर्मफलमश्नुते ॥
KK-12-03-304-040a	माता पुत्रः पिता भ्राता भार्या मित्रजनस्तथा ।
KK-12-03-304-040c	अष्टापदपदस्थाने लाक्षामुद्रेव लक्ष्यते ॥
KK-12-03-304-041a	सर्वाणि कर्माणि पुराकृतानि शुभाशुभान्यात्मनो यान्ति जन्तोः ।
KK-12-03-304-041c	उपस्थितं कर्मफलं विदित्वा बुद्धिं तथा चोदयतेऽन्तरात्मा ॥
KK-12-03-304-042a	व्यवसायं समाश्रित्य सहायान्योऽधिगच्छति ।
KK-12-03-304-042c	न तस्य कश्चिदारम्भः कदाचिदवसीदति ॥
KK-12-03-304-043a	अद्वैधमनसं युक्तं शूरं धीरं विपश्चितम् ।
KK-12-03-304-043c	न श्रीः सन्त्यजते नित्यमादित्यमिव रश्मयः ॥
KK-12-03-304-044a	आस्तिक्यव्यवसायाभ्यामुपायान्वितया धिया ।
KK-12-03-304-044c	य आरभत्यनिन्द्यात्मा न सोऽर्थात्परिसीदति ॥
KK-12-03-304-045A	सर्वःस्वानि शुभाशुभानि नियतं कर्माणि जन्तुः स्वयं गर्भात्सम्प्रतिपद्यते तदुभयं यत्तेन पूर्वं कृतम् ।
KK-12-03-304-045B	मृत्युश्चापरिहारवान्समगतिः कालेन विच्छेदिना दारोश्चूर्णमिवाश्मसारविहितं कर्मान्तिकं प्रापयेत् ||
KK-12-03-304-046a	स्वरूपतामात्मकृतं च विस्तरं कुलान्वयं द्रव्यसमृद्धिसञ्चयम् ।
KK-12-03-304-046c	नरो हि सर्वो भलते यथाकृतं शुभाशुभेनात्मकृतेन कर्मणा ॥
KK-12-03-304-047	भीष्म उवाच 
KK-12-03-304-047a	इत्युक्तो जनको राजन्याथातथ्यं मनीषिणा ।
KK-12-03-304-047c	श्रुत्वा धर्मविदां श्रेष्ठः परां मुदमवाप ह ॥ 

इति श्रीमन्महाभारते शान्तिपर्वणि मोक्षधर्मपर्वणि चतुरधिकत्रिशततमोऽध्यायः ॥ 304 ॥

12-304-2 श्रेयः श्रेयःसाधनम् । क्व गत्वा न निवर्तन्त इति ड. थ. पाठः ॥ 12-304-3 ज्ञानं चैव परा गतिरिति ड. थ. पाठः । न प्रणश्येत्संसिद्धो न निवर्तते इति ड. थ. पाठः ॥ 12-304-5 स दानमतिवर्तते इति ध. पाठः ॥ 12-304-11 यथा नद्यां बद्धः सेतुर्नैव सीदति स्रोतःपुष्टिं करोति एवमसक्तो धर्म एव सेतुर्यस्य सः । मर्यादायां बद्धो नैव सीदति । सञ्चयस्तपोवृद्धिश्च स्फीता भवतीत्यर्थः ॥ 12-304-13 यथानिलानामिह पुष्पसञ्चयादिति ध. पाठः ॥ 12-304-14 जहाति राजन्विहितेन सम्पदा सदश्वयानं विविधाश्च शय्याः इति ध. पाठः ॥ 12-304-15 आमिषेण बडिशगर्भितेन । झषो मत्स्यः । न विन्दते ह्यात्मपदं कदाचनेति ड. थ. पाठः ॥ 12-304-16 सङ्घातवद्देहेन्द्रियादिसमुदायवत् । मर्त्यलोकः स्त्रीपुत्रपश्वादिसमुदायः । अपाश्रित उपकारकः ॥ 12-304-19 जन्मनि जन्मनिमित्तम् ॥ 12-304-20 विस्तराः वैतानिकान्यग्निहोत्रादीनि । सङ्क्षेपास्त्यागादयः ॥ 12-304-23 स्वकार्यं यो निवर्तते इति थ. ध. पाठः ॥ 12-304-25 मृण्मये भाजने वह्नौ यथा वै शुष्यते द्रवमिति ड. थ. पाठः ॥ 12-304-41 यान्ति फलं दातुमिति शेषः ॥ 12-304-42 व्यवसायमुद्योगम् ॥ 12-304-43 अद्वैधमनसम् एकाग्रचित्तम् ॥ 12-304-45 गर्भात् गर्भप्रवेशमारभ्य । यत् यस्मात्तदुभयं शुभाशुभम् । अपरिहारवान्परिहर्तुमशक्यः । कालेन प्राप्तेन विच्छेदिना जीवननाशकेन सहायेन मृत्युः कर्मान्तिकं दिष्टान्तं विनाशाख्यं प्रापयेत् । दारोः काष्ठस्य चूर्णम् अश्मसारविहितं ककचकृतम् । समा शीतोष्णसाम्यवती गतिर्यस्य स समगतिर्वायुः । दारुचूर्णमिव मृत्युर्नरं कालेनान्तं नयतीत्यर्थः । कर्मान्तरं प्रापयेदिति ध. पाठः ॥ 12-304-46 स्वरूपतां स्वस्य रूपं हिरण्यं पशवो विवाहा इति श्रुतं रूपमिव रूपं यस्य स्वकुलानुसारि विवाहादिकं तदेव तत्ता ताम् । आत्मकृतं विस्तरं पुत्रसन्तत्यादिपौष्कल्यम् । कुलान्वयं सत्कुले जन्म । यथाकृतं कृतमनतिक्रम्य सर्वं प्राक्कर्मवशादेव लभ्यते ॥
