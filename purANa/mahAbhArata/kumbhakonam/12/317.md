अध्यायः 317

भीष्मेण युधिष्ठिरम् प्रति जगत्प्रलयप्रकारादिप्रतिपादकजनकयाज्ञवल्क्यसंवादानुवादः ॥ 1 ॥
001	याज्ञवल्क्य उवाच 
001a	तत्त्वानां सर्गसङ्ख्या च कालसङ्ख्या तथैव च ।
001c	मया प्रोक्ताऽनुपूर्वेण संहारमपि मे शृणु ॥
002a	यथा संहरते जन्तून्ससर्ज च पुनः पुनः ।
002c	अनादिनिधनो ब्रह्मा नित्यश्चाक्षर एव च ||
003a	अहःक्षयमथो बुद्ध्वा निशि स्वप्नमनास्तथा ।
003c	चोदयामास भगवानव्यक्तोऽहङ्कृतं नरम् ॥
004a	ततः शतसहस्रांशुरव्यक्तेनाभिचोदितः ।
004c	कृत्वा द्वादशधाऽऽत्मानमादित्यो ज्वलदग्निवत् ॥
005a	चतुर्विधं प्रजाजातं निर्दहत्याशु तेजसा ।
005c	जराय्वण्डस्वेदजातमुद्भिज्जं स नराधिप ॥
006a	एतदुन्मेषमात्रेण विनष्टं स्थाणुजङ्गमम् ।
006c	कूर्मपृष्ठसमा भूमिर्भवत्यथ समन्ततः ॥
007a	जगद्दग्ध्वाऽमितबलः केवलां जगतीं ततः ।
007c	अम्भसा बलिना क्षिप्रमापूरयति सर्वशः ॥
008a	ततः कालाग्निमासाद्य तदम्भो याति सङ्क्षयम् ।
008c	विनष्टेऽम्भसि राजेन्द्र जाज्वलत्यनलो महान् ॥
009a	तमप्रमेयातिबलं ज्वलमानं विभावसुम् ।
009c	ऊष्माणं सर्वभूतानां सप्तार्चिषमथाञ्जसा ॥
010a	भक्षयामास भगवान्वायुरष्टात्मको बली ।
010c	विचरन्नमितप्राणस्तिर्यगूर्ध्वमधस्तथा ॥
011a	तमप्रतिबलं भीममाकाशं ग्रसते पुनः ।
011c	आकाशमप्यभिनदन्मनो ग्रसति चारिकम् ॥
012a	मनो ग्रसति सर्वात्मा सोहङ्कारः प्रजापतिः ।
012c	अहङ्कारो महानात्मा भूतभव्यभविष्यवित् ॥
013a	तमप्यनुपमात्मानं विश्वं शम्भुः प्रजापतिः ।
013c	अणिमा लघिमा प्राप्तिरीशानो ज्योतिरव्ययः ॥
014a	सर्वतः पाणिपादं तत्सर्वतोक्षिशिरोमुखम् ।
014c	सर्वतः श्रुतिमल्लोके सर्वमावृत्य तिष्ठति ॥
015a	हृदयं सर्वभूतानां पर्वणाऽङ्गुष्ठमात्रकः ।
015c	अणुग्रसत्यनन्तो हि महात्मा विश्वमीश्वरः ॥
016a	ततः समभवत्सर्वमक्षयाव्ययमव्रणम् ।
016c	भूतभव्यभविष्याणां स्रष्टारमनघं तथा ॥
017a	एषोप्ययस्ते राजेन्द्र यथावत्समुदाहृतः ।
017c	अध्यात्ममधिभूतं च श्रूयतां चाधिदैवतम् ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तदशाधिकत्रिशततमोऽध्यायः ॥ 317 ॥

12-317-4 सन्दधेऽयं महीमिति ड. थ. पाठः ॥ 12-317-8 पुत्रान्देवानिति ड. थ. पाठः । पुत्रान्पूर्वमेव महानृषिरिति । पितॄणां पितर इति झ. पाठः ॥ 12-317-13 अन्योन्यस्य हिते रता इति झ. ध. पाठः ॥ 12-317-21 एतद्वशे हि भूतानीति ट. ड. थ. पाठः ॥
