अध्यायः 074

भीष्मेण युधिष्ठिरंप्रति मुचुकुन्दचरितदृष्टान्तीकरणेन क्षत्रस्य ब्रह्माधीनत्वसमर्थनम् ॥ 1 ॥
001	`युधिष्ठिर उवाच ।
001a	ब्रह्मक्षत्रस्य सामर्थ्यं कथितं ते पितामह ।
001c	पुरोहितप्रभावश्च लक्षणं च पुरोधसः ॥
002a	इदानीं श्रोतुमिच्छामि ब्रह्मक्षत्रविनिर्णयम् ।
002c	ब्रह्मक्षत्रं हि सर्वस्य कारणं जगतः परम् ।
002e	योगक्षेमो हि राष्ट्रस्य ताभ्यामायत्त एव च ॥'
003	भीष्म उवाच ।
003a	योगक्षेमो हि राष्ट्रस्य राजन्यायत्त उच्यते ।
003c	योगक्षेमो हि राज्ञो हि समायत्तः पुरोहिते ॥
004a	यत्रादृष्टं भयं ब्रह्म प्रजानां शमयत्युत ।
004c	दृष्टं च राजा बाहुभ्यां तद्राज्यं सुखमेधते ॥
005a	अत्राप्युदाहरन्तीममितिहासं पुरातनम् ।
005c	मुचुकुन्दस्य संवादं राज्ञो वैश्रवणस्य च ॥
006a	मुचुकुन्दो विजित्येमां पृथिवीं पृथिवीपतिः ।
006c	जिज्ञासमानः स बलमभ्ययादलकाधिपम् ॥
007a	ततो वैश्रवणो राजा राक्षसानसृजत्तदा ।
007c	ते बलान्यवमृद्गन्त मुचुकुन्दस्य नैर्ऋताः ॥
008a	स हन्यमाने सैन्ये स्वे मुचुकुन्दो नराधिपः ।
008c	गर्हयामास विद्वांसं पुरोहितमरिन्दमः ॥
009a	तत उग्रं तपस्तप्त्वा वसिष्ठो धर्मवित्तमः ।
009c	रक्षांस्युपावधीत्तत्र पन्थानं चाप्यविन्दत ॥
010a	ततो वैश्रवणो राजा मुचुकुन्दमगर्हयत् ।
010c	वध्यमानेषु सैन्येषु वचनं चेदमब्रवीत् ॥
011	धनद उवाच ।
011a	बलवन्तस्त्वया पूर्वे राजानः सपुरोहिताः ।
011c	न चैवं समवर्तन्त यथा त्वमिव वर्तसे ॥
012a	ते खल्वपि कृतास्त्राश्च बलवन्तश्च भूमिपाः ।
012c	आगम्य पर्युपासन्ते मामीशं सुखदुःखयोः ॥
013a	यद्यस्ति बाहुवीर्यं ते तद्दर्शयितुमर्हसि ।
013c	किं ब्राह्मणबलेन त्वमतिमात्रं प्रवर्तसे ॥
014a	मुचुकुन्दस्ततः क्रुद्धः प्रत्युवाच धनेश्वरम् ।
014c	न्यायपूर्वमसंलब्धमसंभ्रान्तमिदं वचः ॥
015a	ब्रह्मक्षत्रमिदं सृष्टमेकयोनि स्वयंभुवा ।
015c	पृथग्बलविधानं च तल्लोकं परिपालयेत् ॥
016a	तपोमन्त्रबलं नित्यं ब्राह्मणेषु प्रतिष्ठितम् ।
016c	अस्रबाहुबलं नित्यं क्षत्रियेषु प्रतिष्ठितम् ॥
017a	ताभ्यां संभूय कर्तव्यं प्रजानां परिपालनम् ।
017c	तथा च मां प्रवर्तन्तं किं गर्हस्यलकाधिप ॥
018a	ततोऽब्रवीद्वैश्रवणो राजानं सपुरोहितम् ।
018c	नाहं राज्यमनिर्दिष्टं कस्मैचिद्विदधाम्युत ॥
019a	नाच्छिन्दे वाऽप्यनिर्दिष्टमिति जानीहि पार्थिव ।
019c	प्रशाधि पृथिवीं कृत्स्नां मद्दत्तामखिलामिमाम् ।
019e	[एवमुक्तः प्रत्युवाच मुचुकुन्दो महीपतिः ॥]
020a	नाहं राज्यं भवद्दत्तं भोक्तुमिच्छामि पार्थिव ।
020c	बाहुवीर्यार्जितं राज्यमश्नीयामिति कामये ॥
021	भीष्म उवाच ।
021a	ततो वैश्रवणो राजा विस्मयं परमं ययौ ।
021c	क्षत्रधर्मे स्थितं दृष्ट्वा मुचुकुन्दमरिन्दमम् ॥
022a	ततो राजा मुचुकुन्दः सोन्वशासद्वसुंधराम् ।
022c	बाहुवीर्यार्जितां सम्यक्क्षत्रधर्ममनुव्रतः ॥
023a	एवं यो ब्रह्मविद्राजा ब्रह्मपूर्वं प्रवर्तते ।
023c	स भुङ्क्ते विजितामुवीं यशश्च महदश्नुते ॥
024a	नित्योदकी ब्राह्मणः स्यान्नित्यशस्त्रश्च क्षत्रियः ।
024c	तयोर्हि सर्वमायत्तं यत्किंचिज्जगतीगतम् ॥
025a	यशश्च तेजश्व महीं च कृत्स्नांप्राप्नोति राजन्विपुलां च कीर्तिम् ।
025c	प्रधानधर्मं नृपते नियच्छतथा च धर्मस्य चतुर्थमंशम् ॥ 

इति श्रीमन्महाभारते शान्तिपर्वणि राजधर्मपर्वणि चतुःसप्ततितमोऽध्यायः ॥ 74 ॥

12-74-7 असृजदतिसृष्टवान् । आज्ञापितवानिति यावत् ॥ 12-74-11 त्वया त्वत्तः ॥ 12-74-25 नियच्छ गृहाणेत्यर्थः ।
