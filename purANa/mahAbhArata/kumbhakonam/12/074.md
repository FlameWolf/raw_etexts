अध्यायः 074

भीष्मेण युधिष्ठिरंप्रति मुचुकुन्दचरितदृष्टान्तीकरणेन क्षत्रस्य ब्रह्माधीनत्वसमर्थनम् ॥ 1 ॥
KK-12-01-074-001	`युधिष्ठिर उवाच ।
KK-12-01-074-001a	ब्रह्मक्षत्रस्य सामर्थ्यं कथितं ते पितामह ।
KK-12-01-074-001c	पुरोहितप्रभावश्च लक्षणं च पुरोधसः ॥
KK-12-01-074-002a	इदानीं श्रोतुमिच्छामि ब्रह्मक्षत्रविनिर्णयम् ।
KK-12-01-074-002c	ब्रह्मक्षत्रं हि सर्वस्य कारणं जगतः परम् ।
KK-12-01-074-002e	योगक्षेमो हि राष्ट्रस्य ताभ्यामायत्त एव च ॥'
KK-12-01-074-003	भीष्म उवाच ।
KK-12-01-074-003a	योगक्षेमो हि राष्ट्रस्य राजन्यायत्त उच्यते ।
KK-12-01-074-003c	योगक्षेमो हि राज्ञो हि समायत्तः पुरोहिते ॥
KK-12-01-074-004a	यत्रादृष्टं भयं ब्रह्म प्रजानां शमयत्युत ।
KK-12-01-074-004c	दृष्टं च राजा बाहुभ्यां तद्राज्यं सुखमेधते ॥
KK-12-01-074-005a	अत्राप्युदाहरन्तीममितिहासं पुरातनम् ।
KK-12-01-074-005c	मुचुकुन्दस्य संवादं राज्ञो वैश्रवणस्य च ॥
KK-12-01-074-006a	मुचुकुन्दो विजित्येमां पृथिवीं पृथिवीपतिः ।
KK-12-01-074-006c	जिज्ञासमानः स बलमभ्ययादलकाधिपम् ॥
KK-12-01-074-007a	ततो वैश्रवणो राजा राक्षसानसृजत्तदा ।
KK-12-01-074-007c	ते बलान्यवमृद्गन्त मुचुकुन्दस्य नैर्ऋताः ॥
KK-12-01-074-008a	स हन्यमाने सैन्ये स्वे मुचुकुन्दो नराधिपः ।
KK-12-01-074-008c	गर्हयामास विद्वांसं पुरोहितमरिन्दमः ॥
KK-12-01-074-009a	तत उग्रं तपस्तप्त्वा वसिष्ठो धर्मवित्तमः ।
KK-12-01-074-009c	रक्षांस्युपावधीत्तत्र पन्थानं चाप्यविन्दत ॥
KK-12-01-074-010a	ततो वैश्रवणो राजा मुचुकुन्दमगर्हयत् ।
KK-12-01-074-010c	वध्यमानेषु सैन्येषु वचनं चेदमब्रवीत् ॥
KK-12-01-074-011	धनद उवाच ।
KK-12-01-074-011a	बलवन्तस्त्वया पूर्वे राजानः सपुरोहिताः ।
KK-12-01-074-011c	न चैवं समवर्तन्त यथा त्वमिव वर्तसे ॥
KK-12-01-074-012a	ते खल्वपि कृतास्त्राश्च बलवन्तश्च भूमिपाः ।
KK-12-01-074-012c	आगम्य पर्युपासन्ते मामीशं सुखदुःखयोः ॥
KK-12-01-074-013a	यद्यस्ति बाहुवीर्यं ते तद्दर्शयितुमर्हसि ।
KK-12-01-074-013c	किं ब्राह्मणबलेन त्वमतिमात्रं प्रवर्तसे ॥
KK-12-01-074-014a	मुचुकुन्दस्ततः क्रुद्धः प्रत्युवाच धनेश्वरम् ।
KK-12-01-074-014c	न्यायपूर्वमसंलब्धमसंभ्रान्तमिदं वचः ॥
KK-12-01-074-015a	ब्रह्मक्षत्रमिदं सृष्टमेकयोनि स्वयंभुवा ।
KK-12-01-074-015c	पृथग्बलविधानं च तल्लोकं परिपालयेत् ॥
KK-12-01-074-016a	तपोमन्त्रबलं नित्यं ब्राह्मणेषु प्रतिष्ठितम् ।
KK-12-01-074-016c	अस्रबाहुबलं नित्यं क्षत्रियेषु प्रतिष्ठितम् ॥
KK-12-01-074-017a	ताभ्यां संभूय कर्तव्यं प्रजानां परिपालनम् ।
KK-12-01-074-017c	तथा च मां प्रवर्तन्तं किं गर्हस्यलकाधिप ॥
KK-12-01-074-018a	ततोऽब्रवीद्वैश्रवणो राजानं सपुरोहितम् ।
KK-12-01-074-018c	नाहं राज्यमनिर्दिष्टं कस्मैचिद्विदधाम्युत ॥
KK-12-01-074-019a	नाच्छिन्दे वाऽप्यनिर्दिष्टमिति जानीहि पार्थिव ।
KK-12-01-074-019c	प्रशाधि पृथिवीं कृत्स्नां मद्दत्तामखिलामिमाम् ।
KK-12-01-074-019e	[एवमुक्तः प्रत्युवाच मुचुकुन्दो महीपतिः ॥]
KK-12-01-074-020a	नाहं राज्यं भवद्दत्तं भोक्तुमिच्छामि पार्थिव ।
KK-12-01-074-020c	बाहुवीर्यार्जितं राज्यमश्नीयामिति कामये ॥
KK-12-01-074-021	भीष्म उवाच ।
KK-12-01-074-021a	ततो वैश्रवणो राजा विस्मयं परमं ययौ ।
KK-12-01-074-021c	क्षत्रधर्मे स्थितं दृष्ट्वा मुचुकुन्दमरिन्दमम् ॥
KK-12-01-074-022a	ततो राजा मुचुकुन्दः सोन्वशासद्वसुंधराम् ।
KK-12-01-074-022c	बाहुवीर्यार्जितां सम्यक्क्षत्रधर्ममनुव्रतः ॥
KK-12-01-074-023a	एवं यो ब्रह्मविद्राजा ब्रह्मपूर्वं प्रवर्तते ।
KK-12-01-074-023c	स भुङ्क्ते विजितामुवीं यशश्च महदश्नुते ॥
KK-12-01-074-024a	नित्योदकी ब्राह्मणः स्यान्नित्यशस्त्रश्च क्षत्रियः ।
KK-12-01-074-024c	तयोर्हि सर्वमायत्तं यत्किंचिज्जगतीगतम् ॥
KK-12-01-074-025a	यशश्च तेजश्व महीं च कृत्स्नांप्राप्नोति राजन्विपुलां च कीर्तिम् ।
KK-12-01-074-025c	प्रधानधर्मं नृपते नियच्छतथा च धर्मस्य चतुर्थमंशम् ॥ 

इति श्रीमन्महाभारते शान्तिपर्वणि राजधर्मपर्वणि चतुःसप्ततितमोऽध्यायः ॥ 74 ॥

12-74-7 असृजदतिसृष्टवान् । आज्ञापितवानिति यावत् ॥ 12-74-11 त्वया त्वत्तः ॥ 12-74-25 नियच्छ गृहाणेत्यर्थः ।
