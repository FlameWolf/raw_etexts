अध्यायः 141

भीष्मेण युधिष्ठिरम् प्रति आपदि अभक्ष्यभक्षणेनाप्यात्मरक्षणकरणे दृष्टान्ततया विश्वामित्रश्वपचसंवादानुवादः ॥ 1 ॥
001	युधिष्ठिर उवाच 
001a	हीने परमके धर्मे सर्वलोकविलङ्घिते ।
001c	अधर्मे धर्मतां नीते धर्मे चाधर्मतां गते ॥
002a	मर्यादासु प्रभिन्नासु क्षुभिते लोकनिश्चये ।
002c	राजभिः पीडिते लोके चोरैर्वाऽपि विशाम्पते ॥
003a	सर्वाश्रमेषु मूढेषु कर्मसूपहतेषु च ।
003c	कामाल्लोभाच्च मोहाच्च भयं पश्यत्सु भारत ॥
004a	अविश्वस्तेषु सर्वेषु नित्यं भीतेषु भारत ।
004c	नित्यं च हन्यमानेषु वञ्चयत्सु परस्परम् ॥
005a	प्रदीप्तेषु च देशेषु ब्राह्मण्ये चातिपीडिते ।
005c	अवर्षति च पर्जन्ये मिथो भेदे समुत्थिते ॥
006a	सर्वस्मिन्दस्युसाद्भूते पृथिव्यामुपजीवने ।
006c	केनस्विद्ब्राह्मणो जीवेज्जघन्ये काल आगते ॥
007a	अतितिक्षुः पुत्रपौत्राननुक्रोशान्नराधिप ।
007c	कथमापदि वर्तेत तन्मे ब्रूहि पितामह ॥
008a	कथं च राजा वर्तेत लोके कलुषतां गते ।
008c	कथमर्थाच्च धर्माच्च न हीयेत परन्तप ॥
009	भीष्म उवाच 
009a	राजमूला महाबाहो योगक्षेमसुवृष्टयः ।
009c	प्रजासु व्याधयश्चैव मरणं च भयानि च ॥
010a	कृतं त्रेता द्वापरं च कलिश्च भरतर्षभ ।
010c	राजमूला इति मतिर्मम नास्त्यत्र संशयः ॥
011a	तस्मिंस्त्वभ्यागते काले प्रजानां दोषकारके ।
011c	विज्ञानबलमास्थाय जीवितव्यं भवेत्तदा ॥
012a	अत्राप्युदाहरन्तीममितिहासं पुरातनम् ।
012c	विश्वामित्रस्य संवादं चण्डालस्य च पक्कणे ॥
013a	त्रेताद्वापरयोः सन्धौ पुरा दैवव्यतिक्रमात् ।
013c	अनावृष्टिरभूद्घोरा लोके द्वादशवार्षिकी ॥
014a	प्रजानामतिवृद्धानां युगान्ते समुपस्थिते ।
014c	त्रेतायां मोक्षसमये द्वापरप्रतिपादने ॥
015a	न ववर्ष सहस्राक्षः प्रतिलोमोऽभवद्गुरुः ।
015c	जगाम दक्षिणं मार्गं सोमो व्यावृत्तमण्डलः ॥
016a	नावश्यायोऽपि रात्र्यन्ते कुत एवाभ्रराजयः ।
016c	नद्यः सङ्क्षिप्ततोयौघाः किञ्चिदन्तर्गताऽभवन् ॥
017a	सरांसि सरितश्चैव कूपाः प्रस्रवणानि च ।
017c	हतत्विषो न लक्ष्यन्ते निसर्गात्पूर्वकारितात् ॥
018a	भूमिः शुष्कजलस्थाना विनिवृत्तसभाप्रपा ।
018c	निवृत्तयज्ञस्वाध्याया निर्वषट्कारमङ्गला ॥
019a	उत्सन्नकृषिगोरक्षा निवृत्तविपणापणा ।
019c	निवृत्तपूर्वसमया सम्प्रनष्टमहोत्सवा ॥
020a	अस्थिकङ्कालसङ्कीर्णा हाहाभूतनराकुला ।
020c	शून्यभूयिष्ठनगरा दग्धग्रामनिवेशना ॥
021a	क्वचिच्चोरैः क्वचिच्छूरैः क्वचिद्राजभिरातुरैः ।
021c	परस्परभयाच्चैव शून्यभूयिष्ठनिर्जना ॥
022a	गतदैवतसंस्थाना वृद्धबालविनाकृता ।
022c	गोजाविमहिषीहीना परस्परपराहता ॥
023a	हतविप्रा हतारक्षा प्रनष्टोत्सवसञ्चया ।
023c	शवभूतनरप्राया बभूव वसुधा तदा ॥
024a	तस्मिन्प्रतिभये काले क्षीणधर्मे युधिष्ठिर ।
024c	बभूवुः क्षुधिता मर्त्याः खादमानाः परस्परम् ॥
025a	ऋषयो नियमांस्त्यक्त्वा परित्यक्ताग्निदेवताः ।
025c	आश्रमान्सम्परित्यज्य पर्यधावन्नितस्ततः ॥
026a	विश्वामित्रोऽथ भगवान्महर्षिरनिकेतनः ।
026c	क्षुधा परिगतो धीमान्समन्तात्पर्यधावत ॥
027a	त्यक्त्वा दारांश्च पुत्रांश्च कस्मिंश्च जनसंसदि ।
027c	भक्ष्याभक्ष्यसमो भ्रूत्वा निरग्निरनिकेतनः ॥
028a	स कदाचित्परिपतञ्श्वपचानां निकेतनम् ।
028c	हिंस्राणां प्राणिघातानामाससाद वने क्वचित् ॥
029a	विभिन्नकलशाकीर्णं श्वमांसेन च भूषितम् ।
029c	वराहखरभग्नास्थिकपालघटसङ्कुलम् ॥
030a	मृतचेलपरिस्तीर्णं निर्माल्यकृतभूषणम् ।
030c	सर्पनिर्मोकमालाभिः कृतचिह्नकुटीमुखम् ॥
031a	कुक्कुटारावबहुलं गर्दभध्वनिनादितम् ।
031c	उद्घोषद्भिः खरैर्वाक्यैः कलहद्भिः परस्परम् ॥
032a	उलूकपक्षिध्वनिभिर्देवतायतनैर्वृतम् ।
032c	लोहघण्टापरिष्कारं श्वयूथपरिवारितम् ॥
033a	तत्प्रविश्य क्षुधाविष्टो गाधिपुत्रो महानृषिः ।
033c	आहारान्वेषणे युक्तः परं यत्नं समास्थितः ॥
034a	न च क्वचिदविन्दत्स भिक्षमाणोऽपि कौशिकः ।
034c	मांसमन्नं फलं मूलमन्यद्वा तत्र किञ्चन ॥
035a	अहो कृच्छ्रं मया प्राप्तमिति निश्चित्य कौशिकः ।
035c	पपात भूमौ दौर्बल्यात्तस्मिंश्चण्डालपक्कणे ॥
036a	स चिन्तयामास मुनिः किन्नु मे सुकृतं भवेत् ।
036c	कथं वृथा न मृत्युः स्यादिति पार्थिवसत्तम ॥
037a	स ददर्श श्वमांसस्य कुतन्त्रीं पतितां मुनिः ।
037c	चण्डालस्य गृहे राजन्सद्यः शस्त्रहतस्य वै ॥
038a	स चिन्तयामास तदा स्तेयं कार्यमितो मया ।
038c	न हीदानीमुपायो मे विद्यते प्राणधारणे ॥
039a	आपत्सु विहितं स्तेयं विशिष्टसमहीनतः ।
039c	परस्परं भवेत्पूर्वमास्थेयमिति निश्चयः ||
040a	हीनादादेयमादौ स्यात्समानात्तदनन्तरम् ।
040c	असम्भवे त्वाददीत विशिष्टादपि धार्मिकात् ॥
041a	सोऽहमन्तावसायीनां हराम्येनां प्रतिग्रहात् ।
041c	न स्तेयदोषं पश्यामि हरिष्याम्येतदामिषम् ॥
042a	एतां बुद्धिं समास्थाय विश्वामित्रो महामुनिः ।
042c	तस्मिन्देशे सुसुष्वाप पतितो यत्र भारत ॥
043a	स विगाढां निशां दृष्ट्वा सुप्ते चण्डालपक्कणे ।
043c	शनैरुत्थाय भगवान्प्रविवेश कुटीमुखम् ॥
044a	स सुप्त एव चण्डालः श्लेष्मापिहितलोचनः ।
044c	परिभिन्नस्वरो रूक्षः प्रोवाचाप्रियदर्शनः ॥
045a	कः कुतन्त्रीं घट्टयति सुप्ते चण्डालपक्कणे ।
045c	जागर्मि नैव सुप्तोऽस्मि हतोऽसीति च दारुणः ॥
046a	विश्वामित्रोऽहमित्येव सहसा तमुवाच ह ।
046c	सहसाऽभ्यागतं भूयः सोद्वेगस्तेन कर्मणा ॥
047a	विश्वामित्रोऽहमायुष्मन्नागतोऽहं बुभुक्षितः ।
047c	मा वधीर्मम सद्बुद्धे यदि सम्यक्प्रपश्यसि ॥
048a	चण्डालस्तद्वचः श्रुत्वा महर्षेर्भावितात्मनः ।
048c	शयनादुपसम्भ्रान्त उद्ययौ प्रति तं ततः ॥
049a	स विसृज्याश्रु नेत्राभ्यां बहुमानात्कृताञ्जलिः ।
049c	उवाच कौशिकं रात्रौ ब्रह्मन्किं ते चिकीर्षितम् ॥
050a	विश्वामित्रस्तु मातङ्गमुवाच परिसान्त्वयन् ।
050c	क्षुधितोऽन्तर्गतप्राणो हरिष्यामि श्वजाघनीम् ॥
051a	क्षुधितः कलुषं यातो नास्ति ह्रीरशनार्थिनः ।
051c	क्षुच्च मां दूषयत्यत्र हरिष्यामि श्वजाघनीम् ॥
052a	अवसीदन्ति मे प्राणाः स्मृतिर्मे नश्यति क्षुधा ।
052c	दुर्बलो नष्टसञ्ज्ञश्च भक्ष्याभक्ष्यविवर्जितः ।
052e	सोधर्मं बुध्यमानोऽपि हरिष्यामि श्वजाघनीम् ॥
053a	यदा भैक्षं न विन्दामि युष्माकमहमालये ।
053c	तदा बुद्धिः कृता पापे हरिष्यामि श्वजाघनीम् ॥
054a	अग्निर्मुखं पुरोधाश्च देवानां शुचिषाड्विभुः ।
054c	यथा च सर्वभुग्ब्रह्मा तथा मां विद्धि धर्मतः ॥
055a	तमुवाच स चण्डालो महर्षे शृणु मे वचः ।
055c	श्रुत्वा तथा तमातिष्ठ यथा धर्मो न हीयते ॥
056ac	धर्मं तवापि विप्रर्षे शृणु यत्ते ब्रवीम्यहम् ॥
057a	मृगाणामधमं श्वानं प्रवदन्ति मनीषिणः ।
057c	तस्याप्यधम उद्देशः शरीरस्य तु जाघनी ॥
058a	नेदं सम्यग्व्यवसितं महर्षे कर्म गर्हितम् ।
058c	चण्डालस्वस्य हरणमभक्ष्यस्य विशेषतः ॥
059a	साध्वन्यमनुपश्य त्वमुपायं प्राणधारणे ।
059c	श्वमांसलोभात्तपसो नाशस्ते स्यान्महामुने ॥
060a	जानता विहितो मार्गो न कार्यो धर्मसङ्करः ।
060c	मा स्म धर्मं परित्याक्षीस्त्वं हि धर्मविदुत्तमः ॥
061a	विश्वामित्रस्ततो राजन्नित्युक्तो भरतर्षभ ।
061c	क्षुधार्तः प्रत्युवाचेदं पुनरेव महामुनिः ॥
062a	निराहारस्य सुमहान्मम कालोऽभिधावतः ।
062c	न विद्यतेऽप्युपायश्च कश्चिन्मे प्राणधारणे ॥
063a	येनकेन विशेषेण कर्मणा येनकेनचित् ।
063c	उज्जिहीर्षे सीदमानः समर्थो धर्ममाचरेत् ॥
064a	ऐन्द्रो धर्मः क्षत्रियाणां ब्राह्मणानामथाग्निकः ।
064c	ब्रह्मवह्निर्मम बलं भोक्ष्यामि शमयन्क्षुधाम् ॥
065a	यथायथैव जीवेद्धि तत्कर्तव्यमहेलया ।
065c	जीवितं मरणाच्छ्रेयो जीवन्धर्ममवाप्नुयात् ॥
066a	सोऽहं जीवितमाकाङ्क्षन्नभक्ष्यस्यापि भक्षणम् ।
066c	व्यवस्ये बुद्धिपूर्वं वै तद्भवाननुमन्यताम् ॥
067a	जीवन्धर्मं चरिष्यामि प्रणोत्स्याम्यशुभानि तु ।
067c	तपोभिर्विद्यया चैव ज्योतींषीव महत्तमः ॥
068	श्वपच उवाच 
068a	नैतत्खादन्प्राप्स्यसे प्राणमद्य नायुर्दीर्घं नामृतस्येव तृप्तिम् ।
068c	भिक्षामन्यां भिक्ष मा ते मनोस्तु श्वभक्षणे श्वा ह्यभक्ष्यो द्विजानाम् ॥
069	विश्वामित्र उवाच 
069a	न दुर्भिक्षे सुलभं मांसमन्यच्छ्वपाकमन्ये न च मेऽस्ति वित्तम् ।
069c	क्षुधार्तश्चाहमगतिर्निराशः श्वजाघनीं षड्रसात्साधु मन्ये ॥
070	श्वपच उवाच 
070a	पञ्च पञ्चनखा भक्ष्या ब्रह्मक्षत्रस्य वै विशः ।
070c	`शल्यकः श्वाविधो गोधा शशः कूर्मश्च पञ्चमः ।'
070e	यदि शास्त्रं प्रमाणं ते माऽभक्ष्ये वै मनः कृथाः ॥
071	विश्वामित्र उवाच 
071a	अगस्त्येनासुरो जग्धो वातापिः क्षुधितेन वै ।
071c	अहमापद्गतः क्षुब्धो भक्षयिष्ये श्वजाघनीम् ॥
072	श्वपच उवाच 
072a	भिक्षामन्यामाहरेति न च कर्तुमिहार्हसि ।
072c	न नूनं कार्यमेतद्वै हर कामं श्वजाघनीम् ॥
073	विश्वामित्र उवाच 
073a	शिष्टा वै कारणं धर्मे तद्वृत्तमनुवर्तये ।
073c	परां मेध्याशनादेनां भक्ष्यां मन्ये श्वजाघनीम् ॥
074	श्वपच उवाच 
074a	असद्भिर्यः समाचीर्णो न स धर्मः सनातनः ।
074c	अकार्यमिह कार्यं वा मा छलेनाशुभं कृथाः ॥
075	विश्वामित्र उवाच 
075a	न पातकं नावमतमृषिः सन्कर्तुमर्हति ।
075c	समौ च श्वमृगौ मन्ये तस्माद्भोक्ष्ये श्वजाघनीम् ॥
076	श्वपच उवाच 
076a	यद्ब्राह्मणार्थे कृतमर्थिनेन तेनर्षिणा तदभक्ष्यं न कामात् ।
076c	स वै धर्मो यत्र न पापमस्ति सर्वैरुपायैर्गुरवो हि रक्ष्याः ॥
077	विश्वामित्र उवाच 
077a	मित्रं च मे ब्राह्मणस्यायमात्मा प्रियश्च मे पूज्यतमश्च लोके ।
077c	तद्भोक्तुकामोऽहमिमां जिहीर्षे नृशंसानामीदृशानां न बिभ्ये ॥
078	श्वपच उवाच 
078a	कामं नरा जीवितं सन्त्यजन्ति न चाभक्ष्ये क्वचित्कुर्वन्ति बुद्धिम् ।
078c	सर्वांश्च कामान्प्राप्नुवन्तीति विद्धि स्वर्गे निवासात्सहते क्षुधां वै ॥
079	विश्वामित्र उवाच 
079a	स्थाने भवेत्स यशः प्रेत्यभावे निःसंशयः कर्मणां वै विनाशः ।
079c	अहं पुनर्व्रतनित्यः शमात्मा मूलं रक्ष्यं भक्षयिष्याम्यभक्ष्यम् ॥
080a	बुद्ध्यात्मके व्यक्तमस्तीति सृष्टो मोक्षात्मके त्वं यथा शिष्टचक्षुः ।
080c	यद्यप्येतत्संशयाच्च त्रपामि नाहं भविष्यामि यथा न माया ॥
081	श्वपच उवाच 
081a	गोपनीयमिदं दुःखमिति मे निश्चिता मतिः ।
081c	दुष्कृतं ब्राह्मणं सन्तं यस्त्वामहमुपालभे ॥
082	विश्वामित्र उवाच 
082a	पिबन्त्येवोदकं गावो मण्डूकेषु रुवत्स्वपि ।
082c	न तेऽधिकारो धर्मेऽस्ति मा भूरात्मप्रशंसकः ॥
083	श्वपच उवाच 
083a	सुहृद्भूत्वाऽनुशोचे त्वां कृपा हि त्वयि मे द्विज ।
083c	तदिदं श्रेय आधत्स्व मा लोभे चेत आदधाः ॥
084	विश्वामित्र उवाच 
084a	सृहृन्मे त्वं सुखेप्सुश्चेदापदो मां समुद्धर ।
084c	जानेऽहं धर्मतोऽऽत्मानमुत्सृजेमां श्वजाघनीम् ॥
085	श्वपच उवाच 
085a	नैवोत्सहे भवतो दातुमेतां नोपेक्षितुं ह्रियमाणं स्वमन्नम् ।
085c	उभौ स्यावः श्वमलेनानुलिप्तौ दाता चाहं ब्राह्मणस्त्वं प्रतीच्छन् ॥
086	विश्वामित्र उवाच 
086a	अद्याहमेतद्वृजिनं कर्म कृत्वा जीवंश्चरिष्यामि महापवित्रम् ।
086c	सम्पूतात्मा धर्ममेवाभिपत्स्ये यदेतयोर्गुरु तद्वै ब्रवीहि ॥
087	श्वपच उवाच 
087a	आत्मैव साक्षी किल धर्मकृत्ये त्वमेव जानासि यदत्र दुष्कृतम् ।
087c	यो ह्याद्रियाद्भक्ष्यमिति श्वमांसं मन्ये न तस्यास्ति विवर्जनीयम् ॥
088	विश्वामित्र उवाच 
088a	उपधानैः साधते नापि दोषः कार्ये सिद्धे मित्र नात्रापवादः ।
088c	अस्मिन्नहिंसा नानृते वाक्यलेशो भक्ष्यक्रिया यत्र न तद्गरीयः ॥
089	श्वपच उवाच 
089a	यद्येष हेतुस्तव खादने स्यान्न ते वेदः कारणं नार्यधर्मः ।
089c	तस्माद्भक्ष्ये भक्षणे वा द्विजेन्द्र दोषं न पश्यामि यथेदमत्र ॥
090	विश्वामित्र उवाच 
090a	न पातकं भक्षमाणस्य दृष्टं सुरां तु पीत्वा पततीति शब्दः ।
090c	अन्योन्यकार्याणि यथा तथैव न लेपमात्रेण कृतं हिनस्ति ॥
091	श्वपच उवाच 
091a	`पादौ मूलं समभवद्वृन्ताकं शिर उच्यते ।
091c	शेफात्तु गृञ्जरं जातं पलाण्डुस्त्वण्डसम्भवः ॥
092a	श्वरोमजः शैव्यशाको लशुनं द्विजसम्भवम् ।
092c	चुक्किनामा पर्णशाकः कर्णादजनि भूसुर ॥'
093a	अस्थानतो हीनतः कुत्सिताद्वा तद्विद्वांसं बाधते साधु वृत्तम् ।
093c	श्वानं पुनर्यो लभतेऽभिषङ्गात्तेनापि दण्डः सहितव्य एव ॥
094	भीष्म उवाच 
094a	एवमुक्त्वा निववृते मातङ्गः कौशिकं तदा ।
094c	विश्वामित्रो जहारैव कृतबुद्धिः श्वजाघनीम् ॥
095a	ततो जग्राह स श्वाङ्गं जीवितार्थी महामुनिः ।
095c	सदारस्तामुपाहृत्य वने भोक्तुमियेषः सः ॥
096a	अथास्य बुद्धिरभवद्विधिनाऽहं श्वजाघनीम् ।
096c	भक्षयामि यथाकालं पूर्वं सन्तर्प्य देवताः ॥
097a	ततोऽग्निमुपसंहृत्य ब्राह्मेण विधिना मुनिः ।
097c	ऐन्द्राग्नेयेन विधिना चरुं श्रपयत स्वयम् ॥
098a	ततः समारभत्कर्म दैवं पित्र्यं च भारत ।
098c	आहूय देवानिन्द्रादीन्भागंभागं विधिक्रमात् ॥
099a	एतस्मिन्नेव काले तु प्रववर्ष स वासवः ।
099c	सञ्जीवयन्प्रजाः सर्वा जनयामास चौषधीः ॥
100a	विश्वामित्रोऽपि भगवांस्तपसा दग्धकिल्बिषः ।
100c	कालेन महता सिद्धिमवाप परमाद्भुताम् ॥
101a	स संहृत्य च तत्कर्म अनास्वाद्य च तद्धविः ।
101c	तोषयामास देवांश्च पितॄंश्च द्विजसत्तमः ॥
102a	एवं विद्वानदीनात्मा व्यसनस्थो जिजीविषुः ।
102c	सर्वोपायैरुपायज्ञो दीनमात्मानमुद्धरेत् ॥
103a	एतां बुद्धिं समास्थाय जीवितव्यं सदा भवेत् ।
103c	जीवन्पुण्यमवाप्नोति पुरुषो भद्रमश्नुते ॥
104a	तस्मात्कौन्तेय विदुषा धर्माधर्मविनिश्चये ।
104c	बुद्धिमास्थाय लोकेऽस्मिन्वर्तितव्यं कृतात्मना ॥ 

इति श्रीमन्महाभारते शान्तिपर्वणि आपद्धर्मपर्वणि एकचत्वारिंशदधिकशततमोऽध्यायः ॥ 141 ॥

12-141-7 अतितिक्षुः त्यक्तुमनिच्छुः । अनुक्रोशात् दयातः ॥ 12-141-9 अप्राप्तप्रापणं योगः । प्राप्तसंरक्षणं क्षेमः ॥ 12-141-12 पक्कणे चण्डालागारे ॥ 12-141-15 प्रतिलोमो वक्रः । व्यावृत्तम् अन्यथाभूतं मण्डलं यस्य ॥ 12-141-16 अवश्यायो धूमिका ॥ 12-141-19 विपणो विक्रयादिः । आपणो हट्टः ॥ 12-141-23 हता आरक्षा रक्षाकर्तारो यस्यां सा ॥ 12-141-36 वृथा अन्नं विना ॥ 12-141-37 कुतन्त्रीं दण्डिकाम् ॥ 12-141-39 विप्रेण प्राणरक्षार्थं कर्तव्यमिति निश्चयः इति झ. पाठः ॥ 12-141-41 प्रतिग्रहात्तज्जदोषात् स्तैन्यदोषमधिकं न पश्यामीत्यर्थः ॥ 12-141-45 घट्टयति चालयति ॥ 12-141-47 मम माम् ॥ 12-141-51 कलुषं यातः पापं कर्मानुसृतः ॥ 12-141-54 अग्निर्देवानां मुखं च पुरोधाश्च सः । शुचिषाट् शुचि मेध्यमेव सहते नामेध्यम् तथाहं ब्रह्मा ब्राह्मणोऽपि तत्तुल्यत्वात्सर्वभुग्भविष्यामीत्यर्थः ॥ 12-141-64 ऐन्द्रः पालात्मकः । आग्निकः सर्वभुक्त्वरूपः । ब्रह्म वेदः स एव वह्निः ॥ 12-141-72 इति कर्तुं नार्हसीति योजना ॥ 12-141-73 शिष्टाः अगस्त्यादयः ॥ 12-141-75 समौ पशुत्वादिति भावः नृशंसमपि भक्षित्वा तेन वातापिना भक्ष्यमाणा ब्राह्मणा रक्षिता इति धर्म एवेत्यर्थः ॥ 12-141-77 तर्हि अयमात्मा देहो मम मित्रं एतस्य रक्षणार्थं मयाप्येतद्भुक्तं चेन्न कश्चिद्दोषोऽस्तीत्याह मित्रं चेति ॥ 12-141-79 स कामः प्रेत्यभावे मरणे सति यशः यशस्करो भवेदिति स्थाने युक्तम् । अनशनेन मरणं श्रेय इति सत्यमित्यर्थः । जीवतस्त्वनश्नतो धर्मलोपः प्रत्यक्षः । मूलं धर्मस्य शरीरं रक्ष्यं तस्य वैकल्येन धर्मविरोधो भवतीत्यर्थः ॥ 12-141-80 बुद्ध्यात्मके व्यक्तमस्तीति पुण्यं मोहात्मके यत्र यथा श्वभक्ष्ये । यद्यप्येतत्संशयात्मा चरामि नाहं भविष्यामि यथा त्वमेवेति झ. पाठः । तत्र बुद्ध्यात्मके प्रमातरि विचारिते श्वजाघनीभक्षणेऽपि पुण्यमस्तीति जाने । ज्ञानोत्पत्तियोग्यं शरीरमपथेन्नापि रक्ष्यमेवेति भावः । तथापि श्वभक्षणमात्रेण त्वादृशः श्वपचोऽहं न भविष्यामि । तपसा दोषं दूरीकर्तुं शक्तोऽस्मीति भावः ॥ 12-141-81 इदं श्वजाघनीभक्षणजं दुःखं पापं गोपनीयं गूहनीयं त्वया क्रियमाणं निरसनीयमिति मे बुद्धिर्निश्चितास्ति ॥ 12-141-82 धर्मे धर्मानुशासने ॥ 12-141-85 प्रतीच्छन् प्रतिगृह्णन् ॥ 12-141-89 हेतुः प्राणपोषणेच्छास्ति । कारणं प्रमाणम् । भक्ष्ये भक्षणे । अभक्षणे इति च्छेदः ॥ 12-141-90 पततीति शब्दः शब्दशास्त्रस्याज्ञामात्रम् । परन्तु पापहेतुर्मुख्यो हिंसाख्योऽत्र न दृश्यत इति भावः । अन्योन्यकार्याणि मैथुनानि । लेपमात्रेण कृतं पुण्यं हिनस्ति नाशयति । तेन ईषत्पापोत्पत्तिरस्तु नतु ब्राह्मण्यादिधर्महानिरस्तीति भावः ॥ 12-141-93 अस्थानतश्चाण्डालगृहात् । हीनतश्चौर्यतः । कुत्सिताददित्सतः कदर्यात् । अभिषङ्गादत्याग्रहात् । श्वानं लभते तेनापि तेनैव दण्डः सहितव्यः सोढव्यएव । ननु दातुर्मम दोषोऽस्तीति भावः । अस्थानतो हीनतः कुत्सिताद्वा यो वै द्विजं बाधते साधुवृत्तम् । स्थानं पुनर्यो लभतेतिभङ्गात्तेनापि दण्डः प्रहितः स एवेति ध. पाठः ॥ 12-141-96 यथाकाममिति झ. पाठः ॥ 12-141-100 सिद्धिमियेषेति ट. ड. द. पाठः ॥
