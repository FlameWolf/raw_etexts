अध्यायः 337

नारदेन शुकम् प्रति ऋषिभ्यः सनत्कुमारोक्तहितवचनानुवादः ॥ 1 ॥
001	भीष्म उवाच 
001a	एतस्मिन्नन्तरे भूते नारदः पुनरागमत् ।
001c	शुकं स्वाध्यायनिरतं वेदार्थान्प्रष्टुमीप्सया ॥
002a	देवर्षिं तु शुको दृष्ट्वा नारदं समुपस्थितम् ।
002c	अर्घ्यपूर्वेण विधिना वेदोक्तेनाभ्यपूजयत् ॥
003a	नारदोऽथाब्रवीत्प्रीतो ब्रूहि ब्रह्मविदां वर ।
003c	केन त्वां श्रेयसा वत्स योजयामीति हृष्टवत् ॥
004a	नारदस्य वचः श्रुत्वा शुकः प्रोवाच भारत ।
004c	अस्मिँल्लोके हितं यत्स्यात्तेन मां योक्तुमर्हसि ॥
005	नारद उवाच 
005a	तत्त्वं जिज्ञासतां पूर्वमृषीणां भावितात्मनाम् ।
005c	सनत्कुमारो भगवानिदं वचनमब्रवीत् ॥
006a	नास्ति विद्यासगं चक्षुर्नास्ति सत्यसमं तपः ।
006c	नास्ति रागसमं दुःखं नास्ति त्यागसमं सुखम् ॥
007a	निवृत्तिः कर्मणः पापात्सततं पुण्यशीलता ।
007c	सद्वृत्तिः सद्वदाचारः श्रेय एवदनुत्तमम् ॥
008a	मानुष्यमसुखं प्राप्य यः सज्जति न मुच्यते ।
008c	नालं स दुःखमोक्षाय संयोगो दुःखलक्षणम् ॥
009a	सक्तस्य बुद्धिश्चलति मोहजालविवर्धनी ।
009c	मोहजालावृतो दुःखमिह चामुत्र सोऽश्नुते ॥
010a	सर्वोपायात्तु कामस्य क्रोधस्य च विनिग्रहः ।
010c	कार्यः श्रेयोर्थिना तौ हि श्रेयोघातार्थमुद्यतौ ॥
011a	नित्यं क्रोधात्तपो रक्षेच्छ्रियं रक्षेच्च मत्सरात् ।
011c	विद्यां मानावमानाभ्यामात्मानं तु प्रमादतः ॥
012a	आनृशंस्यं परो धर्मः क्षमा च परमं बलम् ।
012c	आत्मज्ञानं परं ज्ञानं न सत्याद्विद्यते परम् ॥
013a	सत्यस्य वचनं श्रेयः सत्यादपि हितं वदेत् ।
013c	यद्भूतहितमत्यन्तमेतत्सत्यं मतं मम ॥
014a	सर्वारम्भपरित्यागी निराशीर्निष्परिग्रहः ।
014c	येन सर्वं परित्यक्तं स विद्वान्स च पण्डितः ॥
015a	इन्द्रियैरिन्द्रियार्थान्यश्चरत्यात्मवशैरिह ।
015c	आसज्जमानः शान्तात्मा निर्विकारः समाहितः ॥
016a	अत्मभूतैरतद्भूतः सह चैव विनैव च ।
016c	स विमुक्तः परं श्रेयो नचिरेणाधिगच्छति ॥
017a	अदर्शनमसंस्पर्शस्तथाऽसम्भाषणं तदा ।
017c	यस्य भूतैः सह मुने स श्रेयो विन्दते परम् ॥
018a	न हिंस्यात्सर्वभूतानि मैत्रायणगतश्चरेत् ।
018c	नेदं जन्म समासाद्य वैरं कुर्वीत केनचित् ॥
019a	आकिञ्चन्यं सुसन्तोषो निराशीस्त्वमचापलम् ।
019c	एतदाहुः परं श्रेय आत्मज्ञस्य जितात्मनः ॥
020a	परिग्रहं परित्यज्य भव तात जितेन्द्रियः ।
020c	अशोकं स्थानमातिष्ठ इह चामुत्र चाभयम् ॥
021a	निरामिषा न शोचन्ति त्यजेदामिषमात्मनः ।
021c	परित्यज्यामिषं सौम्य दुःखतापाद्विमोक्ष्यसे ॥
022a	तपोनित्येन दान्तेन मुनिना संयतात्मना ।
022c	अजितं जेतुकामेन भाव्यं सङ्गेष्वसङ्गिना ॥
023a	गुणसङ्गेष्वनासक्त एकचर्यारतः सदा ।
023c	ब्राह्मणो नचिरादेव सुखमायात्यनुत्तमम् ॥
024a	द्वन्द्वारामेषु भूतेषु य एको रमते मुनिः ।
024c	विद्धि प्रज्ञानतृप्तं तं ज्ञानतृप्तो न शोचति ॥
025a	शुभैर्लभति देवत्वं व्यामिश्रेर्जन्म मानुषम् ।
025c	अशुभैश्चाप्यधोजन्म कर्मभिर्लभतेऽवशः ॥
026a	तत्र मृत्युवशो दुःखैः सततं समभिद्रुतः ।
026c	संसारे पच्यते जन्तुस्तत्कथं नावबुध्यसे ॥
027a	अहिते हितसञ्ज्ञस्त्वमध्रुवे ध्रुवसञ्ज्ञकः ।
027c	अनर्थे चार्थसञ्ज्ञस्त्वं किमर्थं नावबुध्यसे ॥
028a	संवेष्ट्यमानं बहुभिर्मोहात्तन्तुभिरात्मजैः ।
028c	कोशकार इवात्मानं वेष्टयन्नावबुध्यसे ॥
029a	अलं परिग्रहेणेह दोषवान्हि परिग्रहः ।
029c	कृमिर्हि कोशकारस्तु बध्यते स परिग्रहात् ॥
030a	पुत्रदारकुटुम्बेषु सक्ताः सीदन्ति जन्तवः ।
030c	सरःपङ्कार्णवे मग्ना जीर्णा वनगजा इव ॥
031a	महाजालसमाकृष्टान्स्थले मत्स्यानिवोद्धृतान् ।
031c	मोहजालसमाकृष्टान्पश्य जन्तून्सुदुःखितान् ॥
032a	कुटुम्बं पुत्रदारांश्च शरीरं सञ्चयाश्च ये ।
032c	पारक्यमध्रुवं सर्वं किं स्वं सुकृतदुष्कृतम् ॥
033a	यदा सर्वान्परित्यज्य गन्तव्यमवशेन ते ।
033c	अनर्थे किं प्रसक्तस्त्वं समर्थं नानुतिष्ठसि ॥
034a	अविश्रान्तमनालम्बमपाथेयमदैशिकम् ।
034c	तमःकान्तारमध्वानं कथमेको गमिष्यसि ॥
035a	न हि त्वां प्रस्थितं कश्चित्पृष्ठतोऽनुगमिष्यति ।
035c	सुकृतं दुष्कृतं च त्वां यास्यन्तमनुयास्यतः ॥
036a	विद्या कर्म च शौचं च ज्ञानं च बहुविस्तरम् ।
036c	अर्थार्थमनुसार्यन्ते सिद्धार्थश्च विमुच्यते ॥
037a	निबन्धनी रज्जुरेषा या ग्रामे वसतो रतिः ।
037c	छित्त्वैतां सुकृतो यान्ति नैनां छिन्दन्ति दुष्कृतः ॥
038a	रूपकूलां मनःस्रोतां स्पर्शद्वीपां रसावहाम् ।
038c	गन्धपङ्कां शब्दजलां स्वर्गमार्गदुरावहाम् ॥
039a	क्षमारित्रां सत्यमयीं धर्मस्थैर्यपदाङ्कुराम् ।
039c	त्यागवाताध्वगां शीघ्रां नौतार्यां तां नदीं तरेत् ॥
040a	त्यज धर्ममधर्मं च उभे सत्यानृते त्यज ।
040c	उभे सत्यानृते त्यक्त्वा येन त्यजसि तं त्यज ॥
041a	त्यज धर्ममसङ्कल्पादधर्मं चाप्यलिप्सया ।
041c	उभे सत्यानृते बुद्ध्या बुद्धिं परमनिश्चयात् ॥
042a	अस्थिस्थूणं स्नायुयुतं मांसशोणितलेपनम् ।
042c	चर्मावनद्धं दुर्गन्धिं पूर्णं मूत्रपुरीषयोः ॥
043a	जराशोकसमाविष्टं रोगायतनमातुरम् ।
043c	रजस्वलमनित्यं च भूतावासमिमं त्यज ॥
044a	इदं विश्वं जगत्सर्वमजगच्चापि यद्भवेत् ।
044c	महाभूतात्मकं सर्वं महद्यत्परमाणु च ॥
045a	'महाभूतानि खं वायुरग्निरापस्तथा मही ।
045c	षष्ठं तु चेतना या तु आत्मा सप्तममुच्यते ।'
045e	अष्टमं तु मनो ज्ञेयं बुद्धिस्तु नवमी स्मृता ॥
046a	इन्द्रियाणि च पञ्चैव तमः सत्वं रजस्तथा ।
046c	इत्येष सप्तदशको राशिरव्यक्तसञ्ज्ञकः ॥
047a	सर्वैरिहेन्द्रियार्थैश्च व्यक्ताव्यक्तैर्हि संहितः ।
047c	चतुर्विंशक इत्येष व्यक्ताव्यक्तमयो गणः ॥
048a	एतैः सर्वैः समायुक्तः पुमानित्यभिधीयते ।
048c	त्रिवर्गं तु सुखं दुःखं जीवितं मरणं तथा ॥
049a	य इदं वेद तत्त्वेन स वेद प्रभवाप्ययौ ।
049c	पारम्पर्येह बोद्धव्यं ज्ञानानां यच्च किञ्चन ॥
050a	इन्द्रियैर्गृह्यते यद्यत्तत्तद्व्यक्तमिति स्थितिः ।
050c	अव्यक्तमिति विज्ञेयं लिङ्गग्राह्यमतीन्द्रियम् ॥
051a	इन्द्रियैर्नियतैर्देही धाराभिरिव तर्प्यते ।
051c	लोके विततमात्मानं लोकांश्चात्मनि पश्यति ॥
052a	परावरदृशः शक्तिर्ज्ञानमूला न नश्यति ।
052c	पश्यतः सर्वभूतानि सर्वावस्थासु सर्वदा ॥
053a	ब्रह्मभूतस्य संयोगो नाशुभेनोपपद्यते ।
053c	ज्ञानेन विविधान्क्लेशानतिवृत्तस्य मोहजान् ॥
054a	लोके बुद्धिप्रकाशेन लोकमार्गो न रिष्यते ।
054c	अनादिनिधनज्ञं तमात्मनि स्थितमव्ययम् ॥
055a	अकर्तारममूर्तं च भगवानाह तीर्थवित् ।
055c	यो जन्तुः स्वकृतैस्तैस्तैः कर्मभिर्नित्यदुःखितः ॥
056a	स दुःखप्रतिघातार्थं हन्ति जन्तूननेकधा ।
056c	ततः कर्म समादत्ते पुनरन्यन्नवं बहु ॥
057a	तप्यतेऽथ पुनस्तेन भुक्त्वा पथ्यमिवातुरः ।
057c	अजस्रमेव मोहान्धो दुःखेषु सुखसञ्ज्ञितः ॥
058a	बध्यते मथ्यते चैव कर्मभिर्मन्थवत्सदा ।
058c	ततो निबद्धः स्वां योनिं कर्मणामुदयादिह ॥
059a	परिभ्रमति संसारं चक्रवद्बहुवेदनः ।
059c	सत्वं निर्वृत्तबन्धस्तु निवृत्तश्चापि कर्मतः ॥
060a	सर्ववित्सर्वजित्सिद्धौ भव भावविवर्जितः ।
060c	संयमेन नवं बन्धं निवर्त्य तपसो बलात् ।
060e	सम्प्राप्ता बहवः सिद्धिमप्यबाधां सुखोदयाम् ॥ 

इति श्रीमन्महाभारते शान्तिपर्वणि मोक्षधर्मपर्वणि सप्तत्रिंशदधिकत्रिशततमोऽध्यायः ॥ 337 ॥

12-337-1 वेदार्थान्वक्तुमीप्सयेति ड. पाठः ॥ 12-337-6 नास्ति सत्यात्परं तप इति ध. पाठः ॥ 12-337-8 यः सज्जति स मुह्यतीति झ. पाठः ॥ 12-337-13 सत्यस्य पालनं श्रेय इति ट. पाठः ॥ 12-337-15 इन्द्रियैरिन्द्रियार्थेभ्य इति ट. ड. पाठः ॥ 12-337-24 पञ्चानामेषु भूतेषु य एको रमते मुनिरिति ट. पाठः ॥ 12-337-36 विद्या कर्म च शौर्यं चेति ट. ड. पाठः ॥ 12-337-39 क्षमैवाऽरित्राणि नौचालनदण्डा यस्याम् । धर्मस्थैर्यवटारकाम् इति झ. पाठः । तत्र धर्मस्थैर्यं वटारका नौकाकर्षणरज्जुर्यस्यां तामित्यर्थः । योगवाताध्वगां कृत्वेति ट. पाठः । नावं कृत्वा नदीं तरेदिति ध. पाठः ॥ 12-337-44 महद्यत्परमाणुवदिति ट. थ. पाठः ॥ 12-337-54 रिष्यते हिंस्यते ॥ 12-337-55 तीर्थविन्मोक्षोपायवित् ॥ 12-337-60 संयमेन धारणाध्यानसमाध्यात्मकेन । नवं दृष्टिमात्रेणोत्पन्नम् ॥
