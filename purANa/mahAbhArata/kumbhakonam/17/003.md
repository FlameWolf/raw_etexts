अध्यायः 003

शुना सह गच्छन्तं युधिष्ठिरं प्रति इन्द्रेण स्वर्गगमनाय निजरथारोहणचोदना ॥ 1 ॥ युधिष्ठिरे शुना विना रथारोहणमरोचयमाने यमेन निजस्वरूपप्रकाशनेन तत्प्रशंसनम् ॥ 2 ॥ ततो यमेन्द्रादिभी रथेन स्वर्गं प्रापितेन युधिष्ठिरेण तत्र भीमाद्यदर्शनादिन्द्रं प्रति भ्रात्रादीन्विना स्वस्य स्वर्गेऽप्यनभिरुचिकथनपूर्वकं तत्समीपगमनेच्छानिवेदनम् ॥ 3 ॥

KK-17-01-003-001	वैशम्पायन उवाच ।
KK-17-01-003-001a	ततः सन्नादयञ्शक्रो दिवं भूमिं च सर्वशः ।
KK-17-01-003-001c	रथेनोपययौ पार्थमारोहेत्यब्रवीच्च तम् ॥
KK-17-01-003-002a	स्वभ्रातॄन्पतितान्दृष्ट्वा धर्मराजो युधिष्ठिरः ।
KK-17-01-003-002c	अब्रवीच्छोकसन्तप्तः सहस्राक्षमिदं वचः ॥
KK-17-01-003-003a	भ्रातरः पतिता मेऽत्र गच्छेयुस्ते मया सह ।
KK-17-01-003-003c	न विना भ्रातृभिः स्वर्गमिच्छे गन्तुं सुरेश्वर ॥
KK-17-01-003-004a	सुकुमारी सुखार्हा च राजपुत्री पुरन्दर ।
KK-17-01-003-004c	साऽस्माभिः सह गच्छेत तद्भवाननुमन्यताम् ॥
KK-17-01-003-005	शक्र उवाच ।
KK-17-01-003-005a	भ्रातॄन्द्रक्ष्यसि स्वर्गे त्वमग्रतस्त्रिदिवं गतान् ।
KK-17-01-003-005c	कृष्णया सहितान्सर्वान्मा शुचो भरतर्षभ ॥
KK-17-01-003-006a	निक्षिप्य मानुषं देहं गतास्ते भरतर्षभ ।
KK-17-01-003-006c	अनेन त्वं शरीरेण स्वर्गं गन्ता न संशयः ॥
KK-17-01-003-007	युधिष्ठिर उवाच ।
KK-17-01-003-007a	अयं श्वा भूतभव्येश भक्तो मां नित्यमेव ह ।
KK-17-01-003-007c	स गच्छेत मया सार्धमानृशंस्या हि मे मतिः ॥
KK-17-01-003-008	शक्र उवाच ।
KK-17-01-003-008a	अमर्त्यत्वं मत्समत्वं च राजञ्श्रियं कृत्स्नां महतीं चैव सिद्धिम् ।
KK-17-01-003-008c	सम्प्राप्तोऽद्य स्वर्गसुखानि च त्वं त्यज श्वानं नात्र नृशंसमस्ति ॥
KK-17-01-003-009	युधिष्ठिर उवाच ।
KK-17-01-003-009a	अनार्यमार्येण सहस्रनेत्र शक्यं कर्तुं दुष्करमेतदार्य ।
KK-17-01-003-009c	मा मे श्रिया सङ्गमनं तयाऽस्तु यस्याः कृते भक्तजनं त्यजेयम् ॥
KK-17-01-003-010	इन्द्र उवाच ।
KK-17-01-003-010a	स्वर्गे लोके श्ववतां नास्ति धिष्ण्यमिष्टापूर्तं क्रोधवशा हरन्ति ।
KK-17-01-003-010c	ततो विचार्य क्रियतां धर्मराज त्यज श्वानं नात्र नृशंसमस्ति ।
KK-17-01-003-011	युधिष्ठिर उवाच ।
KK-17-01-003-011a	भक्तत्यागं प्राहुरत्यन्तपापं तुल्यं लोके ब्रह्मवध्याकृतेन ।
KK-17-01-003-011c	तस्मान्नाहं जातु कथञ्चनाद्य त्यक्ष्याम्येनं स्वसुखार्थी महेन्द्रः ॥
KK-17-01-003-012a	भीतं भक्तं नान्यदस्तीति चार्तं प्राप्तं क्षीणं रक्षणे प्राणलिप्सुम् ।
KK-17-01-003-012c	प्राणत्यागादप्यहं नैव मोक्तुं यतेयं वै नित्यमेतद्व्रतं मे ॥
KK-17-01-003-013	इन्द्र उवाच ।
KK-17-01-003-013a	शुना दृष्टं क्रोधवशा हरन्ति यद्दत्तमिष्टं विवृतमथो हुतं च ।
KK-17-01-003-013c	तस्माच्छुनस्त्यागमिमं कुरुष्व शुनस्त्यागात्प्राप्स्यसे देवलोकम् ॥
KK-17-01-003-014a	त्यक्त्वा भ्रातॄन्दयितां चापि कृष्णां प्राप्तो लोकः कर्मणा स्वेन वीर ।
KK-17-01-003-014c	श्वानं चैनं न त्यजसे कथं नु त्यागं कृत्स्नं चास्थितो मुह्यसेऽद्य ॥
KK-17-01-003-015	युधिष्ठिर उवाच ।
KK-17-01-003-015a	न विद्यते सन्धिरथापि विग्रहो मृतैर्मर्त्यैरिति लोकेषु निष्ठा ।
KK-17-01-003-015c	न ते मया जीवयितुं हि शक्यास्ततस्त्यागस्तेषु कृतो न जीवताम् ॥
KK-17-01-003-016a	प्रतिप्रदानं शरणागतस्य स्त्रिया वधो ब्राह्मणस्वापहारः ।
KK-17-01-003-016c	मित्रद्रोहस्तानि चत्वारि शक्रभक्तत्यागश्चैव समो मतो मे ॥
KK-17-01-003-017	वैशम्पायन उवाच ।
KK-17-01-003-017a	तद्धर्मराजस्य वचो निशम्य धर्मस्वरूपी भगवानुवाच ।
KK-17-01-003-017c	युधिष्ठिरं प्रीतियुक्तो नरेन्द्रं श्लक्ष्णैर्वाक्यैः संस्तवसम्प्रयुक्तैः ॥
KK-17-01-003-018a	अभिजातोऽसि राजेन्द्र पितुर्वृत्तेन मेधया ।
KK-17-01-003-018c	अनुक्रोशेन चानेन सर्वभूतेषु भारत ॥
KK-17-01-003-019a	पुरा द्वैतवने चासि मया पुत्र परीक्षितः ।
KK-17-01-003-019c	पानीयार्थे पराक्रान्ता यत्र ते भ्रातरो हताः ॥
KK-17-01-003-020a	भीमार्जुनौ परित्यज्य यत्र त्वं भ्रातरावुभौ ।
KK-17-01-003-020c	मात्रोः साम्यमभीप्सन्वै नकुलं जीवमिच्छसि ॥
KK-17-01-003-021a	अयं श्वा भक्त इत्येवं त्यक्तो देवरथस्त्वया ।
KK-17-01-003-021c	तस्मात्स्वर्गे न ते तुल्यः कश्चिदस्ति नराधिपः ॥
KK-17-01-003-022a	अतस्तवाक्षया लोकाः स्वशरीरेण भारत ।
KK-17-01-003-022c	प्राप्तोऽसि भरतश्रेष्ठ दिव्यां गतिमनुत्तमाम् ॥
KK-17-01-003-023	वैशम्पायन उवाच ।
KK-17-01-003-023a	ततो धर्मश्च शक्रश्च मरुतश्चाश्विनावपि ।
KK-17-01-003-023c	देवा देवर्षयश्चैव रथमारोप्य पाण्डवम् ॥
KK-17-01-003-024a	प्रययुः स्वैर्विमानैस्ते सिद्धाः कामविहारिणः ।
KK-17-01-003-024c	सर्वे विरजसः पुण्याः पुण्यवाग्बुद्धिकर्मिणः ॥
KK-17-01-003-025a	स तं रथं समास्थाय राजा कुरुकुलोद्वहः ।
KK-17-01-003-025c	ऊर्ध्वमाचक्रमे शीघ्रं तेजसाऽऽवृत्य रोदसी ॥
KK-17-01-003-026a	ततो देवनिकाय्यस्थो नारदः सर्वलोकवित् ।
KK-17-01-003-026c	उवाचोच्चैस्तदा वाक्यं बृहद्वादी बृहत्तपाः ॥
KK-17-01-003-027a	येऽपि राजर्षयः पूर्वे ते चापि समुपस्थिताः ।
KK-17-01-003-027c	कीर्तिं प्रच्छाद्य तेषां वै कुरुराजोऽधितिष्ठति ॥
KK-17-01-003-028a	लोकानावृत्य यशसा तेजसा वृत्तसम्पदा ।
KK-17-01-003-028c	स्वशरीरेण सम्प्राप्तं नान्यं शुश्रुम पाण्डवात् ॥
KK-17-01-003-029a	तेजांसि यानि दृष्टानि भूमिष्ठेन त्वया विभो ।
KK-17-01-003-029c	वेश्मानि भुवि देवानां पश्यामूनि सहस्रशः ॥
KK-17-01-003-030a	नारदस्य वचः श्रुत्वा राजा वचनमब्रवीत् ।
KK-17-01-003-030c	भ्रातॄनपश्यन्धर्मात्मा स्वपक्षांश्चैव पार्थिवान् ॥
KK-17-01-003-031a	शुभं वा यदि वा पापं भ्रातॄणां स्थानमद्य मे ।
KK-17-01-003-031c	तदेव प्राप्तुमिच्छामि लोकानन्यान्न कामये ॥
KK-17-01-003-032a	राज्ञस्तु वचनं श्रुत्वा देवराजः पुरन्दरः ।
KK-17-01-003-032c	आनृशंस्यसमायुक्तं प्रत्युवाच युधिष्ठिरम् ॥
KK-17-01-003-033a	स्थानेऽस्मिन्वस राजेन्द्र कर्मभिर्निर्जिते शुभैः ।
KK-17-01-003-033c	किं त्वं मानुष्यकं स्नेहमद्यापि परिकर्षसि ॥
KK-17-01-003-034a	सिद्धिं प्राप्तोऽसि परमां यथा नान्यः पुमान्क्वचित् ।
KK-17-01-003-034c	नैव ते भ्रातरः स्थानं सम्प्राप्ताः कुरुनन्दन ॥
KK-17-01-003-035a	अद्यापि मानुषो भावः स्पृशते त्वां नराधिप ।
KK-17-01-003-035c	स्वर्गोऽयं पश्य देवर्षीन्सिद्धांश्च त्रिदिवालयान् ॥
KK-17-01-003-036a	युधिष्ठिरस्तु देवेन्द्रमेवंवादिनमीश्वरम् ।
KK-17-01-003-036c	पुनरेवाब्रवीद्धीमानिदं वचनमर्थवत् ॥
KK-17-01-003-037a	तैर्विना नोत्सहे वस्तुमिह दैत्यनिबर्हण ।
KK-17-01-003-037c	गन्तुमिच्छामि तत्राहं यत्र मे भ्रातरो गताः ॥
KK-17-01-003-038a	यत्र सा बृहती श्यामा बुद्धिसत्त्वगुणान्विता ।
KK-17-01-003-038c	द्रौपदी योषितांश्रेष्ठा यत्र चैव सुता मम ॥ ॥

इति श्रीमन्महाभारते महाप्रस्थानिकपर्वणि तृतीयोऽध्यायः ॥ 3 ॥ 
महाप्रस्थानिकं पर्वं समाप्तम् ॥ 17 ॥ 
अतः परं स्वर्गारोहणपर्वः तस्यायमाद्यः श्लोकः । 
जनमेजय उवाच । 
स्वर्गं त्रिविष्टपं प्राप्य मम पूर्वपितामहाः । 
पाण्डवा धार्तराष्ट्राश्च कानि स्थानानि भेजिरे ॥ 1 ॥ 
इदं महाप्रस्थानिकं पर्व कुम्भघोणस्थेन टी.आर्. कृष्णाचार्येण टी.आर्. व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1832 सन 1910.

17-3-8 अस्पृश्यस्य संत्यागे नृशंसं निर्दयत्वं नास्ति ॥ 17-3-10 श्ववतामशुचित्वाद्धिष्ण्यं स्थानं स्वर्गे नास्ति । क्रोधवशा नाम देवगणा अशुचेरिष्टापूर्तफलं घ्नन्ति ॥ 17-3-18 अभिजातोऽसि कुलीनोऽसि । पितुः पाण्डोः ॥ 17-3-26 निकाय्यस्थो निवासस्थः ॥ 17-3-27 समुपस्थिताः स्मृतिविषयाः सन्ति ॥ 17-3-31 यदेव भ्रातॄणां स्थानं प्राप्तुमिच्छामि ॥
