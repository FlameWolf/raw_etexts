अध्यायः 002

मेरुगिरिं प्रति गच्छन्तं युधिष्ठिरं ज्यैष्ठ्यक्रमादनुगच्छत्सु दौपद्यादिषु योगभ्रंशात्क्रमेण भूमौ निपतत्सु भीमप्रश्नात्तं प्रति युधिष्ठिरेण तेषां पतने हेतुकथनम् ॥ 1 ॥ तथा ततः शुना केवलमनुगम्यमानेन सता पुरोगमनम् ॥ 2 ॥

001	वैशम्पायन उवाच ।
001a	ततस्ते नियतात्मान उदीचीं दिशमास्थिताः ।
001c	ददृशुर्योगयुक्ताश्च हिमवन्तं महागिरिम् ॥
002a	तं चाप्यतिक्रमन्तस्ते ददृशुर्वालुकार्णवम् ।
002c	अवैक्षन्त महाशैलं मेरुं शिखरिणां वरम् ॥
003a	तेषां तु गच्छतां शीघ्रं सर्वेषां योगधार्मिणाम् ।
003c	याज्ञसेनी भ्रष्टयोगा निपपात महीतले ॥
004a	तां तु प्रपतितां दृष्ट्वा भीमसेनो महाबलः ।
004c	उवाच धर्मराजानं याज्ञसेनीमवेक्ष्य ह ॥
005a	नाधर्मश्चरितः कश्चिद्राजपुत्र्या परन्तप ।
005c	कारणं किंनु तद्ब्रूहि यत्कृष्णा पतिता भुवि ॥
006	युधिष्ठिर उवाच ।
006a	पक्षपातो महानस्या विशेषेण धनञ्जये ।
006c	तस्यैतत्फलमद्यैषा भुङ्क्ते पुरुषसत्तम ॥
007	वैशम्पायन उवाच ।
007a	एवमुक्त्वाऽनवेक्ष्यैनां ययौ भरतसत्तमः ।
007c	समाधाय मनो धीमान्धर्मात्मा पुरुषर्षभः ॥
008a	सहदेवस्ततो विद्वान्निपपात महीतले ।
008c	तं चापि पतितं दृष्ट्वा भीमो राजानमब्रवीत् ॥
009a	योऽयमस्मासु सर्वेषु शुश्रूषुरनहङ्कृतः ।
009c	सोऽयं माद्रवतीपुत्रः कस्मान्निपतितो भुवि ॥
010	युधिष्ठिर उवाच ।
010a	आत्मनः सदृशं प्राज्ञं नैषोऽमन्यत कञ्चन ।
010c	तेन दोषेण पतितो विद्वानेष नृपात्मजः ॥
011	वैशम्पायन उवाच ।
011a	इत्युक्त्वा तं समुत्सृज्य सहदेवं ययौ तदा ।
011c	भ्रातृभिः सह कौन्तेयः शुना चैव युधिष्ठिरः ॥
012a	कृष्णां निपतितां दृष्ट्वा सहदेवं च पाण्डवम् ।
012c	आर्तो बन्धुप्रियः शूरो नकुलो निपपात ह ॥
013a	तस्मिन्निपतिते वीरे नकुले चारुदर्शने ।
013c	पुनरेव तदा भीमो राजानमिदमब्रवीत् ॥
014a	योऽयमक्षतधर्मात्मा भ्राता वचनकारकः ।
014c	रूपेणाप्रतिमो लोके नकुलः पतितो भुवि ॥
015a	इत्युक्तो भीमसेनेन प्रत्युवाच युधिष्ठिरः ।
015c	नकुलं प्रति धर्मात्मा सर्वबुद्धिमतांवरः ॥
016a	रूपेण मत्समो नास्ति कश्चिदित्यस्य दर्शनम् ।
016c	अधिकश्चाहमेवैक इत्यस्य मनसि स्थितम् ॥
017a	नकुलः पतितस्तस्मादागच्छ त्वं वृकोदर ।
017c	यस्य यद्विहितं वीर सोऽवश्यं तदुपाश्नुते ॥
018a	तांस्तु प्रपतितान्दृष्ट्वा पाण्डवः श्वेतवाहनः ।
018c	पपात शोकसन्तप्तस्ततोनु परवीरहा ॥
019a	तस्मिंस्तु पुरुषव्याघ्रे पतिते शक्रतेजसि ।
019c	म्रियमाणे दुराधर्षे भीमो राजानमब्रवीत् ॥
020a	अनृतं न स्मराम्यस्य स्वैरेष्वपि महात्मनः ।
020c	अथ कस्य विकारोऽयं येनायं पतितो भुवि ॥
021	युधिष्ठिर उवाच ।
021a	एकोऽहं निर्दहेयं वै शत्रूनित्यर्जुनोऽब्रवीत् ।
021c	न च तत्कृतवानेष शूरमानी ततोऽपतत् ॥
022a	अवमेने धनुर्ग्राहानेष सर्वांश्च फल्गुनः ।
022c	तथा चैतन्न तु तथा कर्तव्यं भूतिमिच्छता ॥
023	वैशम्पायन उवाच ।
023a	इत्युक्त्वा प्रस्थितो राजा भीमोऽथ निपपात ह ।
023c	पतितश्चाब्रवीद्भीमो धर्मराजं युधिष्ठिरम् ॥
024a	भोभो राजन्नवेक्षस्व पतितोऽहं प्रियस्तव ।
024c	किंनिमित्तं च पतनं ब्रूहि मे यदि वेत्थ ह ॥
025	युधिष्ठिर उवाच ।
025a	अतिभुक्तं च भवता प्राणेन च विकत्थसे ।
025c	अनवेक्ष्य परं पार्थ तेनासि पतितः क्षितौ ॥
026a	इत्युक्त्वा तं महाबाहुर्जगामानवलोकयन् ।
026c	श्वाऽप्येकोऽनुययौ यस्ते बहुशः कीर्तितो मया ॥ ॥

इति श्रीमन्महाभारते महाप्रस्थानिकपर्वणि द्वितीयोऽध्यायः ॥ 2 ॥

17-2-1 ततो दिक्त्रयप्रदक्षिणीकरणानन्तरम् । योगयुक्ताः समाहितमनसः ॥ 17-2-3 भ्रष्टयोगा ध्यानात् स्खलितमानसा ॥ 17-2-7 अनवेक्ष्य स्वर्गान्तरायरूपः स्नेहो माभूदिति भावः ॥ 
