अध्यायः 001

भ्रातृभिर्द्रौपद्या च सह स्वर्गे जिगमिषुणा युधिष्ठिरेण युयुत्सौ राज्यभारनिवेशनपूर्वकं परिक्षितो राज्येऽभिषेचनम् ॥ 1 ॥ तथा कृच्छ्रात्पौरानुमतिसम्पादनेन वल्कलधारणादिपूर्वकं शुना सह गृहात्प्रस्थानम् ॥ 2 ॥ अर्जुनेन मध्येमार्गमग्निवचसा सनिषङ्गस्य गाण्डीवस्य वरुणोद्देशेन समुद्रे प्रक्षेपणम् ॥ 3 ॥

KK-17-01-001-000	श्रीवेदव्यासाय नमः ।
KK-17-01-001-000a	नारायणं नमस्कृत्य नरं चैव नरोत्तमम् ।
KK-17-01-001-000c	देवीं सरस्वतीं व्यासं ततो जयमुदीरयेत् ॥
KK-17-01-001-001	जनमेजय उवाच ।
KK-17-01-001-001a	एवं वृष्ण्यन्धककुले श्रुत्वा मौसलमाहवम् ।
KK-17-01-001-001c	पाण्डवाः किमकुर्वन्त तथा कृष्णे दिवं गते ॥
KK-17-01-001-002	वैशम्पायन उवाच ।
KK-17-01-001-002a	श्रुत्वैवं कौरवो राजा वृष्णीनां कदनं महत् ।
KK-17-01-001-002c	प्रस्थाने मतिमाधाय वाक्यमर्जुनमब्रवीत् ॥
KK-17-01-001-003a	कालः पचति भूतानि सर्वाण्येव महामते ।
KK-17-01-001-003c	कालपाशमहं मन्ये त्वमपि द्रष्टुमर्हसि ॥
KK-17-01-001-004a	इत्युक्तः स तु कौन्तेयः कालः काल इति ब्रुवन् ।
KK-17-01-001-004c	अन्वपद्यत तद्वाक्यं भ्रातुर्ज्येष्ठस्य धीमतः ॥
KK-17-01-001-005a	अर्जुनस्य मतं ज्ञात्वा भीमसेनो यमौ तथा ।
KK-17-01-001-005c	अन्वपद्यन्त तद्वाक्यं यदुक्तं सव्यसाचिना ॥
KK-17-01-001-006a	ततो युयुत्सुमानाय्य प्रव्रजन्धर्मकाम्यया ।
KK-17-01-001-006c	राज्यं परिददौ सर्वं वैश्यापुत्रे युधिष्ठिरः ॥
KK-17-01-001-007a	अभिषिच्य स्वराज्ये च राजानं च परिक्षितम् ।
KK-17-01-001-007c	दुःखार्तश्चाब्रवीद्राजा सुभद्रां पाण्डवाग्रजः ॥
KK-17-01-001-008a	एष पुत्रस्य पुत्रस्ते कुरुराजो भविष्यति ।
KK-17-01-001-008c	यदूनां परिशेषश्च वज्रो राजा कृतश्च ह ॥
KK-17-01-001-009a	परिक्षिद्धास्तिनपुरे शक्रप्रस्थे च यादवः ।
KK-17-01-001-009c	वज्रो राजा त्वया रक्ष्यो मा चाधर्मे मनः कृथाः ॥
KK-17-01-001-010a	इत्युक्त्वा धर्मराजः स वासुदेवस्य धीमतः ।
KK-17-01-001-010c	मातुलस्य च वृद्धस्य रामादीनां तथैव च ॥
KK-17-01-001-011a	भ्रातृभिः सह धर्मात्मा कृत्वोदकमतन्द्रितः ।
KK-17-01-001-011c	श्राद्धान्युद्दिश्य सर्वेषां चकार विदिवत्तदा ॥
KK-17-01-001-012a	द्वैपायनं नारदं च मार्कण्डेयं तपोधनम् ।
KK-17-01-001-012c	भारद्वाजं याज्ञवल्क्यं हरिमुद्दिश्य यत्नवान् ।
KK-17-01-001-012e	अभोजयत्स्वादु भोज्यं कीर्तयित्वा च शार्ङ्गिणं ॥
KK-17-01-001-013a	ददौ रत्नानि वासांसि ग्रामानश्वान्रथांस्तथा ।
KK-17-01-001-013c	स्त्रियश्च द्विजमुख्येभ्यस्तदा शतसहस्रशः ॥
KK-17-01-001-014a	कृपमभ्यर्च्य च गुरुमथ पौरपुरस्कृतम् ।
KK-17-01-001-014c	`आहूय भरतश्रेष्ठ संनिवेश्यासने तदा ।'
KK-17-01-001-014e	शिष्यं परिक्षितं तस्मै तदौ भरतसत्तमः ॥
KK-17-01-001-015a	ततस्तु प्रकृतीः सर्वाः समानाय्य युधिष्ठिरः ।
KK-17-01-001-015c	सर्वमाचष्ट राजर्षिश्चिकीर्षितमथात्मनः ॥
KK-17-01-001-016a	ते श्रुत्वैव वचस्तस्य पौरजानपदा जनाः ।
KK-17-01-001-016c	भृशमुद्विग्नमनसो नाभ्यनन्दन्त तद्वचः ॥
KK-17-01-001-017a	नैवं कर्तव्यमिति ते तदोचुस्तं जनाधिपम् ।
KK-17-01-001-017c	न च राजा तथाऽकार्षीत्कालपर्यायधर्मवित् ॥
KK-17-01-001-018a	ततोऽनुमान्य धर्मात्मा पौरजानपदं जनम् ।
KK-17-01-001-018c	गमनाय मतिं चक्रे कृष्णस्य गमनादपि ॥
KK-17-01-001-019a	`वर्तमाने विवादे तु वास्तुविक्रयिणं प्रति ।
KK-17-01-001-019c	धनेच्छा युगपत्प्राप्ता क्षेत्रतस्वामिभूभृताम् ॥
KK-17-01-001-020a	प्राप्तं कलियुगं ज्ञात्वा सहदेवो हसन्निव ।
KK-17-01-001-020c	राज्ञस्तु कथयामास धर्मो नष्टस्तु सङ्करः ॥
KK-17-01-001-021a	श्रुत्वा तु दुर्मना राजा पर्याप्तं जीवनं मम ।'
KK-17-01-001-021c	इति स्म राजा कौरव्यो धर्मपुत्रो युधिष्ठिरः ।
KK-17-01-001-021e	उत्सृज्याभरणान्यङ्गाज्जगृहे वल्कलान्युत ॥
KK-17-01-001-022a	भीमार्जुनयमाश्चैव द्रौपदी च यशस्विनी ।
KK-17-01-001-022c	तथैव जगृहुः सर्वे वल्कलानि नराधिप ॥
KK-17-01-001-023a	विधिवत्कारयित्वेष्टिं नैष्ठिकीं भरतर्षभ ।
KK-17-01-001-023c	समुत्सृज्याप्सु सर्वेऽग्नीन्प्रतस्थुर्नरपुङ्गवाः ॥
KK-17-01-001-024a	ततः प्ररुरुदुः सर्वाः स्त्रियो दृष्ट्वा नरोत्तमान् ।
KK-17-01-001-024c	प्रस्थितान्द्रौपदीषष्ठान्पुरा द्यूतजितान्यथा ॥
KK-17-01-001-025a	हर्षोऽभवच्च सर्वेषां भ्रातॄणां गमनं प्रति ।
KK-17-01-001-025c	युधिष्ठिरमतं ज्ञात्वा वृष्णिक्षयमवेक्ष्य च ।
KK-17-01-001-026a	भ्रातरः पञ्च कृष्णा च षष्ठी श्वा चैव सप्तमः ।
KK-17-01-001-026c	आत्मना सप्तमो राजा निर्ययौ गजसाह्वयात् ।
KK-17-01-001-026e	पौरैरनुगतो दूरं सर्वैरन्तःपुरैस्तथा ॥
KK-17-01-001-027a	न चैनमशकत्कश्चिन्निवर्तस्वेति भाषितुम् ।
KK-17-01-001-027c	न्यवर्तन्त ततः सर्वे नरा नगरवासिनः ॥
KK-17-01-001-028a	कृपप्रभृतयश्चैव युयुत्सुं पर्यवारयन् ।
KK-17-01-001-028c	विवेश गङ्गां कौरव्य उलूपी भुजगात्मजा ॥
KK-17-01-001-029a	चित्राङ्गदा ययौ चापि मणलूरपुरं प्रति ।
KK-17-01-001-029c	शिष्टाः परिक्षितं त्वन्या मातरः पर्यवारयन् ॥
KK-17-01-001-030a	पाण्डवाश्च महात्मानो द्रौपदी च यशस्विनी ।
KK-17-01-001-030c	कृतोपवासाः कौरव्य प्रययुः प्राङ्मुखास्ततः ॥
KK-17-01-001-031a	योगयुक्ता महात्मानस्त्यागधर्ममुपेयुषः ।
KK-17-01-001-031c	अभिजग्मुर्बहून्देशान्सरितः सागरांस्तथा ॥
KK-17-01-001-032a	युधिष्ठिरो ययावग्रे भीमस्तु तदनन्तरम् ।
KK-17-01-001-032c	अर्जुनस्तस्य चान्वेव यमौ चापि यथाक्रमम् ॥
KK-17-01-001-033a	पृष्ठतस्तु वरारोहा श्यामा पद्मदलेक्षणा ।
KK-17-01-001-033c	द्रौपदी योषितांश्रेष्ठा ययौ भरतसत्तम ।
KK-17-01-001-034a	श्वा चैवानुययावेकः प्रस्थितान्पाण्डवान्वनम् ।
KK-17-01-001-034c	क्रमेण ते ययुर्वीरा लौहित्यं सलिलार्णवम् ॥
KK-17-01-001-035a	गाण्डीवं तु धनुर्दिव्यं न मुमोच धनञ्जयः ।
KK-17-01-001-035c	रत्नलोभान्महाराज ते चाक्षय्ये महेषुधी ॥
KK-17-01-001-036a	अग्निं ते ददृशुस्तत्र स्थितं शैलमिवाग्रतः ।
KK-17-01-001-036c	मार्गमावृत्य तिष्ठन्तं साक्षात्पुरुषविग्रहम् ॥
KK-17-01-001-037a	ततो देवः स सप्तार्चिः पाण्डवानिदमब्रवीत् ।
KK-17-01-001-037c	भोभो पाण्डुसुता वीराः पावकं मां निबोधत ॥
KK-17-01-001-038a	युधिष्ठिर महाबाहो भीमसेन परन्तप ।
KK-17-01-001-038c	अर्जुनाश्विसुतौ वीरौ निबोधत वचो मम ॥
KK-17-01-001-039a	अहमग्निः कुरुश्रेष्ठा मया दग्धं च खाण्डवम् ।
KK-17-01-001-039c	अर्जुनस्य प्रभावेन तथा नारायणस्य च ॥
KK-17-01-001-040a	अयं वः फल्गुनो भ्राता गाण्डीवं परमायुधम् ।
KK-17-01-001-040c	परित्यज्य वने यातु नानेनार्थोऽस्ति कश्चन ॥
KK-17-01-001-041a	चक्ररत्नं तु यत्कृष्णे स्थितमासीन्महात्मनि ।
KK-17-01-001-041c	गतं तच्च पुनर्हस्ते कालेनैष्यति तस्य ह ॥
KK-17-01-001-042a	वरुणादाहृतं पूर्वं मयैतत्पार्थकारणात् ।
KK-17-01-001-042c	गाण्डीवं धनुषां श्रेष्ठं वरुणायैव दीयताम् ॥
KK-17-01-001-043a	ततस्ते भ्रातरः सर्वे धनञ्जयमचोदयन् ।
KK-17-01-001-043c	स जले प्राक्षिपच्चैतत्तथाऽक्षय्ये महेषुधी ॥
KK-17-01-001-044a	ततोऽग्निर्भरतश्रेष्ठ तत्रैवान्तरधीयत ।
KK-17-01-001-044c	ययुश्च पाण्डवा वीरास्ततस्ते दक्षिणामुखाः ॥
KK-17-01-001-045a	ततस्ते तूत्तरेणैव तीरेण लवणाम्भसः ।
KK-17-01-001-045c	जग्मुर्भरतशार्दूल दिशं दक्षिणपश्चिमाम् ॥
KK-17-01-001-046a	ततः पुनः समावृत्ताः पश्चिमां दिशमेव ते ।
KK-17-01-001-046c	ददृशुर्द्वारकां चापि सागरेण परिप्लुताम् ॥
KK-17-01-001-047a	उदीचीं पुनरावृत्त्य ययुर्भरतसत्तमाः ।
KK-17-01-001-047c	प्रादक्षिण्यं चिकीर्षन्तः पृथिव्या योगधर्मिणः ॥ ॥

इति श्रीमन्महाभारते महाप्रस्थानिकपर्वणि प्रथमोऽध्यायः ॥ 1 ॥

17-1-2 प्रस्थाने स्वर्गं गन्तुं गृहान्निःसरणे ॥ 17-1-3 पाशं तत्कृतमाकर्षं मरणमिति यावत् । तदहं मन्ये अङ्गीकरोमि । त्वमप्येतद्द्रष्टुमालोचितुम् ॥ 17-1-5 कालः काल इति नित्यार्थे द्वित्वम् । अपरिहार्यः कालो मृत्युः सोऽद्यैवास्तु किं चिरेणेत्याशयः ॥ 17-1-6 धर्मकाम्यया प्रवजन्नतूद्वेगेन । परिददौ तदधीनं कृतवान् । तस्याभिषेकेऽनधिकारात् ॥ 17-1-7 स्वराज्ये हास्तिनपुरे ॥ 17-1-9 अधर्मे परिक्षिद्वज्रयोर्बालयोररक्षणजे । महाप्रस्थानमियं मा कुर्यादिति भावः ॥ 17-1-13 स्त्रियो दासीः ॥ 17-1-18 अनुमान्यानुमतिप्रदं कृत्वा ॥ 17-1-23 नैष्ठिकीं पार्यन्तिकीं उत्सर्गेष्टिमित्यर्थः । आत्मन्यग्नीन्समारोप्याप्स्वग्नीनुत्सृज्येति ज्ञेयम् ॥ 17-1-29 अन्या युधिष्ठिरादीनां भार्याः श्रुतसोमादीनां मातरः ॥ 17-1-34 लौहित्यं उदयाचलप्रान्तस्थं समुद्रम् ॥ 17-1-40 अनेन गाण्डीवेन । अर्थः प्रयोजनम् ॥ 17-1-41 कालेन अवतारान्तरे ॥ 
