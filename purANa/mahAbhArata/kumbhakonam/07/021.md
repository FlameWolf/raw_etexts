श्रीः
अध्यायः 021
युधिष्ठिरं जिघृक्षतो द्रोणस्य सत्यजिता निरोधः ॥ 1 ॥ द्रोणेन सत्यजिति निहते भयाद्युधिष्ठिरस्यापयानम् ॥ 2 ॥ पुनर्युधिष्ठिरं जिघृक्षुणा द्रोणेन पाञ्चाल्यादीनां हननम् ॥ 3 ॥
KK-07-02-021-001	सञ्जय उवाच 
KK-07-02-021-001a	ततो युधिष्ठिरो द्रोणं दृष्ट्वान्तिकमुपागतम् ।
KK-07-02-021-001c	महता शरवर्षेण प्रत्यगृह्णादभीतवत् ॥
KK-07-02-021-002a	ततो हलहलाशब्द आसीद्यौधिष्ठिरे बले ।
KK-07-02-021-002c	जिघृक्षति महासिंहे गजानामिव यूथपम् ॥
KK-07-02-021-003a	दृष्ट्वा द्रोणं ततः शूरः सत्यजित्सत्यविक्रमः ।
KK-07-02-021-003c	युधिष्ठिरमभिप्रेप्सुराचार्यं समुपाद्रवत् ॥
KK-07-02-021-004a	तत आचार्यपाञ्चाल्यौ युयुधाते महाबलौ ।
KK-07-02-021-004c	विक्षोभयन्तौ तत्सैन्यमिन्द्रवैरोचनाविव ॥
KK-07-02-021-005a	ततो द्रोणं महेष्वासः सत्यजित्सत्यविक्रमः ।
KK-07-02-021-005c	अविध्यन्निशिताग्रेण परमास्त्रं विदर्शयन् ॥
KK-07-02-021-006a	तथास्य सारथेः पञ्च शरान्सर्पविषोपमान् ।
KK-07-02-021-006c	अमुञ्चदन्तकप्रख्यान्सम्मुमोहास्य सारथिः ॥
KK-07-02-021-007a	अथास्य सहसाऽविध्यद्धयान्दशभिराशुगैः ।
KK-07-02-021-007c	दशभिर्दशभिः क्रुद्ध उभौ च पार्ष्णिसारथी ॥
KK-07-02-021-008a	मण्डलं तु समावृत्य विचरन्पृतनामुखे ।
KK-07-02-021-008c	ध्वजं चिच्छेद च क्रुद्धो द्रोणस्यामित्रकर्षणः ॥
KK-07-02-021-009a	द्रोणस्तु तत्समालोक्य चरितं तस्य संयुगे ।
KK-07-02-021-009c	मनसा चिन्तयामास प्राप्तकालमरिन्दमः ॥
KK-07-02-021-010a	ततः सत्यजितं तीक्ष्णैर्दशभिर्मर्मभेदभिः ।
KK-07-02-021-010c	अविध्यच्छीघ्रमाचार्यश्छित्त्वाऽस्य सशरं धनुः ॥
KK-07-02-021-011a	स शीघ्रतरमादाय धनुरन्यत्प्रतापवान् ।
KK-07-02-021-011c	द्रोणमभ्यहनद्राजंस्त्रिंशता कङ्कपत्रिभिः ॥
KK-07-02-021-012a	दृष्ट्वा सत्यजिता द्रोणं ग्रस्यमानमिवाहवे ।
KK-07-02-021-012c	वृकः शरशतैस्तीक्ष्णैः पाञ्चाल्यो द्रोणमार्दयत् ॥
KK-07-02-021-013a	सञ्छाद्यमानं समरे द्रोणं दृष्ट्वा महारथम् ।
KK-07-02-021-013c	चुक्रुशुः पाण्डवा राजन्वस्त्राणि दुधुवुश्च ह ॥
KK-07-02-021-014a	वृकस्तु परमक्रुद्धो द्रोणं षष्ट्या स्तनान्तरे ।
KK-07-02-021-014c	विव्याध बलवान्राजंस्तदद्भुतमिवाभवत् ॥
KK-07-02-021-015a	द्रोणस्तु शरवर्षेण च्छाद्यमानो महारथः ।
KK-07-02-021-015c	वेगं चक्रे महावेगः क्रोधादुद्धृत्य चक्षुषी ॥
KK-07-02-021-016a	ततः सत्यजितश्चापं छित्त्वा द्रोणो वृकस्य च ।
KK-07-02-021-016c	षड्भिः ससूतं सहयं शरैर्द्रोणोऽवधीद्वृकम् ॥
KK-07-02-021-017a	अथान्यद्धनुरादाय सत्यजिद्वेगवत्तरम् ।
KK-07-02-021-017c	साश्वं ससूतं विशिखैर्द्रोणं विव्याध सध्वजम् ॥
KK-07-02-021-018a	स तन्न ममृषे द्रोणः पाञ्चाल्येनार्दितो मृधे ।
KK-07-02-021-018c	ततस्तस्य विनाशाय सत्वरं व्यसृजच्छरान् ॥
KK-07-02-021-019a	हयान्ध्वजं धनुर्मुष्टिमुभौ च पार्ष्णिसारथी ।
KK-07-02-021-019c	अवाकिरत्ततो द्रोणः शरवर्षैः सहस्रशः ॥
KK-07-02-021-020a	तथा सञ्छिद्यमानेषु कार्मुकेषु पुनःपुनः ।
KK-07-02-021-020c	पाञ्चाल्यः परमास्त्रज्ञः शोणाश्वं समयोधयत् ॥
KK-07-02-021-021a	स सत्यजितमालोक्य तथोदीर्णं महाहवे ।
KK-07-02-021-021c	अर्धचन्द्रेण चिच्छेद शिरस्तस्य महात्मनः ॥
KK-07-02-021-022a	तस्मिन्हते महामात्रे पाञ्चालानां महारथे ।
KK-07-02-021-022c	अपायाज्जवनैरश्वैर्द्रोणात्त्रस्तो युधिष्ठिरः ॥
KK-07-02-021-023a	पाञ्चालाः केकया मात्स्याश्चेदिकारूशकोसलाः ।
KK-07-02-021-023c	युधिष्ठिरमभीप्सन्तो दृष्ट्वा द्रोणमुपाद्रवन् ॥
KK-07-02-021-024a	ततो युधिष्ठिरं प्रेप्सुराचार्यः शत्रुपूगहा ।
KK-07-02-021-024c	व्यधमत्तान्यनीकानि तूलराशिमिवानलः ॥
KK-07-02-021-025a	निर्दहन्तमनीकानि तानि तानि पुनःपुनः ।
KK-07-02-021-025c	द्रोणं मत्स्यादवरजः शतानीकोऽभ्यवर्तत ॥
KK-07-02-021-026a	सूर्यरश्मिप्रतीकाशैः कर्मारपरिमार्जितैः ।
KK-07-02-021-026c	षड्भिः ससूतं सहयं द्रोणं विद्ध्वाऽनदद्भृशम् ॥
KK-07-02-021-027a	क्रूराय कर्मणे युक्तश्चिकीर्षुः कर्म दुष्करम् ।
KK-07-02-021-027c	अवाकिरच्छरशतैर्भारद्वाजं महारथम् ॥
KK-07-02-021-028a	तस्य नानदतो द्रोणः शिरः कायात्सकुण्डलम् ।
KK-07-02-021-028c	क्षुरेणापाहरत्तुर्णं ततो मत्स्याः प्रदुद्रुवुः ॥
KK-07-02-021-029a	मत्स्याञ्जित्वाऽजयच्चेदीन्करूशान्केकयानपि ।
KK-07-02-021-029c	पाञ्चालान्सृञ्जयान्पाण्डून्भारद्वाजः पुनःपुनः ॥
KK-07-02-021-030a	तं दहन्तमनीकानि क्रुद्धमग्निं यथा वनम् ।
KK-07-02-021-030c	दृष्ट्वा रुक्मरथं वीरं समकम्पन्त सृञ्जयाः ॥
KK-07-02-021-031a	उभाभ्यां सन्दधानस्य धनुरस्याशुकारिणः ।
KK-07-02-021-031c	ज्याघोषो निघ्नतोऽमित्रान्दिक्षुसर्वासु शुश्रुवे ॥
KK-07-02-021-032a	नागानश्वान्पदातींश्च रथिनो गजसादिनः ।
KK-07-02-021-032c	रौद्रा हस्तवता मुक्ताः प्रमथ्नन्ति स्म सायकाः ॥
KK-07-02-021-033a	नानद्यमानः पर्जन्यो मिश्रवातो हिमात्यये ।
KK-07-02-021-033c	अश्मवर्षमिवावर्षन्परेषां भयमादधत् ॥
KK-07-02-021-034a	सर्वा दिशः समचरत्सैन्यं विक्षोभयन्निव ।
KK-07-02-021-034c	बली शूरो महेष्वासो मित्राणामभयङ्करः ॥
KK-07-02-021-035a	तस्य विद्युदिवाभ्रेषु चापं हेमपरिष्कृतम् ।
KK-07-02-021-035c	दिक्षु सर्वासु पश्यामो द्रोणस्यामिततेजसः ॥
KK-07-02-021-036a	शोभमानां ध्वजे चास्य वेदीमद्राक्ष्म भारत ।
KK-07-02-021-036c	हिमवच्छिखराकारं चरतः संयुगे भृशम् ॥
KK-07-02-021-037a	द्रोणस्तु पाण्डवानीके चकार कदनं महत् ।
KK-07-02-021-037c	यथा दैत्यगणे विष्णुः सुरासुरनमस्कृतः ॥
KK-07-02-021-038a	स शूरः सत्यवाक्प्राज्ञो बलवान्सत्यविक्रमः ।
KK-07-02-021-038c	महानुभावः कल्पान्ते रौद्रां भीरुविभीषणाम् ॥
KK-07-02-021-039a	कवचोर्मिध्वजावर्तां मर्त्यकूलापहारिणीम् ॥
KK-07-02-021-039c	गजवाजिमहाग्राहामसिमीनां दुरासदाम् ॥
KK-07-02-021-040a	वीरास्थिशर्करां रौद्रां भेरीमुरजकच्छपाम् ।
KK-07-02-021-040c	चर्मवर्मप्लवां घोरां केशशैवलशाद्वलाम् ॥
KK-07-02-021-041a	शरौघिणीं धनुःस्रोतां बाहुपन्नगसङ्कुलाम् ।
KK-07-02-021-041c	रणभूमिवहां तीव्रां कुरुसृञ्जयवाहिनीम् ॥
KK-07-02-021-042a	मनुष्यशीर्षपाषाणां शक्तिमीनां गदोडुपाम् ।
KK-07-02-021-042c	उष्णीषफेनवसनां विकीर्णान्त्रसरीसृपाम् ॥
KK-07-02-021-043a	वीरापहारिणीमुग्रां मांसशोमितकर्दमाम् ।
KK-07-02-021-043c	हस्तिग्राहां केतुवृक्षां क्षत्रियाणां निमज्जनीम् ॥
KK-07-02-021-044a	क्रूरां शरीरसङ्घाटां सादिनक्रां दुरत्ययाम् ।
KK-07-02-021-044c	द्रोणः प्रावर्तयत्तत्र नदीमन्तकगामिनीम् ॥
KK-07-02-021-045a	क्रव्यादगणसञ्जुष्टां श्वशृगालगणायुताम् ।
KK-07-02-021-045c	निषेवितां महारौद्रैः पिशिताशैः समन्ततः ॥
KK-07-02-021-046a	तं दहन्तमनीकानि रथोदारं कृतान्तवत् ।
KK-07-02-021-046c	सर्वतोऽभ्यद्रवन्द्रोणं कुन्तीपुत्रपुरोगमाः ॥
KK-07-02-021-047a	ते द्रोणं सहिताः शूराः सर्वतः प्रत्यवारयन् ।
KK-07-02-021-047c	गभस्तिभिरिवादित्यं तपन्तं भुवनं यथा ॥
KK-07-02-021-048a	तं तु शूरं महेष्वासं तावकाऽभ्युद्यतायुधाः ।
KK-07-02-021-048c	राजानो राजपुत्राश्च समन्तात्पर्यवारयन् ॥
KK-07-02-021-049a	शिखण्डी तु ततो द्रोणं पञ्चभिर्नतपर्वभिः ।
KK-07-02-021-049c	क्षत्रवर्मा च विंशत्या वसुदानश्च पञ्चभिः ॥
KK-07-02-021-050a	उत्तमौजास्त्रिभिर्बाणैः क्षत्रदेवश्च सप्तभिः ।
KK-07-02-021-050c	सात्यकिश्च शतेनाजौ युधामन्युस्तथाऽष्टभिः ॥
KK-07-02-021-051a	युधिष्ठिरो द्वादशभिर्द्रोणं विव्याध सायकैः ।
KK-07-02-021-051c	धृष्टद्युम्नश्च दशभिश्चेकितानस्त्रिभिः शरैः ॥
KK-07-02-021-052a	ततो द्रोणः सत्यसन्धः प्रभिन्न इव कुञ्जरः ।
KK-07-02-021-052c	अभ्यतीत्य स्थानीकं दृढसेनमपातयत् ॥
KK-07-02-021-053a	ततो राजानमासाद्य प्रहरन्तमभीतवत् ।
KK-07-02-021-053c	अविध्यन्नवभिः क्षेमं स हतःप्रापतद्रथात् ॥
KK-07-02-021-054a	स मध्यं प्राप्य सैन्यानां सर्वाः प्रविचरन्दिशः ।
KK-07-02-021-054c	त्राता ह्यभवदन्येषां न त्रातव्यः कथञ्चन ॥
KK-07-02-021-055a	शिखण्डिनं द्वादशभिर्विंशत्या चोत्तमौजसम् ।
KK-07-02-021-055c	वसुदानं च भल्लेन प्रैषयद्यमसादनम् ॥
KK-07-02-021-056a	अशीत्या क्षत्रवर्माणं षड्विंशत्या सुदक्षिणम् ।
KK-07-02-021-056c	क्षत्रदेवं तु भल्लेन रथनीडादपातयत् ॥
KK-07-02-021-057a	युधामन्युं चतुःषष्ट्या त्रिंशता चैव सात्यकिम् ।
KK-07-02-021-057c	विद्ध्वा रुक्मरथस्तूर्णं युधिष्ठिरमुपाद्रवत् ॥
KK-07-02-021-058a	ततो युधिष्ठिरः क्षिप्रं गुरुतो राजसत्तमः ।
KK-07-02-021-058c	अपायाज्जवनैरश्वैः पाञ्चाल्यो द्रोणमभ्ययात् ॥
KK-07-02-021-059a	तं द्रोणः सधनुष्कं तु साश्वयन्तारमाक्षिणोत् ।
KK-07-02-021-059c	स हतः प्रापतद्भूमौ रथाज्ज्योतिरिवाम्बरात् ।
KK-07-02-021-059e	`हत्वा तं विबभौ द्रोणः कुरुभिः परिवारितः ॥
KK-07-02-021-060a	वार्धक्षेमिस्तु वार्ष्णेयो द्रोणं विद्ध्वा शरोत्तमैः ।
KK-07-02-021-060c	नवभिश्च महीपालः पुनर्विव्याध पञ्चभिः ॥
KK-07-02-021-061a	स सात्यकिश्चतुष्षष्ट्या राजन्विव्याध सायकैः ।
KK-07-02-021-061c	सुचित्रो दशभिर्बाणैर्द्रोणं विद्ध्वाऽनदद्बली ॥
KK-07-02-021-062a	तं द्रोणः समरे राजञ्शरवर्षैरवाकिरत् ।
KK-07-02-021-062c	अपातयत्ततो द्रोणः सुचित्रं सहसारथिम् ॥
KK-07-02-021-063a	साश्वं च समरे राजन्हतो वै प्रापतत्क्षितौ ।
KK-07-02-021-063c	पात्यमानो महाराज बभौ ज्योतिरिवाम्बरात् ॥'
KK-07-02-021-064a	तस्मिन्हते राजपुत्रे पाञ्चालानां यशस्करे ।
KK-07-02-021-064c	हत द्रोणं हत द्रोणमित्यासीन्निःस्वनो महान् ॥
KK-07-02-021-065a	तांस्तथा भृशसंरब्धान्पाञ्चालान्मत्स्यकेकयान् ।
KK-07-02-021-065c	सृञ्जयान्पाण्डवांश्चैव द्रोणो व्यक्षोभयद्बली ॥
KK-07-02-021-066a	सात्यकिं चेकितानं च धृष्टद्युम्नशिखण्डिनौ ।
KK-07-02-021-066c	वार्धक्षेमिं चैत्रसेनिं सेनाबिन्दुं सुवर्चसम् ॥
KK-07-02-021-067a	एतांश्चान्यांश्च सुबहून्नानाजनपदेश्वरान् ।
KK-07-02-021-067c	सर्वान्द्रोणोऽजयद्युद्धे कुरुभिः परिवारितः ॥
KK-07-02-021-068a	तावकाश्च महाराज जयं लब्ध्वा महाहवे ।
KK-07-02-021-068c	पाण्डवेयान्रणे जघ्नुर्द्रवमाणान्समन्ततः ॥
KK-07-02-021-069a	ते दानवा इवेन्द्रेण वध्यमाना महात्मना ।
KK-07-02-021-069c	पाञ्चालाः केकया मात्स्याः समकम्पन्त भारत ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकविंशोऽध्यायः ॥ 21 ॥

5-21-55 उभयत्र विद्ध्वेति शेषः ॥ 5-21-58 पाञ्चाल्यो नाम्ना ॥ 5-21-21 एकविंशोऽध्यायः ॥

