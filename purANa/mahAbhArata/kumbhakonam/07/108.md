श्रीः
अध्यायः 108
द्रौपदेयैः शलवधः ॥ 1 ॥ भीमसेनेनालम्बुसपराजयः ॥ 2 ॥
KK-07-05-108-001	सञ्जय उवाच 
KK-07-05-108-001a	द्रौपदेयान्महेष्वासान्सौमदत्तिर्महायशाः ।
KK-07-05-108-001c	एकैकं पञ्चभिर्विद्ध्वा पुनर्विव्याध सप्तभिः ॥
KK-07-05-108-002a	ते पीडिता भृशं तेन रौद्रेण सहसा विभो ।
KK-07-05-108-002c	प्रमूढा नैव विविदुर्मृधे कृत्यं स्म किञ्चन ॥
KK-07-05-108-003a	नाकुलिश्च शतानीकः सौमदत्तिं नरर्षभम् ।
KK-07-05-108-003c	द्वाभ्यां विद्ध्वाऽनदद्धृष्टः शराभ्यां शत्रुकर्शनः ॥
KK-07-05-108-004a	तथेतरे रणे यत्तास्त्रिभिस्त्रिभिरजिह्मगैः ।
KK-07-05-108-004c	विव्यधुः समरे तूर्णं सौमदत्तिममर्षणम् ॥
KK-07-05-108-005a	स तान्प्रति महाराज पञ्च चिक्षेप सायकान् ।
KK-07-05-108-005c	एकैकं हृदि चाजघ्ने एकैकेन महायशाः ॥
KK-07-05-108-006a	ततस्ते भ्रातरः पञ्च शरैर्विद्धा महात्मना ।
KK-07-05-108-006c	परिवार्य रणे वीरं विव्यधुः सायकैर्भृशम् ॥
KK-07-05-108-007a	अार्जुनिस्तु हयांस्तस्य चतुर्भिर्निशितैः शरैः ।
KK-07-05-108-007c	प्रेषयामास सङ्क्रुद्धो यमस्य सदनं प्रति ॥
KK-07-05-108-008a	भैमसेनिर्धनुश्छित्त्वा सौमदत्तेर्महात्मनः ।
KK-07-05-108-008c	ननाद बलवन्नादं विव्याध च शितैः शरैः ॥
KK-07-05-108-009a	यौधिष्ठिरिर्ध्वजं तस्य च्छित्त्वा भूमावपातयत् ।
KK-07-05-108-009c	नाकुलिश्चाथ यन्तारं रथनीडादपाहरत् ॥
KK-07-05-108-010a	साहदेविस्तु तं ज्ञात्वा भ्रातृभिर्विमुखीकृतम् ।
KK-07-05-108-010c	क्षुरप्रेण शिरो राजन्निचकर्त महात्मनः ॥
KK-07-05-108-011a	तच्छिरो न्यपतद्भूमौ तपनीयविभूषितम् ।
KK-07-05-108-011c	अभासयद्रणोद्देशं बालसूर्यसमप्रभम् ॥
KK-07-05-108-012a	सौमदत्तेः शिरो दृष्ट्वा निपतत्तन्महात्मनः ।
KK-07-05-108-012c	वित्रस्तास्तावका राजन्प्रदुद्रुवुरनेकधा ॥
KK-07-05-108-013a	अलम्बुसस्तु समरे भीमसेनं महाबलम् ।
KK-07-05-108-013c	योधयामस सङ्क्रुद्धो लक्ष्मणं रावणिर्यथा ॥
KK-07-05-108-014a	सम्प्रयुद्धौ रणे दृष्ट्वा तावुभौ नरराक्षसौ ।
KK-07-05-108-014c	विस्मयः सर्वभूतानां भयं चासीत्सुदारुणम् ॥
KK-07-05-108-015a	आर्श्यशृङ्गिं ततो भीमो नवभिर्निशितैः शरैः ।
KK-07-05-108-015c	विव्याध प्रहसन्राजन्राक्षसेन्द्रममर्षणम् ॥
KK-07-05-108-016a	तद्रक्षः समरे विद्धं कृत्वा नादं भयावहम् ।
KK-07-05-108-016c	अभ्यद्रवत्ततो भीमं ये च तस्य पदानुगाः ॥
KK-07-05-108-017a	स भीमं पञ्छभिर्विद्ध्वा शरैः सन्नतपर्वभिः ।
KK-07-05-108-017c	भैमान्परिजघानाशु रथांस्त्रिशतमाहवे ।
KK-07-05-108-017e	पुनश्चतुःशतान्हत्वा भीमं विव्याध पत्रिणा ॥
KK-07-05-108-018a	सोऽतिविद्धस्तथा भीमो राक्षसेन महाबलः ।
KK-07-05-108-018c	निषसाद रथोपस्थे मूर्च्छयाऽभिपरिप्लुतः ॥
KK-07-05-108-019a	प्रतिलभ्य ततः सञ्ज्ञां मारुतिः क्रोधमूर्च्छितः ।
KK-07-05-108-019c	विकृष्य कार्मुकं घोरं भारसाधनमुत्तमम् ।
KK-07-05-108-019e	अलम्बुसं शरैस्तीक्ष्णैरर्दयामास सर्वतः ॥
KK-07-05-108-020a	स विद्धो बहुभिर्बाणैर्नीलाञ्जनचयोपमः ।
KK-07-05-108-020c	शुशुभे सर्वतो राजन्प्रफुल्ल इव किंशुकः ॥
KK-07-05-108-021a	स वध्यमानः समरे भीमचापच्युतैः शरैः ।
KK-07-05-108-021c	स्मरन्भ्रातृवधं चैव पाण्डवेन महात्मना ।
KK-07-05-108-021e	घोरं रूपमथो कृत्वा भीमसेनमभाषत ॥
KK-07-05-108-022ac	तिष्ठेदानीं रणे पार्थ पश्य मेऽद्य पराक्रमम् ॥
KK-07-05-108-023a	बको नाम सुदुर्बुद्धे राक्षसप्रवरो बली ।
KK-07-05-108-023c	परोक्षं मम तद्वृत्तं यद्भ्राता मे हतस्त्वया ॥
KK-07-05-108-024	सञ्जय उवाच 
KK-07-05-108-024a	एवमुक्त्वा ततो भीममन्तर्धानं गतस्तदा ।
KK-07-05-108-024c	महता शरवर्षेण भृशं तं समवाकिरत् ॥
KK-07-05-108-025a	भीमस्तु समरे राजन्नदृश्ये राक्षसे तदा ।
KK-07-05-108-025c	आकाशं पूरयामास शरैः सन्नतपर्वभिः ॥
KK-07-05-108-026a	स वध्यमानो भीमेन निमेषाद्रथमास्थितः ।
KK-07-05-108-026c	जगाम धरणीं चैव क्षुद्रः खं सहसाऽगमत् ॥
KK-07-05-108-027a	उच्चावचानि रूपाणि चकार सुबहूनि च ।
KK-07-05-108-027c	अणुर्बृहत्पुनः स्थूलो नादान्मुञ्चन्निवाम्बुदः ॥
KK-07-05-108-028a	[निपेतुर्गगनाच्चैव शरधाराः सहस्रशः ।
KK-07-05-108-028c	शक्तयः कणपाः प्रासाः शूलपट्टसतोमराः ॥
KK-07-05-108-029a	शतघ्न्यः परिघाश्चैव भिण्डिपालाः परश्वथाः ।
KK-07-05-108-029c	शिलाः खड्गा गुडाश्चैव ऋष्टीर्वज्राणि चैव ह ॥
KK-07-05-108-030a	सा राक्षसविसृष्टा तु शस्त्रवृष्टिः सुदारुणा ।
KK-07-05-108-030c	जघान पाण्डुपुत्रस्य सैनिकान्रणमूर्धनि ॥]
KK-07-05-108-031a	उच्चावचास्तथा वाचो व्याजहार समन्ततः ।
KK-07-05-108-031c	तेन पाण्डवसैन्यानां सूदिता युधि वारणाः ॥
KK-07-05-108-032a	हयाश्च बहवो राजन्पत्तयश्च तथा पुनः ।
KK-07-05-108-032c	रथेभ्यो रथिनः पेतुस्तस्य नुन्नाः स्म सायकैः ॥
KK-07-05-108-033a	शोणितोदां रथावर्तां हस्तिग्राहसमाकुलाम् ।
KK-07-05-108-033c	छत्रहंसां कर्दमिनीं बाहुपन्नगसङ्कुलाम् ॥
KK-07-05-108-034a	नदीं प्रवर्तयामास रक्षोगणसमाकुलाम् ।
KK-07-05-108-034c	वहन्तीं बहुधा राजंश्चेदिपाञ्चालसृञ्जयान् ॥
KK-07-05-108-035a	तं तथा समरे राजन्विचरन्तमभीतवत् ।
KK-07-05-108-035c	पाण्डवा भृशसंविग्नाः प्रापश्यंस्तस्य विक्रमम् ॥
KK-07-05-108-036a	तावकानां तु सैन्यानां प्रहर्षः समजायत ।
KK-07-05-108-036c	वादित्रनिनदश्चोग्रः सुमहान्रोमहर्षणः ॥
KK-07-05-108-037a	तं श्रुत्वा निनदं घोरं तव सैन्यस्य पाण्डवः ।
KK-07-05-108-037c	नामृष्यत यथा नागस्तलशब्दं समीरितम् ॥
KK-07-05-108-038a	ततः क्रोधाभिताम्राक्षो निर्दहन्निव पावकः ।
KK-07-05-108-038c	सन्दधे त्वाष्ट्रमस्त्रं स स्वयं त्वष्टेव मारुतिः ॥
KK-07-05-108-039a	ततः शरसहस्राणि प्रादुरासन्समन्ततः ।
KK-07-05-108-039c	तैः शरैस्तव सैन्यस्य विद्रवः सुमहानभूत् ॥
KK-07-05-108-040a	तदस्त्रं प्रेरितं तेन भीमसेनेन संयुगे ।
KK-07-05-108-040c	राक्षसस्य महामायां हत्वा राक्षसमार्दयत् ॥
KK-07-05-108-041a	स वध्यमानो बहुधा भीमसेनेन राक्षसः ।
KK-07-05-108-041c	सन्त्यज्य समरे भीमं द्रोणानीकमुपाद्रवत् ॥
KK-07-05-108-042a	तस्मिंस्तु निर्जिते राजन्राक्षसेन्द्रे महात्मना ।
KK-07-05-108-042c	अनादयन्सिंहनादैः पाण्डवाः सर्वतो दिशम् ॥
KK-07-05-108-043a	अपूजयन्मारुतिं च संहृष्टास्ते महाबलम् ।
KK-07-05-108-043c	प्रह्रादमिव दैतेया यथा शक्रं मरुद्गणाः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टाधिकशततमोऽध्यायः ॥ 108 ॥

5-108-12 सौमदत्तेः शलस्य ॥ 5-108-27 बृहत् बृहन् ॥ 5-108-28 कुण्डलितः पाठो ङ. झ. ञ. पुस्तकेषु दृश्यते ॥ 5-108-29 ऋष्टीः ऋष्टयः ॥ 5-108-108 अष्टाधिकशततमोऽध्यायः ॥
