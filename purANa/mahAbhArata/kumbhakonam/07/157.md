श्रीः
अध्यायः 157
सात्यकिना सोमदत्तपराजयः ॥ 1 ॥ अश्वत्थामघटोत्कचयुद्धमश्वत्थामपराक्रमश्च ॥ 2 ॥
KK-07-06-157-001	सञ्जय उवाच 
KK-07-06-157-001a	प्रायोपविष्टे तु हते पुत्रे सात्यकिना तदा ।
KK-07-06-157-001c	सोमदत्तो भृशं क्रुद्धः सात्यकिं वाक्यमब्रवीत् ॥
KK-07-06-157-002a	क्षत्रधर्मः परो दृष्टो यस्तु देवैर्महात्मभिः ।
KK-07-06-157-002c	तं त्वं सात्वत सन्तज्य दस्युधर्मे कथं रतः ॥
KK-07-06-157-003a	पराङ्मुखाय दीनाय न्यस्तशस्त्राय याचते ।
KK-07-06-157-003c	क्षत्रधर्मरतः प्राज्ञः कथं नु प्रहरेद्रणे ॥
KK-07-06-157-004a	द्वावेव किल वृष्णीनां तत्र ख्यातौ महारथौ ।
KK-07-06-157-004c	प्रद्युम्नश्च महाबाहुस्त्वं चैव युधि सात्वत ॥
KK-07-06-157-005a	कथं प्रायोपविष्टाय पार्थेन च्छिन्नबाहवे ।
KK-07-06-157-005c	नृशंसं बत दीनं च तादृशं कृतवानसि ॥
KK-07-06-157-006a	कर्ममस्तस्य दुर्वृत्त फलं प्राप्नुहि संयुगे ।
KK-07-06-157-006c	अद्य छेत्स्यामि ते मूढ शिरो विक्रम्य पत्रिणा ॥
KK-07-06-157-007a	शपे सात्वत पुत्राभ्यामिष्टेन सुकृतेन च ।
KK-07-06-157-007c	अनतीतामिमां रात्रिं यदि त्वां वीरमानिनम् ॥
KK-07-06-157-008a	अरक्ष्यमाणं पार्थेन जिष्णुना ससुतानुजम् ।
KK-07-06-157-008c	न हन्यां नरके घोरे पतेयं वृष्णिपांसन ॥
KK-07-06-157-009a	एवमुक्त्वा सुसङ्क्रुद्धः सोमदत्तो महाबलः ।
KK-07-06-157-009c	दध्मौ शङ्खं च तारेण सिंहनादं ननाद च ॥
KK-07-06-157-010a	ततः कमलपत्राक्षः सिंहदंष्ट्रो दुरासदः ।
KK-07-06-157-010c	सात्यकिर्भृशसङ्क्रुद्धः सोमदत्तमथाब्रवीत् ॥
KK-07-06-157-011a	कौरवेय न मे त्रासः कथञ्चिदपि विद्यते ।
KK-07-06-157-011c	त्वया सार्धमथान्यैश्च युध्यतो हृदि कश्चन ॥
KK-07-06-157-012a	यदि सर्वेण सैन्येन गुप्तो मां योधयिष्यसि ।
KK-07-06-157-012c	तथापि न व्यथा काचित्त्वयि स्यान्मम कौरव ॥
KK-07-06-157-013a	युद्धसारेण वाक्येन असतां सम्मतेन च ।
KK-07-06-157-013c	नाहं भीषयितुं शक्यः क्षत्रवृत्ते स्थितस्त्वया ॥
KK-07-06-157-014a	यदि तेऽस्ति युयुत्साऽद्य मया सह नराधिप ।
KK-07-06-157-014c	निर्दयो निशितैर्बाणैः प्रहर प्रहरामि ते ॥
KK-07-06-157-015a	हतो भूरिश्रवा वीरस्तव पुत्रो महारथः ।
KK-07-06-157-015c	शलश्चैव महाराज भ्रातृव्यसनकर्षितः ॥
KK-07-06-157-016a	त्वां चाप्यद्य वधिष्यामि सहपुत्रं सबान्धवम् ।
KK-07-06-157-016c	तिष्ठेदानीं रणे यत्तः कौरवोऽसि महारथः ॥
KK-07-06-157-017a	यस्मिन्दानं दमः शौचमहिंसा ह्रीर्धृतिः क्षमा ।
KK-07-06-157-017c	अनपायानि सर्वाणि नित्यं राज्ञि युधिष्ठिरे ॥
KK-07-06-157-018a	मृदङ्गकेतोस्तस्य त्वं तेजसा निहतः पुरा ।
KK-07-06-157-018c	सकर्णसौबलः सङ्ख्ये विनाशमुपयास्यसि ॥
KK-07-06-157-019a	शपेऽहं कृष्णचरणैरिष्टापूर्तेन चैव ह ।
KK-07-06-157-019c	यदि त्वां ससुतं पापं न हन्यां युधि रोषितः ॥
KK-07-06-157-020ac	अपयास्यसि चेत्त्यक्त्वा रणं मुक्तो भविष्यसि ॥
KK-07-06-157-021a	एवमाभाष्य चान्योन्यं क्रोधसंरक्तलोचनौ ।
KK-07-06-157-021c	प्रवृत्तौ शरसम्पातं कर्तुं पुरुषसत्तमौ ॥
KK-07-06-157-022a	ततो रथसहस्रेण नागानामयुतेन च ।
KK-07-06-157-022c	दुर्योधनः सोमदत्तं परिवार्य व्यवस्थितः ॥
KK-07-06-157-023a	शकुनिश्च सुसङ्क्रुद्धः सर्वशस्त्रभृतां वरः ।
KK-07-06-157-023c	पुत्रपौत्रैः परिवृतो भ्रातृभिश्चेन्द्रविक्रमैः ।
KK-07-06-157-023e	श्यालस्तव महाबाहुर्वज्रसंहननो युवा ॥
KK-07-06-157-024a	साग्रं शतसहस्रं तु हयानां तस्य धीमतः ।
KK-07-06-157-024c	सोमदत्तं महेष्वासं समन्तात्पर्यरक्षत ॥
KK-07-06-157-025a	रक्ष्यमाणश्च बलिभिश्छादयामास सात्यकिम् ।
KK-07-06-157-025c	तं छाद्यमानं विशिखैर्दृष्ट्वा सन्नतपर्वभिः ॥
KK-07-06-157-026a	धृष्टद्युम्नोऽभ्ययात्क्रुद्धः प्रगृह्य महतीं चमूम् ।
KK-07-06-157-026c	`अभ्यरक्षन्महाबाहुः सात्वतं सत्यविक्रमम् ॥'
KK-07-06-157-027a	चण्डवाताभिसृष्टानामुदधीनामिव स्वनः ।
KK-07-06-157-027c	आसीद्राजन्बलौघानामन्योन्यमभिनिघ्नताम् ॥
KK-07-06-157-028a	विव्याध सोमदत्तस्तु सात्वतं नवभिः शरैः ।
KK-07-06-157-028c	सात्यकिर्नवभिश्चैनमवधीत्कुरुपुङ्गवम् ॥
KK-07-06-157-029a	सोऽतिविद्धो बलवता समरे दृढधन्विना ।
KK-07-06-157-029c	रथोपस्थं समासाद्य मुमोह गतचेतनः ॥
KK-07-06-157-030a	तं विमूढं समालक्ष्य सारथिस्त्वरयाऽन्वितः ।
KK-07-06-157-030c	अपोवाह रणाद्वीरं सोमदत्तं महारथम् ॥
KK-07-06-157-031a	तं विसञ्ज्ञं समालक्ष्य युयुधानशरार्दितम् ।
KK-07-06-157-031c	अभ्यद्रवत्ततो द्रोणो यदुवीरजिघांसया ॥
KK-07-06-157-032a	तमायान्तमभिप्रेक्ष्य युधिष्ठिरपुरोगमाः ।
KK-07-06-157-032c	परिवव्रुर्महात्मानं परीप्सन्तो यदूत्तमम् ॥
KK-07-06-157-033a	ततः प्रववृते युद्धं द्रोणस्य सह पाण्डवैः ।
KK-07-06-157-033c	बलेरिव सुरैः पूर्वं त्रैलोक्यजयकाङ्क्षया ॥
KK-07-06-157-034a	ततः सायकजालेन पाण्डवानीकमावृणोत् ।
KK-07-06-157-034c	भारद्वाजो महातेजा विव्याध च युधिष्ठिरम् ॥
KK-07-06-157-035a	सात्यकिं दशभिर्बाणैर्विंशत्या पार्षतं शरैः ।
KK-07-06-157-035c	भीमसेनं च नवभिर्नकुलं पञ्चभिस्तथा ॥
KK-07-06-157-036a	सहदेवं तथाऽष्टाभिः शतेन च शिखण्डिनम् ।
KK-07-06-157-036c	द्रौपदेयान्महाबाहुः पञ्चभिः पञ्चभिः शरैः ॥
KK-07-06-157-037a	विराटं मत्स्यमष्टाभिर्द्रुपदं दशभिः शरैः ।
KK-07-06-157-037c	युधामन्युं त्रिभिः षड्भिरुत्तमौजसमाहवे ।
KK-07-06-157-037e	अन्यांश्च सैनिकान्विद्ध्वा युधिष्ठिरमुपाद्रवत् ॥
KK-07-06-157-038a	ते वध्यमाना द्रोणेन पाण्डुपुत्रस्य सैनिकाः ।
KK-07-06-157-038c	प्राद्रवन्वै भयाद्राजन्सार्तनादा दिशो दश ॥
KK-07-06-157-039a	काल्यमानं तु तत्सैन्यं दृष्ट्वा द्रोणेन फल्गुनः ।
KK-07-06-157-039c	किञ्चिदागतसंरम्भो गुरुं पार्थोऽभ्ययाद्द्रुतम् ॥
KK-07-06-157-040a	दृष्ट्वा द्रोणं तु बीभत्सुमभिधावन्तमाहवे ।
KK-07-06-157-040c	सन्न्यवर्तत तत्सैन्यं पुनर्यौधिष्ठिरं बलम् ॥
KK-07-06-157-041ac	ततो युद्धमभूद्भूयो भारद्वाजस्य पाण्डवैः ॥
KK-07-06-157-042a	द्रोणस्तव सुतै राजन्सर्वतः परिवारितः ।
KK-07-06-157-042c	व्यधमत्पाण्डुसैन्यानि तूलराशिमिवानलः ॥
KK-07-06-157-043a	तं ज्वलन्तमिवादित्यं दीप्तानलसमद्युतिम् ।
KK-07-06-157-043c	राजन्ननिशमत्यन्तं दृष्ट्वा द्रोणं शरार्चिषम् ॥
KK-07-06-157-044a	मण्डलीकृतधन्वानं तपन्तमिव भास्करम् ।
KK-07-06-157-044c	दहन्तमहितान्सैन्ये नैनं कश्चिदवारयत् ॥
KK-07-06-157-045a	योयो हि प्रमुखे तस्य तस्थौ द्रोणस्य पूरुषः ।
KK-07-06-157-045c	तस्यतस्य शिरश्छित्त्वा ययुर्द्रोणशराः क्षितिम् ॥
KK-07-06-157-046a	एवं सा पाण्डवी सेना वध्यमाना महात्मना ।
KK-07-06-157-046c	प्रदुद्राव पुनर्भीता पश्यतः सव्यसाचिनः ॥
KK-07-06-157-047a	सम्प्रभग्नं बलं दृष्ट्वा द्रोणेन निशि भारत ।
KK-07-06-157-047c	गोविन्दमब्रवीज्जिष्णुर्गच्छ द्रोणरथं प्रति ॥
KK-07-06-157-048a	ततो रजतगोक्षीरकुन्देन्दुसदृशप्रभान् ।
KK-07-06-157-048c	चोदयामास दाशार्हो हयान्द्रोणरथं प्रति ॥
KK-07-06-157-049a	भीमसेनोऽपि तं दृष्ट्वा यान्तं द्रोणाय फल्गुनम् ।
KK-07-06-157-049c	स्वसारथिमुवाचेदं द्रोणानीकाय मां वह ॥
KK-07-06-157-050a	सोऽपि तस्य वचः श्रुत्वा विशोकोऽवहयद्धयान् ।
KK-07-06-157-050c	पृष्ठतः सत्यसन्धस्य जिष्णोर्भरतसत्तम ॥
KK-07-06-157-051a	तौ दृष्ट्वा भ्रातरौ यत्तौ द्रोणानीकमभिद्रुतौ ।
KK-07-06-157-051c	पाञ्चालाः सृञ्जया मात्स्याश्चेदिकारूशकोसलाः ।
KK-07-06-157-051e	अन्वगच्छन्महाराज केकयाश्च महारथाः ॥
KK-07-06-157-052ac	ततो राजन्नभूद्घोरः सङ्ग्रामो रोमहर्षणः ॥
KK-07-06-157-053a	बीभत्सुर्दक्षिणं पार्श्वमुत्तरं च वृकोदरः ।
KK-07-06-157-053c	महद्भ्यां रथवृन्दाभ्यां बलं जगृहतुस्तव ॥
KK-07-06-157-054a	तौ दृष्ट्वा पुरुषव्याघ्रौ भीमसेनधनञ्जयौ ।
KK-07-06-157-054c	धृष्टद्युम्नोऽभ्ययाद्राजन्सात्यकिश्च महाबलः ॥
KK-07-06-157-055a	चण्डवाताभिपन्नानामुदधीनामिव स्वनः ।
KK-07-06-157-055c	आसीद्राजन्बलौघानां तदाऽन्योन्यमभिघ्नताम् ||
KK-07-06-157-056a	सौमदत्तिवधात्क्रुद्धो दृष्ट्वा सात्यकिमाहवे ।
KK-07-06-157-056c	द्रौणिरभ्यद्रवद्राजन्वधाय कृतनिश्चयः ॥
KK-07-06-157-057a	तमापतन्तं सम्प्रेक्ष्य शैनेयस्य रथं प्रति ।
KK-07-06-157-057c	भैमसेनिः सुसङ्क्रुद्धः प्रत्यमित्रमवारयत् ॥
KK-07-06-157-058a	कार्ष्णायसं महाघोरमृक्षचर्मपरिच्छदम् ।
KK-07-06-157-058c	महान्तं रथमास्थाय त्रिंशन्नल्वान्तरान्तरम् ॥
KK-07-06-157-059a	विक्षिप्तयन्त्रसन्नाहं महामेघौघनिःस्वनम् ।
KK-07-06-157-059c	युक्तं गजनिभैर्वाहैर्न हयैर्नापि वारणैः ॥
KK-07-06-157-060a	विक्षिप्तपक्षचरणविवृताक्षेण कूजता ।
KK-07-06-157-060c	ध्वजेनोच्छ्रितदण्डेन गृध्रराजेन राजितम् ॥
KK-07-06-157-061a	लोहितार्द्रपताकं तु आन्त्रमालाविभूषितम् ।
KK-07-06-157-061c	अष्टचक्रसमायुक्तमास्थाय विपुलं रथम् ॥
KK-07-06-157-062a	शूलमुद्गरधारिण्या शैलपादपहस्तया ।
KK-07-06-157-062c	रक्षसां घोररूपाणामक्षौहिण्या समावृतः ॥
KK-07-06-157-063a	तमुद्यतमहाचापं निशाम्य व्यथिता नृपाः ।
KK-07-06-157-063c	युगान्तकालसमये दण्डहस्तमिवान्तकम् ॥
KK-07-06-157-064a	ततस्तं गिरिशृङ्गाभं भीमरूपं भयावहम् ।
KK-07-06-157-064c	दंष्ट्राकरालोग्रमुखं शङ्कुकर्णं महाहनुम् ॥
KK-07-06-157-065a	ऊर्ध्वकेशं विरूपाक्षं दीप्तास्यं निम्नितोदरम् ।
KK-07-06-157-065c	महाश्वभ्रगलद्वारं किरीटच्छन्नमूर्धजम् ॥
KK-07-06-157-066a	त्रासनं सर्वभूतानां व्यात्ताननमिवान्तकम् ।
KK-07-06-157-066c	वीक्ष्य दीप्तमिवायान्तं रिपुविक्षोभकारिणम् ॥
KK-07-06-157-067a	तमुद्यतमहाचापं राक्षसेन्द्रं घटोत्कचम् ।
KK-07-06-157-067c	भयार्दिता प्रचुक्षोभ पुत्रस्य तव वाहिनी ।
KK-07-06-157-067e	वायुना क्षोभितावर्ता गङ्गेवोर्ध्वतरङ्गिणी ॥
KK-07-06-157-068a	घटोत्कचप्रयुक्तेन सिंहनादेन भीषिताः ।
KK-07-06-157-068c	प्रसुस्रुवुर्गजा मूत्रं विव्यथुश्च नरा भृशम् ॥
KK-07-06-157-069a	ततोऽश्मवृष्टिरत्यर्थमासीत्तत्र समन्ततः ।
KK-07-06-157-069c	सन्ध्याकालाधिकबलैः प्रयुक्ता राक्षसैः क्षितौ ॥
KK-07-06-157-070a	आयसानि च चक्राणि भुशुण्ड्यः प्रासतोमराः ।
KK-07-06-157-070c	पतन्त्यविरताः शूलाः शतघ्न्यः पट्टसास्तथा ॥
KK-07-06-157-071a	तदुग्रमतिरौद्रं च दृष्ट्वा युद्धं नराधिपाः ।
KK-07-06-157-071c	तनयास्तव कर्णश्च व्यथिताः प्राद्रवन्दिशः ॥
KK-07-06-157-072a	तत्रैकोऽस्त्रबलश्लाघी द्रौणिर्मानी न विव्यथे ।
KK-07-06-157-072c	व्यधमच्च शरैर्मायां घटोत्कचविनिर्मिताम् ॥
KK-07-06-157-073a	विहतायां तु मायायाममर्षी स घटोत्कचः ।
KK-07-06-157-073c	विससर्ज शरान्घोरांस्तेऽश्वत्थामानमाविशन् ।
KK-07-06-157-073e	भुजङ्गा इव वेगेन वल्मीकं क्रोधमूर्च्छिताः ॥
KK-07-06-157-074a	ते शरा रुधिराक्ताङ्गा भित्त्वा शारद्वतीसुतम् ।
KK-07-06-157-074c	विविशुर्धरणीं शीघ्रा रुक्मपुङ्खाः शिलाशिताः ॥
KK-07-06-157-075a	अश्वत्थामा तु सङ्क्रुद्धो लघुहस्तः प्रतापवान् ।
KK-07-06-157-075c	घटोत्कचमभिक्रुद्धं बिभेद दशभिः शरैः ॥
KK-07-06-157-076a	घटोत्कचोऽतिविद्धस्तु द्रोणपुत्रेण मर्मसु ।
KK-07-06-157-076c	चक्रं शतसहस्रारमगृह्णाद्व्यथितो भृशम् ॥
KK-07-06-157-077a	क्षुरान्तं बालसूर्याभं मणिवज्रविभूषितम् ।
KK-07-06-157-077c	अश्वत्थाम्नि स चिक्षेप भैमसेनिर्जिघांसया ॥
KK-07-06-157-078a	वेगेन महता गच्छद्विक्षिप्तं द्रौणिना शरैः ।
KK-07-06-157-078c	अभाग्यस्येव सङ्कल्पस्तन्मोघमपतद्भुवि ॥
KK-07-06-157-079a	घटोत्कचस्ततस्तूर्णं दृष्ट्वा चक्रं निपातितम् ।
KK-07-06-157-079c	द्रौणिं प्राच्छादयद्बाणैः स्वर्भानुरिव भास्करम् ॥
KK-07-06-157-080a	घटोत्कचसुतः श्रीमान्भिन्नाञ्जनचयोपमः ।
KK-07-06-157-080c	रुरोध द्रौणिमायान्तं प्रभञ्जनमिवाद्रिराट् ॥
KK-07-06-157-081a	पौत्रेण भीमसेनस्य शरैरञ्जनपर्वणा ।
KK-07-06-157-081c	बभौ मेघेन धाराभिर्गिरिर्मेरुरिवावृतः ॥
KK-07-06-157-082a	अश्वत्थामा त्वसम्भ्रान्तो रुद्रोपेन्द्रेन्द्रविक्रमः ।
KK-07-06-157-082c	ध्वजमेकेन बाणेन चिच्छेदाञ्जनपर्वणः ॥
KK-07-06-157-083a	द्वाभ्यां तु रथयन्तारौ त्रिभिश्चास्य त्रिवेणुकम् ।
KK-07-06-157-083c	धनुरेकेन चिच्छेद चतुर्भिश्चतुरो हयान् ॥
KK-07-06-157-084a	विरथस्योद्यतं हस्ताद्धेमबिन्दुभिराचितम् ।
KK-07-06-157-084c	विशिखेन सुतीक्ष्णेन खड्गमस्य द्विधाऽकरोत् ॥
KK-07-06-157-085a	गदा हेमाङ्गदा राजंस्तूर्णं हैडिम्बिसूनुना ।
KK-07-06-157-085c	भ्राम्योत्क्षिप्ताशरैःसापि द्रौणिनाभ्याहताऽपतत् ॥
KK-07-06-157-086a	ततोऽन्तरिक्षमुत्प्लुत्य कालमेघ इवोन्नदन् ।
KK-07-06-157-086c	ववर्षाञ्जनपर्वा स द्रुमवर्षं नभस्तलात् ॥
KK-07-06-157-087a	ततो मायाधरं द्रौणिर्घटोत्कचसुतं दिवि ।
KK-07-06-157-087c	मार्गणैरभिविव्याध धनं सूर्य इवांशुभिः ॥
KK-07-06-157-088a	सोऽवतीर्य पुरस्तस्थौ रथे हेमविभूषिते ।
KK-07-06-157-088c	महीगत इवात्युग्रः श्रीमानञ्जनपर्वतः ॥
KK-07-06-157-089a	तमयस्मयवर्माणं द्रौणिर्भीमात्मजात्मजम् ।
KK-07-06-157-089c	जघानाञ्जनपर्वाणं महेश्वर इवान्धकम् ॥
KK-07-06-157-090a	अथ दृष्ट्वा हतं पुत्रमश्वत्थाम्ना महाबलम् ।
KK-07-06-157-090c	द्रौणेः सकाशमभ्येत्य रोषात्प्रस्फुरिताधरः ॥
KK-07-06-157-091a	प्राह वाक्यमसम्भ्रान्तो वीरं शारद्वतीसुतम् ।
KK-07-06-157-091c	दहन्तं पाण्डवानीकं वनमग्निमिवोच्छ्रितम् ॥
KK-07-06-157-092	घटोत्कच उवाच 
KK-07-06-157-092a	तिष्ठतिष्ठ न मे जीवन्द्रोणपुत्र गमिष्यसि ।
KK-07-06-157-092c	त्वामद्य निहनिष्यामि क्रौञ्चमग्निसुतो यथा ॥
KK-07-06-157-093	अश्वत्थामोवाच 
KK-07-06-157-093a	गच्छ वत्स सहान्यैस्त्वं युध्यस्वामरविक्रम ।
KK-07-06-157-093c	न हि पुत्रेण हैडिम्ब पिता न्याय्यः प्रबाधितुम् ॥
KK-07-06-157-094a	कामं खलु न रोषो मे हैडिम्बे विद्यते त्वयि ।
KK-07-06-157-094c	किं तु रोषान्वितो जन्तुर्हन्यादात्मानमप्युत ॥
KK-07-06-157-095	सञ्जय उवाच 
KK-07-06-157-095a	श्रुत्वैतत्क्रोधताम्राक्षः पुत्रशोकसमन्वितः ।
KK-07-06-157-095c	अश्वत्थामानमायस्तो भैमसेनिरभाषत ॥
KK-07-06-157-096a	किमहं कातरो द्रौणे पृथग्जन इवाहवे ॥
KK-07-06-157-096c	यन्मां भीषयसे वाग्भिरसदेतद्वचस्तव ॥
KK-07-06-157-097a	भीमात्खलु समुत्पन्नः कुरूणां विपुले कुले ।
KK-07-06-157-097c	पाण्डवानामहं पुत्रः समरेष्वनिवर्तिनाम् ॥
KK-07-06-157-098a	रक्षसामधिराजोऽहं दशग्रीवसमो बले ।
KK-07-06-157-098c	तिष्ठतिष्ठ न मे जीवन्द्रोणपुत्र गमिष्यसि ॥
KK-07-06-157-099ac	युद्धश्रद्धामहं तेऽद्य विनेष्यामि रणाजिरे ॥
KK-07-06-157-100a	इत्युक्त्वा क्रोधताम्राक्षो राक्षसः सुमहाबलः ।
KK-07-06-157-100c	द्रौणिमभ्यद्रवत्क्रुद्धो गजेन्द्रमिव केसरी ॥
KK-07-06-157-101a	रथाक्षमात्रैरिषुभिरभ्यवर्षद्घटोत्कचः ।
KK-07-06-157-101c	रथिनामृषभं द्रौणिं धाराभिरिव तोयदः ॥
KK-07-06-157-102a	शरवृष्टिं शरैर्द्रौणिरप्राप्तां तां व्यशातयत् ।
KK-07-06-157-102c	ततोन्तरिक्षे बाणानां सङ्ग्रामोऽन्य इवाभवत् ॥
KK-07-06-157-103a	अथास्त्रसम्मर्दकृतैर्विस्फुलिङ्गैस्तदा बभौ ।
KK-07-06-157-103c	विभावरीमुखे व्योम खद्योतैरिव चित्रितम् ॥
KK-07-06-157-104a	निशाम्य निहतां मायां द्रौणिना रणमानिना ।
KK-07-06-157-104c	घटोत्कचस्ततो मायां ससर्जान्तर्हितः पुनः ॥
KK-07-06-157-105a	सोऽभवद्गिरिरत्युच्चः शिखरैस्तरुसङ्कटैः ।
KK-07-06-157-105c	शूलप्रासासिमुसलजलप्रस्रवणो महान् ॥
KK-07-06-157-106a	तमञ्जनगिरिप्रख्यं द्रौणिर्दृष्ट्वा महीधरम् ।
KK-07-06-157-106c	प्रपतद्भिश्च बहुभिः शस्त्रसङ्घैर्न विव्यथे ॥
KK-07-06-157-107a	ततो हसन्निव द्रौणिर्वज्रमस्त्रमुदैरयत् ।
KK-07-06-157-107c	स तेनास्त्रेण शैलेन्द्रः क्षिप्तः क्षिप्रं व्यनश्यत ॥
KK-07-06-157-108a	ततः स तोयदो भूत्वा नीलः सेन्द्रायुधो दिवि ।
KK-07-06-157-108c	अश्मवृष्टिभिरत्युग्रो द्रौणिमाच्छादयद्रणे ॥
KK-07-06-157-109a	अथ सन्धाय वायव्यमस्त्रमस्त्रविदां वरः ।
KK-07-06-157-109c	व्यधमद्द्रोणतनयो नीलमेघं समुत्थितम् ॥
KK-07-06-157-110a	स मार्गणगणैर्द्रौणिर्दिशः प्रच्छाद्य सर्वशः ।
KK-07-06-157-110c	शतं रथसहस्राणां जघान द्विपदां वरः ॥
KK-07-06-157-111a	स दृष्ट्वा पुनरायान्तं रथेनायतकार्मुकम् ।
KK-07-06-157-111c	घटोत्कचमसम्भ्रान्तं राक्षसैर्बहुभिर्वृतम् ॥
KK-07-06-157-112a	सिंहशार्दूलसदृशैर्मत्तद्विरदविक्रमैः ।
KK-07-06-157-112c	गजस्थैश्च रथस्थैश्च वाजिपृष्ठगतैरपि ॥
KK-07-06-157-113a	विकृतास्यशिरोग्रीवैर्हिडिम्बानुचरैः सह ।
KK-07-06-157-113c	पौलस्त्यैर्यातुधानैश्च तामसैश्चेन्द्रविक्रमैः ॥
KK-07-06-157-114a	नानाशस्त्रधरैर्वीरैर्नानाकवचभूषणैः ।
KK-07-06-157-114c	महाबलैर्भीमरवैः संरम्भोद्वृत्तलोचनैः ॥
KK-07-06-157-115a	उपस्थितैस्ततो युद्धे राक्षसैर्युद्धदुर्मदैः ।
KK-07-06-157-115c	विषण्णमभिसम्प्रेक्ष्य पुत्रं ते द्रौणिरब्रवीत् ॥
KK-07-06-157-116a	तिष्ठ दुर्योधनाद्य त्वं न कार्यः सम्भ्रमस्त्वया ।
KK-07-06-157-116c	सहैभिर्भ्रातृभिर्वीरैः पार्थिवैश्चेन्द्रविक्रमैः ॥
KK-07-06-157-117a	निहनिष्याम्यमित्रांस्ते न तवास्ति पराजयः ।
KK-07-06-157-117c	सत्यं ते प्रतिजानामि पर्याश्वासय वाहिनीम् ॥
KK-07-06-157-118	दुर्योधन उवाच
KK-07-06-157-118a	न त्वेतदद्भुतं मन्ये यत्ते महदिदं मनः ।
KK-07-06-157-118c	अस्मासु च परा भक्तिस्तव गौतमिनन्दन ॥
KK-07-06-157-119	सञ्जय उवाच 
KK-07-06-157-119a	अश्वत्थामानमुक्त्वैवं ततः सौबलमब्रवीत् ।
KK-07-06-157-119c	वृतं रथसहस्रेण हयानां रणशोभिनाम् ॥
KK-07-06-157-120a	षष्ट्या रथसहस्रैश्च प्रयाहि त्वं धनञ्जयम् ।
KK-07-06-157-120c	कर्णश्च वृषसेनश्च कृपो नीलस्तथैव च ॥
KK-07-06-157-121a	उदीच्याः कृतवर्मा च पुरुमित्रः सुतापनः ।
KK-07-06-157-121c	दुःशासनो निकुम्भश्च कुण्डभेदी पराक्रमः ॥
KK-07-06-157-122a	पूरञ्जयो दृढरथः पताकी हेमकम्पनः ।
KK-07-06-157-122c	शल्यारुणीन्द्रसेनाश्च सञ्जयो विजयो जयः ॥
KK-07-06-157-123a	कमलाक्षः परक्राथी जयवर्मा सुदर्शनः ।
KK-07-06-157-123c	एते त्वामनुयास्यन्ति पत्तीनामयुतानि षट् ॥
KK-07-06-157-124a	जहि भीमं यमौ चोभौ धर्मराजं च मातुल ।
KK-07-06-157-124c	असुरानिव देवेन्द्रो जयाशा मे त्वयि स्थिता ॥
KK-07-06-157-125a	दारितान्द्रौणिना बाणैर्भृशं विक्षतविग्रहान् ।
KK-07-06-157-125c	जहि मातुल कौन्तेयानसुरानिव पावकिः ॥
KK-07-06-157-126	सञ्जय उवाच 
KK-07-06-157-126a	एवमुक्तो ययौ शीघ्रं पुत्रेण तव सौबलः ।
KK-07-06-157-126c	पिप्रीषुस्ते सुतान्राजन्दिधक्षुश्चैव पाण्डवान् ॥
KK-07-06-157-127a	अथ प्रववृते युद्धं द्रौणिराक्षसयोर्मृधे ।
KK-07-06-157-127c	विभावर्यां सुतुमुलं शक्रप्रह्लादयोरिव ॥
KK-07-06-157-128a	ततो घटोत्कचो बाणैर्दशभिर्गौतमीसुतम् ।
KK-07-06-157-128c	जघानोरसि सङ्क्रुद्धो विषाग्निप्रतिमैर्दृढैः ॥
KK-07-06-157-129a	स तैरभ्याहतो गाढं शरैर्भीमसुतेरितैः ।
KK-07-06-157-129c	चचाल रथमध्यस्थो वातोद्धूत इव द्रुमः ॥
KK-07-06-157-130a	भूयश्चाञ्जलिकेनाथ मार्गणेन महाप्रभम् ।
KK-07-06-157-130c	द्रौणिहस्तस्थितं चापं चिच्छेदाशु घटोत्कचः ॥
KK-07-06-157-131a	ततोऽन्यद्द्रौणिरादाय धनुर्भारसहं महत् ।
KK-07-06-157-131c	ववर्ष विशिखांस्तीक्ष्णान्वारिधारा इवाम्बुदः ॥
KK-07-06-157-132a	ततः शारद्वतीपुत्रः प्रेषयामास भारत ।
KK-07-06-157-132c	सुवर्णपुङ्खाञ्छत्रुघ्नान्खचरान्खचरं प्रति ॥
KK-07-06-157-133a	तद्बाणैरर्दितं यूथं रक्षसां पीनवक्षसाम् ।
KK-07-06-157-133c	सिंहैरिव बभौ मत्तं गजानामाकुलं कुलम् ॥
KK-07-06-157-134a	विधम्य राक्षसान्बाणैः साश्वसूतरथद्विपान् ।
KK-07-06-157-134c	ददाह भगवान्वह्निर्भूतानीव युगक्षये ॥
KK-07-06-157-135a	स दग्ध्वाऽक्षौहिणीं बामैर्नैर्ऋतीं रुरुचे नृप ।
KK-07-06-157-135c	पुरेव त्रिपुरं दग्ध्वा दिवि देवो महेश्वरः ॥
KK-07-06-157-136a	युगान्ते सर्वभूतानि दग्ध्वेव वसुरुल्बणः ।
KK-07-06-157-136c	रराज जयतां श्रेष्ठो द्रोणपुत्रस्तवाहितान् ॥
KK-07-06-157-137a	ततो घटोत्कचः क्रुद्धो रक्षसां भीमकर्मणाम् ।
KK-07-06-157-137c	द्रौणिं हतेति महतीं चोदयामास तां चमूम् ॥
KK-07-06-157-138a	घटोत्कचस्य तामाज्ञां प्रतिगृह्याथ राक्षसाः ।
KK-07-06-157-138c	दंष्ट्रोज्ज्वला महावक्त्रा घोररूपा भयानकाः ॥
KK-07-06-157-139a	व्यात्तानना घोरजिह्वाः क्रोधताम्रेक्षणा भृशम् ।
KK-07-06-157-139c	सिंहनादेन महता नादयन्तो वसुन्धराम् ॥
KK-07-06-157-140a	हन्तुमभ्यद्रवन्द्रौणिं नानाप्रहरणायुधाः ।
KK-07-06-157-140c	शक्तीः शतघ्नीः परिघानशनीः शूलपट्टशान् ॥
KK-07-06-157-141a	खड्गान्गदाभिण्डिपालान्मुसलानि परश्वथान् ।
KK-07-06-157-141c	प्रासानसींस्तोमरांश्च कणपान्कम्पनाञ्छितान् ॥
KK-07-06-157-142a	स्थूलान्भुशुण्ड्यश्मगदास्थूणान्कार्ष्ण्यायसांस्तथा ।
KK-07-06-157-142c	मुद्गराँश्च महाघोरान्समरे शत्रुदारणान् ॥
KK-07-06-157-143a	द्रौणिमूर्धन्यसन्त्रस्ता राक्षसा भीमविक्रमाः ।
KK-07-06-157-143c	चिक्षिपुः क्रोधताम्राक्षाः शतशोऽथ सहस्रशः ॥
KK-07-06-157-144a	तच्छस्त्रवर्षं सुमहद्द्रोणपुत्रस्य मूर्धनि ।
KK-07-06-157-144c	पतमानं समीक्ष्याऽथ योधास्ते व्यथिताऽभवन् ॥
KK-07-06-157-145a	द्रोणपुत्रस्तु विक्रान्तस्तद्वर्षं घोरमुच्छ्रितम् ।
KK-07-06-157-145c	शरैर्विध्वंसयामास वज्रकल्पैः शिलाशितैः ॥
KK-07-06-157-146a	ततोऽन्यैर्विशिखैस्तूर्णं स्वर्णपुङ्खैर्महामनाः ।
KK-07-06-157-146c	निजघ्ने राक्षसान्द्रौणिर्दिव्यास्त्रप्रतिमन्त्रितैः ॥
KK-07-06-157-147a	तद्बाणैरर्दितं यूथं रक्षसां पीनवक्षसाम् ।
KK-07-06-157-147c	सिंहैरिव बभौ मत्तं गजानामाकुलं कुलम् ॥
KK-07-06-157-148a	ते राक्षसाः सुसङ्क्रुद्धा द्रोणपुत्रेण ताडिताः ।
KK-07-06-157-148c	क्रुद्धाः स्म प्राद्रवन्द्रौणिं जिघांसन्तो महाबलाः ॥
KK-07-06-157-149a	तत्राद्भुतमिमं द्रौणिर्दर्शयामास विक्रमम् ।
KK-07-06-157-149c	अशक्यं कर्तुमन्येन सर्वभूतेषु भारत ॥
KK-07-06-157-150a	यदेको राक्षसीं सेनां क्षणाद्द्रौणिर्महास्त्रवित् ।
KK-07-06-157-150c	ददाह ज्वलितैर्बाणै राक्षसेन्द्रस्य पश्यतः ॥
KK-07-06-157-151a	स हत्वा राक्षसानीकं रराज द्रौणिराहवे ।
KK-07-06-157-151c	युगान्ते सर्वभूतानि संवर्तक इवानलः ॥
KK-07-06-157-152a	तं दहन्तमनीकानि शरैराशीविषोपमैः ।
KK-07-06-157-152c	तेषु राजसहस्रेषु पाण्डवेयेषु भारत ॥
KK-07-06-157-153a	नैनं निरीक्षितुं कश्चिदशक्नोद्द्रौणिमाहवे ।
KK-07-06-157-153c	ऋते घटोत्कचाद्वीराद्राक्षसेन्द्रान्महाबलात् ॥
KK-07-06-157-154a	स पुनर्भरतश्रेष्ठ क्रोधादुद्भ्रान्तलोचनः ।
KK-07-06-157-154c	तलं तलेन संहत्य सन्दश्य दशनच्छदम् ॥
KK-07-06-157-155a	स्वंं सूतमब्रवीत्क्रुद्धो द्रोणपुत्राय मां वह ।
KK-07-06-157-155c	स ययौ घोररूपेण सुपताकेन भास्वता ॥
KK-07-06-157-156a	द्वैरथं द्रोणपुत्रेण पुनरप्यरिसूदनः ।
KK-07-06-157-156c	स विनद्य महानादं सिंहवद्भीमविक्रमः ॥
KK-07-06-157-157a	चिक्षेपाविद्ध्य सङ्ग्रामे द्रोणपुत्राय राक्षसः ।
KK-07-06-157-157c	अष्टघण्टां महाघोरामशनिं देवनिर्मिताम् ॥
KK-07-06-157-158a	तामवप्लुत्य जग्राह द्रौणिर्न्यस्य रथे धनुः ।
KK-07-06-157-158c	चिक्षेप चैनां तस्यैव स्यन्दनात्सोऽवपुप्लुवे ॥
KK-07-06-157-159a	साश्वसूतध्वजं यानं भस्म कृत्वा महाप्रभा ।
KK-07-06-157-159c	विवेश वसुधां भित्त्वा साऽशनिर्भृशदारुणा ॥
KK-07-06-157-160a	द्रौणेस्तत्कर्म दृष्ट्वा तु सर्वभूतान्यपूजयन् ।
KK-07-06-157-160c	यदप्लुत्य जग्राह घोरां शङ्करनिर्मिताम् ॥
KK-07-06-157-161a	धृष्टद्युम्नरथं गत्वा भैमसेनिस्ततो नृप ।
KK-07-06-157-161c	धनुर्घोरं समादाय महदिन्द्रायुधोपमम् ।
KK-07-06-157-161e	मुमोच निशितान्बाणान्पुनर्द्रौणेर्महोरसि ॥
KK-07-06-157-162a	धृष्टद्युम्नस्त्वसम्भ्रान्तो मुमोचाशीविषोपमान् ।
KK-07-06-157-162c	सुवर्णपुङ्खान्विशिखान्द्रोणपुत्रस्य वक्षसि ॥
KK-07-06-157-163a	ततो मुमोच नाराचान्द्रौणिस्तांश्च सहस्रशः ।
KK-07-06-157-163c	तावप्यग्निशिखप्रख्यैर्जघ्नतुस्तस्य मार्गणान् ॥
KK-07-06-157-164a	अतितीव्रं महद्युद्धं तयोः पुरुषसिंहयोः ।
KK-07-06-157-164c	योधानां प्रीतिजननं द्रौणेश्च भरतर्षभ ॥
KK-07-06-157-165a	ततो रथसहस्रेण द्विरदानां शतैस्त्रिभिः ।
KK-07-06-157-165c	षड्भिर्वाजिसहस्रैश्च भीमस्तं देशमागमत् ॥
KK-07-06-157-166a	ततो भीमात्मजं रक्षो धृष्टद्युम्नं च सानुगम् ।
KK-07-06-157-166c	अयोधयत धर्मात्मा द्रौणिरक्लिष्टविक्रमः ॥
KK-07-06-157-167a	तत्राद्भुततमं द्रौणिर्दर्शयामास विक्रमम् ।
KK-07-06-157-167c	अशक्यं कर्तुमन्येन सर्वभूतेषु भारत ॥
KK-07-06-157-168a	निमेषान्तरमात्रेण साश्वसूतरथद्विपाम् ।
KK-07-06-157-168c	अक्षौहिणीं राक्षसानां शितैर्बाणैरशातयत् ॥
KK-07-06-157-169a	मिषतो भीमसेनस्य हैडिम्बेः पार्षतस्य च ।
KK-07-06-157-169c	यमयोर्धर्मपुत्रस्य विजयस्याच्युतस्य च ॥
KK-07-06-157-170a	प्रगाढमञ्जोगतिभिर्नाराचैरभिताडिताः ।
KK-07-06-157-170c	निपेतुर्द्विरदा भूमौ सशृङ्गा इव पर्वताः ॥
KK-07-06-157-171a	निकृत्तैर्हस्तिहस्तैश्च विचलद्भिरितस्ततः ।
KK-07-06-157-171c	रराज वसुधा कीर्णा विसर्पद्भिरिवोरगैः ॥
KK-07-06-157-172a	क्षिप्तैः काञ्चनदण्डैश्च नृपच्छत्रैः क्षितिर्बभौ ।
KK-07-06-157-172c	द्यौरिवोदितचन्द्रार्का ग्रहाकीर्णा युगक्षये ॥
KK-07-06-157-173a	प्रवृद्धध्वजमण्डूकां भेरीविस्तीर्णकच्छपाम् ॥
KK-07-06-157-173c	छत्रहंसावलीजुष्टां फेनचामरमालिनीम् ॥
KK-07-06-157-174a	कङ्कगृध्रमहाग्राहां नैकायुधझषाकुलाम् ।
KK-07-06-157-174c	विस्तीर्णगजपाषाणां हताश्वमकराकुलाम् ॥
KK-07-06-157-175a	रथक्षिप्तमहावप्रां पताकारुचिरद्रुमाम् ।
KK-07-06-157-175c	शरमीनां महारौद्रां प्रासशक्त्यृष्टिडुण्डुभाम् ॥
KK-07-06-157-176a	मज्जामांसमहापङ्कां कबन्धावर्जितोडुपाम् ।
KK-07-06-157-176c	केशशैवलकल्माषां भीरूणां कश्मलावहाम् ॥
KK-07-06-157-177a	नागेन्द्रहययोधानां शरीरव्ययसम्भवाम् ।
KK-07-06-157-177c	शोणितौघमहाघोरां द्रौणिः प्रावर्तयन्नदीम् ॥
KK-07-06-157-178a	योधार्तरवनिर्घोषां क्षतजोर्मिसमाकुलाम् ।
KK-07-06-157-178c	प्रयान्तीं सुमहाघोरां यमराष्ट्रमहोदधिम् ॥
KK-07-06-157-179a	निहत्य राक्षसान्बाणैर्द्रौणिर्हैडिम्बिमार्दयत् ।
KK-07-06-157-179c	पुनरप्यतिसङ्क्रुद्धः सवृकोदरपार्षतान् ॥
KK-07-06-157-180a	स नाराचगणैः पार्थान्द्रौणिर्विद्ध्वा महाबलः ।
KK-07-06-157-180c	जघान सुरथं नाम द्रुपदस्य सुतं विभुः ॥
KK-07-06-157-181a	पुनः शत्रुञ्जयं नाम द्रुपदस्यात्मजं रणे ।
KK-07-06-157-181c	बलानीकं जयानीकं जयाश्वं चाभिजघ्निवान् ॥
KK-07-06-157-182a	श्रुताह्वयं च राजानं द्रौणिर्निन्ये यमक्षयम् ।
KK-07-06-157-182c	त्रिभिश्चान्यैः शरैस्तीक्ष्णैः सुपुङ्खैर्हेममालिनम् ॥
KK-07-06-157-183a	जघान स पृषध्रं च चन्द्रसेनं च मारिष ।
KK-07-06-157-183c	कुन्तिभोजसुतांश्चासौ दशभिर्दश जघ्निवान् ॥
KK-07-06-157-184a	अश्वत्थामा सुसङ्क्रुद्धः सन्धायोग्रमजिह्मगम् ।
KK-07-06-157-184c	मुमोचाकर्णपूर्णेन धनुषा शरमुत्तमम् ।
KK-07-06-157-184e	यमदण्डोपमं घोरमुद्दिश्याशु घटोत्कचम् ॥
KK-07-06-157-185a	स भित्त्वा हृदयं तस्य राक्षसस्य महाशरः ।
KK-07-06-157-185c	विवेश वसुधां शीघ्रं सपुङ्खः पृथिवीपते ॥
KK-07-06-157-186a	तं हतं पतितं ज्ञात्वा धृष्टद्युम्नो महारथः ।
KK-07-06-157-186c	द्रौणेः सकाशाद्राजेन्द्र व्यपनिन्ये रथोत्तमम् ॥
KK-07-06-157-187a	ततः पराङ्मुखनृपं सैन्यं यौधिष्ठिरं नृप ।
KK-07-06-157-187c	पराजित्य रणे वीरो द्रोणपुत्रो ननाद ह ।
KK-07-06-157-187e	पूजितः सर्वभूतेषु तव पुत्रैश्च भारत ॥
KK-07-06-157-188a	अथ शरशतभिन्नकृत्तदेहैर्हतपतितैः क्षणदाचरैः समन्तात् ।
KK-07-06-157-188c	निधनमुपगतैर्मही कृताऽभूद्गिरिशिखरैरिव दुर्गमाऽतिरौद्रा ॥
KK-07-06-157-189a	तं सिद्धगन्धर्वपिशाचसङ्घा नागाः सुपर्णाः पितरो वयांसि ।
KK-07-06-157-189c	रक्षोगणा भूतगणाश्च द्रौणिमपूजयन्नप्सरसः सुराश्च ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तपञ्चाशदधिकशततमोऽध्यायः ॥ 157 ॥
	
5-157-9 तारेणोच्चस्वरेण ॥ 5-157-19 कृष्णचरणैः कृष्णयोश्चरणैः ॥ 5-157-40 द्रोणमभिधावन्तं बीभत्सुं दृष्ट्वा यौधिष्ठिरं बलं तत्सैन्यं द्रोणसैन्यम् प्रति पुनः सन्न्यवर्ततेति सम्बन्धः ॥ 5-157-58 कार्ष्णायसं तीक्ष्णलोहमयम् ॥ 5-157-59 न हयैर्नापि वारणैर्गजैः किन्तु पिशाचैः ॥ 5-157-93 गच्छ वत्सेति पुत्रेणेति च भीमसेनसम्बन्धात् । प्रबाधितुं मनःखेदमुत्पादयितुम् ॥ 5-157-94 आत्मानमपि हन्यात्किमु पुत्रमतो जीवनार्थी त्वं निवर्तस्वेति भावः ॥ 5-157-95 आयस्तः कोपितः ॥ 5-157-132 शारद्वती कृपी । खचरान्बाणान् । खचरं राक्षसम् ॥ 5-157-136 वसुरुल्बणः अग्निः प्रलयकालिकः ॥ सप्तपञ्चाशदधिकशततमोऽध्यायः ॥	
