श्रीः
अध्यायः 137
भीमेन कर्णसहकारीणां विकर्णादीनां वधः || 1 || 
001  सञ्जय उवाच
001a	भीमसेनस्य राधेयः श्रुत्वा ज्यातलनिस्वनम् |
001c	नामृष्यत यथा मत्तो गजः प्रतिगजस्वनम् ||
002a	सोपक्रम्य मुहूर्तं तु भीमसेनस्य गोचरात् |
002c	पुत्रांस्तव ददर्शाथ भीमसेनेन पातितान् ||
003a	तानवेक्ष्य नरश्रेष्ठ विमना दुःखितस्तदा |
003c	निःश्वसन्दीर्घमुष्णं च कर्णः पाण्डवमभ्ययात् ||
004a	स ताम्रनयनः क्रोधाच्छ्वसन्निव महोरगः |
004c	बभौ कर्णः शरानस्यन्रश्मिवानिव भास्करः ||
005a	किरणैरिव सूर्यस्य महीध्रो भरतर्षभ |
005c	कर्णचापच्युतैर्बाणैः प्राच्छाद्यत वृकोदरः ||
006a	ते कर्णचापप्रभावाः शरा बर्हिणवाससः |
006c	विविशुः सर्वतः पार्थं वासायेवाण्डजा द्रुमम् ||
007a	कर्णचापच्युता बाणाः सम्पतन्तस्ततस्ततः |
007c	रुक्मपुङ्खा व्यराजन्त हंसाः श्रेणीकृता इव ||
008a	चापध्वजोपस्करेभ्यश्छत्रादीषामुखाद्युगात् |
008c	प्रभवन्तो व्यदृश्यन्त राजन्नाधिरथेः शराः ||
009a	खं पूरयन्महावेगान्खगमान्गृध्रवाससः |
009c	सुवर्णविकृतांश्चित्रान्मुमोचाधिरथिः शरान् ||
010a	तमन्तकमिवायस्तमापतन्तं वृकोदरः |
010c	त्यक्त्वा प्राणानतिक्रम्य विव्याध निशितैः शरैः ||
011a	तस्य वेगमसह्यं स दृष्ट्वा कर्णस्य पाण्डवः |
011c	महतश्च शरौघांस्तान्न्यवारयत वीर्यवान् ||
012a	ततो विधम्याधिरथेः शरजालानि पाण्डवः |
012c	विव्याध कर्णं विंशत्या पुनरन्यैः शिलाशितैः ||
013a	यथैव हि स कर्णेन  पार्थः प्रच्छादितः शरैः |
013c	तथैव स रणे कर्णं छादयामास पाण्डवः ||
014a	दृष्ट्वा तु भीमसेनस्य विक्रमं युधि भारत |
014c	अभ्यनन्दंस्त्वदीयाश्च संप्रहृष्टाश्च चारणाः ||
015a	भूरिश्रवाः कृपो द्रौणिर्मद्रराजो जयद्रथः |
015c	उत्तमौजा युधामन्युः सात्यकिः केशवार्जुनौ ||
016a	कुरुपाण्डवपक्षस्था दश राजन्महारथाः |
016c	साधुसाध्विति वेगेन सिंहनादमथानदन् ||
017a	तस्मिन्समुत्थिते शब्दे तुमुले लोमहर्षणे |
017c	अभ्यभाषत पुत्रस्ते राजन्दुर्योधनस्त्वरन् ||
018a	राज्ञः सराजपुत्रांश्च सोदर्यांश्च विशेषतः |
018c	कर्णं गच्छत भद्रं वः परीप्सन्तो वृकोदरात् ||
019a	पुरा निघ्नन्ति राधेयं भीमचापच्युताः शराः |
019c	ते यतध्वं महेष्वासाः सूतपुत्रस्य रक्षणे ||
020	सञ्जय उवाच
020a	दुर्योधनसमादिष्टाः सोदर्याः सप्त मारिष |
020c	भीमसेनमभिद्रुत्य संरब्धाः पर्यवारयन् ||
021a	ते समासाद्य कौन्तेयमावृण्वञ्शरवृष्टिभिः |
021c	पर्वतं वारिधाराभिः प्रावृषीव बलाहकाः ||
022a	तेऽपीडयन्भीमसेनं क्रुद्धाः सप्त महारथाः |
022c	प्रजासंहरणे राजन्सोमं सप्त ग्रहा इव ||
023a	ततो वेगेन कौन्तेयः पीडयित्वा शरासनम् |
023c	मुष्टिना पाण्डवो राजन्दृढेन सुपरिष्कृतम् ||
024a	अमानुषं कर्म कृत्वा सप्त सन्धाय सायकान् |
024c	तेभ्यो व्यसृजदायस्तः सूर्यरश्मिनिभान्प्रभुः ||
025a	निरस्यन्निव देहेभ्यस्तनयानामसूंस्तव |
025c	भीमसेनो महाराज पूर्ववैरमनुस्मरन् ||
026a	ते क्षिप्ता भीमसेनेन शरा भारत भारतान् |
026c	विदार्य खं समुत्पेतुः स्वर्णपुङ्खाः शिलाशिताः ||
027a	तेषां विदार्य देहांस्ते शरा हेमविभूषिताः |
027c	'भित्त्वाभित्त्वा क्षितिं जग्मुस्तेषामेवासुभिःः सह |'
027e	व्यराजन्त महाराज सुपर्णा इव खेचराः ||
028a	शोणितादिग्धवाजाग्राः सप्त हेमपरिष्कृताः |
028c	पुत्राणां तव राजेन्द्र पीत्वा शोणितमुद्गताः ||
029a	ते शरैर्भिन्नमर्माणो रथेभ्यः प्रापतन्क्षितौ |
029c	गिरिसानुरुहा भग्ना द्विपेनेव महाद्रुमाः ||
030a	शत्रुञ्जयः शत्रुसहश्चित्रश्चित्रायुधो दृढः |
030c	चित्रसेनो विकर्णश्च सप्तैते विनिपातिताः ||
031a	[पुत्राणां तव सर्वेषां निहतानां वृकोदरः |
031c	शोचत्यतिभृशं दुःखाद्विकर्णं पाण्डवः प्रियम् ||
032a	प्रतिज्ञेयं मया वृत्ता निहन्तव्यास्तु संयुगे |
032c	विकर्ण तेनासि हतः प्रतिज्ञा रक्षिता मया ||
033a	त्वमागाः समरं वीर क्षात्रं धर्ममनुस्मरन् |
033c	ततो विनिहतः सङ्ख्ये युद्धधर्मो हि निष्ठुरः ||
034a	विशेषतो हि नृपतेस्तथाऽस्माकं हिते रतः |
034c	न्यायतोन्यायतो वाऽपि हतः शेते महाद्युतिः ||
035a	अगाधबुद्धिर्गाङ्गेयः क्षितौ सुरगुरोः समः |
035c	त्याजितः समरे प्राणांस्तस्माद्युद्धं हि निष्ठुरम् ||]
036	सञ्जय उवाच 	
036a	तान्निहत्य महाबाहू राधेयस्यैव पश्यतः |
036c	सिंहनादरवं घोरमसृजत्पाण्डुनन्दनः ||
037a	स रवस्तस्य शूरस्य धर्मराजस्य भारत |
037c	आचख्याविव तद्युद्धं विजयं चात्मनो महत् ||
038a	तं श्रुत्वा तु महानादं भीमसेनस्य धन्विनः |
038c	बभूव परमा प्रीतिर्धर्मराजस्य धीमतः ||
039a	ततो हृष्टो राजन्वादित्राणां महास्वनैः |
039c	सिंहनादरवं भ्रातुः प्रतिजग्राह पाण्डवः ||
040a	हर्षेण महता युक्तः कृतसञ्ज्ञे वृकोदरे |
040c	अभ्ययात्समरे द्रोणं सर्वशस्त्रभृतां वरः ||
041a	एकत्रिंशन्महाराज पुत्रांस्तव निपातितान् |
041c	हतान्दुर्योधनो दृष्ट्वा क्षत्तुः सस्मार तद्वचः ||
042a	तदिदं समनुप्राप्तं क्षत्तुर्नैःश्रेयसं वचः | 
042c	इति सञ्चिन्त्य ते पुत्रो नोत्तरं प्रत्यपद्यत ||
043a	यद्द्यूतकाले दुर्बुद्धिरब्रवीत्तनयस्तव |
043c	सभामानाय्य पाञ्चालीं कर्णेन सहितोऽल्पधीः ||	
044a	यच्च कर्णोऽब्रवीत्कृष्णां सभायां परुषं वचः |
044c	प्रमुखे पाण्डुपुत्राणां तव चैव विशाम्पते |
044e	शृण्वतस्तव राजेन्द्र कौरवाणां च सर्वशः ||
045a	विनष्टाः पाण्डवाः कृष्णे शाश्वतं नरकं गताः |
045c	पतिमन्यं वृणीष्वेति तस्येदं फलमागतम् ||
046a	यच्च षण्डतिलादीनि परुषाणि तवात्मजैः |
046c	श्रावितास्ते महात्मानः पाण्डवाः कोपयिष्णुभिः ||
047a	तं भीमसेनः क्रोधाग्निं त्रयोदश समाः स्थितम् |
047c	उद्गिरंस्तव पुत्राणामन्तं गच्छति पाण्डवः ||
048a	विलपंश्च बहु क्षत्ता शमं नालभत त्वयि |
048c	सपुत्रो भरतश्रेष्ठ तस्य भुङ्क्ष्व फलोदयम् ||
049a	त्वया वृद्धेन धीरेण कार्यतत्त्वार्थदर्शिना |
049c	न कृतं सुहृदां वाक्यं दैवमत्र परायणम् ||
050a	तन्मा शुचो नरव्याघ्र तवैवापनयो महान् |
050c	विनाशहेतुः पुत्राणां भवानेव मतो मम ||
051a	हतो विकर्णो राजेन्द्र चित्रसेनश्च वीर्यवान् |
051c	प्रवराश्चात्मजानां ते सुताश्चान्ये महारथाः ||
052a	यानन्यान्ददृशे भीमश्चक्षुर्विषयमागतान् |
052c	पुत्रांस्तव महाराज त्वरया ताञ्जघान ह ||
053a	त्वत्कृते ह्यहमद्राक्षं दह्यमानां वरूथिनीम् |
053c	सहस्रशः शरैर्मुक्तैः पाण्डवेन वृषेण च || ||
	
इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तत्रिंशदधिकशततमोऽध्यायः ॥ 137 ॥

07-05-137-31 घ. ड. पुस्तकयोरिमे कुण्डलिनाः पञ्च श्लोका अधिका दृश्यन्ते || 07-05-137-42 नैःश्रेयसं निश्चितं श्रेयःसाधनम् || सप्तत्रिंशदधिकशततमोऽध्यायः ॥
