श्रीः
अध्यायः 137
भीमेन कर्णसहकारीणां विकर्णादीनां वधः || 1 || 
KK-07-05-137-001  सञ्जय उवाच
KK-07-05-137-001a	भीमसेनस्य राधेयः श्रुत्वा ज्यातलनिस्वनम् |
KK-07-05-137-001c	नामृष्यत यथा मत्तो गजः प्रतिगजस्वनम् ||
KK-07-05-137-002a	सोपक्रम्य मुहूर्तं तु भीमसेनस्य गोचरात् |
KK-07-05-137-002c	पुत्रांस्तव ददर्शाथ भीमसेनेन पातितान् ||
KK-07-05-137-003a	तानवेक्ष्य नरश्रेष्ठ विमना दुःखितस्तदा |
KK-07-05-137-003c	निःश्वसन्दीर्घमुष्णं च कर्णः पाण्डवमभ्ययात् ||
KK-07-05-137-004a	स ताम्रनयनः क्रोधाच्छ्वसन्निव महोरगः |
KK-07-05-137-004c	बभौ कर्णः शरानस्यन्रश्मिवानिव भास्करः ||
KK-07-05-137-005a	किरणैरिव सूर्यस्य महीध्रो भरतर्षभ |
KK-07-05-137-005c	कर्णचापच्युतैर्बाणैः प्राच्छाद्यत वृकोदरः ||
KK-07-05-137-006a	ते कर्णचापप्रभावाः शरा बर्हिणवाससः |
KK-07-05-137-006c	विविशुः सर्वतः पार्थं वासायेवाण्डजा द्रुमम् ||
KK-07-05-137-007a	कर्णचापच्युता बाणाः सम्पतन्तस्ततस्ततः |
KK-07-05-137-007c	रुक्मपुङ्खा व्यराजन्त हंसाः श्रेणीकृता इव ||
KK-07-05-137-008a	चापध्वजोपस्करेभ्यश्छत्रादीषामुखाद्युगात् |
KK-07-05-137-008c	प्रभवन्तो व्यदृश्यन्त राजन्नाधिरथेः शराः ||
KK-07-05-137-009a	खं पूरयन्महावेगान्खगमान्गृध्रवाससः |
KK-07-05-137-009c	सुवर्णविकृतांश्चित्रान्मुमोचाधिरथिः शरान् ||
KK-07-05-137-010a	तमन्तकमिवायस्तमापतन्तं वृकोदरः |
KK-07-05-137-010c	त्यक्त्वा प्राणानतिक्रम्य विव्याध निशितैः शरैः ||
KK-07-05-137-011a	तस्य वेगमसह्यं स दृष्ट्वा कर्णस्य पाण्डवः |
KK-07-05-137-011c	महतश्च शरौघांस्तान्न्यवारयत वीर्यवान् ||
KK-07-05-137-012a	ततो विधम्याधिरथेः शरजालानि पाण्डवः |
KK-07-05-137-012c	विव्याध कर्णं विंशत्या पुनरन्यैः शिलाशितैः ||
KK-07-05-137-013a	यथैव हि स कर्णेन  पार्थः प्रच्छादितः शरैः |
KK-07-05-137-013c	तथैव स रणे कर्णं छादयामास पाण्डवः ||
KK-07-05-137-014a	दृष्ट्वा तु भीमसेनस्य विक्रमं युधि भारत |
KK-07-05-137-014c	अभ्यनन्दंस्त्वदीयाश्च संप्रहृष्टाश्च चारणाः ||
KK-07-05-137-015a	भूरिश्रवाः कृपो द्रौणिर्मद्रराजो जयद्रथः |
KK-07-05-137-015c	उत्तमौजा युधामन्युः सात्यकिः केशवार्जुनौ ||
KK-07-05-137-016a	कुरुपाण्डवपक्षस्था दश राजन्महारथाः |
KK-07-05-137-016c	साधुसाध्विति वेगेन सिंहनादमथानदन् ||
KK-07-05-137-017a	तस्मिन्समुत्थिते शब्दे तुमुले लोमहर्षणे |
KK-07-05-137-017c	अभ्यभाषत पुत्रस्ते राजन्दुर्योधनस्त्वरन् ||
KK-07-05-137-018a	राज्ञः सराजपुत्रांश्च सोदर्यांश्च विशेषतः |
KK-07-05-137-018c	कर्णं गच्छत भद्रं वः परीप्सन्तो वृकोदरात् ||
KK-07-05-137-019a	पुरा निघ्नन्ति राधेयं भीमचापच्युताः शराः |
KK-07-05-137-019c	ते यतध्वं महेष्वासाः सूतपुत्रस्य रक्षणे ||
KK-07-05-137-020	सञ्जय उवाच
KK-07-05-137-020a	दुर्योधनसमादिष्टाः सोदर्याः सप्त मारिष |
KK-07-05-137-020c	भीमसेनमभिद्रुत्य संरब्धाः पर्यवारयन् ||
KK-07-05-137-021a	ते समासाद्य कौन्तेयमावृण्वञ्शरवृष्टिभिः |
KK-07-05-137-021c	पर्वतं वारिधाराभिः प्रावृषीव बलाहकाः ||
KK-07-05-137-022a	तेऽपीडयन्भीमसेनं क्रुद्धाः सप्त महारथाः |
KK-07-05-137-022c	प्रजासंहरणे राजन्सोमं सप्त ग्रहा इव ||
KK-07-05-137-023a	ततो वेगेन कौन्तेयः पीडयित्वा शरासनम् |
KK-07-05-137-023c	मुष्टिना पाण्डवो राजन्दृढेन सुपरिष्कृतम् ||
KK-07-05-137-024a	अमानुषं कर्म कृत्वा सप्त सन्धाय सायकान् |
KK-07-05-137-024c	तेभ्यो व्यसृजदायस्तः सूर्यरश्मिनिभान्प्रभुः ||
KK-07-05-137-025a	निरस्यन्निव देहेभ्यस्तनयानामसूंस्तव |
KK-07-05-137-025c	भीमसेनो महाराज पूर्ववैरमनुस्मरन् ||
KK-07-05-137-026a	ते क्षिप्ता भीमसेनेन शरा भारत भारतान् |
KK-07-05-137-026c	विदार्य खं समुत्पेतुः स्वर्णपुङ्खाः शिलाशिताः ||
KK-07-05-137-027a	तेषां विदार्य देहांस्ते शरा हेमविभूषिताः |
KK-07-05-137-027c	'भित्त्वाभित्त्वा क्षितिं जग्मुस्तेषामेवासुभिःः सह |'
KK-07-05-137-027e	व्यराजन्त महाराज सुपर्णा इव खेचराः ||
KK-07-05-137-028a	शोणितादिग्धवाजाग्राः सप्त हेमपरिष्कृताः |
KK-07-05-137-028c	पुत्राणां तव राजेन्द्र पीत्वा शोणितमुद्गताः ||
KK-07-05-137-029a	ते शरैर्भिन्नमर्माणो रथेभ्यः प्रापतन्क्षितौ |
KK-07-05-137-029c	गिरिसानुरुहा भग्ना द्विपेनेव महाद्रुमाः ||
KK-07-05-137-030a	शत्रुञ्जयः शत्रुसहश्चित्रश्चित्रायुधो दृढः |
KK-07-05-137-030c	चित्रसेनो विकर्णश्च सप्तैते विनिपातिताः ||
KK-07-05-137-031a	[पुत्राणां तव सर्वेषां निहतानां वृकोदरः |
KK-07-05-137-031c	शोचत्यतिभृशं दुःखाद्विकर्णं पाण्डवः प्रियम् ||
KK-07-05-137-032a	प्रतिज्ञेयं मया वृत्ता निहन्तव्यास्तु संयुगे |
KK-07-05-137-032c	विकर्ण तेनासि हतः प्रतिज्ञा रक्षिता मया ||
KK-07-05-137-033a	त्वमागाः समरं वीर क्षात्रं धर्ममनुस्मरन् |
KK-07-05-137-033c	ततो विनिहतः सङ्ख्ये युद्धधर्मो हि निष्ठुरः ||
KK-07-05-137-034a	विशेषतो हि नृपतेस्तथाऽस्माकं हिते रतः |
KK-07-05-137-034c	न्यायतोन्यायतो वाऽपि हतः शेते महाद्युतिः ||
KK-07-05-137-035a	अगाधबुद्धिर्गाङ्गेयः क्षितौ सुरगुरोः समः |
KK-07-05-137-035c	त्याजितः समरे प्राणांस्तस्माद्युद्धं हि निष्ठुरम् ||]
KK-07-05-137-036	सञ्जय उवाच 	
KK-07-05-137-036a	तान्निहत्य महाबाहू राधेयस्यैव पश्यतः |
KK-07-05-137-036c	सिंहनादरवं घोरमसृजत्पाण्डुनन्दनः ||
KK-07-05-137-037a	स रवस्तस्य शूरस्य धर्मराजस्य भारत |
KK-07-05-137-037c	आचख्याविव तद्युद्धं विजयं चात्मनो महत् ||
KK-07-05-137-038a	तं श्रुत्वा तु महानादं भीमसेनस्य धन्विनः |
KK-07-05-137-038c	बभूव परमा प्रीतिर्धर्मराजस्य धीमतः ||
KK-07-05-137-039a	ततो हृष्टो राजन्वादित्राणां महास्वनैः |
KK-07-05-137-039c	सिंहनादरवं भ्रातुः प्रतिजग्राह पाण्डवः ||
KK-07-05-137-040a	हर्षेण महता युक्तः कृतसञ्ज्ञे वृकोदरे |
KK-07-05-137-040c	अभ्ययात्समरे द्रोणं सर्वशस्त्रभृतां वरः ||
KK-07-05-137-041a	एकत्रिंशन्महाराज पुत्रांस्तव निपातितान् |
KK-07-05-137-041c	हतान्दुर्योधनो दृष्ट्वा क्षत्तुः सस्मार तद्वचः ||
KK-07-05-137-042a	तदिदं समनुप्राप्तं क्षत्तुर्नैःश्रेयसं वचः | 
KK-07-05-137-042c	इति सञ्चिन्त्य ते पुत्रो नोत्तरं प्रत्यपद्यत ||
KK-07-05-137-043a	यद्द्यूतकाले दुर्बुद्धिरब्रवीत्तनयस्तव |
KK-07-05-137-043c	सभामानाय्य पाञ्चालीं कर्णेन सहितोऽल्पधीः ||	
KK-07-05-137-044a	यच्च कर्णोऽब्रवीत्कृष्णां सभायां परुषं वचः |
KK-07-05-137-044c	प्रमुखे पाण्डुपुत्राणां तव चैव विशाम्पते |
KK-07-05-137-044e	शृण्वतस्तव राजेन्द्र कौरवाणां च सर्वशः ||
KK-07-05-137-045a	विनष्टाः पाण्डवाः कृष्णे शाश्वतं नरकं गताः |
KK-07-05-137-045c	पतिमन्यं वृणीष्वेति तस्येदं फलमागतम् ||
KK-07-05-137-046a	यच्च षण्डतिलादीनि परुषाणि तवात्मजैः |
KK-07-05-137-046c	श्रावितास्ते महात्मानः पाण्डवाः कोपयिष्णुभिः ||
KK-07-05-137-047a	तं भीमसेनः क्रोधाग्निं त्रयोदश समाः स्थितम् |
KK-07-05-137-047c	उद्गिरंस्तव पुत्राणामन्तं गच्छति पाण्डवः ||
KK-07-05-137-048a	विलपंश्च बहु क्षत्ता शमं नालभत त्वयि |
KK-07-05-137-048c	सपुत्रो भरतश्रेष्ठ तस्य भुङ्क्ष्व फलोदयम् ||
KK-07-05-137-049a	त्वया वृद्धेन धीरेण कार्यतत्त्वार्थदर्शिना |
KK-07-05-137-049c	न कृतं सुहृदां वाक्यं दैवमत्र परायणम् ||
KK-07-05-137-050a	तन्मा शुचो नरव्याघ्र तवैवापनयो महान् |
KK-07-05-137-050c	विनाशहेतुः पुत्राणां भवानेव मतो मम ||
KK-07-05-137-051a	हतो विकर्णो राजेन्द्र चित्रसेनश्च वीर्यवान् |
KK-07-05-137-051c	प्रवराश्चात्मजानां ते सुताश्चान्ये महारथाः ||
KK-07-05-137-052a	यानन्यान्ददृशे भीमश्चक्षुर्विषयमागतान् |
KK-07-05-137-052c	पुत्रांस्तव महाराज त्वरया ताञ्जघान ह ||
KK-07-05-137-053a	त्वत्कृते ह्यहमद्राक्षं दह्यमानां वरूथिनीम् |
KK-07-05-137-053c	सहस्रशः शरैर्मुक्तैः पाण्डवेन वृषेण च || ||
	
इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तत्रिंशदधिकशततमोऽध्यायः ॥ 137 ॥

07-05-137-31 घ. ड. पुस्तकयोरिमे कुण्डलिनाः पञ्च श्लोका अधिका दृश्यन्ते || 07-05-137-42 नैःश्रेयसं निश्चितं श्रेयःसाधनम् || सप्तत्रिंशदधिकशततमोऽध्यायः ॥
