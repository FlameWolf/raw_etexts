श्रीः
अध्यायः 171
द्रोणधृष्टद्युम्नादीनां सङ्कुलयुद्धम् ॥ 1 ॥
001	सञ्जय उवाच 
001a	तस्मिन्सुतुमुले युद्धे वर्तमाने भयावहे ।
001c	धृष्टद्युम्नो महाराज द्रोणमेवाभ्यवर्तत ॥
002a	सन्दधानो धनुःश्रेष्ठं ज्यां विकुर्षन्पुनःपुनः ।
002c	अभ्यद्रवत द्रोणस्य रथं रुक्मविभूषितम् ॥
003a	धृष्टद्युम्नमथायान्तं द्रोणस्यान्तचिकीर्षया ।
003c	परिवव्रुर्महाराज पाञ्चालाः पाण्डवैः सह ॥
004a	तथा परिवृतं दृष्ट्वा द्रोणमाचार्यसत्तमम् ।
004c	पुत्रास्ते सर्वतो यत्ता ररक्षुर्द्रोणमाहवे ॥
005a	बलार्णवौ ततस्तौ तु समेयातां निशामुखे ।
005c	वातोद्धूतौ क्षुब्धसत्वौ भैरवौ सागराविव ॥
006a	ततो द्रोणं महाराज पाञ्चाल्यः पञ्चभिः शरैः ।
006c	विव्याध हृदये तूर्णं सिंहनादं ननाद च ॥
007a	तं द्रोणः पञ्चविंशत्या विद्ध्वा भारत संयुगे ।
007c	चिच्छेदान्येन भल्लेन धनुरस्य महास्वनम् ॥
008a	धृष्टद्युम्नस्तु निर्विद्धो द्रोणेन भरतर्षभ ।
008c	उत्ससर्ज धनुस्तूर्णं सन्दश्य दशनच्छदम् ॥
009a	ततः क्रुद्धो महाराज धृष्टद्युम्नः प्रतापवान् ।
009c	आददेऽन्यद्धनुःश्रेष्ठं द्रोणस्यान्तचिकीर्षया ॥
010a	विकृष्य च धनुश्चित्रमाकर्णात्परवीरहा ।
010c	द्रोणस्यानत्करं घोरं व्यसृजत्सायकं ततः ॥
011a	स विसृष्टो बलवता शरो घोरो महामृधे ।
011c	भासयामास तत्सैन्यं दिवाकर इवोदितः ॥
012a	तं तु दृष्ट्वा शरं घोरं देवगन्धर्वमानवाः ।
012c	स्वस्त्यस्तु समरे राजन्द्रोणायेत्यब्रुवन्वचः ॥
013a	तं तु सायकमायान्तमाचार्यस्य रथं प्रति ।
013c	कर्णो द्वादशधा राजंश्चिच्छेद कृतहस्तवत् ॥
014a	स च्छिन्नो बहुधा राजन्सूतपुत्रेण धन्विना ।
014c	निपपात शरस्तूर्णं निर्विषो भुजगो यथा ॥
015a	`छित्त्वा तु समरे बाणं शरैः सन्नतपर्वभिः ।'
015c	धृष्टद्युम्नं ततः कर्णो विव्याध दशभिः शरैः ॥
016a	पञ्चभिर्द्रोणपुत्रस्तु स्वयं द्रोणस्तु सप्तभिः ।
016c	शल्यश्च दशभिर्बाणैस्त्रिभिर्दुःशासनस्तथा ॥
017a	दुर्योधनस्तु विंशत्या शकुनिश्चापि पञ्चभिः ।
017c	पाञ्चाल्यं त्वरयाऽविध्यन्सर्व एव महारथाः ॥
018a	स विद्धः सप्तभिर्घोरैर्द्रोणस्यार्थे महाहवे ।
018c	सर्वानसम्भ्रमाद्राजन्प्रत्यविद्ध्यत्त्रिभिस्त्रिभिः ।
018e	द्रोणं द्रौणिं च कर्णं च विव्याध च तवात्मजम् ॥
019a	ते भिन्ना धन्विना तेन धृष्टद्युम्नं पुनर्मृधे ।
019c	विव्यधुः पञ्चभिस्तूर्णमेकैको रथिनां वरः ॥
020a	द्रुमसेनस्तु सङ्क्रुद्धो राजन्विव्याध पत्रिणा ।
020c	त्रिभिश्चान्यैः शरैस्तूर्णं तिष्ठ तिष्ठेति चाब्रवीत् ॥
021a	स तु तं प्रतिविव्याध त्रिभिस्तीक्ष्णैरजिह्मगैः ।
021c	स्वर्णपुङ्खैः शिलाधौतैः प्राणान्तकरणैर्युधि ॥
022a	भल्लेनान्येन तु पुनः सुवर्णोज्ज्वलकुण्डलम् ।
022c	निचकर्त शिरः कायाद्द्रुमसेनस्य वीर्यवान् ॥
023a	तच्छिरो न्यपतद्भूमौ सन्दष्टौष्ठपुटं रणे ।
023c	महावातसमुद्धूतं पक्वं तालफलं यथा ॥
024a	तान्स विद्ध्वा पुनर्योधान्वीरः सुनिशितैः शरैः ।
024c	राधेयस्याच्छिनद्भल्लैः कार्मुकं चित्रयोधिनः ॥
025a	न तु तन्ममृषे कर्णो धनुषश्छेदनं तथा ।
025c	निकर्तनमिवात्युग्रं लाङ्गूलस्य महाहरिः ॥
026a	सोऽन्यद्धनुः समादाय क्रोधरक्तेक्षणः श्वसन् ।
026c	अभ्यद्रवच्छरौघैस्तं धृष्टद्युम्नं महाबलम् ॥
027a	दृष्ट्वा कर्णं तु संरब्धं ते वीराः षड्रथर्षभाः ।
027c	पाञ्चाल्यपुत्रं त्वरिताः परिवव्रुर्जिघांसया ॥
028a	षण्णां योधप्रवीराणां तावकानां पुरस्कृतम् ।
028c	मृत्योरास्यमनुप्राप्तं धृष्टद्युम्नमममंस्महि ॥
029a	पतस्मिन्नेव काले तु दाशार्हो विकिरञ्छरान् ।
029c	धृष्टद्युम्नं पराक्रान्तं सात्यकिः प्रत्यपद्यत ॥
030a	तमायान्तं महेष्वासं सात्यकिं युद्धदुर्मदम् ।
030c	राधेयो दशभिर्बाणैः प्रत्यविध्यदजिह्मगैः ॥
031a	तं सात्यकिर्महाराज विव्याध दशभिः शरैः ।
031c	पश्यतां सर्ववीराणां मा गास्तिष्ठेति चाब्रवीत् ॥
032a	स सात्यकेस्तु बलिनः कर्णस्य च महात्मनः ।
032c	आसीत्समागमो राजन्बलिवासवयोरिव ॥
033a	त्रासयन्रथघोषेण क्षत्रियान्क्षत्रियर्षभः ।
033c	राजीवलोचनं कर्णं सात्यकिः प्रत्यविध्यत ॥
034a	कम्पयन्निव घोषेण धनुषो वसुधां बली ।
034c	सूतपुत्रो महाराज सात्यकिं प्रत्ययोधयत् ॥
035a	विपाठकर्णिनाराचैर्वत्सदन्तैः क्षुरैरपि ।
035c	कर्णः शरशतैश्चापि शैनेयं प्रत्यनिद्ध्यत ॥
036a	तथैव युध्यमानोऽपि वृष्णीनां प्रवरो युधि ।
036c	अभ्यवर्षच्छरैः कर्णं तद्युद्धमभवत्समम् ॥
037a	तावकाश्च महाराज कर्णपुत्रश्च दंशितः ।
037c	सात्यकिं विव्यधुस्तूर्ण समन्तान्निशितैः शरैः ॥
038a	अस्त्रैरस्त्राणि संवार्य तेषां कर्णस्य वा विभो ।
038c	अविद्ध्यत्सात्यकिः क्रुद्धो वृषसेनं स्तनान्तरे ॥
039a	तेन बाणेन निर्विद्धो वृषसेनो विशाम्पते ।
039c	न्यपतत्स रथे मूढो धनुरुत्सृज्य वीर्यवान् ॥
040a	ततः कर्णो हतं मत्वा वृषसेनं महारथम् ।
040c	पुत्रशोकाभिसन्तप्तः सात्यकिं प्रत्यपीडयत् ॥
041a	पीड्यमानस्तु कर्णेन युयुधानो महारथः ।
041c	विव्याध बहुभिः कर्णं त्वरमाणः पुनःपुनः ॥
042a	स कर्णं दशभिर्विद्ध्वा वृषसेनं च सप्तभिः ।
042c	स हस्तावापधनुषी तयोश्चिच्छेद सात्वतः ॥
043a	तावन्ये धनुषी सज्जे कृत्वा शत्रुभयङ्करे |
043c	युयुधानमविध्येतां समन्तान्निशितैः शरैः ॥
044a	वर्तमाने तु सङ्ग्रामे तस्मिन्वीरवरक्षये ।
044c	अतीव शुश्रुवे राजन्गाण्डीवस्य महास्वनः ॥
045a	श्रुत्वा तु रथनिर्घोषं गाण्डीवस्य च निःस्वनम् ।
045c	सूतपुत्रोऽब्रवीद्राजन्दुर्योधनमिदं वचः ॥
046a	एष सर्वां चमूं हत्वा मुख्यांश्चैव नरर्षभान् ।
046c	पौरवांश्च महेष्वासो विक्षिपन्नुत्तमं धनुः ॥
047a	पार्थो विजयते तत्र गाण्डीवनिनदो महान् ।
047c	श्रूयते रथघोषश्च वासवस्येव नर्दतः ॥
048a	करोति पाण्डवो व्यक्तं कर्मौपयिकमात्मनः ।
048c	एषा विदार्यते राजन्बहुधा भारती चमूः ॥
049a	विप्रकीर्णान्यनीकानि न हि तिष्ठन्ति कर्हिचित् ।
049c	वातेनेव समुद्धूतमभ्रजालं विदीर्यते ॥
050ac	सव्यसाचिनमासाद्य भिन्ना नौरिव सागरे ॥
051a	द्रवतां योधमुख्यानां गाण्डीवप्रेषितैः शरैः ।
051c	विद्धानां शतशो राजञ्श्रूयते निःस्वनो महान् ॥
052a	शृणु दुन्दुभिनिर्घोषमर्जुनस्य रथं प्रति ।
052c	निशीथे राजशार्दूल स्तनयित्नोरिवाम्बरे ॥
053a	हाहाकाररवांश्चैव सिंहनादांश्च पुष्कलान् ।
053c	शृणु शब्दान्बहुविधानर्जुनस्य रथं प्रति ॥
054a	अयं मध्ये स्थितोऽस्माकं सात्यकिः सात्वतां वरः ।
054c	इह चेल्लभ्यते लक्ष्यं कृत्स्नाञ्जेष्यामहे परान् ॥
055a	एष पाञ्चालराजस्य पुत्रो द्रोणेन सङ्गतः ।
055c	सर्वतः संवृतो योधैः शूरैश्च रथसत्तमैः ॥
056a	सात्यकिं यदि हन्याम धृष्टद्युम्नं च पार्षतम् ।
056c	असंशयं महाराज ध्रुवो नो विजयो भवेत् ॥
057a	सौभद्रवदिमौ वीरौ परिवार्य महारथौ ।
057c	प्रयतामो महाराज निहन्तुं वृष्णिपार्षतौ ॥
058a	सव्यसाची पुरोऽभ्येति द्रोणानीकाय भारत ।
058c	संसक्तं सात्यकिं ज्ञात्वा बहुभिः कुरुपुङ्गवैः ॥
059a	तत्र गच्छन्तु बहवः प्रवरा रथसत्तमाः ।
059c	यावत्पार्थो न जानाति सात्यकिं बहुभिर्वृतम् ॥
060a	ते त्वरध्वं तथा शूराः शराणां मोक्षणे भृशम् ।
060c	यथा त्विह व्रजत्येष परलोकाय माधवः ।
060e	तथा कुरु महाराज सुनीत्या सुप्रयुक्तया ॥
061a	कर्णस्य मतमास्थाय पुत्रस्ते प्राह सौबलम् ।
061c	यथेन्द्रः समरे राजन्प्राह विष्णुं यशस्विनम् ॥
062a	वृतः सहस्रैर्दशभिर्गजानामनिवर्तिनाम् ।
062c	रथैश्च दशसाहस्रैस्तूर्णं याहि धनञ्जयम् ||
063a	दुःशासनो दुर्विषहः सुबाहुर्दुःप्रधर्षणः ।
063c	एते त्वामनुयास्यन्ति पत्तिभिर्बहुभिर्वृताः ॥
064a	जहि कृष्णौ महाबाहो धर्मराजं च मातुल ।
064c	नकुलं सहदेवं च भीमसेनं तथैव च ॥
065a	देवानामिव देवेन्द्रे जयाशा त्वयि मे स्थिता ।
065c	जहि मातुल कौन्तेयानसुरानिव पावकिः ॥
066a	एवमुक्तो ययौ पार्थान्पुत्रेण तव सौबलः ।
066c	महत्या सेनया सार्धं सह पुत्रैश्च ते विभो ॥
067a	प्रियार्थं तव पुत्राणां दिधक्षुः पाण्डुनन्दनान् ।
067c	ततः प्रववृते युद्धं तावकानां परैः सह ॥
068a	प्रयाते सौबले राजन्पाण्डवानामनीकिनीम् ।
068c	बलेन महता युक्तः सूतपुत्रस्तु सात्वतम् ॥
069a	अभ्ययात्त्वरितो युद्धे किरञ्शरशतान्बहून् ।
069c	तथैव पार्थिवाः सर्वे सात्यकिं पर्यवारयन् ॥
070a	भारद्वाजस्ततो गत्वा धृष्टद्युम्नरथं प्रति ।
070c	महद्युद्धं तदासीत्तु द्रोणस्य निशि भारत ।
070e	धृष्टद्युम्नेन वीरेण पाञ्चालैश्च सहाद्भुतम् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकसप्तत्यधिकशततमोऽध्यायः ॥ 171 ॥

5-171-20 द्युमत्सेन इति पाठान्तरम् ॥ 5-171-25 हरिः सिंहः ॥ 5-171-27 षड्रथर्षभाः दुर्योधनदुःशसासनद्रोणकर्णशल्यशकुनयः ॥ 5-171-48 औपयिकं युक्तम् ॥ 5-171-54 इह सात्यकिरूपं लक्ष्यं लभ्यतेचेत् । अयं वशीक्रियते चेदित्यर्थः ॥ 5-171-60 माधवो मधुवंशजः सात्यकिः ॥ 5-171-65 पावकिः स्कन्दः ॥ एकसप्तत्यधिकशततमोऽध्यायः ॥
