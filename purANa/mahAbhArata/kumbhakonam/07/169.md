श्रीः
अध्यायः 169
सङ्कुलयुद्धम् ॥ 1 ॥
KK-07-06-169-001	सञ्जय उवाच 
KK-07-06-169-001a	शतानीकं शरैस्तूर्णं निर्दहन्तं चमूं तव ।
KK-07-06-169-001c	चित्रसेनस्तव सुतो वारयामास भारत ॥
KK-07-06-169-002a	नाकुलिश्चित्रसेनं तु विद्ध्वा पञ्चभिराशुगैः ।
KK-07-06-169-002c	स तु तं प्रतिविव्याध दशभिर्निशितैः शरैः ॥
KK-07-06-169-003a	चित्रसेनो महाराज शतानीकं पुनर्युधि ।
KK-07-06-169-003c	नवभिर्निशितैर्बाणैराजघान स्तनान्तरे ॥
KK-07-06-169-004a	नाकुलिस्तस्य विशिखैर्वर्म सन्नतपर्वभिः ।
KK-07-06-169-004c	गात्रात्सञ्च्यावयामास तदद्भुतमिवाभवत् ॥
KK-07-06-169-005a	सोपेतवर्मा पुत्रस्ते विरराज भृशं नृप ।
KK-07-06-169-005c	उत्सृज्य काले राजेन्द्र निर्मोकमिव पन्नगः ॥
KK-07-06-169-006a	ततोऽस्य निशितैर्बाणैर्ध्वजं चिच्छेद नाकुलिः ।
KK-07-06-169-006c	धनुश्चैव महाराज यतमानस्य संयुगे ॥
KK-07-06-169-007a	स च्छिन्नधन्वा समरे विवर्मा च महारथः ।
KK-07-06-169-007c	धनुरन्यन्महाराज जग्राहारिविदारणम् ॥
KK-07-06-169-008a	ततस्तूर्णं चित्रसेनो नाकुलिं नवभिः शरैः ।
KK-07-06-169-008c	विव्याध समरे क्रुद्धो भरतानां महारथः ॥
KK-07-06-169-009a	शतानीकोऽथ सङ्क्रुद्धश्चित्रसेनस्य मारिष ।
KK-07-06-169-009c	जघान चतुरो वाहान्सारथिं च नरोत्तमः ॥
KK-07-06-169-010a	अवप्लुत्य रथात्तस्माच्चित्रसेनो महारथः ।
KK-07-06-169-010c	नाकुलिं पञ्चविंशत्या शराणामार्दयद्बली ॥
KK-07-06-169-011a	तस्य तत्कुर्वतः कर्म नकुलस्य सुतो रणे ।
KK-07-06-169-011c	अर्धचन्द्रेण चिच्छेद चापं रत्नविभूषितम् ॥
KK-07-06-169-012a	स च्छिन्नधन्वा विरथो हताश्वो हतसारथिः ।
KK-07-06-169-012c	आरुरोह रथं तूर्णं हार्दिक्यस्य महात्मनः ॥
KK-07-06-169-013a	द्रुपदं तु सहानीकं द्रोणप्रेप्सुं महारथम् ।
KK-07-06-169-013c	वृषसेनोऽभ्ययात्तूर्णं किरञ्शरशतैस्तदा ॥
KK-07-06-169-014a	यज्ञसेनस्तु समरे कर्णपुत्रं महारथम् ।
KK-07-06-169-014c	षष्ट्या शराणां विव्याध बाह्वोरुरसि चानघ ॥
KK-07-06-169-015a	वृषसेनस्तु सङ्क्रुद्धो यज्ञसेनं रथे स्थितम् ।
KK-07-06-169-015c	बहुभिः सायकैस्तीक्ष्णैराजघान स्तनान्तरे ॥
KK-07-06-169-016a	तावुभौ शरनुन्नाङ्गौ शरकण्टकितौ रणे ।
KK-07-06-169-016c	व्यभ्राजेतां महाराज श्वाविधौ शललैरिव ॥
KK-07-06-169-017a	रुक्मपुङ्खैः प्रसन्नाग्रैः शरैश्छिन्नतनुच्छदौ ।
KK-07-06-169-017c	रुधिरौघपरिक्लिन्नौ व्यभ्राजेतां महामृधे ॥
KK-07-06-169-018a	तपनीयनिभौ चित्रौ कल्पवृक्षाविवाद्भुतौ ।
KK-07-06-169-018c	किंशुकाविव चोत्फुल्लौ व्यकाशेतां रणाजिरे ॥
KK-07-06-169-019a	वृषसेनस्ततो राजन्द्रुपदं नवभिः शरैः ।
KK-07-06-169-019c	विद्ध्वा विव्याध सप्तत्या पुनरन्यैस्त्रिभिस्त्रिभिः ॥
KK-07-06-169-020a	ततः शरसहस्राणि विमुञ्चन्विबभौ तदा ।
KK-07-06-169-020c	कर्णपुत्रो महाराज वर्षमाण इवाम्बुदः ॥
KK-07-06-169-021a	[द्रुपदस्तु ततः क्रुद्धो वृषसेनस्य कार्मुकम् ।
KK-07-06-169-021c	द्विधा चिच्छेद भल्लेन पीतेन निशितेन च ॥
KK-07-06-169-022a	सोऽन्यत्कार्मुकमादाय रुक्मबद्धं नवं दृढम् ।
KK-07-06-169-022c	तूणादाकृष्य विमलं भल्लं पीतं शितं दृढम् ॥
KK-07-06-169-023a	कार्मुके योजयित्वा तं द्रुपदं सन्निरीक्ष्य च ।
KK-07-06-169-023c	आकर्णपूर्णं मुमुचे त्रासयन्सर्वसोमकान् ॥
KK-07-06-169-024a	हृदयं तस्य भित्त्वा च जगाम वसुधातलम् ।
KK-07-06-169-024c	कश्मलं प्राविशद्राजा वृषसेनशराहतः ॥
KK-07-06-169-025a	सारथिस्तमपोवाह स्मरन्सारथिचेष्टितम् ।
KK-07-06-169-025c	तस्मिन्प्रभग्ने राजेन्द्र पाञ्चालानां महारथे ॥]
KK-07-06-169-026a	ततस्तु द्रुपदानीकं शरैश्छिन्नतनुच्छदम् ।
KK-07-06-169-026c	सम्प्राद्रवद्रणाद्राजन्निशीथे भैरवे सति ॥
KK-07-06-169-027a	प्रदीपैरपरित्यक्तैर्ज्वलद्भिस्तैः समन्ततः ।
KK-07-06-169-027c	व्यराजद्वसुधा तत्र वीताभ्रा द्यौरिव ग्रहैः ॥
KK-07-06-169-028a	तथाङ्गदैर्निपतितैर्व्यराजत वसुन्धरा ।
KK-07-06-169-028c	प्रावृट्काले महाराज विद्युद्भिरिव तोयदः ॥
KK-07-06-169-029a	ततः कर्णसुतात्त्रस्ताः सोमका विप्रदुद्रुवुः ।
KK-07-06-169-029c	यथेन्द्रभयवित्रस्ता दानवास्तारकामये ॥
KK-07-06-169-030a	तेनार्द्यमानाः समरे द्रवमाणाश्च सोमकाः ।
KK-07-06-169-030c	व्यराजन्त महाराज प्रदीपैरवभासिताः ॥
KK-07-06-169-031a	तांस्तु निर्जित्य समरे कर्णपुत्रो व्यरोचत ।
KK-07-06-169-031c	मध्यन्दिनमनुप्राप्तो घर्मांशुरिव भारत ॥
KK-07-06-169-032a	तेषु राजसहस्रेषु तावकेषु परेषु च ।
KK-07-06-169-032c	एक एव ज्वलंस्तस्थौ वृषसेनः प्रतापवान् ॥ 
KK-07-06-169-033a	स विजित्य रणे शूरान्सोमकानां महारथान् ।
KK-07-06-169-033c	जगाम त्वरितस्तत्र यत्र राजा युधिष्ठिरः ॥
KK-07-06-169-034a	प्रतिविन्ध्यमथ क्रुद्धं प्रदहन्तं रणे रिपून् ।
KK-07-06-169-034c	दुःशासनस्तव सुतः प्रत्यगच्छन्महारथः ॥
KK-07-06-169-035a	तयोः समागमो राजंश्चित्ररूपो बभूव ह ।
KK-07-06-169-035c	व्यपेतजलदे व्योम्नि बुधभास्करयोरिव ॥
KK-07-06-169-036a	प्रतिविन्ध्यं तु समरे कुर्वाणं कर्म दुष्करम् ।
KK-07-06-169-036c	`अपूजयन्महाराज तव सैन्ये महारथाः ।'
KK-07-06-169-036e	दुःशासनस्त्रिभिर्बाणैर्ललाटे समविध्यत ॥
KK-07-06-169-037a	सोऽतिविद्धो बलवता तव पुत्रेण धन्विना ।
KK-07-06-169-037c	विरराज महाबाहुः सशृङ्ग इव पर्वतः ॥
KK-07-06-169-038a	दुःशासनं तु समरे प्रतिविन्ध्यो महारथः ।
KK-07-06-169-038c	नवभिः सायकैर्विद्ध्वा पुनर्विव्याध सप्तभिः ॥
KK-07-06-169-039a	तत्र भारत पुत्रस्ते कृतवान्कर्म दुष्करम् ।
KK-07-06-169-039c	प्रतिविन्ध्यहयानुग्रैः पातयामास सायकैः ॥
KK-07-06-169-040a	सारथिं चास्य भल्लेन ध्वजं च समपातयत् ।
KK-07-06-169-040c	रथं च तिलशो राजन्व्यधमत्तस्य धन्विनः ॥
KK-07-06-169-041a	पताकाश्च सतूणीरा रश्मीन्योक्त्राणि च प्रभो ।
KK-07-06-169-041c	चिच्छेद तिलशः क्रुद्धःशरैः सन्नतपर्वभिः ॥
KK-07-06-169-042a	विरथः स तु धर्मात्मा धनुष्पाणिरवस्थितः ।
KK-07-06-169-042c	अयोधयत्तव सुतं किरञ्शरशतान्बहून् ॥
KK-07-06-169-043a	क्षुरप्रेण धनुस्तस्य चिच्छेद तनयस्तव ।
KK-07-06-169-043c	अथैनं दशभिर्बाणेश्छिन्नधन्वानमार्दयत् ॥
KK-07-06-169-044a	तं दृष्ट्वा विरथं तत्र भ्रातरोऽस्य महारथाः ।
KK-07-06-169-044c	अन्ववर्तन्त सङ्ग्रामे महत्या सेनया सह ॥
KK-07-06-169-045a	आप्लुतः स ततो यानं सुतसोमस्य भास्वरम् ।
KK-07-06-169-045c	धनुर्गृह्य महाराज विव्याध तनयं तव ॥
KK-07-06-169-046a	ततस्तु तावकाः सर्वे परिवार्य सुतं तव ।
KK-07-06-169-046c	अभ्यवर्तन्त वेगेन महत्या सेनया वृताः ॥
KK-07-06-169-047a	ततः प्रववृते युद्धं तव तेषां च भारत ।
KK-07-06-169-047c	निशीथे दारुणे काले यमराष्ट्रविवर्धनम् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकोनसप्तत्यधिकशततमोऽध्यायः ॥ 169 ॥

5-169-20 कुण्डलिताः पञ्च श्लोकाः घ.ङ.झ.पुस्तकेष्वेव सन्ति ॥
