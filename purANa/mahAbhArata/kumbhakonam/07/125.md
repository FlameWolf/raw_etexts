श्रीः
अध्यायः 125
द्रोणपराक्रमवर्णनम् ॥ 1 ॥
001	सञ्जय उवाच 
001a	अपराह्णे महाराज सङ्ग्रामः सुमहानभूत् ।
001c	पर्जन्यसमनिर्घोषः पुनर्द्रोणस्य सोमकैः ॥
002a	शोणाश्वं रथमास्थाय नरवीरः समाहितः ।
002c	समरेऽभ्यद्रवत्पाण्डूञ्जवमास्थाय मध्यमम् ॥
003a	तव प्रियहिते युक्तो महेष्वासो महाबलः ।
003c	चित्रपुङ्खैः शितैर्बाणैः कलशोत्तमसम्भवः ।
003e	`जघान सोमकान्राजन्सृञ्जयान्केकयानपि ॥'
004a	वरान्वरान्हि योधानां विचिन्वन्निव भारत ।
004c	आक्रीडत रणे राजन्भारद्वाजः प्रतापवान् ॥
005a	तमभ्ययाद्बृहत्क्षत्रः केकयानां महारथः ।
005c	भातॄणां नृप पञ्चानां श्रेष्ठः समरकर्कशः ॥
006a	विमुञ्चन्विशिखांस्तीक्ष्णानाचार्यं भृशमार्दयत् ।
006c	महामेघो यथा वर्षं विमुञ्चन्गन्धमादने ॥
007a	तस्य द्रोणो महाराज स्वर्णपुङ्खाञ्शिलाशितान् ।
007c	प्रेषयामास सङ्क्रुद्धः सायकान्दश पञ्च च ॥
008a	तांस्तु द्रोणविनिर्मुक्तान्क्रुद्धाशीविषसन्निभान् ।
008c	एकैकं पञ्चभिर्बाणैर्युधि चिच्छेद हृष्टवत् ॥
009a	तदस्य लाघवं दृष्ट्वा प्रहस्य द्विजपुङ्गवः ।
009c	प्रेषयामास विशिखानष्टौ सन्नतपर्वणः ॥
010a	तान्दृष्ट्वा पततस्तूर्णं द्रोणचापच्युताञ्शरान् ।
010c	अवारयच्छरैरेव तावद्भिर्निशितैर्मृधे ॥
011a	ततोऽभवन्महाराज तव सैन्यस्य विस्मयः ।
011c	बृहत्क्षत्रेण तत्कर्म कृतं दृष्ट्वा सुदुष्करम् ॥
012a	ततो द्रोणो महाराज बृहत्क्षत्रं विशेषयन् ।
012c	प्रादुश्चक्रे रणे दिव्यं ब्राह्ममस्त्रं सुदुर्जयम् ॥
013a	कैकेयोऽस्त्रं समालोक्य मुक्तं द्रोणेन संयुगे ।
013c	ब्रह्मास्त्रेणैव राजेन्द्र ब्राह्ममस्त्रमशातयत् ॥
014a	ततोऽस्त्रे निहते ब्राह्मे बृहत्क्षत्रस्तु भारत ।
014c	विव्याध ब्राह्मणं षष्ट्या स्वर्णपुङ्खैः शिलाशितैः ॥
015a	तं द्रोणो द्विपदां श्रेष्ठो नाराचेन समार्पयत् ।
015c	स तस्य कवचं भित्त्वा प्राविशद्धरणीतलम् ॥
016a	कृष्णसर्पो यथा मुक्तो वल्मीकं नृपसत्तम ।
016c	तथाऽत्यगान्महीं बाणो भित्त्वा कैकेयमाहवे ॥
017a	सोऽतिविद्धो महाराज कैकेयो द्रोणसायकैः ।
017c	क्रोधेन महताऽऽविष्टो व्यावृत्य नयने शुभे ॥
018a	द्रोणं विव्याध सप्तत्या स्वर्णपुङ्खैः शिलाशितैः ।
018c	सारथिं चास्य बाणेन भृशं मर्मस्वताडयत् ॥
019a	द्रोणस्तु बहुभिर्विद्धो बृहत्क्षत्रेण मारिष ।
019c	असृजद्विशिखांस्तीक्ष्णान्कैकेयस्य रथं प्रति ॥
020a	व्याकुलीकृत्य तं द्रोणो बृहत्क्षत्रं महारथम् ।
020c	अश्वांश्चतुर्भिर्न्यवधीच्चतुरोऽस्य पतत्त्रिभिः ॥
021a	सूतं चैकेन बाणेन रथनीडादपातयत् ।
021c	द्वाभ्यां ध्वजं च च्छत्रं च च्छित्त्वा भूमावपातयत् ॥
022a	ततः साधुविसृष्टेन नाराचेन द्विजर्षभः ।
022c	हृद्यविध्यद्बृहत्क्षत्रं स च्छिन्नहृदयोऽपतत् ॥
023a	बृहत्क्षत्रे हते राजन्केकयानां महारथे ।
023c	शैशुपालिरभिक्रुद्धो यन्तारमिदमब्रवीत् ॥
024a	सारथे याहि यत्रैष द्रोणस्तिष्ठति दंशितः ।
024c	विनिघ्नन्केकयान्सर्वान्पाञ्चालानां च वाहिनीम् ॥
025a	तस्य तद्वचनं श्रुत्वा सारथी रथिनां वरम् ।
025c	द्रोणाय प्रापयामास काम्भोजैर्जवनैर्हयैः ॥
026a	धृष्टकेतुश्च चेदीनामृषभोऽतिबलोदितः ।
026c	वधायाभ्यद्रवद्द्रोणं पतङ्ग इव पावकम् ॥
027a	सोऽविध्यत तदा द्रोणं षष्ट्या साश्वरथध्वजम् ।
027c	पुनश्चान्यैः सरैस्तीक्ष्णैः सुप्तं व्याघ्रं तुदन्निव ॥
028a	तस्य द्रोणो धनुर्मध्ये क्षुरप्रेण शितेन च |
028c	चकर्त गार्ध्रपत्रेण यतमानस्य शुष्मिणः ॥
029a	अथान्यद्धनुरादाय शैशुपालिर्महारथः ।
029c	विव्याध सायकैर्द्रोणं कङ्कबर्हिणवाजितैः ॥
030a	तस्य द्रोणो हयान्हत्वा चतुर्भिश्चतुरः शरैः ।
030c	सारथेश्च शिरः कायाच्चकर्त प्रहसन्निव ॥
031ac	अथैनं पञ्चविंशत्या सायकानां समार्पयत् ॥
032a	अवप्लुत्य रथाच्चैद्यो गदामादाय सत्वरः ।
032c	भारद्वाजाय चिक्षेप रुषितामिव पन्नगीम् ॥
033a	तामापतन्तीमालोक्य कालरात्रिमिवोद्यताम् ।
033c	अश्मसारमयीं गुर्वीं तपनीयविभूषिताम् ।
033e	शरैरनेकसाहस्रैर्भारद्वाजोऽच्छिनच्छितैः ॥
034a	सा छिन्ना बहुभिर्बाणैभारद्वाजेन मारिष ।
034c	गदा पपात कौरव्य नादयन्ती धरातलम् ॥
035a	गदां विनिहतां दृष्ट्वा धृष्टकेतुरमर्षणः ।
035c	तोमरं व्यसृजद्वीरः शक्तिं च कनकोज्ज्वलाम् ॥
036a	तोमरं पञ्चभिर्भित्त्वा शक्तिं चिच्छेद पञ्चभिः ।
036c	तौ जग्मतुर्महीं छिन्नौ सर्पाविव गरुत्मता ॥
037a	ततोऽस्य विशिखं तीक्ष्णं वधाय वधकाङ्क्षिणः ।
037c	प्रेषयामास समरे भारद्वाजः प्रतापवान् ॥
038a	स तस्य कवचं भित्त्वा हृदयं चामितौजसः ।
038c	अभ्यगाद्धरणीं बाणो हंसः पद्मवनं यथा ॥
039a	पतङ्गं हि ग्रसेच्चाषो यथा क्षुद्रं बुभुक्षितः ।
039c	तथा द्रोणोऽग्रसच्छूरो धृष्टकेतुं महाहवे ॥
040a	निहते चेदिराजे तु तत्खण्डं पित्र्यमाविशत् ।
040c	अमर्षवशमापन्नः पुत्रोऽस्य परमास्त्रवित् ॥
041a	तमपि प्रहसन्द्रोणः शरैर्निन्ये यमक्षयम् ।
041c	महाव्याघ्रो महारण्ये मृगशावं यथा बली ॥
042a	तेषु प्रक्षीयमाणेषु पाण्डवेयेषु भारत ।
042c	जरासन्धसुतो वीरः स्वयं द्रोणमुपाद्रवत् ॥
043a	स तु द्रोणं महाबाहुः शरधाराभिराहवे ।
043c	अदृश्यमकरोत्तूर्णं जलदो भास्करं यथा ॥
044a	तस्य तल्लाघवं दृष्ट्वा द्रोणः क्षत्रियमर्दनः ।
044c	व्यसृजत्सायकांस्तूर्णं शतशोऽथ सहस्रशः ॥
045a	छादयित्वा रणे द्रोणं रथस्थं रथिनां वरम् ।
045c	जारासन्धिं जघानाशु मिषतां सर्वधन्विनाम् ॥
046a	योयो विधीयते खण्डस्तंतं द्रोणोऽन्तकोपमः ।
046c	आदत्त सर्वभूतानि प्राप्ते काले यथान्तकः ॥
047a	ततो द्रोणो महाराज नाम विश्राव्य संयुगे ।
047c	शरैरनेकसाहस्रैः पाण्डवेयान्समावृणोत् ॥
048a	ते तु नामाङ्किता बाणा द्रोणेनास्ताः शिलाशिताः ।
048c	नरान्नागान्हयांश्चैव निजघ्नुः शतशो मृधे ॥
049a	ते वध्यमाना द्रोणेन शक्रेणेव महासुराः ।
049c	समकम्पन्त पाञ्चाला गावः शीतार्दिता इव ॥
050a	ततो निष्टानको घोरः पाण्डवानामजायत ।
050c	द्रोणेन वध्यमानेषु सैन्येषु भरतर्षभ ॥
051a	प्रताप्यमानाः सूर्येण हन्यमानाश्च सायकैः ।
051c	अन्वपद्यन्त पाञ्चालास्तदा सन्त्रस्तचेतसः ॥
052a	मोहिता बाणजालेन भारद्वाजेन संयुगे ।
052c	ऊरुग्राहगृहीतानां पाञ्चालानां महारथाः ॥
053a	चेदयश्च महाराज सृञ्जयाः काशिकोसलाः ।
053c	अभ्यद्रवन्त संहृष्टा भारद्वाजं युयुत्सया ॥
054a	ब्रुवन्तश्च रणेऽन्योन्यं चेदिपाञ्चालसृञ्जयाः ।
054c	हत द्रोणं हत द्रोणमिति ते द्रोणमभ्ययुः ॥
055a	यतन्तः पुरुषव्याघ्राः सर्वशक्त्या महाद्युतिम् ।
055c	निनीषवो रणे द्रोणं यमस्य सदनं प्रति ॥
056a	यतमानांस्तु तान्वीरान्भारद्वाजः शिलीमुखैः ।
056c	यमाय प्रेषयामास चेदिमुख्यान्विशेषतः ॥
057a	तेषु प्रक्षीयमाणेषु चेदिमुख्येषु सर्वशः ।
057c	पाञ्चालाः समकम्पन्त द्रोणसायकपीडिताः ॥
058a	प्राक्रोशन्भीमसेनं ते धृष्टद्युम्नं च भारत ।
058c	दृष्ट्वा द्रोणस्य कर्माणि तथारूपाणि मारिष ॥
059	भीम उवाच 
059a	ब्राह्मणेन तपो नूनं चरितं दुश्चरं महत् ।
059c	तथा हि युधि सङ्क्रुद्धो दहति क्षत्रियर्षभान् ॥
060a	धर्मो युद्धं क्षत्रियस्य ब्राह्मणस्य परं तपः ।
060c	तपस्वी कृतविद्यश्च प्रेक्षितेनापि निर्दहेत् ॥
061a	द्रोणाग्निमस्त्रसंस्पर्शं प्रविष्टाः क्षत्रियर्षभाः ।
061c	बहवो दुस्तरं घोरं यत्रादह्यन्त भारत ॥
062a	यथाबलं यथोत्साहं यथासत्वं महाद्युतिः ।
062c	मोहयन्सर्वभूतानि द्रोणो हन्ति बलानि नः ॥
063	सञ्जय उवाच 
063a	तस्य तद्वचनं श्रुत्वा क्षत्रधर्मा व्यवस्थितः ।
063c	अर्धचन्द्रेण चिच्छेद द्रोणस्य सशरं धनुः ॥
064ac	स संरब्धतरो भूत्वा द्रोणः क्षत्रियमर्दनः ॥
065a	अन्यत्कार्मुकमादाय भास्वरं वेगवत्तरम् ।
065c	तत्राधाय शरं तीक्ष्णं परानीकविशातनम् ॥
066a	आकर्णपूर्णमाचार्यो बलवानभ्यवासृजत् ।
066c	स हत्वा क्षत्रधर्माणं जगाम धरणीतलम् ॥
067a	स भिन्नहृदयो वाहान्न्यपतन्मेदिनीतले ।
067c	ततः सैन्यान्यकम्पन्त धृष्टद्युम्नसुते हते ॥
068a	अथ द्रोणं समारोहच्चेकितानो महाबलः ।
068c	स द्रोणं दशभिर्विद्ध्वा प्रत्यविद्ध्यत्स्तनान्तरे ॥
069a	चतुर्भिः सारथिं चास्य चतुर्भिश्चतुरो हयान् ।
069c	तमाचार्यस्त्रिभिर्बाणैर्बाह्वोरुरसि चार्दयत् ॥
070a	ध्वजं सप्तभिरुन्मथ्य यन्तारमवधीत्त्रिभिः ।
070c	तस्य सूते हते तेऽश्वा रथमादाय विद्रुताः ॥
071a	समरे शरसंवीता भारद्वाजेन मारिष ।
071c	चेकितानरथं दृष्ट्वा हताश्वं हतसारथिम् ॥
072a	तान्समेतान्रणे शूरांश्चेदिपाञ्चालसृञ्जयान् ।
072c	समन्ताद्द्रावयन्द्रोणो बह्वशोभत मारिष ॥
073a	आकर्णपलितः श्यामो वयसाऽशीतिपञ्चकः ।
073c	रणे पर्यचरद्द्रोणो वृद्धः षोडशवर्षवत् ॥
074a	अथ द्रोणं महाराज विचरन्तमभीतवत् ।
074c	वज्रहस्तममन्यन्त शत्रवः शत्रुसूदनम् ॥
075a	ततोऽब्रवीन्महाबाहुर्द्रुपदो बुद्धिमान्नृप ।
075c	लुब्धोऽयं क्षत्रियान्हन्ति व्याघ्रः क्षुद्रमृगानिव ॥
076a	कृच्छ्रान्दुर्योधनो लोकान्पापः प्राप्स्यति दुर्मतिः ।
076c	यस्य लोभाद्विनिहताः समरे क्षत्रियर्षभाः ॥
077a	शतशः शेरते भूमौ निकृत्ता गोवृषा इव ।
077c	रुधिरेण परीताङ्गाः श्वशृगालादनीकृताः ॥
078	सञ्जय उवाच 
078a	एवमुक्त्वा महाराज द्रुपदोऽक्षौहिणीपतिः ।
078c	पुरस्कृत्य रणे पार्थान्द्रोणमभ्यद्रवद्द्रुतम् ॥ ॥

इति श्रीमन्महाभारते द्रोणपर्वणि जयद्रथवधपर्वमि चतुर्दशदिवसयुद्धे पञ्चविंशत्यधिकशततमोऽध्यायः ॥ 125 ॥

5-125-50 निष्टानकः कष्टस्वनः ॥ 5-125-52 ऊरुग्राहः ऊरुस्तम्भः ॥ 5-125-73 आकर्णमुपागतं पलितं केशादेः शौक्ल्यं यस्य । वयसा कालपिण्डसंयोगेन । अशीतिपञ्चकः चतुःशताब्दः ॥ 5-125-125 पञ्चविंशत्यधिकशततमोऽध्यायः ॥
