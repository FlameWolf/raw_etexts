श्रीः
अध्यायः 092
अर्जुनेन श्रुतायुधसुदक्षिणयोर्वधः ॥ 1 ॥
KK-07-05-092-001	सञ्जय उवाच 
KK-07-05-092-001a	सन्निरुद्धस्तु तैः पार्थो महाबलपराक्रमः ।
KK-07-05-092-001c	द्रुतं समनुयातश्च द्रोणेन रथिनां वरः ॥
KK-07-05-092-002a	किरन्निषुगणांस्तीक्ष्णान्स रश्मीनिव भास्करः ।
KK-07-05-092-002c	तापयामास तत्सैन्यं देहं व्याधिगणो यथा ॥
KK-07-05-092-003a	अश्वो विद्धो रथश्छिन्नः सारोहः पातितो गजः ।
KK-07-05-092-003c	छत्राणि चापविद्धानि रथाश्चक्रैर्विना कृताः ॥
KK-07-05-092-004a	विद्रुतानि च सैन्यानि शरार्तानि समन्ततः ।
KK-07-05-092-004c	इत्यासीत्तुमुलं युद्धं न प्राज्ञायत किञ्चन ॥
KK-07-05-092-005a	तेषां संयच्छतां सङ्ख्ये परस्परमजिह्मगैः ।
KK-07-05-092-005c	अर्जुनो ध्वजिनीं राजन्नभीक्ष्णं समकम्पयत् ॥
KK-07-05-092-006a	सत्यां चिकीर्षमाणस्तु प्रतिज्ञां सत्यसङ्गरः ।
KK-07-05-092-006c	अभ्यद्रवद्रथश्रेष्ठं शोणाश्वं श्वेतवाहनः ॥
KK-07-05-092-007a	तं द्रोणः पञ्चविंशत्या मर्मभिद्भिरजिह्मगैः ।
KK-07-05-092-007c	अन्तेवासिनमाचार्यो महेष्वासं समार्पयत् ॥
KK-07-05-092-008a	तं तूर्णमिव बीभत्सुः सर्वशस्त्रभृतां वरः ।
KK-07-05-092-008c	अभ्यधावदिषूनस्यन्निषुवेगविघातकान् ॥
KK-07-05-092-009a	तस्याशु क्षिपतो भल्लान्भल्लैः सन्नतपर्वभिः ।
KK-07-05-092-009c	प्रत्यविध्यदमेयात्मा ब्रह्मास्त्रं समुदीरयन् ॥
KK-07-05-092-010a	तदद्भुतमपश्याम द्रोणस्याचार्यकं युधि ।
KK-07-05-092-010c	यतमानो युवा नैनं प्रत्यविध्यद्यदर्जुनः ॥
KK-07-05-092-011a	क्षरन्निव महामेघो वारिधाराः सहस्रशः ।
KK-07-05-092-011c	द्रोणमेघः पार्थशैलं ववर्ष शरवृष्टिभिः ॥
KK-07-05-092-012a	अर्जुनः शरवर्षं तच्छरवर्षेण वीर्यवान् ।
KK-07-05-092-012c	अवारयदसम्भ्रान्तो न त्वाचार्यमपीडयत् ॥
KK-07-05-092-013a	द्रोणस्तु पञ्चविंशत्या श्वेतवाहनमार्दयत् ।
KK-07-05-092-013c	वासुदेवं च सप्तत्या बाह्वोरुरसि चाशुगैः ॥
KK-07-05-092-014a	पार्थस्तु प्रहसन्धीमानाचार्यं स शरौघिणम् ।
KK-07-05-092-014c	विसृजन्तं शितान्बाणानवारयत तं युधि ॥
KK-07-05-092-015a	अथ तौ वध्यमानौ तु द्रोणेन रथसत्तमौ ।
KK-07-05-092-015c	अवर्जयेतां दुर्धर्षं युगान्ताग्निमिवोत्थितम् ॥
KK-07-05-092-016a	वर्जयन्निशितान्बाणान्द्रोणचापविनिःसृतान् ।
KK-07-05-092-016c	किरीटमाली कौन्तेयो भोजानीकमथाविशत् ॥
KK-07-05-092-017a	सोऽन्तरा कृतवर्माणं काम्भोजं च सुदक्षिणम् ।
KK-07-05-092-017c	अभ्ययाद्वर्जयन्द्रोणं मैनाकमिव पर्वतम् ॥
KK-07-05-092-018a	ततो भोजो नरव्याघ्रो दुर्धर्षं कुरुसत्तमम् ।
KK-07-05-092-018c	अविध्यत्तूर्णमव्यग्रो दशभिः कङ्कपत्रिभिः ॥
KK-07-05-092-019a	तमर्जुनः शतेनाजौ राजन्विव्याध पत्रिणाम् ।
KK-07-05-092-019c	पुनश्चान्यैस्त्रिभिर्बाणैर्मोहयन्निव सात्वतम् ॥
KK-07-05-092-020a	भोजस्तु प्रहसन्पार्थं वासुदेवं च माधवम् ।
KK-07-05-092-020c	एकैकं पञ्चविंशत्या सायकानां समार्पयत् ॥
KK-07-05-092-021a	तस्यार्जुनो धनुश्छित्त्वा वियाधैनं त्रिसप्तभिः ।
KK-07-05-092-021c	शरैरग्निशिखाकारैः क्रुद्धाशीविषसन्निभैः ॥
KK-07-05-092-022a	अथान्यद्धनुरादाय कृतवर्मा महारथः ।
KK-07-05-092-022c	पञ्चभिः सायकैस्तूर्णं विव्याधोरसि भारत ॥
KK-07-05-092-023a	पुनश्च निशितैर्बाणैः पार्थं विव्याध पञ्चभिः ।
KK-07-05-092-023c	तं पार्थो नवभिर्बाणैराजघान स्तनान्तरे ॥
KK-07-05-092-024a	दृष्ट्वा विषक्तं कौन्तेयं कृतवर्मरथं प्रति ।
KK-07-05-092-024c	चिन्तयामास वार्ष्णेयो न नः कालात्ययो भवेत् ॥
KK-07-05-092-025a	ततः कृष्णोऽब्रवीत्पार्थं कृतवर्मणि मा दयाम् ।
KK-07-05-092-025c	कुरु सम्बन्धकं हित्वा प्रमथ्यैनं विशातय ॥
KK-07-05-092-026a	ततः स कृतवर्माणं महोयित्वाऽर्जुनः शरैः ।
KK-07-05-092-026c	अभ्यगाज्जवनैरश्वैः काम्भोजानामनीकिनीम् ॥
KK-07-05-092-027a	अमर्षितस्तु हार्दिक्यः प्रविष्टे श्वेतवाहने ।
KK-07-05-092-027c	विधुन्वन्सशरं चापं पाञ्चाल्याभ्यां समागतः ॥
KK-07-05-092-028a	चक्ररक्षौ तु पाञ्चाल्यावर्जुनस्य पदानुगौ ।
KK-07-05-092-028c	पर्यवारयदायान्तौ कृतवर्मा रथेषुभिः ॥
KK-07-05-092-029a	तावविध्यत्ततो भोजः कृतवर्मा शितैः शरैः ।
KK-07-05-092-029c	त्रिभिरेव युधामन्युं चतुर्भिश्चोत्तमौजसम् ॥
KK-07-05-092-030a	तावप्येनं विविधतुर्दशभिर्दशभिः शरैः ।
KK-07-05-092-030c	त्रिभिरेव युधामन्युरुत्तमौजास्त्रिभिस्तथा ।
KK-07-05-092-030e	सञ्चिच्छिदतुरप्यस्य ध्वजं कार्मुकमेव च ॥
KK-07-05-092-031a	अथान्यद्धनुरादाय हार्दिक्यः क्रोधमूर्च्छितः ।
KK-07-05-092-031c	कृत्वा विधनुषौ वीरौ शरवर्षैरवाकिरत् ॥
KK-07-05-092-032a	तावन्ये धनुषी सज्ये कृत्वा भोजं विजघ्नतुः ।
KK-07-05-092-032c	तेनान्तरेण बीभत्सुर्विवेशामित्रवाहिनीम् ॥
KK-07-05-092-033a	न लेभाते तु तौ द्वारं वारितौ कृतवर्मणा ।
KK-07-05-092-033c	धार्तराष्ट्रेष्वनीकेषु यतमानौ नरर्षभौ ॥
KK-07-05-092-034a	अनीकान्यर्दयन्युद्धे त्वरितः श्वेतवाहनः ।
KK-07-05-092-034c	नावधीत्कृतवर्माणं प्राप्तमप्यरिसूदनः ॥
KK-07-05-092-035a	तं दृष्ट्वा तु तथाऽऽयान्तं शूरो राजा श्रुतायुधः ।
KK-07-05-092-035c	अभ्यद्रवत्सुसङ्क्रुद्धो विधुन्वानो महद्धनुः ॥
KK-07-05-092-036a	स पार्थं त्रिभिरानर्च्छत्सप्तत्या च जनार्दनम् ।
KK-07-05-092-036c	क्षुरप्रेण सुतीक्ष्णेन पार्थकेतुमताडयत् ॥
KK-07-05-092-037a	ततोऽर्जुनो नवत्या तु शराणां नतपर्वणाम् ।
KK-07-05-092-037c	आजघान भृशं क्रुद्धस्तोत्रैरिव महाद्विपम् ॥
KK-07-05-092-038a	स तन्न ममृषे राजन्पाण्डवेयस्य विक्रमम् ।
KK-07-05-092-038c	अथैनं सप्तसप्तत्या नाराचानां समार्पयत् ॥
KK-07-05-092-039a	तस्यार्जुनो धनुश्छित्त्वा शरावापं निकृत्य च ।
KK-07-05-092-039c	आजघानोरसि क्रुद्धः सप्तभिर्नतपर्वभिः ॥
KK-07-05-092-040a	अथान्यद्धनुरादाय स राजा क्रोधमूर्च्छितः ।
KK-07-05-092-040c	वासविं नवभिर्बाणैर्बाह्वोरुरसि चार्पयत् ॥
KK-07-05-092-041a	ततोऽर्जुनः स्मयन्नेव श्रुतायुधमरिन्दमः ।
KK-07-05-092-041c	शरैरनेकसाहस्रैः पीडयामास भारत ॥
KK-07-05-092-042a	अश्वांश्चास्यावधीत्तूर्णं सारथिं च महारथः ।
KK-07-05-092-042c	विव्याध चैनं सप्तत्या नाराचानां महाबलः ॥
KK-07-05-092-043a	हताश्वं रथमुत्सृज्य स तु राजा श्रुतायुधः ।
KK-07-05-092-043c	अभ्यद्रवद्रणे पार्थं गदामुद्यम्य वीर्यवान् ॥
KK-07-05-092-044a	वरुणस्यात्मजो वीरः स तु राजा श्रुतायुधः ।
KK-07-05-092-044c	पर्णाशाजननी यस्य शीततोया महानदी ॥
KK-07-05-092-045a	तस्य माताऽब्रवीद्राजन्वरुणं पुत्रकारणात् ।
KK-07-05-092-045c	अवध्योऽयं भवेल्लोके शत्रूणां तनयो मम ॥
KK-07-05-092-046a	वरुणस्त्वब्रवीत्प्रीतो ददाम्यस्मै वरं हितम् ।
KK-07-05-092-046c	दिव्यमस्त्रं सुतस्तेऽयं येनावध्यो भविष्यति ॥
KK-07-05-092-047a	नास्ति चाप्यमरत्वं वै मनुष्यस्य कथञ्चन ।
KK-07-05-092-047c	सर्वेणावश्यमर्तव्यं जातेन सरितां वरे ॥
KK-07-05-092-048a	दुर्धर्षस्त्वेष शत्रूणां रणेषु भविता सदा ।
KK-07-05-092-048c	अस्त्रस्यास्य प्रभावाद्वै व्येतु ते मानसो ज्वरः ॥
KK-07-05-092-049a	इत्युक्त्वा वरुणः प्रादाद्गदां मन्त्रपुरस्कृताम् ।
KK-07-05-092-049c	यामासाद्य दुराधर्षः सर्वलोके श्रुतायुधः ॥
KK-07-05-092-050a	उवाच चैनं भगवान्पुनरेव जलेश्वरः ।
KK-07-05-092-050c	अयुध्यति न मोक्तव्या सा त्वय्येव पतेदिति ॥
KK-07-05-092-051a	हन्यादेषा प्रतीपं हि प्रयोक्तारमपि प्रभो ।
KK-07-05-092-051c	न चाकरोत्स तद्वाक्यं प्राप्ते काले श्रुतायुधः ॥
KK-07-05-092-052a	स तया वीरघातिन्या जनार्दनमताडयत् ।
KK-07-05-092-052c	प्रतिजग्राह तां कृष्णः पीनेनांसेन वीर्यवान् ।
KK-07-05-092-052e	नाकम्पयत शौरिं सा विन्ध्यं गिरिमिवानिलः ॥
KK-07-05-092-053a	`ततोऽर्जुनः क्षुरप्राभ्यां भुजौ परिघसन्निभौ ।
KK-07-05-092-053c	चिच्छेद पाण्डवः शीघ्रं जलेश्वरसुतस्य वै ॥
KK-07-05-092-054a	स ज्वलन्ती महोल्केव समासाद्य जनार्दनम् ।'
KK-07-05-092-054c	प्रत्यागता महावेगा कृत्येव दुरधिष्ठिता ॥
KK-07-05-092-055a	जघान चास्थितं वीरं श्रुतायुधममर्षणम् ।
KK-07-05-092-055c	`स पपात हतो भूमौ विशिरा विभुजो बली ।
KK-07-05-092-055e	सम्भग्न इव वातेन बहुशाखो वनस्पतिः ॥
KK-07-05-092-056a	सा विस्फुरन्ती ज्वलिता वज्रवेगसमा गदा ।'
KK-07-05-092-056c	हत्वा श्रुतायुधं वीरं धरणीमन्वपद्यत ॥
KK-07-05-092-057a	गदां निवर्तितां दृष्ट्वा निहतं च श्रुतायुधम् ।
KK-07-05-092-057c	हाहाकारो महांस्तत्र सैन्यानां समजायत ।
KK-07-05-092-057e	स्वेनास्त्रेण हतं दृष्ट्वा श्रुतायुधमरिन्दमम् ॥
KK-07-05-092-058a	अयुध्यमानाय ततः केशवाय नराधिप ।
KK-07-05-092-058c	क्षिप्ता श्रुतायुधेनाथ तस्मात्तमवधीद्गदा ॥
KK-07-05-092-059a	यथोक्तं वरुणेनाजौ तथा स निधनं गतः ।
KK-07-05-092-059c	व्यसुश्चाप्यपतद्भूमौ प्रेक्षतां सर्वधन्विनाम् ॥
KK-07-05-092-060a	पतमानस्तु स बभौ पर्णाशायाः प्रियः सुतः ।
KK-07-05-092-060c	सम्भग्न इव वातेन बहुशाखो वनस्पतिः ॥
KK-07-05-092-061a	ततः सर्वाणि सैन्यानि सेनामुख्याश्च सर्वशः ।
KK-07-05-092-061c	प्राद्रवन्त हतं दृष्ट्वा श्रुतायुधमरिन्दमम् ॥
KK-07-05-092-062a	ततः काम्भोजराजस्य पुत्रः शूरः सुदक्षिणः ।
KK-07-05-092-062c	अभ्ययाज्जवनैरश्वैः फल्गुनं शत्रुसूदनम् ॥
KK-07-05-092-063a	तस्य पार्थः शरान्सप्त प्रेषयामास भारत ।
KK-07-05-092-063c	ते तं शूरं विनिर्भिद्य प्राविशन्धरणीतलम् ॥
KK-07-05-092-064a	सोऽतिविद्धः शरैस्तीक्ष्णैर्गाण्डीवप्रेषितैर्मृधे ।
KK-07-05-092-064c	अर्जुनं प्रतिविव्याध दशभिः कङ्कपत्रिभिः ॥
KK-07-05-092-065a	वासुदेवं त्रिभिर्विद्ध्वा पुनः पार्थं च पञ्चभिः ।
KK-07-05-092-065c	तस्य पार्थो धनुश्छित्त्वा केतुं चिच्छेद मारिष ॥
KK-07-05-092-066a	भल्लाभ्यां भृशतीक्ष्णाभ्यां तं च विव्याध पाण्डवः ।
KK-07-05-092-066c	स तु पार्थं त्रिभिर्विद्ध्वा सिंहनादमथानदत् ॥
KK-07-05-092-067a	सर्वपारशवीं चैव शक्तिं शूरः सुदक्षिणः ।
KK-07-05-092-067c	सघण्टां प्राहिणोद्घोरां क्रुद्धो गाण्डीवधन्वने ॥
KK-07-05-092-068a	सा ज्वलन्ती महोल्केव तमासाद्य महारथम् ।
KK-07-05-092-068c	सविस्फुलिङ्गा निर्भिद्य निपपात महीतले ॥
KK-07-05-092-069a	शक्या त्वभिहतो गाढं मूर्च्छयाऽभिपरिप्लुतः ।
KK-07-05-092-069c	समाश्वास्य महातेजाः सृक्विणी परिलेलिहन् ॥
KK-07-05-092-070a	तं चतुर्दशभिः पार्थो नाराचैः कङ्कपत्रिभिः ।
KK-07-05-092-070c	साश्वध्वजधनुःसूतं विव्याधाचिन्त्यविक्रमः ॥
KK-07-05-092-071a	रथं चान्यैः सुबहुभिश्चक्रे विशकलं शरैः ।
KK-07-05-092-071c	सुदक्षिणं तं काम्भोजं मोघसङ्कल्पविक्रमम् ।
KK-07-05-092-071a	बिभेद हृदि बाणेन पृथुधारेण पाण्डवः ॥
KK-07-05-092-072c	स भिन्नवर्मा स्रस्ताङ्गः प्रभ्रष्टमुकुटाङ्गदः ।
KK-07-05-092-072a	पपाताभिमुखः शूरो यन्त्रमुक्त इव ध्वजः ॥
KK-07-05-092-073c	गिरेः शिखरजः श्रीमान्सुशाखः सुप्रतिष्ठितः ।
KK-07-05-092-073a	निर्भग्न इव वातेन कर्णिकारो हिमात्यये ।
KK-07-05-092-073c	विशीर्णः पतितो राजा प्रसार्य विपुलौ भुजौ ॥
KK-07-05-092-074a	शेते स्म निहतो भूमौ काम्भोजास्तरणोचितः ।
KK-07-05-092-074c	महार्हाभरणोपेतः सानुमानिव पर्वतः ॥
KK-07-05-092-075a	सुदर्शनीयस्ताम्राक्षः कर्णिना स सुदक्षिणः ।
KK-07-05-092-075c	पुत्रः काम्भोजराजस्य पार्थेन विनिपातितः ॥
KK-07-05-092-076a	धारयन्नग्निसङ्काशां शिरसा काञ्चनीं स्रजम् ।
KK-07-05-092-076c	अशोभत महाबाहुर्व्यसुर्भूमौ निपातितः ॥
KK-07-05-092-077a	ततः सर्वाणि सैन्यानि व्यद्रवन्त सुतस्य ते ।
KK-07-05-092-077c	हतं श्रुतायुधं दृष्ट्वा काम्भोजं च सुदक्षिणम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्विनवतितमोऽध्यायः ॥ 92 ॥

5-92-15 तेषां संयच्छतां विधारयताम् ॥ 5-92-10 आचार्यकं शिक्षाम् ॥ 5-92-28 रथेषुभिः अदूरस्थायिभिर्बाणैः ॥ 5-92-54 कृत्या अभिचारदेवता ॥ 5-92-72 ध्वजः शक्रध्वजः ॥ 5-92-92 द्विनवतितमोऽध्यायः ॥
