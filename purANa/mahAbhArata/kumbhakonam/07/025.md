श्रीः
अध्यायः 025
द्वन्द्वयुद्धवर्णनम् ॥ 1 ॥
001	सञ्जय उवाच 
001a	महद्भैरवमासीन्नः सन्निवृत्तेषु पाण्डुषु ।
001c	दृष्ट्वा द्रोणं छाद्यमानं तैर्भास्करमिवाम्बुदैः ॥
002a	तैश्चोद्भूतं रजस्तीव्रमवचक्रे चमूं तव ।
002c	ततो हतममंस्याम द्रोणं दृष्टिपथे हते ॥
003a	तांस्तु शूरान्महेष्वासान्क्रूरं कर्म चिकीर्षतः ।
003c	दृष्ट्वा दुर्योधनस्तूर्णं स्वसैन्यं समचूचुदत् ॥
004a	यथाशक्ति यथोत्साहं यथासत्वं नराधिपाः ।
004c	वारयध्वं यथायोगं पाण्डवानामनीकिनीम् ॥
005a	ततो दुर्मर्षणो भीममभ्यगच्छत्सुतस्तव ।
005c	आराद्दृष्ट्वा किरन्बाणैरिच्छन्दोणस्य जीवितम् ॥
006a	तं बाणेरवतस्तार क्रुद्धो मृत्युरिवाहवे ।
006c	तं च भीमोऽतुदद्बाणैस्तदाऽऽसीत्तुमुलं महत् ॥
007a	त ईश्वरसमादिष्टाः प्राज्ञाः शूराः प्रहारिणः ।
007c	राज्यं मृत्युभयं त्यक्त्वा प्रत्यतिष्ठन्परान्युधि ॥
008a	कृतवर्मा शिनेः पौत्रं द्रोणं प्रेप्सुं विशाम्पते ।
008c	पर्यवारयदायान्तं शूरं समरशोभिनम् ॥
009a	तं शैनेयः शरव्रातैः क्रुद्धः क्रुद्धमवारयत् ।
009c	कृतवर्मा च शैनेयं मत्तो मत्तमिव द्विपम् ॥
010a	सैन्धवः क्षत्रवर्माणमायान्तं निशितैः शरैः ।
010c	उग्रधन्वा महेष्वासं यत्ततो द्रोणादवारयत् ॥
011a	क्षत्रवर्मा सिन्धुपतेश्छित्त्वा केततनकार्मुके ।
011c	नाराचैर्दशभिः क्रुद्धः सर्वमर्मस्वताडयत् ॥
012a	अथान्यद्धनुरादाय सैन्धवः कृतहस्तवत् ।
012c	विव्याध क्षत्रवर्माणं रणे सर्वायसैः शरैः ॥
013a	युयुत्सुं पाण्डवार्थाय यतमानं महारथम् ।
013c	सुबाहुर्भारतं शूरं यत्तो द्रोणादवारयत् ॥
014a	सुबाहोः सधनुर्बाणावस्यतः परिघोपमौ ।
014c	युयुत्सुः शितपीताभ्यां क्षुराभ्यामच्छिनद्भुजौ ॥
015a	राजानं पाण्डवश्रेष्ठं धर्मात्मानं युधिष्ठिरम् ।
015c	वेलेव सागरं क्षुब्धं मद्रराट् समवारयत् ॥
016a	तं धर्मराजो बहुभिर्मर्मभिद्भिरवाकिरत् ।
016c	मद्रेशस्तं चतुःषष्ट्या शरैर्विद्ध्वाऽनदद्भृशम् ॥
017a	तस्य नानदतः केतुमुच्चकर्त च कार्मुकम् ।
017c	क्षुराभ्यां पाण्डवो ज्येष्ठस्तत उच्चुक्रुशुर्जनाः ॥
018a	तथैव राजा बाह्लीको राजानं द्रुपदं शरैः ।
018c	आद्रवन्तं सहानीकः सहानीकं न्यवारयत् ॥
019a	तद्युद्धमभवद्धोरं वृद्धयोः सहसेनयोः ।
019c	यथा महायूथपयोर्द्विपयोः सम्प्रभिन्नयोः ॥
020a	विन्दानुविन्दावावन्त्यौ विराटं मत्स्यमार्च्छताम् ।
020c	सहसैन्यौ सहानीकं यथेन्द्राग्नी पुरा बलिम् ॥
021a	तदुत्पिञ्जलकं युद्धमासीद्देवासुरोपमम् ।
021c	मत्स्यानां केकयैः सार्धमभीताश्वरथद्विपम् ॥
022a	नाकुलिं तु शतानीकं भूतकर्मा सभापतिः ।
022c	अस्यन्तमिषुजालानि यान्तं द्रोणादवारयत् ॥
023a	ततो नकुलदायादस्त्रिभिर्भल्लैः सुसंशितैः ।
023c	चक्रे विबाहुशिरसं भूतकर्माणमाहवे ॥
024a	सुतसोमं तु विक्रान्तमायान्तं तं शरौघिणम् ।
024c	द्रोणायाभिमुखं वीरं साल्वो बाणैरवारयत् ॥
025a	स तु भीमरथः साल्वमाशुगैरायसैः शितैः ।
025c	षड्भिः साश्वनियन्तारमनयद्यमसादनम् ॥
026a	श्रुतकीर्तिं समायान्तं मयूरसदृशैर्हयैः ।
026c	चित्रसेनो महाराज तव पौत्रं न्यवारयत् ॥
027a	तमार्जुनिः शरैश्चक्रे पितृव्यं जर्झरच्छविम् ।
027c	शरैश्च द्रौपदीपुत्रं चित्रसेनः समावृणोत् ॥
028a	किरन्तं शरजालानि प्रभिन्नमिव कुञ्जरम् ।
028c	श्रुतकर्माणमायान्तं दौश्शासनिरवारयत् ॥
029a	तौ पौत्रौ तव दुर्धर्षौ परस्परवधैषिणौ ।
029c	पितॄणामर्थसिद्ध्यर्थं चक्रतुर्युद्धमुत्तमम् ॥
030a	तिष्ठन्तमग्रे तं दृष्ट्वा प्रतिविन्ध्यं महाहवे ।
030c	द्रौणिर्मानं पितुः कुर्वन्मार्गणैः समवारयत् ॥
031a	तं क्रुद्धं प्रतिविव्याध प्रतिविन्ध्यः शितैः शरैः ।
031c	सिंहलाङ्गूललक्ष्माणं पितुरर्थे व्यवस्थितम् ॥
032a	प्रवपन्निव बीजानि बीजकाले कृषीवलः ।
032c	द्रौणायनिर्द्रौपदेयं शरवर्षैरवाकिरत् ॥
033a	यस्तु शूरतमो राजन्नुभयोः सेनयोर्मतः ।
033c	तं पटच्चरहन्तारं लक्ष्मणः समवारयत् ॥
034a	स लक्ष्मणस्येष्वसनं छित्त्वा लक्ष्म च भारत ।
034c	लक्ष्मणे शरजालानि विसृजन्बह्वशोभत ॥
035a	ततोऽभिमन्युः कर्माणि कुर्वन्तं चित्रयोधिनम् ।
035c	आर्जुनिः कृतिनं शूरं लक्ष्मणं समयोधयत् ॥
036a	स सम्प्रहारस्तुमुलस्तयोरासीन्महात्मनोः ।
036c	श्रोतॄणामीक्षितॄणां च भृशं प्रीतिविवर्धनः ॥
037a	विकर्णस्तु महाप्राज्ञो याज्ञसेनिं शिखण्डिनम् ।
037c	पर्यवारयदायान्तं युवानं समरे युवा ॥
038a	ततस्तमिषुजालेन याज्ञसेनिः समावृणोत् ।
038c	विधूय तद्बाणजालं बभौ तव सुतो बली ॥
039a	अङ्गदोऽभिमुखं वीरमुत्तमौजसमाहवे ।
039c	द्रोणायाभिमुखं यान्तं शरौघेण न्यवारयत् ॥
040a	स सम्प्रहारस्तुमुलस्तयोः पुरुषसिंहयोः ।
040c	सैनिकानां च सर्वेषां तयोश्च प्रीतिवर्धनः ॥
041a	दुर्मुखस्तु महेष्वासो वीरं पुरुजितं बली ।
041c	द्रोणायाभिमुखं यान्तं वत्सदन्तैरवारयत् ॥
042a	स दुर्मुखं भ्रुवोर्मध्ये नाराचेनाभ्यताडयत् ।
042c	तस्य तद्धि बभौ वक्त्रं सनालमिव पङ्कजम् ॥
043a	कर्णस्तु केकयान्भ्रातॄन्पञ्च लोहितकध्वजान् ।
043c	द्रोणायाभिमुखं याताञ्शरवर्षैरवारयत् ॥
044a	ते चैनं भृशसन्तप्ताः शरवर्षैरवाकिरन् ।
044c	स च तांश्छादयामास शरजालैः पुनः पुनः ॥
045a	नैव कर्णो न ते पञ्च ददृशर्बाणसंवृताः ।
045c	साश्वसूतध्वजरथाः परस्परशराचिताः ॥
046a	पुत्रास्ते दुर्जयश्चैव जयश्च विजयश्च ह ।
046c	नीलकाश्यजयत्सेनांस्त्रयस्त्रीन्प्रत्यवारयन् ॥
047a	तद्युद्धमभवद्धोरमीक्षितृप्रीतिवर्धनम् ।
047c	सिंहव्याघ्रतरक्षूणां यथर्क्षमहिषर्षभैः ॥
048a	क्षेमधूर्तिबृहन्तौ तु भ्रातरौ सात्वतं युधि ।
048c	द्रोणायाभिमुखं यान्तं शरैस्तीक्ष्णैस्ततक्षतुः ॥
049a	तयोस्तस्य च तद्युद्धमत्यद्भुतमिवाभवत् ।
049c	सिंहस्य द्विपमुख्याभ्यां प्रभिन्नाभ्यां यथा वने ।
050a	राजानं तु तथाम्बष्ठमेकं युद्धाभिनन्दिनम् ।
050c	चेदिराजः शरानस्यन्क्रुद्धो द्रोणादवारयत् ॥
051a	ततोऽम्बष्ठोऽस्थिभेदिन्या निरभिद्यच्छलाकया ।
051c	स त्यक्त्वा सशरं चापं रथाद्भूमिमुपागमत् ॥
052a	वार्धक्षेमिं तु वार्ष्णेयं कृपः शारद्वतः शरैः ।
052c	अक्षुद्रः क्षुद्रकैर्बाणैः क्रुद्धरूपमवारयत् ॥
053a	युध्यन्तौ कृपवार्ष्णेयौ येऽपश्यंश्चित्रयोधिनौ ।
053c	ते युद्धासक्तमनसो नान्यं बुबुधिरे क्रियाम् ॥
054a	सौमदत्तिस्तु राजानं मणिमन्तमतन्द्रितम् ।
054c	पर्यवारयदायान्तं यशो द्रोणस्य वर्घयन् ॥
055a	स सौमदत्तेस्त्वरितश्चित्रेष्वसनकेतने ।
055c	पुनः पताकां सूतं चच्छत्रं चापातयद्रथात् ॥
056a	अथाप्लुत्य रथात्तूर्णं यूपकेतुरमित्रहा ।
056c	साश्वसूतध्वजरथं तं चकर्त वरासिना ॥
057a	रथं च स्वं समास्थाय धनुरादाय चापरम् ।
057c	स्वयं यच्छन्हयान्राजन्व्यधमत्पाण्डवीं चमूम् ॥
058a	पाण्ड्यमिन्द्रमिवायान्तमसुरान्प्रति दुर्जयम् ।
058c	समर्थः सायकौघेन वृषसेनो न्यवारयत् ॥
059a	`अथाजगाम हैडिम्बो महामायो महाबलः ।
059c	पितॄणां हितमन्विच्छन्दहन्कौरववाहिनीम्' ॥
060a	गदापरिघनिस्त्रिंशपट्टसायोघनोपलैः ।
060c	कडङ्गरैर्भुशुण्डीभिः प्रासैस्तोमरसायकैः ॥
061a	मुसलैर्मुद्गरैश्चक्रैर्न्भिण्डिपालपरश्वथैः ।
061c	पांसुवाताग्निसलिलैर्भस्मलोष्ठतृणद्रुमैः ॥
062a	आतुदन्प्ररुजन्भञ्जन्निघ्नन्विद्रावयन्क्षिपन् ।
062c	सेनां विभीषयन्नायाद्दोणप्रेप्सुर्घटोत्कचः ॥
063a	तं तु नानाप्रहरणैर्नानायुद्धविशेषणैः ।
063c	राक्षसं राक्षसः क्रुद्धः समाजघ्ने ह्यलम्बुसः ॥
064a	तयोस्तदभवद्युद्धं रक्षोग्रामणिमुख्ययोः ।
064c	तादृग्यादृक्पुरावृत्तं शम्बरामरराजयोः ॥
065a	एवं द्वन्द्वशतान्यासन्रथवारणवाजिनाम् ।
065c	पदातीनां च भद्रं ते तव तेषां च सङ्कुले ॥
066a	नैतादृशो दृष्टपूर्वः सङ्ग्रामो नैव च श्रुतः ।
066c	द्रोणस्याभावभावे तु प्रसक्तानां परस्परम् ॥
067a	इदं घोरमिदं चित्रमिदं रौद्रमिति प्रभो ।
067c	तत्र युद्धान्यदृश्यन्त प्रततानि बहूनि च ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे पञ्चविंशोऽध्यायः ॥ 25 ॥

5-25-1 भीरोर्भावो भैरवं भयमिति यावत् ॥ 5-25-2 दृष्टिपथे गते इति ङ पाठः ॥ 5-25-7 बाह्यं मृत्युभयं इति क.ङ.पाठः ॥ 5-25-21 उत्पिञ्जलकमत्यन्ताकुलम् । तदद्भुततमं युद्धं इति क.ङ.पाठः ॥ 5-25-22 भूतकर्मा सभापतिरिति द्विनामा ॥ 5-25-25 भीमरथो राजभ्राता ॥ 5-25-45 ददृशुः ददृशिरे ॥ 5-25-51 शलाकया शङ्कुना ॥ 5-25-60 अयोघाना कडङ्गरैर्दण्डैः ॥ 5-25-62 आतुदन् व्यथयन् । प्ररुजन्विध्यन् । भञ्जन् आमर्दयन् । निघ्नन् मारयन् । विद्रावयन्पलाययन् । क्षिपन्प्रेरयन् ॥ 5-25-66 आभावभावे मारणे रक्षणे च ॥ 5-25-25 पञ्चविंशोऽध्यायः ॥ 25 ॥
