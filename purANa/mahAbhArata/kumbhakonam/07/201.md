श्रीः
अध्यायः 201
नारयणास्त्रेणावेष्टिते भीमे कृष्णार्जुनाभ्यां हस्ततः शस्त्रापकर्षणपूर्वकं रथादवरोपिते सत्यस्त्रस्य प्रशमनम् ॥ 1 ॥ ततः सङ्कुलयुद्धम् ॥ 2 ॥
KK-07-08-201-001	सञ्जय उवाय 
KK-07-08-201-001a	भीमसेनं समाकीर्णं दृष्ट्वाऽस्त्रेण धनञ्जयः ।
KK-07-08-201-001c	तेजसः प्रतिघातार्थं वारुणेन समावृणोत् ॥
KK-07-08-201-002a	नालक्षयत तत्कश्चिद्वारुणास्त्रेण संवृतम् ।
KK-07-08-201-002c	अर्जुनस्य लघुत्वाच्च संवृतत्वाच्च तेजसः ॥
KK-07-08-201-003a	साश्वसूतरथो भीमो द्रोणपुत्रास्त्रसंवृतः ।
KK-07-08-201-003c	अग्नावग्निरिव न्यस्तो ज्वालामाली सुदुर्दृशः ॥
KK-07-08-201-004a	यथा रात्रिक्षये राजञ्ज्योतींष्यस्तगिरिं प्रति ।
KK-07-08-201-004c	समापेतुस्तथा बाणा भीमसेनरथं प्रति ॥
KK-07-08-201-005a	स हि भीमो रथश्चास्य हयाः सूतश्च मारिष ।
KK-07-08-201-005c	संवृता द्रोणपुत्रेण पावकान्तर्गताऽभवन् ॥
KK-07-08-201-006a	यथा जग्ध्वा जगत्कृत्स्नं समये सचराचरम् ।
KK-07-08-201-006c	गच्छेद्वह्निर्विभोरास्यं तथाऽस्त्रं भीममावृणोत् ॥
KK-07-08-201-007a	सूर्यमग्निः प्रविष्टः स्याद्यथा चाग्निं दिवाकरः ।
KK-07-08-201-007c	तथा प्रविष्टं तत्तेजो न प्राज्ञायत पाण्डवः ॥
KK-07-08-201-008a	`तदस्त्रं भीमहुङ्कारादपयाति पुनःपुनः ।
KK-07-08-201-008c	पुनः पुनस्तमायाति हुङ्कारात्तं विमुञ्चति ।
KK-07-08-201-008e	ततो देवाः सगन्धर्वा भीमं दृष्ट्वा सुविस्मिताः ॥'
KK-07-08-201-009a	विकीर्णमस्त्रं तद्दृष्ट्वा तथा भीमरथं प्रति ।
KK-07-08-201-009c	उदीर्यमाणं द्रौणिं च निष्प्रतिद्वन्द्वमाहवे ॥
KK-07-08-201-010a	सर्वसैन्यं च पाण्डूनां न्यस्तशस्त्रमचेतनम् ।
KK-07-08-201-010c	युधिष्ठिरपुरोगांश्च विमुखांस्तान्महारथनान् ॥
KK-07-08-201-011a	अर्जुनो वासुदेवश्च त्वरमाणौ महाद्युती ।
KK-07-08-201-011c	अवप्लुत्य रथाद्वीरौ भीममाद्रवतां ततः ॥
KK-07-08-201-012a	ततस्तद्द्रोणपुत्रस्य तेजोऽस्त्रबलसम्भवम् ।
KK-07-08-201-012c	विगाह्य तौ सुबलिनौ माययाऽविशतां तथा ॥
KK-07-08-201-013a	न्यस्तशस्त्रौ ततस्तौ तु नादहत्सोऽस्त्रजोऽनलः ।
KK-07-08-201-013c	वारुणास्त्रप्रयोगाच्च वीर्यवत्त्वाच्च कृष्णयोः ॥
KK-07-08-201-014a	ततश्चकृषतुर्भीमं सर्वशस्त्रायुधानि च ।
KK-07-08-201-014c	नारायणास्त्रशान्त्यर्थं नरनारायणौ बलात् ॥
KK-07-08-201-015a	आकृष्यमाणः कौन्तेयो नदत्येव महारवम् ।
KK-07-08-201-015c	वर्धते चैव तद्घोरं द्रौणेरस्त्रं सुदुर्जयम् ॥
KK-07-08-201-016a	तमब्रवीद्वासुदेवः किमिदं पाण्डुनन्दन ।
KK-07-08-201-016c	वार्यमाणोऽपि कौन्तेय यद्युद्धान्न निवर्तसे ॥
KK-07-08-201-017a	यदि युद्धेन जेयाः स्युरिमे कौरवनन्दनाः ।
KK-07-08-201-017c	वयमप्यत्र युध्येम तथा चेमे नरर्षभाः ॥
KK-07-08-201-018a	रथेभ्यस्त्ववतीर्णाः स्म सर्व एव हि तावकाः ।
KK-07-08-201-018c	तस्मात्त्वमपि कौन्तेय रथात्तूर्णमपाक्रम ॥
KK-07-08-201-019a	एवमुक्त्वा तु तं कृष्णो रथाद्भूमिमवर्तयत् ।
KK-07-08-201-019c	निःश्वसन्तं यथा नागं क्रोधसंरक्तलोचनम् ॥
KK-07-08-201-020a	यदाऽपकृष्टः स रथान्न्यासितश्चायुधं भुवि ।
KK-07-08-201-020c	ततो नारायणास्त्रं तत्प्रशान्तं शत्रुतापनम् ॥
KK-07-08-201-021	सञ्जय उवाच 
KK-07-08-201-021a	तस्मिन्प्रशान्ते विधिना तेन तेजसि दुःसहे ।
KK-07-08-201-021c	बभूवुर्विमलाः सर्वा दिशः प्रदिश एव च ॥
KK-07-08-201-022a	प्रववुश्च शिवा वाताः प्रशान्ता मृगपक्षिणः ।
KK-07-08-201-022c	वाहनानि च हृष्टानि प्रशान्तेऽस्त्रे सुदुर्जये ॥
KK-07-08-201-023a	व्यपोढे च ततो घोरे तस्मिंस्तेजसि भारत ।
KK-07-08-201-023c	बभौ भीमो निशापाये धीमान्सूर्य इवोदितः ॥
KK-07-08-201-024a	हतशेषं बलं तत्तु पाण्डवानामतिष्ठत ।
KK-07-08-201-024c	अस्त्रव्युपरमाद्धृष्टं तव पुत्रजिघांसया ॥
KK-07-08-201-025a	व्यवस्थिते बले तस्मिन्नस्त्रे प्रतिहते तथा ।
KK-07-08-201-025c	दुर्योधनो महाराज द्रोणपुत्रमथाब्रवीत् ॥
KK-07-08-201-026a	अश्वत्थामन्पुनः शीघ्रमस्त्रमेतत्प्रयोजय ।
KK-07-08-201-026c	अवस्थिता हि पाञ्चालाः पुनरेते जयैषिणः ॥
KK-07-08-201-027a	अश्वत्थामा तथोक्तस्तु तव पुत्रेण मारिष ।
KK-07-08-201-027c	सुदीनमभिनिःश्वस्य राजानमिदमब्रवीत् ॥
KK-07-08-201-028a	नैतदावर्तते राजन्नस्त्रं द्विर्नोपपद्यते ।
KK-07-08-201-028c	आवृतं हि निवर्तेत प्रयोक्तारं न संशयः ॥
KK-07-08-201-029a	एष चास्त्रप्रतीघातं वासुदेवः प्रयुक्तवान् ।
KK-07-08-201-029c	`अस्य तु ह्येष वै दाता मानुषेषु न विद्यते ॥
KK-07-08-201-030a	परावरज्ञो लोकानां न तदस्ति न वेत्ति यत् ।
KK-07-08-201-030c	तदेतदस्त्रं प्रशमं यातं कृष्णस्य मन्त्रितैः ॥'
KK-07-08-201-031a	द्विविधो विहितः सङ्ख्ये वधः शस्त्रोर्जनाधिप ।
KK-07-08-201-031c	पराजयो वा मृत्युर्वा श्रेयान्मृत्युर्न निर्जयः ॥
KK-07-08-201-032ac	विजिताश्चारयो ह्येते शस्त्रोत्सर्गान्मृतोपमाः ॥
KK-07-08-201-033	दुर्योधन उवाच 
KK-07-08-201-033a	आचार्यपुत्र यद्येतद्द्विरस्त्रं न प्रयुज्यते ।
KK-07-08-201-033c	अन्यैर्गुरुघ्ना वध्यन्तामस्त्रैरस्त्रविदां वर ॥
KK-07-08-201-034a	त्वयि शस्त्राणि दिव्यानि त्र्यम्बके चामितौजसि ।
KK-07-08-201-034c	`घ्नतैतान्सुमहावीर्य शात्रवान्युद्धकोविदः ।'
KK-07-08-201-034e	इच्छतो न हि ते मुच्येत्सङ्क्रुद्धो हि पुरन्दरः ॥
KK-07-08-201-035	धृतराष्ट्र उवाच 
KK-07-08-201-035a	तस्मिन्नस्त्रे प्रतिहते द्रोणे चोपधिना हते ।
KK-07-08-201-035c	तथा दुर्योधनेनोक्तो द्रौणिः किमकरोत्पुनः ॥
KK-07-08-201-036a	दृष्ट्वा पार्थांश्च सङ्ग्रामे युद्धाय समुपस्थितान् ।
KK-07-08-201-036c	नारायणास्त्रनिर्मुक्तांश्चरतः पृतनामुखे ॥
KK-07-08-201-037	सञ्जय उवाच 
KK-07-08-201-037a	जानन्पितुः स निधनं सिंहलाङ्गूलकेतनः ।
KK-07-08-201-037c	सक्रोधो भयमुत्सृज्य सोऽभिदुद्राव पार्षतम् ॥
KK-07-08-201-038a	अभिद्रुत्य च विंशत्या क्षुद्रकाणां नरर्षभ ।
KK-07-08-201-038c	पञ्चभिश्चातिवेगेन विव्याध पुरुषर्षभः ॥
KK-07-08-201-039a	धृष्टद्युम्नस्ततो राजञ्ज्वलन्तमिव पावकम् ।
KK-07-08-201-039c	द्रोणपुत्रं त्रिषष्ट्या तु राजन्विव्याध पत्रिणाम् ॥
KK-07-08-201-040a	सारथिं चास्य विंशत्या स्वर्णपुङ्खैः शिलाशितैः ।
KK-07-08-201-040c	हयांश्च चतुरोऽविध्यच्चतुर्भिर्निशितैः शरैः ॥
KK-07-08-201-041a	विद्ध्वा विद्ध्वाऽनदद्द्रौणिं कम्पयन्निव मेदिनीम् ।
KK-07-08-201-041c	आददे सर्वलोकस्य प्राणानिव महारणे ॥
KK-07-08-201-042a	पार्षतस्तु बली राजन्कृतास्त्रः कृतनिश्चयः ।
KK-07-08-201-042c	द्रौणिमेवाभिदुद्राव मृत्युं कृत्वा निवर्तनम् ॥
KK-07-08-201-043a	ततो बाणमयं वर्षं द्रोणपुत्रस्य मूर्धनि ।
KK-07-08-201-043c	अवासृजदमेयात्मा पाञ्चाल्यो रथिनांवरः ॥
KK-07-08-201-044a	तं द्रौणिः समरे क्रुद्धं छादयामास पत्रिभिः ।
KK-07-08-201-044c	विव्याध चैनं दशभिः पितुर्वधमनुस्मरन् ॥
KK-07-08-201-045a	द्वाभ्यां च सुविसृष्टाभ्यां क्षुराभ्यां ध्वजकार्मुके ।
KK-07-08-201-045c	छित्त्वा पाञ्चालराजस्य द्रौणिरन्यैः समार्दयत् ॥
KK-07-08-201-046a	व्यश्वसूतरथं चैनं द्रौणिश्चक्रे महाहवे ।
KK-07-08-201-046c	तस्य चानुचरान्सर्वान्क्रुद्धः प्राद्रावयच्छरैः ॥
KK-07-08-201-047a	ततः प्रदुद्रुवे सैन्यं पाञ्चालानां विशाम्पते ।
KK-07-08-201-047c	सम्भ्रान्तरूपमार्तं च न परस्परमैक्षत ॥
KK-07-08-201-048a	दृष्ट्वा तु विमुखान्योधान्धृष्टद्युम्नं च पीडितम् ।
KK-07-08-201-048c	शैनेयोऽचोदयत्तूर्णं रथं द्रौणिरथं प्रति ॥
KK-07-08-201-049a	अष्टभिर्निशितैर्बाणैरश्वत्थामानमार्दयत् ।
KK-07-08-201-049c	विंशत्या पुनराहत्य नानारूपैरमर्षणः ।
KK-07-08-201-049e	विव्याध च तथा सूतं चतुर्भिश्चतुरो हयान् ॥
KK-07-08-201-050a	[*धनुर्ध्वजं संयत्तश्चिच्छेद कृतहस्तवत् ।
KK-07-08-201-050c	स साश्वं व्यधमच्चापि रथं हेमपरिष्कृतम् ।
KK-07-08-201-050e	हृदि विव्याध समरे त्रिंशता सायकैर्भृशम् ॥
KK-07-08-201-051a	एवं स पीडितो राजन्नश्वत्थामा महाबालः ।
KK-07-08-201-051c	शरजालैः परिवृतः कर्तव्यं नान्वपद्यत ॥
KK-07-08-201-052a	एवं गते गुरोः पुत्रे तव पुत्रो महारथः ।
KK-07-08-201-052c	कृपकर्णादिभिः सार्धं शरैः सात्वतमावृणोत् ॥
KK-07-08-201-053a	दुर्योधनस्तु विंशत्या कृपः शारद्वतस्त्रिभिः ।
KK-07-08-201-053c	कृतवर्माऽथ दशभिः कर्णः पञ्चाशता शरैः ॥
KK-07-08-201-054a	दुःशासनः शतेनैव वृषसेनश्च सप्तभिः ।
KK-07-08-201-054c	सात्यकिं विव्यधुस्तूर्णं समन्तान्निशितैः शरैः ॥
KK-07-08-201-055a	ततः स सात्यकी राजन्सर्वानेव महारथान् ।
KK-07-08-201-055c	विरथान्विमुखांश्चैव क्षणेनैवाकरोन्नृप ॥
KK-07-08-201-056a	अश्वत्थामा तु सम्प्राप्य चेतनां भरतर्षभ ।
KK-07-08-201-056c	चिन्तयामास दुःखार्तो निःश्वसंश्च पुनःपुनः ॥
KK-07-08-201-057a	अथो रथान्तरं द्रौणिः समारुह्य परन्तपः ।
KK-07-08-201-057c	सात्यकिं वारयामास किरञ्शरशतान्बहून् ॥
KK-07-08-201-058a	तमापतन्तं सम्प्रेक्ष्य भारद्वाजसुतं रणे ।
KK-07-08-201-058c	विरथं विमुखं चैव पुनश्चक्रे महारथः ॥
KK-07-08-201-059a	ततस्ते पाण्डवा राजन्दृष्ट्वा सात्यकिविक्रमम् ।
KK-07-08-201-059c	शङ्खशब्दान्भृशं चक्रुः सिंहनादांश्च नेदिरे ॥
KK-07-08-201-060a	एवं तं विरथं कृत्वा सात्यकिः सत्यविक्रमः ।
KK-07-08-201-060c	जघान वृषसेनस्य त्रिसाहस्रान्महारथान् ॥
KK-07-08-201-061a	अयुतं दन्तिनां सार्धं कृपस्य निजघान सः ।
KK-07-08-201-061c	पञ्चायुतानि चाश्वानां शकुनेर्निजघान ह ॥
KK-07-08-201-062a	ततो द्रौणिर्महाराज रथमारुह्य वीर्यवान् ।
KK-07-08-201-062c	सात्यकिं प्रति सङ्क्रुद्धः प्रययौ तद्वधेप्सया ||
KK-07-08-201-063a	पुनस्तमागतं दृष्ट्वा शैनेयो निशितैः शरैः ।
KK-07-08-201-063c	अदारयत्क्रूरतरैः पुनःपुनररिन्दम ॥]
KK-07-08-201-064a	सोऽतिविद्धो महेष्वासो नानालिङ्गैरमर्षणः ।
KK-07-08-201-064c	युयुधानेन वै द्रौणिः प्रहसन्वाक्यमब्रवीत् ॥
KK-07-08-201-065a	शैनेयाभ्युपपत्तिं ते जानाम्याचार्यघातिनि ।
KK-07-08-201-065c	न चैनं त्रास्यसि मया ग्रस्तमात्मानमेव च ॥
KK-07-08-201-066a	शपेत्मनाऽहं शैनेय सत्येन तपसा तथा ।
KK-07-08-201-066c	अहत्वा सर्वपाञ्चालान्यदि शान्तिमहं लभे ॥
KK-07-08-201-067a	यद्बलं पाण्डवेयानां वृष्णीनामपि यद्बलम् ।
KK-07-08-201-067c	क्रियतां सर्वमेवेह निहनिष्यामि सोमकान् ॥
KK-07-08-201-068a	एवमुक्त्वाऽर्करम्याभं सुतीक्ष्णं तं शरोत्तमम् ।
KK-07-08-201-068c	व्यसृजत्सात्वते द्रौणिर्वज्रं वृत्रे यथा हरिः ॥
KK-07-08-201-069a	स तं निर्भिद्य तेनास्तः सायकः शरावरम् ।
KK-07-08-201-069c	विवेश वसुधां भित्त्वा श्वसन्बिलमिवोरगः ॥
KK-07-08-201-070a	स भिन्नकवचः शूरस्तोत्रार्दित इव द्विपः ।
KK-07-08-201-070c	विमुच्य सशरं चापं भूरिव्रणपरिस्रवः ॥
KK-07-08-201-071a	सीदन्रुधिरसिक्तश्च रथोपस्थ उपाविशत् ।
KK-07-08-201-071c	सूतेनापहृतस्तूर्णं द्रोणपुत्राद्रथान्तरम् ॥
KK-07-08-201-072a	अथान्येन सुपुङ्खेन शरेणानतपर्वणा ।
KK-07-08-201-072c	आजघान भ्रुवोर्मध्ये धृष्टद्युम्नं परन्तपः ॥
KK-07-08-201-073a	स पूर्वमतिविद्धश्च भृशं पश्चाच्च पीडितः ।
KK-07-08-201-073c	ससादाथ च पाञ्चाल्यो व्यपाश्रयत च ध्वजम् ॥
KK-07-08-201-074a	तं नागमिव सिंहेन दृष्ट्वा राजञ्शरार्दितम् ।
KK-07-08-201-074c	जवेनाभ्यद्रवञ्छूराः पञ्च पाण्डवतो रथाः ॥
KK-07-08-201-075a	किरीटी भीमसेनश्च वृद्धक्षत्रश्च पौरवः ।
KK-07-08-201-075c	युवराजश्च चेदीनां मालवश्च सुदर्शनः ॥
KK-07-08-201-076a	एते हाहाकृताः सर्वे प्रगृहीतशरासनाः ।
KK-07-08-201-076c	वीरं द्रौणायनिं वीराः सर्वतः पर्यवारयन् ॥
KK-07-08-201-077a	ते विंशतिपदे यत्ता गुरुपुत्रममर्षणम् ।
KK-07-08-201-077c	पञ्चभिः पञ्चभिर्बाणैरभ्यघ्नन्सर्वतः समम् ॥
KK-07-08-201-078a	आशीविषाभैर्विंशत्या पञ्चभिस्तु शितैः शरैः ।
KK-07-08-201-078c	चिच्छेद युगपद्द्रौणिः पञ्चविंशतिसायकान् ॥
KK-07-08-201-079a	सप्तभिस्तु शितैर्बाणैः पौरवं द्रौणिरार्दयत् ।
KK-07-08-201-079c	मालवं त्रिभिरेकेन पार्थं षड्भिर्वृकोदरम् ||
KK-07-08-201-080a	ततस्ते विव्यधुः सर्वे द्रौणिं राजन्महारथाः ।
KK-07-08-201-080c	युगपच्च पृथक्चैव रुक्मपुङ्खैः शिलाशितैः ॥
KK-07-08-201-081a	युवराजश्च विंशत्या द्रौणिं विव्याध पत्रिभिः ।
KK-07-08-201-081c	पार्थश्च पुनरष्टाभिस्तथा सर्वे त्रिभिस्त्रिभिः ॥
KK-07-08-201-082a	ततोऽर्जुनं षड्भिरथाजघान द्रौणायनिर्दशभिर्वासुदेवम् ।
KK-07-08-201-082c	भीमं दशार्धैर्युवारजं चतुर्भिर्द्वाभ्यां द्वाभ्यां मालवं पौरवं च ॥
KK-07-08-201-083a	सूतं विद्ध्वा भीमसेनस्य षड्भिर्द्वाभ्यां विद्ध्वा कार्मुकं च ध्वजं च ।
KK-07-08-201-083c	पुनः पार्थं शरवर्षेण विद्ध्वा द्रौणिर्घोरं सिंहनादं ननाद ॥
KK-07-08-201-084a	तस्यास्यतस्तान्निशितान्पीतधारान्द्रौणेः शरान्पृष्ठतश्चाग्रतश्च ।
KK-07-08-201-084c	धरा वियद्द्यौः प्रदिशो दिशश्च च्छन्ना बाणैरभवन्घोररूपैः ॥
KK-07-08-201-085a	आसन्नस्य स्वरथं तीव्रतेजाः सुदर्शनस्येन्द्रकेतुप्रकाशौ ।
KK-07-08-201-085c	भुजौ शिरश्चेन्द्रसमानवीर्यस्त्रिभिः शरैर्युगपत्सञ्चकर्त ॥
KK-07-08-201-086a	स पौरवं रथशक्त्या निहत्य च्छित्त्वा रथं तिलशश्चास्य बाणैः ।
KK-07-08-201-086c	छित्त्वा च बाहू वरचन्दनाक्तौ भल्लेन कायाच्छिर उच्चकर्त ॥
KK-07-08-201-087a	युवानमिन्दीवरदामवर्णं चेदिप्रभुं युवराजं प्रसह्य ।
KK-07-08-201-087c	बाणैस्त्वरावाञ्ज्वलिताग्निकल्पैर्विद्ध्वा प्रादान्मृत्यवे साश्वसूतम् ॥
KK-07-08-201-088a	[*मालवं पौरवं चैव युवराजं च चेदिपम् ।
KK-07-08-201-088c	दृष्ट्वा समक्षं निहतं द्रोणपुत्रेण पाण्डवः ।
KK-07-08-201-088e	भीमसेनो महाबाहुः क्रोधमाहारयत्परम् ॥
KK-07-08-201-089a	ततः शरशतैस्तीक्ष्णैः सङ्क्रुद्धाशीविषोपमैः ।
KK-07-08-201-089c	छादयामास समरे द्रोणपुत्रं परन्तपः ॥
KK-07-08-201-090a	ततो द्रौणिर्महातेजाः शरवर्षं निहत्य तम् ।
KK-07-08-201-090c	विव्याध निशितैर्बाणैर्भीमसेनममर्षणः ॥
KK-07-08-201-091a	ततो भीमो महाबाहुद्रौणेर्युधि महाबलः ।
KK-07-08-201-091c	क्षुरप्रेण धनुश्छित्त्वा द्रौणिं विव्याध पत्रिणा ॥
KK-07-08-201-092a	तदपास्य धनुश्छिन्नं द्रोणपुत्रो महामनाः ।
KK-07-08-201-092c	अन्यत्कार्मुकमादाय भीमं विव्याध पत्रिभिः ॥
KK-07-08-201-093a	तौ द्रौणिभीमौ समरे पराक्रान्तौ महाबलौ ।
KK-07-08-201-093c	अवर्षतां शरवर्षं वृष्टिमन्ताविवाम्बुदौ ॥
KK-07-08-201-094a	भीमनामाङ्किता बाणाः स्वर्णपुङ्खाः शिलाशिताः ।
KK-07-08-201-094c	द्रौणिं सञ्छादयामासुर्घनौघा इव भास्करम् ॥
KK-07-08-201-095a	तथैव द्रौणिनिर्मुक्तैर्भीमः सन्नतपर्वभिः ।
KK-07-08-201-095c	अवाकीर्यत स क्षिप्रं शरैः शतसहस्रशः ॥
KK-07-08-201-096a	स च्छाद्यमानः समरे द्रौणिना रणशालिना ।
KK-07-08-201-096c	न विव्यथे महाराज तदद्भुतमिवाभवत् ॥
KK-07-08-201-097a	ततो भीमो महाबाहुः कार्तस्वरविभूषितान् ।
KK-07-08-201-097c	नाराचान्दश सम्प्रैषीद्यमदण्डनिभाञ्छितान् ॥
KK-07-08-201-098a	ते जत्रुदेशमासाद्य द्रोणपुत्रस्य मारिष ।
KK-07-08-201-098c	निर्भिद्य विविशुस्तूर्णं वल्मीकमिव पन्नगाः ॥
KK-07-08-201-099a	सोऽतिविद्धो भृशं द्रौणिः पाण्डवेन महात्मना ।
KK-07-08-201-099c	ध्वजयष्टिं समासाद्य न्यमीलयत लोचने ॥
KK-07-08-201-100a	स मुहूर्तात्पुनः सञ्ज्ञां लब्ध्वा द्रौणिर्नराधिप ।
KK-07-08-201-100c	क्रोधं परममातस्थौ समरे रुधिरोक्षितः ॥
KK-07-08-201-101a	दृढं सोऽभिहतस्तेन पाण्डवेन महात्मना ।
KK-07-08-201-101c	वेगं चक्रे महाबाहुर्भीमसेनरथं प्रति ॥
KK-07-08-201-102a	तत आकर्णपूर्णानां शराणां तिग्मतेजसाम् ।
KK-07-08-201-102c	शतमाशीविषाभानां प्रेषयामास भारत ॥
KK-07-08-201-103a	भीमोऽपि समरश्लाघी तस्य वीर्यमचिन्तयत् ।
KK-07-08-201-103c	तूर्णं प्रासृजदुग्राणि शरवर्षाणि पाण्डवः ॥
KK-07-08-201-104a	ततो द्रौणिर्महाराज च्छित्त्वाऽस्य विशिखैर्धनुः ।
KK-07-08-201-104c	आजघानोरसि क्रुद्धः पाण्डवं निशितैः शरैः ॥
KK-07-08-201-105a	ततोऽन्यद्धनुरादाय भीमसेनो ह्यमर्षणः ।
KK-07-08-201-105c	विव्याध निशितैर्बाणैर्द्रौणिं पञ्चभिराहवे ॥
KK-07-08-201-106a	जीमूताविव घर्मान्ते तौ शरौघप्रवर्षिणौ ।
KK-07-08-201-106c	अन्योन्यक्रोधताम्राक्षौ छादयामासतुर्युधि ॥
KK-07-08-201-107a	तलशब्दैस्ततो घोरैस्त्रासयन्तौ परस्परम् ।
KK-07-08-201-107c	अयुध्येतां सुसंरब्धौ कृतप्रतिकृतैषिणौ ॥
KK-07-08-201-108a	ततो विष्फार्य सुमहच्चापं रुक्मविभूषितम् ।
KK-07-08-201-108c	भीमं प्रैक्षत स द्रौणिः शरानस्यन्तमन्तिकात् ।
KK-07-08-201-108e	शरद्यहर्मध्यगतो द्रीप्तार्चिरिव भास्करः ॥
KK-07-08-201-109a	आददनास्य विशिखान्सन्दधानस्य चाशुगान् ।
KK-07-08-201-109c	विकर्षतो मुञ्चतश्च नान्तरं ददृशुर्जनाः ॥
KK-07-08-201-110a	अलातचक्रप्रतिमं तस्य मण्डलमायुधम् ।
KK-07-08-201-110c	द्रौणेरासीन्महाराज बाणान्विसृजतस्तदा ॥
KK-07-08-201-111a	धनुश्च्युताः शरास्तस्य शतशोऽथ सहस्रशः ।
KK-07-08-201-111c	आकाशे प्रत्यदृश्यन्त शलभानामिवायतीः ॥
KK-07-08-201-112a	ते तु द्रौणिविनिर्मुक्ताः शरा हेमविभूषिताः ।
KK-07-08-201-112c	अजस्रमन्वकीर्यन्त घोरा भीमरथं प्रति ॥
KK-07-08-201-113a	तत्राद्भुतमपश्याम भीमसेनस्य विक्रमम् ।
KK-07-08-201-113c	बलं वीर्यं प्रभावं च व्यवसायं च भारत ॥
KK-07-08-201-114a	तां स मेघादिवोद्भूतां बाणवृष्टिं समन्ततः ।
KK-07-08-201-114c	जलवृष्टिं महाघोरां तपान्त इव चिन्तयन् ॥
KK-07-08-201-115a	द्रोणपुत्रवधप्रेप्सुर्भीमो भीमपराक्रमः ।
KK-07-08-201-115c	अमुञ्चच्छरवर्षाणि प्रावृषीव बलाहकः ॥
KK-07-08-201-116a	तद्रुक्मपृष्टं भीमस्य धनुर्घोरं महारणे ।
KK-07-08-201-116c	विकृष्यमाणं विबभौ शक्रचापमिवापरम् ॥
KK-07-08-201-117a	तस्माच्छराः प्रादुरासञ्छतशोऽथ सहस्रशः ।
KK-07-08-201-117c	सञ्छादयन्तः समरे द्रौणिमाहवशोभिनम् ॥
KK-07-08-201-118a	तयोर्विसृजतोरेवं शरजालानि मारिष ।
KK-07-08-201-118c	वायुरप्यन्तरा राजन्नाशक्नोत्प्रतिसर्पितुम् ॥
KK-07-08-201-119a	तथा द्रौणिर्महाराज शरान्हेमविभूषितान् ।
KK-07-08-201-119c	तैलधौतान्प्रसन्नाग्रान्प्राहिणोद्वधकाङ्क्षया ॥
KK-07-08-201-120a	तानन्तरिक्षे विशिखैस्त्रिधैकैकमशातयत् |
KK-07-08-201-120c	विशेषयन्द्रोणसुतं तिष्ठतिष्ठेति चाब्रवीत् ॥
KK-07-08-201-121a	पुनश्च शरवर्षाणि घोराण्युग्राणि पाण्डवः ।
KK-07-08-201-121c	व्यसृजद्बलवान्क्रुद्धो द्रोणपुत्रवधेप्सया ॥
KK-07-08-201-122a	ततोऽस्त्रमायया तूर्णं शरवृष्टिं निवार्य ताम् ।
KK-07-08-201-122c	धनुश्चिच्छेद भीमस्य द्रोणपुत्रो महास्त्रवित् ।
KK-07-08-201-122e	शरैश्चैनं सुबहुभिः क्रुद्धः सङ्ख्ये पराभिनत् ॥
KK-07-08-201-123a	स छिन्नधन्वा बलवान्रथशक्तिं सुदारुणाम् |
KK-07-08-201-123c	वेगेनाविध्य चिक्षेप द्रोणपुत्ररथं प्रति ॥
KK-07-08-201-124a	तामापतन्तीं सहसा महोल्काभां शितैः शरैः ।
KK-07-08-201-124c	चिच्छेद समरे द्रौणिर्दर्शयन्पाणिलाघवम् ॥
KK-07-08-201-125a	एतस्मिन्नन्तरे भीमो दृढमादाय कार्मुकम् ।
KK-07-08-201-125c	द्रौणिं विव्याध विशिखैः स्मयमानो वृकोदरः ॥
KK-07-08-201-126a	ततो द्रौणिर्महाराज भीमसेनस्य सारथिम् ।
KK-07-08-201-126c	ललाटे दारयामास शरेणानतपर्वणा ॥
KK-07-08-201-127a	सोऽतिविद्धो बलवता द्रोणपुत्रेण सारथिः ।
KK-07-08-201-127c	व्यामोहमगमद्राजन्रश्मीनुत्सृज्य वाजिनाम् ॥
KK-07-08-201-128a	ततोऽश्वाः प्राद्रवंस्तूर्णं मोहिते रथसारथौ ।
KK-07-08-201-128c	भीमसेनस्य राजेन्द्र पश्यतां सर्वधन्विनाम् ॥]
KK-07-08-201-129a	तं दृष्ट्वा प्रद्रुतैरश्वैरपकृष्टं रणाजिरात् ।
KK-07-08-201-129c	दध्मौ प्रमुदितः शङ्खं बृहन्तमपराजितः ॥
KK-07-08-201-130a	ततः सर्वे च पाञ्चाला भीमसेनश्च पाण्डवः ।
KK-07-08-201-130c	धृष्टद्युम्नरथं त्यक्त्वा भीताः सम्प्राद्रवन्दिशः ॥
KK-07-08-201-131a	तान्प्रभग्नांस्ततो द्रौणिः पृष्ठतो विकिरञ्शरान् ।
KK-07-08-201-131c	अभ्यवर्तत वेगेन कालयन्पाण्डुवाहिनीम् ॥
KK-07-08-201-132a	ते वध्यमानाः समरे द्रोणपुत्रेण पार्थिवाः ।
KK-07-08-201-132c	द्रोणपुत्रभयाद्राजन्दिशः सर्वाश्च भेजिरे ॥ ॥

इति श्रीमन्महाभारते द्रोणपर्वण नारायणास्त्रमोक्षपर्वणि पञ्चदशदिवसयुद्धे एकाधिकद्विशततमोऽध्यायः ॥ 201 ॥

5-201-50 * एतदादि 14 श्लोकाः झ. पुस्तक एव दृश्यन्ते । 5-201-88 * एतदादि 42 श्लोकाः झ. पाठ एव सन्ति । एकाधिकद्विशततमोऽध्यायः ॥
