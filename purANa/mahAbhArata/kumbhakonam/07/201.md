श्रीः
अध्यायः 201
नारयणास्त्रेणावेष्टिते भीमे कृष्णार्जुनाभ्यां हस्ततः शस्त्रापकर्षणपूर्वकं रथादवरोपिते सत्यस्त्रस्य प्रशमनम् ॥ 1 ॥ ततः सङ्कुलयुद्धम् ॥ 2 ॥
001	सञ्जय उवाय 
001a	भीमसेनं समाकीर्णं दृष्ट्वाऽस्त्रेण धनञ्जयः ।
001c	तेजसः प्रतिघातार्थं वारुणेन समावृणोत् ॥
002a	नालक्षयत तत्कश्चिद्वारुणास्त्रेण संवृतम् ।
002c	अर्जुनस्य लघुत्वाच्च संवृतत्वाच्च तेजसः ॥
003a	साश्वसूतरथो भीमो द्रोणपुत्रास्त्रसंवृतः ।
003c	अग्नावग्निरिव न्यस्तो ज्वालामाली सुदुर्दृशः ॥
004a	यथा रात्रिक्षये राजञ्ज्योतींष्यस्तगिरिं प्रति ।
004c	समापेतुस्तथा बाणा भीमसेनरथं प्रति ॥
005a	स हि भीमो रथश्चास्य हयाः सूतश्च मारिष ।
005c	संवृता द्रोणपुत्रेण पावकान्तर्गताऽभवन् ॥
006a	यथा जग्ध्वा जगत्कृत्स्नं समये सचराचरम् ।
006c	गच्छेद्वह्निर्विभोरास्यं तथाऽस्त्रं भीममावृणोत् ॥
007a	सूर्यमग्निः प्रविष्टः स्याद्यथा चाग्निं दिवाकरः ।
007c	तथा प्रविष्टं तत्तेजो न प्राज्ञायत पाण्डवः ॥
008a	`तदस्त्रं भीमहुङ्कारादपयाति पुनःपुनः ।
008c	पुनः पुनस्तमायाति हुङ्कारात्तं विमुञ्चति ।
008e	ततो देवाः सगन्धर्वा भीमं दृष्ट्वा सुविस्मिताः ॥'
009a	विकीर्णमस्त्रं तद्दृष्ट्वा तथा भीमरथं प्रति ।
009c	उदीर्यमाणं द्रौणिं च निष्प्रतिद्वन्द्वमाहवे ॥
010a	सर्वसैन्यं च पाण्डूनां न्यस्तशस्त्रमचेतनम् ।
010c	युधिष्ठिरपुरोगांश्च विमुखांस्तान्महारथनान् ॥
011a	अर्जुनो वासुदेवश्च त्वरमाणौ महाद्युती ।
011c	अवप्लुत्य रथाद्वीरौ भीममाद्रवतां ततः ॥
012a	ततस्तद्द्रोणपुत्रस्य तेजोऽस्त्रबलसम्भवम् ।
012c	विगाह्य तौ सुबलिनौ माययाऽविशतां तथा ॥
013a	न्यस्तशस्त्रौ ततस्तौ तु नादहत्सोऽस्त्रजोऽनलः ।
013c	वारुणास्त्रप्रयोगाच्च वीर्यवत्त्वाच्च कृष्णयोः ॥
014a	ततश्चकृषतुर्भीमं सर्वशस्त्रायुधानि च ।
014c	नारायणास्त्रशान्त्यर्थं नरनारायणौ बलात् ॥
015a	आकृष्यमाणः कौन्तेयो नदत्येव महारवम् ।
015c	वर्धते चैव तद्घोरं द्रौणेरस्त्रं सुदुर्जयम् ॥
016a	तमब्रवीद्वासुदेवः किमिदं पाण्डुनन्दन ।
016c	वार्यमाणोऽपि कौन्तेय यद्युद्धान्न निवर्तसे ॥
017a	यदि युद्धेन जेयाः स्युरिमे कौरवनन्दनाः ।
017c	वयमप्यत्र युध्येम तथा चेमे नरर्षभाः ॥
018a	रथेभ्यस्त्ववतीर्णाः स्म सर्व एव हि तावकाः ।
018c	तस्मात्त्वमपि कौन्तेय रथात्तूर्णमपाक्रम ॥
019a	एवमुक्त्वा तु तं कृष्णो रथाद्भूमिमवर्तयत् ।
019c	निःश्वसन्तं यथा नागं क्रोधसंरक्तलोचनम् ॥
020a	यदाऽपकृष्टः स रथान्न्यासितश्चायुधं भुवि ।
020c	ततो नारायणास्त्रं तत्प्रशान्तं शत्रुतापनम् ॥
021	सञ्जय उवाच 
021a	तस्मिन्प्रशान्ते विधिना तेन तेजसि दुःसहे ।
021c	बभूवुर्विमलाः सर्वा दिशः प्रदिश एव च ॥
022a	प्रववुश्च शिवा वाताः प्रशान्ता मृगपक्षिणः ।
022c	वाहनानि च हृष्टानि प्रशान्तेऽस्त्रे सुदुर्जये ॥
023a	व्यपोढे च ततो घोरे तस्मिंस्तेजसि भारत ।
023c	बभौ भीमो निशापाये धीमान्सूर्य इवोदितः ॥
024a	हतशेषं बलं तत्तु पाण्डवानामतिष्ठत ।
024c	अस्त्रव्युपरमाद्धृष्टं तव पुत्रजिघांसया ॥
025a	व्यवस्थिते बले तस्मिन्नस्त्रे प्रतिहते तथा ।
025c	दुर्योधनो महाराज द्रोणपुत्रमथाब्रवीत् ॥
026a	अश्वत्थामन्पुनः शीघ्रमस्त्रमेतत्प्रयोजय ।
026c	अवस्थिता हि पाञ्चालाः पुनरेते जयैषिणः ॥
027a	अश्वत्थामा तथोक्तस्तु तव पुत्रेण मारिष ।
027c	सुदीनमभिनिःश्वस्य राजानमिदमब्रवीत् ॥
028a	नैतदावर्तते राजन्नस्त्रं द्विर्नोपपद्यते ।
028c	आवृतं हि निवर्तेत प्रयोक्तारं न संशयः ॥
029a	एष चास्त्रप्रतीघातं वासुदेवः प्रयुक्तवान् ।
029c	`अस्य तु ह्येष वै दाता मानुषेषु न विद्यते ॥
030a	परावरज्ञो लोकानां न तदस्ति न वेत्ति यत् ।
030c	तदेतदस्त्रं प्रशमं यातं कृष्णस्य मन्त्रितैः ॥'
031a	द्विविधो विहितः सङ्ख्ये वधः शस्त्रोर्जनाधिप ।
031c	पराजयो वा मृत्युर्वा श्रेयान्मृत्युर्न निर्जयः ॥
032ac	विजिताश्चारयो ह्येते शस्त्रोत्सर्गान्मृतोपमाः ॥
033	दुर्योधन उवाच 
033a	आचार्यपुत्र यद्येतद्द्विरस्त्रं न प्रयुज्यते ।
033c	अन्यैर्गुरुघ्ना वध्यन्तामस्त्रैरस्त्रविदां वर ॥
034a	त्वयि शस्त्राणि दिव्यानि त्र्यम्बके चामितौजसि ।
034c	`घ्नतैतान्सुमहावीर्य शात्रवान्युद्धकोविदः ।'
034e	इच्छतो न हि ते मुच्येत्सङ्क्रुद्धो हि पुरन्दरः ॥
035	धृतराष्ट्र उवाच 
035a	तस्मिन्नस्त्रे प्रतिहते द्रोणे चोपधिना हते ।
035c	तथा दुर्योधनेनोक्तो द्रौणिः किमकरोत्पुनः ॥
036a	दृष्ट्वा पार्थांश्च सङ्ग्रामे युद्धाय समुपस्थितान् ।
036c	नारायणास्त्रनिर्मुक्तांश्चरतः पृतनामुखे ॥
037	सञ्जय उवाच 
037a	जानन्पितुः स निधनं सिंहलाङ्गूलकेतनः ।
037c	सक्रोधो भयमुत्सृज्य सोऽभिदुद्राव पार्षतम् ॥
038a	अभिद्रुत्य च विंशत्या क्षुद्रकाणां नरर्षभ ।
038c	पञ्चभिश्चातिवेगेन विव्याध पुरुषर्षभः ॥
039a	धृष्टद्युम्नस्ततो राजञ्ज्वलन्तमिव पावकम् ।
039c	द्रोणपुत्रं त्रिषष्ट्या तु राजन्विव्याध पत्रिणाम् ॥
040a	सारथिं चास्य विंशत्या स्वर्णपुङ्खैः शिलाशितैः ।
040c	हयांश्च चतुरोऽविध्यच्चतुर्भिर्निशितैः शरैः ॥
041a	विद्ध्वा विद्ध्वाऽनदद्द्रौणिं कम्पयन्निव मेदिनीम् ।
041c	आददे सर्वलोकस्य प्राणानिव महारणे ॥
042a	पार्षतस्तु बली राजन्कृतास्त्रः कृतनिश्चयः ।
042c	द्रौणिमेवाभिदुद्राव मृत्युं कृत्वा निवर्तनम् ॥
043a	ततो बाणमयं वर्षं द्रोणपुत्रस्य मूर्धनि ।
043c	अवासृजदमेयात्मा पाञ्चाल्यो रथिनांवरः ॥
044a	तं द्रौणिः समरे क्रुद्धं छादयामास पत्रिभिः ।
044c	विव्याध चैनं दशभिः पितुर्वधमनुस्मरन् ॥
045a	द्वाभ्यां च सुविसृष्टाभ्यां क्षुराभ्यां ध्वजकार्मुके ।
045c	छित्त्वा पाञ्चालराजस्य द्रौणिरन्यैः समार्दयत् ॥
046a	व्यश्वसूतरथं चैनं द्रौणिश्चक्रे महाहवे ।
046c	तस्य चानुचरान्सर्वान्क्रुद्धः प्राद्रावयच्छरैः ॥
047a	ततः प्रदुद्रुवे सैन्यं पाञ्चालानां विशाम्पते ।
047c	सम्भ्रान्तरूपमार्तं च न परस्परमैक्षत ॥
048a	दृष्ट्वा तु विमुखान्योधान्धृष्टद्युम्नं च पीडितम् ।
048c	शैनेयोऽचोदयत्तूर्णं रथं द्रौणिरथं प्रति ॥
049a	अष्टभिर्निशितैर्बाणैरश्वत्थामानमार्दयत् ।
049c	विंशत्या पुनराहत्य नानारूपैरमर्षणः ।
049e	विव्याध च तथा सूतं चतुर्भिश्चतुरो हयान् ॥
050a	[*धनुर्ध्वजं संयत्तश्चिच्छेद कृतहस्तवत् ।
050c	स साश्वं व्यधमच्चापि रथं हेमपरिष्कृतम् ।
050e	हृदि विव्याध समरे त्रिंशता सायकैर्भृशम् ॥
051a	एवं स पीडितो राजन्नश्वत्थामा महाबालः ।
051c	शरजालैः परिवृतः कर्तव्यं नान्वपद्यत ॥
052a	एवं गते गुरोः पुत्रे तव पुत्रो महारथः ।
052c	कृपकर्णादिभिः सार्धं शरैः सात्वतमावृणोत् ॥
053a	दुर्योधनस्तु विंशत्या कृपः शारद्वतस्त्रिभिः ।
053c	कृतवर्माऽथ दशभिः कर्णः पञ्चाशता शरैः ॥
054a	दुःशासनः शतेनैव वृषसेनश्च सप्तभिः ।
054c	सात्यकिं विव्यधुस्तूर्णं समन्तान्निशितैः शरैः ॥
055a	ततः स सात्यकी राजन्सर्वानेव महारथान् ।
055c	विरथान्विमुखांश्चैव क्षणेनैवाकरोन्नृप ॥
056a	अश्वत्थामा तु सम्प्राप्य चेतनां भरतर्षभ ।
056c	चिन्तयामास दुःखार्तो निःश्वसंश्च पुनःपुनः ॥
057a	अथो रथान्तरं द्रौणिः समारुह्य परन्तपः ।
057c	सात्यकिं वारयामास किरञ्शरशतान्बहून् ॥
058a	तमापतन्तं सम्प्रेक्ष्य भारद्वाजसुतं रणे ।
058c	विरथं विमुखं चैव पुनश्चक्रे महारथः ॥
059a	ततस्ते पाण्डवा राजन्दृष्ट्वा सात्यकिविक्रमम् ।
059c	शङ्खशब्दान्भृशं चक्रुः सिंहनादांश्च नेदिरे ॥
060a	एवं तं विरथं कृत्वा सात्यकिः सत्यविक्रमः ।
060c	जघान वृषसेनस्य त्रिसाहस्रान्महारथान् ॥
061a	अयुतं दन्तिनां सार्धं कृपस्य निजघान सः ।
061c	पञ्चायुतानि चाश्वानां शकुनेर्निजघान ह ॥
062a	ततो द्रौणिर्महाराज रथमारुह्य वीर्यवान् ।
062c	सात्यकिं प्रति सङ्क्रुद्धः प्रययौ तद्वधेप्सया ||
063a	पुनस्तमागतं दृष्ट्वा शैनेयो निशितैः शरैः ।
063c	अदारयत्क्रूरतरैः पुनःपुनररिन्दम ॥]
064a	सोऽतिविद्धो महेष्वासो नानालिङ्गैरमर्षणः ।
064c	युयुधानेन वै द्रौणिः प्रहसन्वाक्यमब्रवीत् ॥
065a	शैनेयाभ्युपपत्तिं ते जानाम्याचार्यघातिनि ।
065c	न चैनं त्रास्यसि मया ग्रस्तमात्मानमेव च ॥
066a	शपेत्मनाऽहं शैनेय सत्येन तपसा तथा ।
066c	अहत्वा सर्वपाञ्चालान्यदि शान्तिमहं लभे ॥
067a	यद्बलं पाण्डवेयानां वृष्णीनामपि यद्बलम् ।
067c	क्रियतां सर्वमेवेह निहनिष्यामि सोमकान् ॥
068a	एवमुक्त्वाऽर्करम्याभं सुतीक्ष्णं तं शरोत्तमम् ।
068c	व्यसृजत्सात्वते द्रौणिर्वज्रं वृत्रे यथा हरिः ॥
069a	स तं निर्भिद्य तेनास्तः सायकः शरावरम् ।
069c	विवेश वसुधां भित्त्वा श्वसन्बिलमिवोरगः ॥
070a	स भिन्नकवचः शूरस्तोत्रार्दित इव द्विपः ।
070c	विमुच्य सशरं चापं भूरिव्रणपरिस्रवः ॥
071a	सीदन्रुधिरसिक्तश्च रथोपस्थ उपाविशत् ।
071c	सूतेनापहृतस्तूर्णं द्रोणपुत्राद्रथान्तरम् ॥
072a	अथान्येन सुपुङ्खेन शरेणानतपर्वणा ।
072c	आजघान भ्रुवोर्मध्ये धृष्टद्युम्नं परन्तपः ॥
073a	स पूर्वमतिविद्धश्च भृशं पश्चाच्च पीडितः ।
073c	ससादाथ च पाञ्चाल्यो व्यपाश्रयत च ध्वजम् ॥
074a	तं नागमिव सिंहेन दृष्ट्वा राजञ्शरार्दितम् ।
074c	जवेनाभ्यद्रवञ्छूराः पञ्च पाण्डवतो रथाः ॥
075a	किरीटी भीमसेनश्च वृद्धक्षत्रश्च पौरवः ।
075c	युवराजश्च चेदीनां मालवश्च सुदर्शनः ॥
076a	एते हाहाकृताः सर्वे प्रगृहीतशरासनाः ।
076c	वीरं द्रौणायनिं वीराः सर्वतः पर्यवारयन् ॥
077a	ते विंशतिपदे यत्ता गुरुपुत्रममर्षणम् ।
077c	पञ्चभिः पञ्चभिर्बाणैरभ्यघ्नन्सर्वतः समम् ॥
078a	आशीविषाभैर्विंशत्या पञ्चभिस्तु शितैः शरैः ।
078c	चिच्छेद युगपद्द्रौणिः पञ्चविंशतिसायकान् ॥
079a	सप्तभिस्तु शितैर्बाणैः पौरवं द्रौणिरार्दयत् ।
079c	मालवं त्रिभिरेकेन पार्थं षड्भिर्वृकोदरम् ||
080a	ततस्ते विव्यधुः सर्वे द्रौणिं राजन्महारथाः ।
080c	युगपच्च पृथक्चैव रुक्मपुङ्खैः शिलाशितैः ॥
081a	युवराजश्च विंशत्या द्रौणिं विव्याध पत्रिभिः ।
081c	पार्थश्च पुनरष्टाभिस्तथा सर्वे त्रिभिस्त्रिभिः ॥
082a	ततोऽर्जुनं षड्भिरथाजघान द्रौणायनिर्दशभिर्वासुदेवम् ।
082c	भीमं दशार्धैर्युवारजं चतुर्भिर्द्वाभ्यां द्वाभ्यां मालवं पौरवं च ॥
083a	सूतं विद्ध्वा भीमसेनस्य षड्भिर्द्वाभ्यां विद्ध्वा कार्मुकं च ध्वजं च ।
083c	पुनः पार्थं शरवर्षेण विद्ध्वा द्रौणिर्घोरं सिंहनादं ननाद ॥
084a	तस्यास्यतस्तान्निशितान्पीतधारान्द्रौणेः शरान्पृष्ठतश्चाग्रतश्च ।
084c	धरा वियद्द्यौः प्रदिशो दिशश्च च्छन्ना बाणैरभवन्घोररूपैः ॥
085a	आसन्नस्य स्वरथं तीव्रतेजाः सुदर्शनस्येन्द्रकेतुप्रकाशौ ।
085c	भुजौ शिरश्चेन्द्रसमानवीर्यस्त्रिभिः शरैर्युगपत्सञ्चकर्त ॥
086a	स पौरवं रथशक्त्या निहत्य च्छित्त्वा रथं तिलशश्चास्य बाणैः ।
086c	छित्त्वा च बाहू वरचन्दनाक्तौ भल्लेन कायाच्छिर उच्चकर्त ॥
087a	युवानमिन्दीवरदामवर्णं चेदिप्रभुं युवराजं प्रसह्य ।
087c	बाणैस्त्वरावाञ्ज्वलिताग्निकल्पैर्विद्ध्वा प्रादान्मृत्यवे साश्वसूतम् ॥
088a	[*मालवं पौरवं चैव युवराजं च चेदिपम् ।
088c	दृष्ट्वा समक्षं निहतं द्रोणपुत्रेण पाण्डवः ।
088e	भीमसेनो महाबाहुः क्रोधमाहारयत्परम् ॥
089a	ततः शरशतैस्तीक्ष्णैः सङ्क्रुद्धाशीविषोपमैः ।
089c	छादयामास समरे द्रोणपुत्रं परन्तपः ॥
090a	ततो द्रौणिर्महातेजाः शरवर्षं निहत्य तम् ।
090c	विव्याध निशितैर्बाणैर्भीमसेनममर्षणः ॥
091a	ततो भीमो महाबाहुद्रौणेर्युधि महाबलः ।
091c	क्षुरप्रेण धनुश्छित्त्वा द्रौणिं विव्याध पत्रिणा ॥
092a	तदपास्य धनुश्छिन्नं द्रोणपुत्रो महामनाः ।
092c	अन्यत्कार्मुकमादाय भीमं विव्याध पत्रिभिः ॥
093a	तौ द्रौणिभीमौ समरे पराक्रान्तौ महाबलौ ।
093c	अवर्षतां शरवर्षं वृष्टिमन्ताविवाम्बुदौ ॥
094a	भीमनामाङ्किता बाणाः स्वर्णपुङ्खाः शिलाशिताः ।
094c	द्रौणिं सञ्छादयामासुर्घनौघा इव भास्करम् ॥
095a	तथैव द्रौणिनिर्मुक्तैर्भीमः सन्नतपर्वभिः ।
095c	अवाकीर्यत स क्षिप्रं शरैः शतसहस्रशः ॥
096a	स च्छाद्यमानः समरे द्रौणिना रणशालिना ।
096c	न विव्यथे महाराज तदद्भुतमिवाभवत् ॥
097a	ततो भीमो महाबाहुः कार्तस्वरविभूषितान् ।
097c	नाराचान्दश सम्प्रैषीद्यमदण्डनिभाञ्छितान् ॥
098a	ते जत्रुदेशमासाद्य द्रोणपुत्रस्य मारिष ।
098c	निर्भिद्य विविशुस्तूर्णं वल्मीकमिव पन्नगाः ॥
099a	सोऽतिविद्धो भृशं द्रौणिः पाण्डवेन महात्मना ।
099c	ध्वजयष्टिं समासाद्य न्यमीलयत लोचने ॥
100a	स मुहूर्तात्पुनः सञ्ज्ञां लब्ध्वा द्रौणिर्नराधिप ।
100c	क्रोधं परममातस्थौ समरे रुधिरोक्षितः ॥
101a	दृढं सोऽभिहतस्तेन पाण्डवेन महात्मना ।
101c	वेगं चक्रे महाबाहुर्भीमसेनरथं प्रति ॥
102a	तत आकर्णपूर्णानां शराणां तिग्मतेजसाम् ।
102c	शतमाशीविषाभानां प्रेषयामास भारत ॥
103a	भीमोऽपि समरश्लाघी तस्य वीर्यमचिन्तयत् ।
103c	तूर्णं प्रासृजदुग्राणि शरवर्षाणि पाण्डवः ॥
104a	ततो द्रौणिर्महाराज च्छित्त्वाऽस्य विशिखैर्धनुः ।
104c	आजघानोरसि क्रुद्धः पाण्डवं निशितैः शरैः ॥
105a	ततोऽन्यद्धनुरादाय भीमसेनो ह्यमर्षणः ।
105c	विव्याध निशितैर्बाणैर्द्रौणिं पञ्चभिराहवे ॥
106a	जीमूताविव घर्मान्ते तौ शरौघप्रवर्षिणौ ।
106c	अन्योन्यक्रोधताम्राक्षौ छादयामासतुर्युधि ॥
107a	तलशब्दैस्ततो घोरैस्त्रासयन्तौ परस्परम् ।
107c	अयुध्येतां सुसंरब्धौ कृतप्रतिकृतैषिणौ ॥
108a	ततो विष्फार्य सुमहच्चापं रुक्मविभूषितम् ।
108c	भीमं प्रैक्षत स द्रौणिः शरानस्यन्तमन्तिकात् ।
108e	शरद्यहर्मध्यगतो द्रीप्तार्चिरिव भास्करः ॥
109a	आददनास्य विशिखान्सन्दधानस्य चाशुगान् ।
109c	विकर्षतो मुञ्चतश्च नान्तरं ददृशुर्जनाः ॥
110a	अलातचक्रप्रतिमं तस्य मण्डलमायुधम् ।
110c	द्रौणेरासीन्महाराज बाणान्विसृजतस्तदा ॥
111a	धनुश्च्युताः शरास्तस्य शतशोऽथ सहस्रशः ।
111c	आकाशे प्रत्यदृश्यन्त शलभानामिवायतीः ॥
112a	ते तु द्रौणिविनिर्मुक्ताः शरा हेमविभूषिताः ।
112c	अजस्रमन्वकीर्यन्त घोरा भीमरथं प्रति ॥
113a	तत्राद्भुतमपश्याम भीमसेनस्य विक्रमम् ।
113c	बलं वीर्यं प्रभावं च व्यवसायं च भारत ॥
114a	तां स मेघादिवोद्भूतां बाणवृष्टिं समन्ततः ।
114c	जलवृष्टिं महाघोरां तपान्त इव चिन्तयन् ॥
115a	द्रोणपुत्रवधप्रेप्सुर्भीमो भीमपराक्रमः ।
115c	अमुञ्चच्छरवर्षाणि प्रावृषीव बलाहकः ॥
116a	तद्रुक्मपृष्टं भीमस्य धनुर्घोरं महारणे ।
116c	विकृष्यमाणं विबभौ शक्रचापमिवापरम् ॥
117a	तस्माच्छराः प्रादुरासञ्छतशोऽथ सहस्रशः ।
117c	सञ्छादयन्तः समरे द्रौणिमाहवशोभिनम् ॥
118a	तयोर्विसृजतोरेवं शरजालानि मारिष ।
118c	वायुरप्यन्तरा राजन्नाशक्नोत्प्रतिसर्पितुम् ॥
119a	तथा द्रौणिर्महाराज शरान्हेमविभूषितान् ।
119c	तैलधौतान्प्रसन्नाग्रान्प्राहिणोद्वधकाङ्क्षया ॥
120a	तानन्तरिक्षे विशिखैस्त्रिधैकैकमशातयत् |
120c	विशेषयन्द्रोणसुतं तिष्ठतिष्ठेति चाब्रवीत् ॥
121a	पुनश्च शरवर्षाणि घोराण्युग्राणि पाण्डवः ।
121c	व्यसृजद्बलवान्क्रुद्धो द्रोणपुत्रवधेप्सया ॥
122a	ततोऽस्त्रमायया तूर्णं शरवृष्टिं निवार्य ताम् ।
122c	धनुश्चिच्छेद भीमस्य द्रोणपुत्रो महास्त्रवित् ।
122e	शरैश्चैनं सुबहुभिः क्रुद्धः सङ्ख्ये पराभिनत् ॥
123a	स छिन्नधन्वा बलवान्रथशक्तिं सुदारुणाम् |
123c	वेगेनाविध्य चिक्षेप द्रोणपुत्ररथं प्रति ॥
124a	तामापतन्तीं सहसा महोल्काभां शितैः शरैः ।
124c	चिच्छेद समरे द्रौणिर्दर्शयन्पाणिलाघवम् ॥
125a	एतस्मिन्नन्तरे भीमो दृढमादाय कार्मुकम् ।
125c	द्रौणिं विव्याध विशिखैः स्मयमानो वृकोदरः ॥
126a	ततो द्रौणिर्महाराज भीमसेनस्य सारथिम् ।
126c	ललाटे दारयामास शरेणानतपर्वणा ॥
127a	सोऽतिविद्धो बलवता द्रोणपुत्रेण सारथिः ।
127c	व्यामोहमगमद्राजन्रश्मीनुत्सृज्य वाजिनाम् ॥
128a	ततोऽश्वाः प्राद्रवंस्तूर्णं मोहिते रथसारथौ ।
128c	भीमसेनस्य राजेन्द्र पश्यतां सर्वधन्विनाम् ॥]
129a	तं दृष्ट्वा प्रद्रुतैरश्वैरपकृष्टं रणाजिरात् ।
129c	दध्मौ प्रमुदितः शङ्खं बृहन्तमपराजितः ॥
130a	ततः सर्वे च पाञ्चाला भीमसेनश्च पाण्डवः ।
130c	धृष्टद्युम्नरथं त्यक्त्वा भीताः सम्प्राद्रवन्दिशः ॥
131a	तान्प्रभग्नांस्ततो द्रौणिः पृष्ठतो विकिरञ्शरान् ।
131c	अभ्यवर्तत वेगेन कालयन्पाण्डुवाहिनीम् ॥
132a	ते वध्यमानाः समरे द्रोणपुत्रेण पार्थिवाः ।
132c	द्रोणपुत्रभयाद्राजन्दिशः सर्वाश्च भेजिरे ॥ ॥

इति श्रीमन्महाभारते द्रोणपर्वण नारायणास्त्रमोक्षपर्वणि पञ्चदशदिवसयुद्धे एकाधिकद्विशततमोऽध्यायः ॥ 201 ॥

5-201-50 * एतदादि 14 श्लोकाः झ. पुस्तक एव दृश्यन्ते । 5-201-88 * एतदादि 42 श्लोकाः झ. पाठ एव सन्ति । एकाधिकद्विशततमोऽध्यायः ॥
