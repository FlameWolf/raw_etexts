श्रीः
अध्यायः 043
जयद्रथेन रुद्रवरात् व्यूहपथं पिधाय पाण्डवादिनिरोधः ॥ 1 ॥
KK-07-03-043-001	सञ्जय उवाच 
KK-07-03-043-001a	यन्मां पृच्छसि राजेन्द्र सिन्धुराजस्य विक्रमम् ।
KK-07-03-043-001c	शृणु तत्सर्वमाख्यास्ये यथा पाण्डूनयोधयत् ॥
KK-07-03-043-002a	तमूहुर्वाजिनो वश्याः सैन्धवाः साधुवाहिनः ।
KK-07-03-043-002c	विकुर्वाणा बृहन्तोऽश्वाः श्वसनोपमरंहसः ॥
KK-07-03-043-003a	गन्धर्वनगराकारं विधिवत्कल्पितं रथम् ।
KK-07-03-043-003c	तस्याभ्यशोभयत्केतुर्वाराहो राजतो महान् ॥
KK-07-03-043-004a	श्वेतश्छत्रपताकाभिश्चामरव्यजनेन च ।
KK-07-03-043-004c	स बभौ राजलिङ्गैस्तैस्तारापतिरिवाम्बरे ॥
KK-07-03-043-005a	मुक्तावज्रमणिस्वर्णैर्भूषितं तदयस्मयम् ।
KK-07-03-043-005c	वरूथं विबभौ तस्य ज्योतिर्भिः खमिवावृतम् ॥
KK-07-03-043-006a	स विष्फार्य महच्चापं किरन्निषुगणान्बहून् ।
KK-07-03-043-006c	तत्खण्डं पूरयामास यदार्जुनिरदारयत् ॥
KK-07-03-043-007a	स सात्यकिं त्रिभिर्बाणैरष्टभिश्च वृकोदरम् ।
KK-07-03-043-007c	धृष्टद्युम्नं तथा षष्ट्या विराटं दशभिः शरैः ॥
KK-07-03-043-008a	द्रुपदं पञ्चभिस्तीक्ष्णैः सप्तभिश्च शिखण्डिनम् ।
KK-07-03-043-008c	केकयान्पञ्चविंशत्या द्रौपदेयांस्त्रिभिस्त्रिभिः ॥
KK-07-03-043-009a	युधिष्ठिरं तु सप्तत्या ततः शेषानपानुदत् ।
KK-07-03-043-009c	इषुजालेन महता तदद्भुतमिवाभवत् ॥
KK-07-03-043-010a	अथास्य शितपीतेन भल्लेनादिश्य कार्मुकम् ।
KK-07-03-043-010c	चिच्छेद प्रहसन्राजा धर्मपुत्रः प्रतापवान् ॥
KK-07-03-043-011a	अक्ष्णोर्निमेषमात्रेण सोऽन्यदादाय कार्मुकम् ।
KK-07-03-043-011c	विव्याध दशभिः पार्थं तांश्चैवान्यांस्त्रिभिस्त्रिभिः ॥
KK-07-03-043-012a	तत्तस्य लाघवं ज्ञात्वा भीमो भल्लैस्त्रिभिस्त्रिभिः ।
KK-07-03-043-012c	धनुर्ध्वजं च च्छत्रं च क्षितौ क्षिप्रमपातयत् ॥
KK-07-03-043-013a	सोऽन्यदादाय बलवान्सज्जं कृत्वा च कार्मुकम् ।
KK-07-03-043-013c	भीमस्यापातयत्केतुं धनुरश्वांश्च मारिष ॥
KK-07-03-043-014a	स हताश्वादवप्लुत्य च्छिन्नधन्वा रथोत्तमात् ।
KK-07-03-043-014c	सोत्यकेराप्लुतो यानं गिर्यग्रमिव केसरी ॥
KK-07-03-043-015a	ततस्त्वदीयाः संहृष्टाः साधुसाध्विति वादिनः ।
KK-07-03-043-015c	सिन्धुराजस्य तत्कर्म प्रेक्ष्याश्रद्धेयमद्भुतम् ॥
KK-07-03-043-016a	सङ्क्रुद्धान्पाण्डवानेको यद्दधारास्त्रतेजसा ।
KK-07-03-043-016c	तत्तस्य कर्म भूतानि सर्वाण्येवाभ्यपूजयन् ॥
KK-07-03-043-017a	सौभद्रेण हतैः पूर्वं सोत्तरायोधिभिर्द्विपैः ।
KK-07-03-043-017c	पाण्डूनां दर्शितः पन्थाः सैन्धवेन निवारितः ॥
KK-07-03-043-018a	यतमानास्तु ते वीरा मात्स्यपाञ्चालकेकयाः ।
KK-07-03-043-018c	पाण्डवाश्चान्वपद्यन्त प्रतिशेकुर्न सैन्धवम् ॥
KK-07-03-043-019a	यो यो हि यतते भेत्तुं द्रोणानीकं तवाहितः ।
KK-07-03-043-019c	तंतमेव वरं प्राप्य सैन्धवः प्रत्यवारयत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे त्रिचत्वारिंशोऽध्यायः ॥ 43 ॥

5-43-5 वरूथं रथवेष्टनम् ॥ 5-43-10 आदिश्य एष च्छिनद्मीत्युद्दिश्य ॥ 5-43-43 त्रिचत्वारिंशोऽध्यायः ॥
