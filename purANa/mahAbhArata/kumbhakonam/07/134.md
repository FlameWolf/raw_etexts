श्रीः
अध्यायः 134
भीमेन पराजितस्य कर्णस्य पलायनम् ॥ 1 ॥
KK-07-05-134-001	सञ्जय उवाच 
KK-07-05-134-001a	सर्वथा विरथः कर्णः पुनर्भीमेन निर्जितः ।
KK-07-05-134-001c	रथमन्यं समास्थाय पुनर्विव्याध पाण्डवम् ॥
KK-07-05-134-002a	महागजाविवासाद्य विषाणाग्रैः परस्परम् ।
KK-07-05-134-002c	शरैः पूर्णायतोत्सृष्टैरन्योन्यमभिजघ्नतुः ॥
KK-07-05-134-003a	अथ कर्णः शरव्रातैर्भीमसेनं समार्पयत् ।
KK-07-05-134-003c	ननाद च महानादं पुनर्विव्याध चोरसि ॥
KK-07-05-134-004a	तं भीमो दशभिर्बाणैः प्रत्यविध्यदजिह्मगैः ।
KK-07-05-134-004c	पुनर्विव्याध सप्तत्या शराणां नतपर्वणाम् ॥
KK-07-05-134-005a	कर्णस्तु नवभिर्भीमं भित्त्वा राजंस्तनान्तरे ।
KK-07-05-134-005c	ध्वजमेकेन विव्याध विशोकं च त्रिभिः शरैः ॥
KK-07-05-134-006a	सायकानां ततः पार्थस्त्रिषष्ट्या प्रत्यविध्यत ।
KK-07-05-134-006c	तोत्रैरिव महानागं कशाभिरिव वाजिनम् ॥
KK-07-05-134-007a	सोऽतिविद्धो महाराज पाण्डवेन यशस्विना ।
KK-07-05-134-007c	सृक्विणी लेलिहन्वीरः क्रोधरक्तान्तलोचनः ॥
KK-07-05-134-008a	ततः शरं महाराज सर्वकायावदारणम् ।
KK-07-05-134-008c	प्राहिणोद्भीमसेनाय बलायेन्द्र इवाशनिम् ॥
KK-07-05-134-009a	स निर्भिद्य रणे पार्थं सूतपुत्रधनुश्च्युतः ।
KK-07-05-134-009c	अगच्छद्दारयन्भूमिं चित्रपुङ्खः शिलीमुखः ॥
KK-07-05-134-010a	ततो भीमो महाबाहुः क्रोधसंरक्तलोचनः ।
KK-07-05-134-010c	वज्रकल्पां चतुष्किष्कुं गुर्वीं रुक्माङ्गदां गदाम् ।
KK-07-05-134-010e	प्राहिणोत्सूतपुत्राय षडश्रामविचारयन् ॥
KK-07-05-134-011a	तया जघानाधिरथेः सदश्वान्साधुवाहिनः ।
KK-07-05-134-011c	गदया भारतः क्रुद्धो वज्रेणेन्द्र इवासुरान् ॥
KK-07-05-134-012a	ततो भीमो महाबाहुः क्षुराभ्यां भरतर्षभ ।
KK-07-05-134-012c	ध्वजमाधिरथेश्छित्त्वा सूतमभ्यहनच्छरैः ॥
KK-07-05-134-013a	हताश्वसूतमुत्सृज्य स रथं पतितध्वजम् ।
KK-07-05-134-013c	विष्फारयन्धनुः कर्णस्तस्थौ भारत दुर्मनाः ॥
KK-07-05-134-014a	तत्राद्भुतमपश्याम राधेयस्य पराक्रमम् ।
KK-07-05-134-014c	विरथो रथिनां श्रेष्ठो वारयामास यद्रिपुम् ॥
KK-07-05-134-015a	विरथं तं नरश्रेष्ठं दृष्ट्वाऽऽधिरथिमाहवे ।
KK-07-05-134-015c	दुर्योधनस्ततो राजन्नभ्यभाषत दुर्मुखम् ॥
KK-07-05-134-016a	एष दुर्मुख राधेयो भीमेन विरथीकृतः ।
KK-07-05-134-016c	तं रथेन नरश्रेष्ठ सम्पादय महारथम् ॥
KK-07-05-134-017a	ततो दुर्योधनवचः श्रुत्वा भारत दुर्मुखः ।
KK-07-05-134-017c	त्वरमाणोऽभ्ययात्कर्णं भीमं चावारयच्छरैः ॥
KK-07-05-134-018a	दुर्मुखं प्रेक्ष्य सङ्ग्रामे सूतपुत्रपदानुगम् ।
KK-07-05-134-018c	वायुपुत्रः प्रहृष्टोऽभूत्सृक्विणी परिसंलिहन् ॥
KK-07-05-134-019a	ततः कर्णं महाराज वारयित्वा शिलीमुखैः ।
KK-07-05-134-019c	दुर्मुखाय रथं तूर्णं प्रेषयामास पाण्डवः ॥
KK-07-05-134-020a	तस्मिन्क्षणे महाराज नवभिर्नतपर्वभिः ।
KK-07-05-134-020c	सुमुखैर्दुर्मुखं भीमः शरैर्निन्ये यमक्षयम् ॥
KK-07-05-134-021a	ततस्तमेवाधिरथिः स्यन्दनं दुर्मुखे हते ।
KK-07-05-134-021c	आस्थितः प्रबभौ राजन्दीप्यमान इवांशुमान् ॥
KK-07-05-134-022a	शयानं भिन्नमर्माणं दुर्मुखं शोणितोक्षितम् ।
KK-07-05-134-022c	दृष्ट्वा कर्णोऽश्रुपूर्णाक्षो मुहूर्तं नाभ्यवर्तत ॥
KK-07-05-134-023a	तं गतासुमतिक्रम्य कृत्वा कर्णः प्रदक्षिणम् ।
KK-07-05-134-023c	दीर्घमुष्णं श्वसन्वीरो न किञ्चित्प्रत्यपद्यत ॥
KK-07-05-134-024a	तस्मिंस्तु विवरे राजन्नाराचान्गार्ध्रवाससः ।
KK-07-05-134-024c	प्राहिणोत्सूतपुत्राय भीमसेनश्चतुर्दश ॥
KK-07-05-134-025a	ते तस्य कवचं भित्त्वा स्वर्णचित्रं महौजसः ।
KK-07-05-134-025c	हेमपुङ्खा महाराज व्यशोभन्त दिशो दश ॥
KK-07-05-134-026a	अपिबन्सूतपुत्रस्य शोणितं रक्तभोजनाः ।
KK-07-05-134-026c	क्रुद्धा इव मनुष्येन्द्र भुजङ्गाः कालचोदिताः ॥
KK-07-05-134-027a	प्रसर्पमाणा मेदिन्यां ते व्यरोचन्त मार्गणाः ।
KK-07-05-134-027c	अर्धप्रविष्टाः संरब्धा बिलानीव महोरगाः ॥
KK-07-05-134-028a	तं प्रत्यविध्यद्राधेयो जाम्बूनदविभूषितैः ।
KK-07-05-134-028c	चतुर्दशभिरत्युग्रैर्नाराचैरविचारयन् ॥
KK-07-05-134-029a	ते भीमसेनस्य भुजं सव्यं निर्भिद्य पत्रिणः ।
KK-07-05-134-029c	प्राविशन्मेदिनीं भीमाः क्रौञ्चं पत्ररथा इव ॥
KK-07-05-134-030a	ते व्यरोचन्त नाराचाः प्रविशन्तो वसुन्धराम् ।
KK-07-05-134-030c	गच्छत्यस्तं दिनकरे दीप्यमाना इवांशवः ॥
KK-07-05-134-031a	स निर्भिन्नो रणे भीमो नाराचैर्मर्मभेदिभिः ।
KK-07-05-134-031c	सुस्राव रुधिरं भूरि पर्वतः सलिलं यथा ॥
KK-07-05-134-032a	स भीमस्त्रिभिरायस्तः सूतपुत्रं पतत्रिभिः ।
KK-07-05-134-032c	सुपर्णवेगैर्विव्याध सारथिं चास्य सप्तभिः ॥
KK-07-05-134-033a	स विह्वलो महाराज कर्णो भीमशराहतः ।
KK-07-05-134-033c	प्राद्रवज्जवनैरश्वै रणं हित्वा महाभयात् ॥
KK-07-05-134-034a	भीमसेनस्तु विष्फार्य चापं हेमपरिष्कृतम् ।
KK-07-05-134-034c	आहवेऽतिरथोऽतिष्ठज्ज्वलन्निव हुताशनः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुस्त्रिंशदधिकशततमोऽध्यायः ॥ 134 ॥

5-134-10 ततः शैक्यां चतुष्किष्कुम् इति क. ख. ङ. पाठः ॥ 5-134-32 सुष्ठु पर्णानां पत्राणां वेगो येषाम् ॥ 32 ॥ 5-134-134 चतुस्त्रिंशदधिकशततमोऽध्यायः ॥
