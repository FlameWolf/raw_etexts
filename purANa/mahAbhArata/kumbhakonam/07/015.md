श्रीः
अध्यायः 15
भीमेन गदायुद्धे शल्यपराजयः
001  धृतराष्ट्र उवाच
001a	बहूनि सुविचित्राणि द्वन्द्वयुद्धानि सञ्जय |
001c	त्वयोक्तानि निशम्याहं स्पृहयामि सचक्षुताम् ॥
002a	'न हि देवासुरं युद्धमीदृग्भूतं भवेदिति |
002c	चिन्तयामि च युद्धानि श्रुत्वा घोराणि सञ्जय || 
003a	आश्चर्यभूतं लोकेषु कथयिष्यन्ति मानवाः |
003c	कुरूणां पाण्डवानां च युद्धं देवासुरोपमम् ||
004a	न हि मे तृप्तिरस्तीह शृण्वतो युद्धमुत्तमम् |
004c	तस्मादार्तायनेर्युद्धं सौभद्रस्य च शंस मे ||
005	    सञ्जय उवाच
005a	सादितं प्रेक्ष्य यन्तारं शल्यः सर्वायसीं गदाम् |
005c	समुत्क्षिप्य नदन्क्रुद्धः प्रचस्कन्द रथोत्तमात् ||
006a	तं दीप्तमिव कालाग्निं दण्डहस्तमिवान्तकम् |
006c	जवेनाभ्यपतद्भीमः प्रगृह्य महतीं गदाम् ||
007a	सौभद्रोऽप्यशनिप्रख्यां प्रगृह्य महतीं गदाम् |
007c	एह्येहीत्यब्रवीच्छल्यं यत्नाद्भीमेन वारितः ||
008a	वारयित्वा तु सौभद्रं भीमसेनः प्रतापवान् |
008c	शल्यमासाद्य समरे तस्थौ गिरिरिवाचलः ||
009a	तथैव मद्रराजोऽपि भीमं दृष्ट्वा महाबलम् |
009c	ससाराभिमुखस्तूर्णं शार्दूल इव कुञ्जरम् ||
010a	'तं दीप्तमिव कालाग्निं पाशहस्तमिवान्तकम् | 
010c	जवेनाभ्यपतद्भीमः प्रगृह्य महतीं गदाम् ||
011a	ततस्तूर्यनिनादाश्च शङ्खानां च सहस्रशः |
011c	सिंहनादाश्च संजज्ञुर्भेरीणां च महास्वनाः ||
012a	पश्यतां शतशो ह्यासीदन्योन्यमभिधावताम् |
012c	पाण्डवानां कुरूणां च साधुसाध्विति निस्वनः ||
013a	न हि मद्राधिपादन्यः सर्वराजसु भारत |
013c	सोढुमुत्सहते वेगं भीमसेनस्य संयुगे ||
014a	तथा मद्राधिपस्यापि गदावेगं महात्मनः|
014c	सोढुमुत्सहते लोके कोऽन्यो युधि वृकोदरात् ||
015a	पट्टैर्जाम्बूनदैर्बद्धा बभूव जनहर्षिणी |
015c	प्रजज्वाल तथाविद्धा भीमेन महती गदा ||
016ac	'साग्निदीप्ता महारौद्रा गदा सा शुशुभे तदा ||'
017a	तथैव चरतो मार्गान्मण्डलानि च सर्वशः |
017c	महाविद्युत्प्रतीकाशा शल्यस्य शुशुभे गदा ||
018a	तौ वृषाविव नर्दन्तौ मण्डलानि विचेरतुः |
018c	आवर्तितगदाशृङ्गावुभौ शल्यवृकोदरौ ||
019a	क्रोधताम्रेक्षणौ वीरौ शत्रुसङ्धविमर्दनौ |
019c	महामात्रौ महोत्साहौ गदायुद्धविशारदौ ||
020a	मण्डलावर्तमार्गेषु गदाविहरणेषु च |
020c	निर्विशेषमभूद्युद्धं तयोः पुरुषसिंहयोः ||
021a	ताडिता भीमसेनेन शल्यस्य महती गदा |
021c	साग्निज्वाला महारौद्रा तदा चूर्णमशीर्यत ||
022a	तथैव भीमसेनस्य द्विषताऽभिहता गदा |
022c	वर्षाप्रदोषे खद्योतैर्वृतो वृक्ष इवाबभौ ||
023a	गदा क्षिप्ता तु समरे मद्रराजेन भारत |
023c	व्योम दीपयमाना सा ससृजे पावकं मुहुः ||
024a	तथैव भीमसेनेन द्विषते प्रेषिता गदा |
024c	तापयामास तत्सैन्यं महोल्का पतती यथा ||
025a	ते गदे गदिनां श्रेष्ठे समासाद्य परस्परम् |
025c	श्वसन्त्यौ नागकन्ये व ससृजाते विभावसुम् ||
026a	नखैरिव महाव्याघ्रौ दन्तैरिव महागजौ |
026c	तौ विचेरतुरासाद्य गदाग्र्याभ्यां परस्परम् ||
027a	ततो गदाग्राभिहतौ क्षणेन रुधिरोक्षितौ |
027c	ददृशाते महात्मानौ किंशुकाविव पुष्पितौ ||
028a	शुश्रुवे दिक्षु सर्वासु तयोः पुरुषसिंहयोः |
028c	गदाभिघातसंह्रादः शक्राशनिरिवोपमः ||
029a	गदया मद्रराजेन सव्यदक्षिणमाहतः |
029c	नाकम्पत तदा भीमो भिद्यमान इवाचलः ||
030a	तथा भीमगदावेगैस्ताड्यमानो महाबलः |
030c	धैर्यान्मद्राधिपस्तस्थौ वज्रैर्गिरिरिवाहतः ||
031a	आपेततुर्महावेगौ समुच्छ्रितगदावुभौ |
031c	पुनरन्तरमार्गस्थौ मण्डलानि विचेरतुः ||
032a	अथाप्लुत्य पदान्यष्टौ सन्निपत्य गजाविव |
032c	सहसा लोहदण्डाभ्यामन्योन्यमभिजघ्नतुः ||
033a	तौ परस्परवेगाच्च गदाभ्यां च भृशाहतौ |
033c	युगपत्पेततुर्वीरौ क्षिताविन्द्रध्वजाविव |
034a	ततो विह्वलमानं तं निःश्वसन्तं पुनःपुनः |
034c	शल्यमभ्यपतत्तूर्णं कृतवर्मा महारथः ||
035a	दृष्ट्वा चैनं महाराज गदयाभिनिपीडितम् |
035c	विचेष्टन्तं यथा नागं मूर्च्छयाभिपरिप्लुतम् ||
036a	ततः स्वरथमारोप्य मद्राणामधिपं रणे |
036c	अपोवाह रणात्तूर्णं कृतवर्मा महारथः ||
037a	क्षीबवद्विह्वलो वीरो निमेषात्पुनरुत्थितः |
037c	भीमोऽपि सुमहाबाहुर्गदापाणिरदृश्यत ||
038a	ततो मद्राधिपं दृष्ट्वा तव पुत्राः पराङ्मुखम् |
038c	सनागपत्त्यश्वरथाः समकम्पन्त मारिष ||
039a	ते पाण्डवैरर्द्यमानास्तावका जितकाशिभिः |
039c	भीता दिशोऽन्वपद्यन्त वातनुन्ना घना इव ||
040a	निर्जित्य धार्तराष्ट्रांस्तु पाण्डवेया महारथाः |
040c	व्यरोचन्त रणे राजन्दीप्यमाना इवाग्नयः ||
041a	'अथ मड्डुकभेरिमहामुरजाः पणवानकदुन्दुभिनिर्झरिभिः |
041c	विनदन्ति भृशं सहशङ्खरवैर्विविधैश्च नरोत्तम सिंहरवैः ||

इति श्रीमन्महाभारते द्रोणपर्वणि द्रोणाभिषेकपर्वणि एकादशदिवसयुद्धे पञ्चदशोऽध्यायः ॥ 15 ॥
7-01-25 व इवार्थे || 7-01-37 क्षीबवन्मत्तवत् ||
