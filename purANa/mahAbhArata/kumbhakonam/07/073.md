श्रीः
अध्यायः 073
युधिष्ठिरेणार्जुनम् प्रत्यभिमन्युनिधनप्रकारकथनम् ॥ 1 ॥ अर्जुनेन सशपथं जयद्रथवधप्रतिज्ञा ॥ 2 ॥
001	युधिष्ठिर उवाच 
001a	त्वयि याते महाबाहो संशप्तकबलं प्रति ।
001c	प्रयत्नमकरोत्तीव्रमाचार्यो ग्रहणे मम ॥
002a	व्यूढानीकं ततो द्रोणं यतमानं महामृधे ।
002c	प्रतिव्यूह्य सहानीकाः प्रत्यरुध्म वयं बलात् ॥
003a	स वार्यमाणो रथिभिर्मयि चापि सुरक्षिते ।
003c	अस्मानभिजगामाशु पीडयन्निशितैः शरैः ॥
004a	ते पीड्यमाना द्रोणेन द्रोणानीकं न शक्नुमः ।
004c	प्रतिवीक्षितुमप्याजौ भेत्तुं तत्कुत एव तु ॥
005a	ततस्तमप्रतिरथमहं सौभद्रमब्रवम् ।
005c	द्रोणानीकमिदं भिन्दि द्वारं सञ्जनयस्व नः ॥
006a	स तथा चोदितोऽस्माभिः सदश्व इव वीर्यवान् ।
006c	असह्यमपि तं भारं वोढुमेवोपचक्रमे ॥
007a	स तवास्त्रोपदेशेन वीर्येण च समन्वितः ।
007c	प्राविशत्तद्बलं बालः सुपर्ण इव सागरम् ॥
008a	तेऽनुयाता वयं वीरं सात्वतीपुत्रमाहवे ।
008c	प्रवेष्टुकामास्तेनैव येन स प्राविशच्चमूम् ॥
009a	ततः सैन्धवको राजा क्षुद्रस्तात जयद्रथः ।
009c	वरदानेन रुद्रस्य सर्वान्नः समवारयत् ॥
010a	ततो द्रोणः कृपः कर्णो द्रौणिः कौसल्य एव च ।
010c	कृतवर्मा च सौभद्रं षड्रथाः पर्यवारयन् ॥
011a	परिवार्य तु तैः सर्वैर्युधि बालो महारथैः ।
011c	यतमानः परं शक्त्या बहुभिर्विरथीकृतः ॥
012a	ततो दौःशासनिः क्षिप्रं तथा तैर्विरथीकृतम् ।
012c	`संशयं परमं प्राप्तं पदातिनमवस्थितम् ।
012e	गदाहस्तोऽभ्ययात्तूर्णं जिघांसुरपराजितम् ॥
013a	गदिनं त्वथ तं दृष्ट्वा वासवस्यात्मजात्मजः ।
013c	स जग्राह गदां वीरो गदायुद्धविशारदः ॥
014a	गदामण्डलमार्गस्थौ सर्वक्षत्रस्य पश्यतः ।
014c	तौ सम्प्रजग्मतुर्वीरावन्योन्यस्यान्तरैषणौ ॥
015a	तावन्योन्यं गदाग्राभ्यां ताडितौ युद्धदुर्मदौ ।
015c	इन्द्रध्वजाविवोत्सृष्टौ गतसत्वौ महीङ्गतौ ॥
016a	दौःशासनिरथोत्थाय कुरूणां कीर्तिवर्धनः ।
016c	उत्तिष्ठमानं सौभद्रं गदया मूर्ध्न्यताडयत् ॥
017a	गदावेगेन महता व्यायामेन च मोहितः ।
017c	विमना न्यपतद्भूमौ सौभद्रः परवीरहा ॥
018a	स तु हत्वा सहस्राणि द्विपाश्वरथपत्तिनाम् ।'
018c	राजपुत्रशतं चाग्र्यं वीरांश्चालक्षितान्बहून् ॥
019a	बृहद्बलं च राजानं स्वर्गेण समयोजयत् ।
019c	`गतः सुकृतिनां लोकान्ये च स्वर्गजितां शुभाः ॥
020a	अदीनस्त्रासयञ्छत्रून्नन्दयित्वा च बान्धवान् ।
020c	असकृन्नाम विश्राव्य पितॄणां मातुलस्य च ॥'
021a	वीरो दिष्टान्तमापन्नः शोचयन्बान्धवान्बहून् ।
021c	`ततः स्म शोकसन्तप्ता भवताऽद्य समेयुषः ॥'
022a	एतावदेव निर्वृत्तमस्माकं शोकवर्धनम् ।
022c	स चैवं पुरुषव्याघ्रः स्वर्गलोकमवाप्तवान् ॥
023	सञ्जय उवाच 
023a	ततोऽर्जुनो वचः श्रुत्वा धर्मराजेन भाषितम् ।
023c	हा पुत्र इति निःश्वस्य व्यथितो न्यपतद्भुवि ॥
024a	विषण्णवदनाः सर्वे परिवार्य धनञ्जयम् ।
024c	नेत्रैरनिमिषैर्दीनाः प्रत्यवैक्षन्परस्परम् ॥
025a	प्रतिलभ्य ततः सञ्ज्ञां वासविः क्रोधमूर्च्छितः ।
025c	कम्पमानो ज्वरेणेव निःश्वसंश्च मुहुर्मुहुः ॥
026a	पाणिं पाणौ विनिष्पिष्य दन्तान्कटकटाय्य च ।
026c	`त्रिशिखां भ्रुकुटीं कृत्वा क्रोधसंरक्तलोचनः ।'
026e	उन्मत्त इव विप्रेक्षन्निदं वचनमब्रवीत् ॥
027	अर्जुन उवाच 
027a	सत्यं वः प्रतिजानामि श्वोऽस्मि हन्ताऽजयद्रथम् ।
027c	न चेद्वधभयाद्भीतो धार्तराष्ट्रान्प्रहास्यति ॥
028a	न चास्माञ्शरणं गच्छेत्कृष्णं वा पुरुषोत्तमम् ।
028c	भवन्तं वा महाराज श्वोऽस्मि हन्ता जयद्रथम् ॥
029a	धार्तराष्ट्रप्रियकरं मयि विस्मृतसौहृदम् ।
029c	पापं बालवधे हेतुं श्वोऽस्मि हन्ता जयद्रथम् ॥
030a	रक्षमाणाश्च तं सङ्ख्ये ये मां योत्स्यन्ति केचन ।
030c	अपि द्रोणकृपौ राजञ्छादयिष्यामि ताञ्छरैः ॥
031a	यद्येतदेवं सङ्ग्रामे न कुर्यां पुरुषर्षभाः ।
031c	मा स्म पुण्यकृतां लोकान्प्राप्नुयां शूरसम्मतान् ॥
032a	ये लोका मातृहन्तॄणां ये चापि पितृघातिनाम् ।
032c	गुरुदारगतानां ये पिशुनानां च ये सदा ॥
033a	साधूनसूयतां ये च ये चापि परिवादिनाम् ।
033c	ये च निक्षेपहन्तॄणां ये च विश्वासघातिनाम् ॥
034a	भुक्तपूर्वां स्त्रियं ये च निन्दतामघशंसिनाम् ।
034c	ब्रह्मघ्नानां च ये लोका ये च गोघातिनामपि ॥
035a	पायसं वा यवान्नं वा शाकं कृसरमेव वा ।
035c	संयावापूपमांसानि ये च लोका वृथाश्नताम् ।
035e	तानन्हायाधिगच्छेयं न चेद्धन्यां जयद्रथम् ॥
036a	वेदाध्यायिनमत्यर्थं संशितं वा द्विजोत्तमम् ।
036c	अवमन्यमानो यान्याति वृद्धान्साधून्गुरूंस्तथा ॥
037a	स्पृशतो ब्राह्मणं गां च पादेनाग्निं च या भवेत् ।
037c	याऽप्सु श्लेष्म पुरीषं च मूत्रं वा मुञ्चतां गतिः ।
037e	तां गच्छेयं गतिं कष्टां न चेद्धन्यां जयद्रथम् ॥
038a	नग्नस्य स्नायमानस्य या च वन्ध्याऽतिथेर्गतिः ।
038c	उत्कोचिनां मृषोक्तीनां वञ्चकानां च या गतिः ॥
039a	आत्मापहारिणां या च या च मिथ्याभिशंसिनाम् ।
039c	भृत्यैः सन्दृश्यमानानां पुत्रदाराश्रितैस्तथा ॥
040a	असंविभज्य क्षुद्राणां या गतिर्मिष्टमश्नताम् ।
040c	तां गच्छेयं गतिं घोरां न चेद्धन्यां जयद्रथम् ॥
041a	संश्रितं चापि यस्त्यक्त्वा साधुं तद्वचने रतम् ।
041c	न बिभर्ति नृसंसात्मा निन्दते चोपकारिणम् ॥
042a	अर्हते प्रातिवेश्याय श्राद्धं यो न ददाति च ।
042c	अनर्हेभ्यश्च यो दद्याद्वृषलीपतये तथा ॥
043a	मद्यपो भिन्नमर्यादः कृतघ्नो भर्तृनिन्दकः ।
043c	तेषां गतिमियां क्षिप्रं न चेद्धन्यां जयद्रथम् ॥
044a	भुञ्जानानां तु सव्येन उत्सङ्गे चापि खादताम् ।
044c	पालाशमासनं चैव तिन्दुकैर्दन्तधावनम् ॥
045a	ये चावर्जयतां लोकाः स्वपतां च तथोषसि ।
045c	शीतभीताश्च ये विप्रा रणभीताश्च क्षत्रियाः ॥
046a	एककूपोदकग्रामे वेदध्वनिविवर्जिते ।
046c	षण्मासं तत्र वसतां तथा शास्त्रं विनिन्दताम् ॥
047a	दिवामैथुनिनां चापि दिवसेषु च शेरते ।
047c	अगारदाहिनां चैव गरदानां च ये मताः ॥
048a	अग्न्यातिथ्यविहीनाश्च गोपानेषु च विघ्नदाः ।
048c	रजस्वलां सेवयन्तः कन्यां शुल्केन दायिनः ॥
049a	या च वै बहुयाजिनां ब्राह्मणानां श्ववृत्तिनाम् ।
049c	आस्यमैथुनिकानां च ये दिवामैथुने रताः ॥
050a	ब्राह्मणस्य प्रतिश्रुत्य यो वै लोभाद्ददाति न ।
050c	तेषां गतिं गमिष्यामि श्वो न हन्यां जयद्रथम् ॥
051a	धर्मादपेता ये चान्ये मया नात्रानुकीर्तिताः ।
051c	ये चानुकीर्तितास्तेषां गतिं क्षिप्रमवाप्नुयाम् ॥
052a	यदि व्युष्टामिमां रात्रिं श्वो न हन्यां जयद्रथम् ।
052c	इमां चाप्यपरां भूयः प्रतिज्ञां मे निबोधत ॥
053a	यद्यस्मिन्न हते पापे सूर्योऽस्तमुपयास्यति ।
053c	इहैव सम्प्रवेष्टाऽहं ज्वलितं जातवेदसम् ॥
054a	असुरसुरमनुष्याः पक्षिणो वोरगा वा पितृरजनिचरा वा ब्रह्मदेवर्षयो वा ।
054c	चरमचरमपीदं यत्परं चापि तस्मात्तदपि मम रिपुं तं रक्षितुं नैव शक्ताः ॥
055a	यदि विशति रसातलं तदग्र्यं वियदपि देवपुरं दितेः पुरं वा ।
055c	तदपि शरशतैरहं प्रभाते भृशमभिमन्युरिपोः शिरोऽभिहर्ता ॥
056	सञ्जय उवाच 
056a	एवमुक्त्वा विचिक्षेप गाण्डीवं सव्यदक्षिणम् ।
056c	तस्य सर्वमतिक्रम्य धनुःशब्दोऽस्पृशद्दिवम् ॥
057a	अर्जुनेन प्रतिज्ञाते पाञ्चजन्यं जनार्दनः ।
057c	प्रदध्मौ तत्र सङ्क्रुद्धो देवदत्तं च फल्गुनः ॥
058a	स पाञ्चजन्योऽच्युतवक्त्रवायुना भृशं सुपूर्णोदरनिःसृतध्वनिः ।
058c	जगत्सपातालवियद्दिगीश्वरं प्रकम्पयामास युगात्यये यथा ॥
059a	ततो वादित्रघोषाश्च प्रादुरासन्सहस्रशः ।
059c	सिंहनादश्च पाण्डूनां प्रतिज्ञाते महात्मना ॥
060a	`प्रानृत्यदिव गाण्डीवं शरास्तूणीगता मुदा ।
060c	निराक्रामन्निव तदा स्वयमेव मृधैषिणः ॥
061a	भीमसेनः सुसंहृष्टः प्रत्यभाषत भारत ।
061c	धनञ्जयमभिप्रेक्ष्य हर्षगद्गदया गिरा ॥
062a	प्रतिज्ञोद्भवशब्देन कृष्णशङ्खस्वनेन च ।
062c	निहतो धार्तराष्ट्रोऽयं सानुबन्धः सुयोधनः ॥
063a	अथ मृदिततमाग्र्यदाममाल्यं तव सुतशोकमयं च रोषजातम् ।
063c	व्यपनुदति महाप्रभावमेतन्नरवर वाक्यमिदं महार्थमिष्टम् ॥
064	सञ्जय उवाच 
064a	अथ शङ्ख्यैश्च भेरीभिः पणवैः सैनिकास्तथा ।
064c	ससूतमागधा जिष्णुं स्तुतिभिः समपूजयन् ॥
065a	तदा भीमं बलं सर्वे तेन नादेन मोहितम् ।
065c	तावकं तन्महाराज विषण्णं समपद्यत ॥'

इति श्रीमन्महाभारते द्रोणपर्वणि प्रतिज्ञापर्वणि त्रिसप्ततितमोऽध्यायः ॥ 73 ॥

5-73-38 वन्ध्यापतेः इति ङ. पाठः । उत्क्रोशकानृतानां च इति क. पाठः । उत्कोटिकानृतानां च इति ट. ङ. पाठः ॥ 5-73-39 आत्मापहारिणां आत्मानमन्यथा प्रकाशयताम् ॥ 5-73-42 वृषली शूद्रा कन्याभावे रजस्वला वा ॥ 5-73-55 दितेरिति । कार्ये कारणोपचाराद्दैत्यानामित्यर्थः ॥ 5-73-73 त्रिसप्ततितमोऽध्यायः ॥
