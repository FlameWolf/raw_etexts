श्रीः
अध्यायः 162
सङ्कुलयुद्धवर्णनम् ॥ 1 ॥
KK-07-06-162-001	सञ्जय उवाच 
KK-07-06-162-001a	ततो युधिष्ठिरश्चैव भीमसेनश्च पाण्डवः ।
KK-07-06-162-001c	द्रोणपुत्रं महाराज समन्तात्पर्यवारयन् ॥
KK-07-06-162-002a	ततो दुर्योधनो राजा भारद्वाजेन संवृतः ।
KK-07-06-162-002c	अभ्ययात्पाण्डवान्सङ्ख्ये ततो युद्धमवर्तत ।
KK-07-06-162-002e	घोररूपं महाराज भीरूणां भयवर्धनम् ॥
KK-07-06-162-003a	अम्बष्ठान्मालवान्वङ्गाञ्छिबींस्त्रैगर्तकानपि ।
KK-07-06-162-003c	प्राहिणोन्मृत्युलोकाय गणान्क्रुद्धो वृकोदरः ॥
KK-07-06-162-004a	अभीषाहाञ्छूरसेनान्क्षत्रियान्युद्धदुर्मदान् ।
KK-07-06-162-004c	निकृत्त्य पृथिवीं चक्रे भीमः शोणितकर्दमाम् ॥
KK-07-06-162-005a	यौधेयानद्रिजान्राजन्मद्रकान्मालवानपि ।
KK-07-06-162-005c	प्राहिणोन्मृत्युलोकाय किरीटी निशितैः शरैः ॥
KK-07-06-162-006a	प्रगाढमञ्जोगतिभिर्नाराचैरभिताडिताः ।
KK-07-06-162-006c	निपेतुर्द्विरदा भूमौ द्विशृङ्गा इव पर्वताः ॥
KK-07-06-162-007a	निकृत्तैर्हस्तिहस्तैश्च चेष्टमानैरितस्ततः ।
KK-07-06-162-007c	रराज वसुधाऽऽकीर्णा विसर्पद्भिरिवोरगैः ॥
KK-07-06-162-008a	क्षिप्तैः कनकचित्रैश्च नृपच्छत्रैः क्षितिर्बभौ ।
KK-07-06-162-008c	द्यौरिवादित्यचन्द्राद्यैर्ग्रहैः कीर्णा युगक्षये ॥
KK-07-06-162-009a	हत प्रहरताभीता विध्यत व्यवकृन्तत ।
KK-07-06-162-009c	इत्यासीत्तुमुलः शब्दः शोणाश्वस्य रथं प्रति ॥
KK-07-06-162-010a	द्रोणस्तु परमक्रुद्धो वायव्यास्त्रेण संयुगे ।
KK-07-06-162-010c	व्यधमत्तान्महवायुर्मेघानिव दुरत्ययः ॥
KK-07-06-162-011a	ते हन्यमाना द्रोणेन पाञ्चालाः प्राद्रवन्भयात् ।
KK-07-06-162-011c	पश्यतो भीमसेनस्य पार्थस्य च महात्मनः ॥
KK-07-06-162-012a	ततः किरीटि भीमश्च सहसा सन्न्यवर्तताम् ।
KK-07-06-162-012c	महता रथवंशेन परिगृह्य बलं महत् ॥
KK-07-06-162-013a	बीभत्सुर्दक्षिणं पार्श्वमुत्तरं तु वृकोदरः ।
KK-07-06-162-013c	भारद्वाजं शरौघाभ्यां महद्भ्यामभ्यवर्षताम् ॥
KK-07-06-162-014a	तौ तथा सृञ्जयाश्चैव पाञ्चालाश्च महौजसः ।
KK-07-06-162-014c	अन्वगच्छन्महाराज मात्स्यैश्च सह सोमकैः ॥
KK-07-06-162-015a	तथैव तव पुत्रस्य रथोदाराः प्रहारिणः ।
KK-07-06-162-015c	महत्या सेनया राजञ्जग्मुर्द्रोणरथं प्रति ॥
KK-07-06-162-016a	ततः सा भारती सेना हन्यमाना किरीटिना ।
KK-07-06-162-016c	तमसा निद्रया चैव पुनरेव व्यदीर्यत ॥
KK-07-06-162-017a	द्रोणेन वार्यमाणास्ते स्वयं तव सुतेन च ।
KK-07-06-162-017c	नाशक्यन्त महाराज योधा वारयितुं तदा ॥
KK-07-06-162-018a	सा पाण्डुपुत्रस्य शरैर्दीर्यमाणा महाचमूः ।
KK-07-06-162-018c	तमसा संवृते लोके व्यद्रवत्सर्वतोमुखी ॥
KK-07-06-162-019a	उत्सृज्य शतशो वाहांस्तत्र केचिन्नराधिपाः ।
KK-07-06-162-019c	प्राद्रवन्त महाराज भयाविष्टाः समन्ततः ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे द्विषष्ट्यधिकशततमोऽध्यायः ॥ 162 ॥
