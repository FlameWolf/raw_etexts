श्रीः
अध्यायः 128
पुनर्द्रोणरथान्भङ्क्त्वा गच्छतो भीमस्यार्जुनदर्शनेन सिंहनादः ॥ 1 ॥ तच्छ्रवणेन युधिष्ठिरस्य हर्षोदयः ॥ 2 ॥
001	सञ्जय उवाच 
001a	समुत्तीर्णं रथानीकं पाण्डवं विहसन्रणे ।
001c	विवारयिषुराचार्यः शरवर्षैरवाकिरत् ॥
002a	पिबन्निव शरौघांस्तान्द्रोणचापपरिच्युतान् ।
002c	सोऽभ्यद्रवत सोदर्यान्मोहयन्बलमायया ॥
003a	तं मृधे वेगमास्थाय परं परमधन्विनः ।
003c	चोदितास्तव पुत्रैश्च सर्वतः पर्यवारयन् ॥
004a	स तैस्तु संवृतो भीमः क्रोधेन प्रदहन्निव ।
004c	उद्यच्छन्स गदां तेभ्यः सुघोरां सिंहवन्नदन् ।
004e	अवासृजच्च वेगेन शत्रुपक्षविनाशिनीम् ॥
005a	इन्द्राशनिरिवेन्द्रेण प्रविद्धा संहतात्मना ।
005c	प्रामथ्नात्सा महाराज सैनिकांस्तव संयुगे ॥
006a	घोषेण महता राजन्पूरयन्तीव मेदिनीम् ।
006c	ज्वलन्ती तेजसा भीमा त्रासयामास ते सुतान् ॥
007a	तां पतन्तीं महावेगां दृष्ट्वा तेजोभिसंवृताम् ।
007c	प्राद्रवंस्तावकाः सर्वे नदन्तो भैरवान्रवान् ॥
008a	सिंहनादमसह्यं हि श्रुत्वा भीमस्य संयुगे ।
008c	प्रापतन्मनुजास्त्रस्ता रथेभ्यो रथिनस्तदा ॥
009a	ते हन्यमाना भीमेन गदाहस्तेन तावकाः ।
009c	प्राद्रवन्त रणे भीता व्याघ्रघ्राता मृगा इव ॥
010a	स तान्विद्राव्य कौन्तेयः सङ्ख्येऽमित्रान्दुरासदान् ।
010c	सुपर्ण इव वेगेन पक्षिराडत्यगाच्चमूम् ॥
011a	तथा तु विप्रकुर्वाणं रथयूथपयूथपम् ।
011c	भारद्वाजो महाराज भीमसेनं समभ्ययात् ॥
012a	भीमं तु समरे द्रोणो वारयित्वा शरोर्मिभिः ।
012c	अकरोत्सहसा नादं पाण्डूनां भयमादधत् ॥
013a	तद्युद्धमासीत्सुमहद्धोरं देवासुरोपमम् ।
013c	द्रोणस्य च महाराज भीमस्य च महात्मनः ॥
014a	यदा तु विशिखैस्तीक्ष्णैर्द्रोणचापविनिःसृतैः ।
014c	वध्यन्ते समरे वीराः शतशोऽथ सहस्रशः ॥
015a	ततो रथादवप्लुत्य वेगमास्थाय पाण्डवः ।
015c	निमील्य नयने राजन्पदातिर्द्रोणमभ्ययात् ॥
016a	अंसे शिरो भीमसेनः करौ कृत्वोरसि स्थिरौ ।
016c	वेगमास्थाय बलवान्मनोनिलगरुत्मताम् ॥
017a	यथा हि गोवृषो वर्षं प्रतिगृह्णाति लीलया ।
017c	तथा भीमो नरव्याघ्रः शरवर्षं समग्रहीत् ॥
018a	स वध्यमानः समरे रथं द्रोणस्य मारिष ।
018c	ईषायां पाणिना गृह्य प्रचिक्षेप महाबलः ॥
019a	द्रोणस्तु सत्वरो राजन्क्षिप्तो भीमेन संयुगे ।
019c	`ददृशे तावकैर्योधैर्विस्मयोत्फुल्ललोचनैः ।
019e	परिहृत्य रथं द्रोणश्चूर्णितं तं महीतले ॥'
020a	रथमन्यं समारुह्य व्यूहद्वारं ययौ पुनः ।
020c	तमायान्तं तथा दृष्ट्वा भग्नोत्साहं गुरुं तदा ॥
021a	गत्वा वेगात्पुनर्भीमो धुरं गृह्य रथस्य तु ।
021c	तमप्यतिरथं भीमश्चिक्षेप भृशरोषितः ॥
022ac	एवमष्टौ रथाः क्षिप्ता भीमसेनेन लीलया ॥
023a	व्यदृश्यत निमेषेण पुनः स्वरथमास्थितः ।
023c	दृश्यते तावकैर्योधैर्विस्मयोत्फुल्ललोचनैः ॥
024a	तस्मिन्क्षणे तस्य यन्ता तूर्णमश्वानचोदयत् ।
024c	भीमसेनस्य कौरव्य तदद्भुतमिवाभवत् ॥
025a	ततः स्वरथमास्थाय भीमसेनो महाबलः ।
025c	अभ्यद्रवत वेगेन तव पुत्रस्य वाहिनीम् ॥
026a	स मृद्नन्क्षत्रियानाजौ वातो वृक्षानिवोद्धतः ।
026c	अगच्छद्दारयन्सेनां सिन्धुवेगो नगानिव ॥
027a	भोजानीकं समासाद्य हार्दिक्येनाभिरक्षितम् ।
027c	प्रमथ्य तरसा वीरस्तदप्यतिबलोऽभ्ययात् ॥
028a	सन्त्रासयन्ननीकानि तलशब्देन पाण्डवः ।
028c	अजयत्सर्वसैन्यानि शार्दूल इव गोवृषान् ॥
029a	भोजानीकमतिक्रम्य दरदानां च वाहिनीम् ।
029c	तथा म्लेच्छगणानन्यान्बहून्युद्धविशारदान् ॥
030a	सात्यकिं चैव सम्प्रेक्ष्य युध्यमानं महारथम् ।
030c	रथेन यत्तः कौन्तेयो वेगेन प्रययौ तदा ॥
031a	भीमसेनो महाराज द्रष्टुकामो धनञ्जयम् ।
031c	अतीत्य समरे योधांस्तावकान्पाण्डुनन्दनः ॥
032a	सोऽपश्यदर्जुनं तत्र युध्यमानं महारथम् ।
032c	सैन्धवस्य वधार्थं हि पराक्रान्तं पराक्रमी ॥
033a	तं दृष्ट्वा पुरुषव्याघ्रश्चुक्रोश महतो रवान् ।
033c	प्रावृट्काले महाराज नर्दन्निव बलाहकः ॥
034a	तं तस्य निनदं घोरं पार्थः शुश्राव नर्दतः ।
034c	वासुदेवश्च कौरव्य भीमसेनस्य संयुगे ॥
035a	तौ श्रुत्वा युगपद्वीरौ निनदं तस्य शुष्मिणः ।
035c	पुनः पुनः प्राणदतां दिदृक्षन्तौ वृकोदरम् ॥
036a	ततः पार्थो महानादं मुञ्चन्वै माधवश्च ह ।
036c	अभ्ययातां महाराज नर्दन्तौ गोवृषाविव ॥
037a	भीमसेनरवं श्रुत्वा फल्गुनस्य च धन्विनः ।
037c	अप्रीयत महाराज धर्मपुत्रो युधिष्ठिरः ॥
038a	विशोकश्चाभवद्राजा श्रुत्वा तं निनदं तयोः ।
038c	धनञ्जयस्य समरे जयमाशास्तवान्विभुः ॥
039a	तथा तु नर्दमाने वै भीमसेने मदोत्कटे ।
039c	स्मितं कृत्वा महाबाहुर्धर्मपुत्रो युधिष्ठिरः ॥
040a	हृद्गतं मनसा प्राह ध्यात्वा धर्मभृतां वरः ।
040c	दत्ता भीम त्वया संवित्कृतं गुरुवचस्तथा ॥
041a	न हि तेषां जयो युद्धे येषां द्वेष्टाऽसि पाण्डव ।
041c	दिष्ट्या जीवति सङ्ग्रामे सव्यसाची धनञ्जयः ॥
042a	दिष्ट्या च कुशली वीरः सात्यकिः सत्यविक्रमः ।
042c	दिष्ट्या शृणोमि गर्जन्तौ वासुदेवधनञ्जयौ ॥
043a	येन शक्रं रणे जित्वा तर्पितो हव्यवाहनः ।
043c	स हन्ता द्विषतां सङ्ख्ये दिष्ट्या जीवति फल्गुनः ॥
044a	यस्य बाहुबलं सर्वे वयमाश्रित्य जीविताः ।
044c	स हन्ता रिपुसैन्यानां दिष्ट्या जीवति फल्गुनः ॥
045a	निवातकवचा येन देवैरपि सुदुर्जयाः ।
045c	निर्जिता धनुषैकेन दिष्ट्या पार्थः स जीवति ॥
046a	कौरवान्सहितान्सर्वान्गोग्रहार्थे समागतान् ।
046c	योऽजयन्मत्स्यनगरे दिष्ट्या पार्थः स जीवति ॥
047a	कालकेयसहस्राणि चतुर्दश महारणे ।
047c	योऽवधीद्भुजवीर्येण दिष्ट्या पार्थः स जीवति ॥
048a	गन्धर्वराजं बलिनं दुर्योधनकृते च वै ।
048c	जितवान्योऽस्त्रवीर्येण दिष्ट्या पार्थः स जीवति ॥
049a	किरीटमाली बलवाञ्छ्वेताश्वः कृष्णसारथिः ।
049c	मम प्रियश्च सततं दिष्ट्या पार्थः स जीवति ॥
050a	पुत्रशोकाभिसन्तप्तश्चिकीर्षन्कर्म दुष्करम् ।
050c	जयद्रथवधान्वेषी प्रतिज्ञां कृतवान्हि यः ।
050e	कच्चित्स सैन्धवं सङ्ख्ये हनिष्यति धनञ्जयः ॥
051a	कच्चित्तीर्णप्रतिज्ञं हि वासुदेवेन रक्षितम् ।
051c	अनस्तमित आदित्ये समेष्याम्यहमर्जुनम् ॥
052a	कच्चित्सैन्धवको राजा दुर्योधनहिते रतः ।
052c	नन्दयिष्यत्यमित्रान्हि फल्गुनेन निपातितः ॥
053a	कच्चिद्दुर्योधनो राजा फल्गुनेन निपातितम् ।
053c	दृष्ट्वा सैन्धवकं सङ्ख्ये शममस्मासु धास्यति ॥
054a	दृष्ट्वा विनिहतान्भ्रातॄन्भीमसेनेन संयुगे ।
054c	कच्चिद्दुर्योधनो मन्दः शममस्मासु यास्यति ॥
055a	दृष्ट्वा चान्यान्महायोधान्पातितान्धरणीतले ।
055c	कच्चिद्दुर्योधनो मन्दः पश्चात्तापं गमिष्यति ॥
056a	कच्चिद्भीष्मेण नो वैरं शममेकेन यास्यति |
056c	शेषस्य रक्षणार्थं च सन्धास्यति सुयोधनः ॥
057a	एवं बहुविधं तस्य राज्ञश्चिन्तयतस्तदा ।
057c	कृपयाऽभिपरीतस्य घोरं युद्धमवर्तत ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टाविंशत्यधिकशततमोऽध्यायः ॥ 128 ॥

5-128-2 बलमायया बलाविष्करणेन ||  5-128-24 भीमसेनस्य कर्मेति शेषः ॥ 5-128-128 अष्टाविंशत्यधिकशततमोऽध्यायः ॥	
