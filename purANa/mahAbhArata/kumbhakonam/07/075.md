श्रीः
अध्यायः 075
श्रीकृष्णेनार्जुनम् प्रति द्रोणादिभिर्जयद्रथरक्षणप्रतिज्ञादिकथनम् ॥ 1 ॥
001	सञ्जय उवाच 
001a	प्रतिज्ञाते तु पार्थेन सिन्धुराजवधे तदा ।
001c	वासुदेवो महाबाहुर्धनञ्जयमभाषत ॥
002a	भ्रातॄणां मतमज्ञाय त्वया वाचा प्रतिश्रुतम् ।
002c	सैन्धवं चास्मि हन्तेति तत्साहसमिदं कृतम् ॥
003a	असम्मन्त्र्य मया सार्धमतिभारोऽयमुद्यतः ।
003c	कथं तु सर्वलोकस्य नावहास्या भवेमहि ॥
004a	धार्तराष्ट्रस्य शिबिरे ये तु प्रणिहिताश्चराः ।
004c	त इमे शीघ्रमागम्य प्रवृत्तिं वेदयन्ति नः ॥
005a	त्वया वै सम्प्रतिज्ञाते सिन्धुराजवधे प्रभो ।
005c	सिंहनादः सवादित्रः सुमहानिह तैः श्रुतः ॥
006a	तेन शब्देन वित्रस्ता धार्तराष्ट्राः ससैन्धवाः ।
006c	नाकस्मात्सिंहनादोऽयमिति मत्वा व्यवस्थिताः ॥
007a	सुमहाञ्शब्दसम्पातः कौरवाणां महाभुज ।
007c	आसीन्नागाश्वपत्तीनां रथघोषश्च भैरवः ॥
008a	अभिमन्योर्वधं श्रुत्वा ध्रुवमार्तो धनञ्जयः ।
008c	रात्रौ निर्यास्यति क्रोधादिति मत्त्वा व्यवस्थिताः ॥
009a	तैश्चारेभ्य इयं कृत्स्ना श्रुता सत्यवतस्तव ।
009c	प्रतिज्ञा सिन्धुराजस्य वधे राजीवलोचन ॥
010a	ततो विमनसः सर्वे त्रस्ताः क्षुद्रमृगा इव ।
010c	आसन्सुयोधनामात्याः स च राजा जयद्रथः ॥
011a	अथोत्थाय सहामात्यैर्दीनः स्वशिबिरात्किल ।
011c	अायात्सौवीरसिन्धूनामीश्वरो राजसंसदम् ॥
012a	स मन्त्रकाले सम्मन्त्र्य सर्वां नैश्रेयसीं क्रियाम् ।
012c	सुयोधनमिदं वाक्यमब्रवीद्राजसंसदि ॥
013a	मामसौ पुत्रहन्तेति श्वोऽभियाता धनञ्जयः ।
013c	प्रतिज्ञातो हि सेनाया मध्ये तेन वधो मम ॥
014a	तां न देवा न गन्धर्वा नासुरोरगराक्षसाः ।
014c	उत्सहन्तेऽन्यथा कर्तुं प्रतिज्ञां सव्यसाचिनः ॥
015a	ते मां रक्षत सङ्ग्रामे मा वो मूर्ध्नि धनञ्जयः ।
015c	पदं कृत्वाऽऽप्नुयाल्लक्ष्यं युक्तं प्रतिविधीयताम् ॥
016a	अथ रक्षा न मे सम्यक्क्रियते कुरुनन्दन ।
016c	अनुजानीहि मां राजन्गमिष्यामि गृहान्प्रति ॥
017a	एवमुक्तस्त्ववाक्शीर्षो विमनाः ससुयोधनः ।
017c	श्रुत्वा तं समयं तस्य ध्यानमेवान्वपद्यत ॥
018a	तमार्तमभिसम्प्रेक्ष्य राजा किल स सैन्धवः ।
018c	मृदु चात्महितं चैव सापेक्षमिदमुक्तवान् ॥
019a	नेह पश्यामि भवतां तथावीर्यं धनुर्धरम् ।
019c	योऽर्जुनस्यास्त्रमस्त्रेण प्रतिहन्यान्महाहवे ॥
020a	वासुदेवसहायस्य गाण्डीवं धुन्वतो धनुः ।
020c	कोऽर्जुनस्याग्रतस्तिष्ठेत्साक्षादपि शतक्रतुः ॥
021a	महेश्वरोऽपि पार्थेन श्रूयते योधितः पुरा ।
021c	पदातिना महावीर्यो गिरौ हिमवति प्रभुः ॥
022a	दानवानां सहस्राणि हिरण्यपुरवासिनाम् ।
022c	जघानैकरथेनैव देवराजप्रचोदितः ॥
023a	समायुक्तो हि कौन्तेयो वासुदेवेन धीमता ।
023c	सामरानपि लोकांस्त्रीन्हन्यादिति मतिर्मम ॥
024a	सोऽहमिच्छाम्यनुज्ञातुं रक्षितुं वा महात्मना ।
024c	द्रोणेन सहपुत्रेण वीरेण यदि मन्यसे ॥
025	श्रीभगवानुवाच 
025a	स राज्ञा स्वयमाचार्यो भृशमत्रार्थितोऽर्जुन ।
025c	संविधानं च विहितं रथाश्च किल सज्जिताः ॥
026a	कर्णो भूरिश्रवा द्रौणिर्वृषसेनश्च दुर्जयः ।
026c	कृपश्च मद्रराजश्च षडेतेऽस्य पुरोगमाः ॥
027a	शकटः पद्मकश्चार्धो व्यूहो द्रोणेन निर्मितः ।
027c	पद्मकर्णिकमध्यस्थः सूची पार्श्वे जयद्रथः ॥
028a	स्थास्यते रक्षितो वीरैः सिन्धुराट् स सुदुर्मदः ।
028c	धनुष्यस्त्रे च वीर्ये च प्राणे चैव तथौरसे ॥
029a	अविषह्यतमा ह्येते निश्चिताः पार्थ षड्रथाः ।
029c	एतानजित्वा सगणान्नैव प्राप्यो जयद्रथः ॥
030a	तेषामेकैकशो वीर्यं षण्णां त्वमनुचिन्तय ।
030c	सहिता हि नरव्याघ्र न शक्या जेतुमञ्जसा ॥
031a	भूयस्तु मन्त्रयिष्यामि नीतिमात्महिताय वै ।
031c	मन्त्रज्ञैः सचिवैः सार्धं सुहृद्भिः कार्यसिद्धये ॥ ॥

इति श्रीमन्महाभारते द्रोणपर्वणि प्रतिज्ञापर्वणि पञ्चसप्ततितमोऽध्यायः ॥ 75 ॥

5-75-2 अशब्दो निषेधे । अज्ञात्वेत्यर्थः ॥ 5-75-25 संविधानं प्रतिविधानम् ॥ 5-75-27 पद्मव्यूहः पश्चार्धे पश्चाद्भागे यस्य । सूची सूचीमुखो व्यूहः ॥ 5-75-75 पञ्चसप्ततितमोऽध्यायः ॥
