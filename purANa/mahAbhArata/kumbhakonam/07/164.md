श्रीः
अध्यायः 164
सेनाद्वये दीपोद्योजनम् ॥ 1 ॥
001	सञ्जय उवाच 
001a	वर्तमाने यथा यद्धे घोररूपे भयावहे ।
001c	तमसा संवृते लोके रजसा च महीपते ॥
002a	नापश्यन्त रणे योधाः परस्परमवस्थिताः ।
002c	अनुमानेन सञ्ज्ञाभिर्युद्धं तद्ववृधे महत् ॥
003a	नरनागाश्वमथनं परमं रोमहर्षणम् ।
003c	द्रोणकर्णकृपा वीरा भीमपार्षतसात्यकाः ।
003e	अन्योन्यं क्षोभयामासुः सैन्यानि नृपसत्तम ॥
004a	वध्यमानानि सैन्यानि समन्तात्तैर्महारथैः ।
004c	तमसा संवृते चैव समन्ताद्विप्रदुद्रुवुः ॥
005a	ते सर्वतो विद्रवन्तो योधा विध्वस्तचेतनाः ।
005c	अहन्यन्त महाराज धावमानाश्च संयुगे ॥
006a	महारथसहस्राणि जघ्नुरन्योन्यमाहवे ।
006c	अन्ये तमसि मूढानि पुत्रस्य तव मन्त्रिते ॥
007a	ततः सर्वाणि सैन्यानि सेनागोपाश्च भारत ।
007c	व्यमुह्यन्त रणे तत्र तमसा संवृते सति ॥
008	धृतराष्ट्र उवाच 
008a	तेषां संलोड्यमानानां पाण्डवैर्विहतौजसाम् ।
008c	अन्धे तमसि मग्नानामासीत्किं वो मनस्तदा ॥
009a	कथं प्रकाशस्तेषां वा मम सैन्यस्य वा पुनः ।
009c	बभूव लोके तमसा तथा सञ्जय संवृते ॥
010	सञ्जय उवाच 
010a	ततः सर्वाणि सैन्यानि हतशिष्टानि यानि वै ।
010c	सेनागोप्तॄनथादिश्य पुनर्व्यूहमकल्पयत् ॥
011a	द्रोणः पुरस्ताज्जघने तु शल्यस्तथा द्रौणिः कृतवर्मा सौबलश्च ।
011c	स्वयं तु सर्वाणि बलानि राजन्राजाऽभ्ययाद्गोपयन्वै निशायाम् ॥
012a	उवाच सर्वांश्च पदातिसङ्घान्दुर्योधनः पार्थिवसान्त्वपूर्वम् ।
012c	उत्सृज्य सर्वे परमायुधानि गृह्णीत हस्तैर्ज्वलितान्प्रदीपान् ॥
013ac	ते चोदिताः पार्थिवसत्तमेन ततः प्रहृष्टा जगृहुः प्रदीपान् ॥
014a	देवर्षिगन्धर्वसुरर्षिसङ्घा विद्याधराश्चाप्सरसां गणाश्च ।
014c	नागाः सयक्षोरगकिन्नराश्च हृष्टा दिविस्था जगृहुः प्रदीपान् ॥
015a	दिग्दैर्वतेभ्यश्च समापतन्तोऽदृश्यन्त दीपाः ससुगन्धितैलाः ।
015c	विशेषतो नारदपर्वताभ्यां सम्बोध्यमानाः कुरुपाण्डवार्थम् ॥
016a	सा भूय एव ध्वजिनी विभक्ता व्यरोचताग्निप्रभया निशायाम् ।
016c	महाधनैराभरणैश्च दिव्यैः शस्त्रैश्च दीप्तैरपि सम्पतद्भिः ॥
017a	रथेरथे पञ्च विदीपकास्तु प्रदीपकास्तत्र गजे त्रयश्च ।
017c	प्रत्यश्वमेकश्च महाप्रदीपः कृतास्तु तैः पाण्डवैः कौरवेयैः ॥
018ac	क्षणेन सर्वे विहिताः प्रदीपा व्यादीपयन्तो ध्वजिनीं तवासु ॥
019a	सर्वास्तु सेना व्यतिसेव्यमानाः पदातिभिः पावकतैलहस्तैः ।
019c	प्रकाश्यमाना ददृशुर्निशायां यथान्तरिक्षे जलदास्तडिद्भिः ॥
020a	प्रकाशितायां तु ततो ध्वजिन्यां द्रोणोऽग्निकल्पः प्रतपन्सपत्नान् ।
020c	रराज राजेन्द्र सुवर्णवर्मा मध्यं गतः सूर्य इवांशुमाली ॥
021a	जाम्बूनदेष्वाभरणेषु चैव निष्केषु शुद्धेषु शरासनेषु ।
021c	पीतेषु शस्त्रेषु च पावकस्य प्रतिप्रभास्तत्र तदा बभूवुः ॥
022a	गदाश्च शैक्याः परिघाश्च शुभ्रा रथेषु शक्त्यश्च विवर्तमानाः ।
022c	प्रतिप्रभारश्मिभिराजमीढ पुनःपुनः सञ्जनयन्ति दीपान् ॥
023a	छत्राणि वालव्यजनानि खड्गा दीप्ता महोल्काश्च तथैव राजन् ।
023c	व्याघूर्णमानाश्च सुवर्णमाला व्यायच्छतां तत्र तदा विरेजुः ॥
024a	शस्त्रप्रभाभिश्च विराजमानं दीपप्रभाभिश्च तदा बलं तत् ।
024c	प्रकाशितं चाभरणप्रभाभिर्भृशं प्रकाशं नृपते बभूव ॥
025a	पीतानि शस्त्राण्यसृगुक्षितानि वीरावधूतानि तनुच्छदानि ।
025c	दीप्तां प्रभां प्राजनयन्त तत्र तपात्यये विद्युदिवान्तरिक्षे ॥
026a	प्रकम्पितानामभिधातवेगैरभिघ्नतां चापततां जवेन ।
026c	वक्त्राण्यकाशन्त तदा नराणां वाय्वीरितानीव महाम्बुजानि ॥
027a	महावने दारुमये प्रदीप्ते यथा प्रभा भास्करस्यापि नश्येत् ।
027c	तथा तदाऽऽसीद्ध्वजिनी प्रदीप्ता महाभया भारत भीमरूपा ॥
028a	तत्सम्प्रदीप्तं बलमस्मदीयं निशाम्य पार्थास्त्वरितास्तथैव ।
028c	सर्वेषु सैन्येषु पदातिसङ्घानचोदयंस्तेऽपि चक्रुः प्रदीपान् ॥
029a	गजेगजे सप्त कृपाः प्रदीपा रथेरथे चैव दश प्रदीपाः ।
029c	द्वावश्वपृष्ठे परिपार्श्वतोऽन्ये ध्वजेषु चान्ये जघनेषु चान्ये ॥
030a	सेनासु सर्वासु च पार्श्वतोऽन्ये पश्चात्पुरस्ताच्च समन्ततश्च ।
030c	मध्ये तथाऽन्ये ज्वलिताग्निहस्ता व्यदीपयन्पाण्डुसुतस्य सेनाम् ॥
031ac	मध्ये तथाऽन्ये ज्वलिताग्निहस्ताः सेनाद्वयेऽपि स्म नरा विचेरुः ॥
032a	सर्वेषु सैन्येषु पदातिसङ्घा विमिश्रिता हस्तिरथाश्ववृन्दैः ।
032c	व्यदीपयंस्ते ध्वजिनीं प्रदीप्तास्तथा बलं पाण्डवेयाभिगुप्तम् ॥
033a	तेन प्रदीप्तेन तथा प्रदीप्तं बलं तवासीद्बलवद्बलेन ।
033c	भाः कुर्वता भानुमता ग्रहेण दिवाकरेणाग्निरिवाभिगुप्तः ॥
034a	तयोः प्रभाः पृथिवीमन्तरिक्षं सर्वा व्यतिक्रम्य दिशश्च वृद्धाः ।
034c	तेन प्रकाशेन भृशं प्रकाशं बभूव तेषां तव चैव सैन्यम् ॥
035a	तेन प्रकाशेन दिवं गतेन सम्बोधिता देवगणाश्च राजन् ।
035c	गन्धर्वयक्षासुरसिद्धसङ्घाः समागमन्नप्सरसश्च सर्वाः ॥
036a	तद्देवगन्धर्वसमाकुलं च यक्षासुरेन्द्राप्सरसां गणैश्च ।
036c	हतैश्च शूरैर्दिवमारुहद्भिरायोधनं दिव्यकल्पं बभूव ॥
037a	रथाश्वनागाकुलदीपदीप्तं संरब्धयोधं हतविद्रुताश्वम् ।
037c	महद्बलं व्यूढरथाश्वनागं सुरासुरव्यूहसमं बभूव ॥
038a	तच्छक्तिसङ्घाकुलचण्डवातं महारथाभ्रं गजवाजिघोषम् ।
038c	शस्त्रौघवर्षं रुधिराम्बुधारं निशि प्रवृत्तं रथदुर्दिनं तत् ॥
039a	तस्मिन्महाग्निप्रतिमो महात्मा सन्तापयन्पाण्डवान्विप्रमुख्यः ।
039c	गभस्तिभिर्मध्यगतो यथाऽर्को वर्षात्यये तद्वदभून्नरेन्द्र ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे चतुःषष्ट्यधिकशततमोऽध्यायः ॥ 164 ॥

5-164-6 अन्धे आन्ध्यहेतौ ॥ 5-164-8 वो युष्मत्सम्बन्धिनां मनः किं किंविधम् । कातरं धृष्टं वेत्यर्थः ॥ 5-164-10 तत इति । द्रोण इत्यपकृष्यते । तेषां सैन्यानां व्यूहमित्याहृत्य योज्यम् ॥ 5-164-14 देवर्षीति । भुवि पदातिभिर्दीपेषु गृहीतेषु दिविस्था देवा अपि दीपान् जगृहुर्युद्धोत्सवप्रेक्षकाः ॥ चतुःषष्ट्यधिकशततमोऽध्यायः ॥
