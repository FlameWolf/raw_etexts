श्रीः
अध्यायः 018
अर्जुनस्य संशप्तकैः सह युद्धम् ॥ 1 ॥
001	सञ्जय उवाच 
001a	ततः संशप्तका राजन्समे देशे व्यवस्थिताः ।
001c	व्यूढानीकै रथैरेव चन्द्रार्धाख्यैर्मुदा युताः ॥
002a	ते किरीटिनमायान्तं दृष्ट्वा हर्षेण मारिष ।
002c	`अतीव सम्प्रहृष्टास्ते ह्युपलक्ष्य धनञ्जयम् ।'
002e	उदक्रोशन्नरव्याघ्राः शब्देन महता तदा ॥
003a	स दिशः प्रदिशः सर्वा नभश्चैव समावृणोत् ।
003c	आवृतत्वाच्च लोकस्य नासीत्तत्र प्रतिस्वनः ॥
004a	सोऽतीव सम्प्रहृष्टांस्तानुपलभ्य धनञ्जयः ।
004c	किञ्चिदभ्युत्स्मयन्कृष्णमिदं वचनमब्रवीत् ॥
005a	देवकीपुत्र पश्येमान्मुमूर्षूनद्य संयुगे ।
005c	भ्रातॄंस्त्रैगर्तकानेतान्रोदितव्ये प्रहर्षितान् ॥
006a	अथवा हर्षकालोऽयं त्रैगर्तानामसंशयम् ।
006c	कुनरैर्दुरवापान्हि लोकान्प्राप्स्यन्ति संयुगे ।
006e	`मया हता हि सङ्ग्रामे लोकान्प्राप्स्यन्ति पुष्कलान् ||'
007a	एवमुक्त्वा महाबाहुर्हृषीकेशं ततोऽर्जुनः ।
007c	आससाद रणे व्यूढां त्रिगर्तानामनीकिनीम् ॥
008a	स देवदत्तमादाय शङ्खं हेमपरिष्कृतम् ।
008c	दध्मौ वेगेन महता घोषेणापूरयन्दिशः ॥
009a	तेन शब्देन वित्रस्ता संशप्तकवरूथिनी ।
009c	विचेष्टाऽवस्थिता सङ्ख्ये ह्यश्मसारमयी यथा ॥
010a	`सा सेना भरतश्रेष्ठ निश्चेष्टा शुशुभे तदा ।
010c	चित्रे पटे यथा न्यस्ता कुशलैः शिल्पिभिर्नरैः ॥
011a	स्वनेन तेन सैन्यानां दिवमावृण्वता तदा ।
011c	सस्वना पृथिवी सर्वा तथैव च महोदधिः ।
011e	स्वनेन तेन सैन्यानां कर्णास्तु बधिरीकृताः ॥'
012a	वाहास्तेषां विवृत्ताक्षाः स्तब्धकर्णशिरोधराः ।
012c	विष्टब्धचरणा मूत्रं रुधिरं च प्रसुस्रुवुः ।
012e	`ततो व्युपारमच्छब्दः प्रहृष्टास्ते ततोऽभवन् ॥'
013a	उपलभ्य ततः सञ्ज्ञामवस्थाप्य च वाहिनीम् ।
013c	युगपत्पाण्डुपुत्राय चिक्षिपुः कङ्कपत्रिणः ॥
014a	तानर्जुनः सहस्राणि दशपञ्चभिराशुगैः ।
014c	अनागतानेव शरैश्चिच्छेदाशु पराक्रमी ॥
015a	ततो़र्जुनं शितैर्बाणैर्दशभिर्दशभिः पुनः ।
015c	प्राविध्यन्त ततः पार्थस्तानविध्यत्त्रिभिस्त्रिभिः ॥
016a	एकैकस्तु ततः पार्थं राजन्विव्याध पञ्चभिः ।
016c	स च तान्प्रतिविव्याध द्वाभ्यां द्वाभ्यां पराक्रमी ॥
017a	भूय एव तु सङ्क्रुद्धास्त्वर्जुनं सहकेशवम् ।
017c	आपूरयञ्शरैस्तीक्ष्णैस्तटाकमिव वृष्टिभिः ॥
018a	ततः शरसहस्राणि प्रापतन्नर्जुनं प्रति ।
018c	भ्रमराणामिव व्राताः फुल्लं द्रुमगणं वने ॥
019a	ततः सुबाहुस्त्रिंशद्भिरद्रिसारमयैः शरैः ।
019c	अविध्यदिषुभिर्गाढं किरीटे सव्यसाचिनम् ॥
020a	तैः किरीटी किरीटस्थैर्हेमपुङ्खैरजिह्मगैः ।
020c	शातकुम्भमयापीडो बभौ यूप इवोच्छ्रितः ॥
021a	हस्तावापं सुबाहोस्तु भल्लेन युधि पाण्डवः ।
021c	चिच्छेद तं चैव पुनः शरवर्षैरवाकिरत् ॥
022a	ततः सुशर्मा दशभिः सुरथस्तु किरीटिनम् ।
022c	सुधर्मा सुधनुश्चैव सुबाहुश्च समार्पयत् ॥
023a	तांस्तु सर्वान्पृथग्बाणैर्वानरप्रवरध्वजः ।
023c	प्रत्यविध्यद्ध्वजांश्चैषां भल्लैश्चिच्छेद सायकान् ॥
024a	सुधन्वनो धनुश्छित्त्वा हयांश्चास्यावधीच्छरैः ।
024c	अथास्य सशिरस्त्राणं शिरः कायादपातयत् ॥
025a	`जहार पार्थः सैन्येषु सहस्रे द्वे च योधिनाम् ।'
025c	तस्मिन्निपतिते वीरे त्रस्तास्तस्य पदानुगाः ॥
026a	`भूयिष्ठं प्रतिरुद्धा ये हतैर्योधैर्यशस्विनः ।'
026c	व्यद्रवन्त भयाद्भीता यत्र दौर्योधनं बलम् ॥
027a	ततो जघानं सङ्क्रुद्धो वासविस्तां महाचमूम् ।
027c	शरजालैरविच्छिन्नैस्तमः सूर्य इवांशुभिः ॥
028a	ततो भग्ने बले तस्मिन्विप्रलीने समन्ततः ।
028c	सव्यसाचिनि सङ्क्रुद्धे त्रैगर्तान्भयमाविशत् ॥
029a	ते वध्यमानाः पार्थेन शरैः सन्नतपर्वभिः ।
029c	अमुह्यंस्तत्रतत्रैव त्रस्ता मृगगणा इव ॥
030a	ततस्त्रिगर्तराट् क्रुद्धस्तानुवाच महारथान् ।
030c	अलं द्रुतेन वः शूरा न भयं कर्तुमर्हथ ॥
031a	शप्त्वाऽथ शपथान्घोरान्सर्वसैन्यस्य पश्यतः ।
031c	गत्वा दौर्योधनं सैन्यं किं वै वक्ष्यथ मुख्यशः ||
032a	नावहास्याः कथं लोके कर्मणाऽनेन संयुगे ।
032c	भवेम सहिताः सर्वे निवर्तध्वं यथाबलम् ॥
033a	एवमुक्तास्तु ते राजन्नुदक्रोशन्मुहुर्मुहुः ।
033c	शङ्खांश्च दध्मिरे वीरा हर्षयन्तः परस्परम् ॥
034a	ततस्ते सन्न्यवर्तन्तं संशप्तकगणाः पुनः ।
034c	नारायणाश्च गोपाला मृत्युं कृत्वाऽनिवर्तनम् ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि अष्टादशोऽध्यायः ॥ 18 ॥

5-18-1 व्यूह्यानीकं रथैरेव चन्द्राकारं मुदा युताः इति झ पाठः ॥ अष्टादशोऽध्यायः ॥
