श्रीः
अध्यायः 144
सञ्जयेन धृतराष्ट्रम् प्रति सात्यकेः भूरिश्रवसा पराभवकारणकथनम् ॥ 1 ॥ तथा यादवानां प्रशंसनम् ॥ 2 ॥
001	धृतराष्ट्र उवाच 
001a	अजितो द्रोणराधेयविकर्णकृतवर्मभिः ।
001c	`यश्चैवोत्सहते वेतुं समस्तं मामकं बलम् ।'
001e	तीर्णः सैन्यार्णवं वीरः प्रतिश्रुत्य युधिष्ठिरे ॥
002a	स कथं कौरवेयेण समरेष्वनिवारितः ।
002c	निगृह्य भूरिश्रवसा बलाद्भुवि निपातितः ॥
003	सञ्जय उवाच 
003a	शृणु राजन्निहोत्पत्तिं शैनेयस्य यथा पुरा ।
003c	यथा च भूरिश्रवसो यत्र ते संशयो नृप ॥
004a	`ब्रह्मणस्त्वभवत्पुत्रो मानसोऽत्रिर्महातपाः ।'
004c	अत्रेः पुत्रोऽभवत्सोमः सोमस्य तु बुधः स्मृतः ॥
005a	बुधस्यैलो महाबाहुः पुत्र आसीत्पुरूरवाः ।
005c	पुरूरवस आयुस्तु आयुषो नहुषः सुतः ॥
006a	नहुषस्य ययातिस्तु राजा देवर्षिसम्मतः ।
006c	ययातेर्देवयान्यां तु यदुर्ज्येष्ठोऽभवत्सुतः ॥
007a	यदोरभूदन्ववाये आजमीढ इति स्मृतः ।
007c	यादवस्तस्य तु सुतः शूरस्त्रैलोक्यसम्मतः ॥
008a	शूरस्य शौरिर्नृवरो वसुदेवो महायशाः ।
008c	धनुष्यनवरः शूरः कार्तवीर्यसमो युधि |
008e	तद्वीर्यश्चापि तत्रैव कुले शिनिरभून्नृप ||
009a	एतस्मिन्नेव काले तु देवकस्य महात्मनः।
009c	दुहितुः स्वयंवरे राजन्सर्वक्षत्रसमागमे ॥
010a	तत्र वै देवकीं देवीं वसुदेवार्थमाशु वै ।
010c	निर्जित्य पार्थिवान्सर्वान्रथमारोपयच्छिनिः ॥
011a	तां दृष्ट्वा देवकीं शूरो रथस्थां पुरुषर्षभः ।
011c	नामृष्यत महातेजाः सोमदत्तः शिनेर्नृप ॥
012a	तयोर्युद्धमभूद्राजन्दिनार्धं चित्रमद्भुतम् ।
012c	बाहुयुद्धं सुबलिनोः प्रसक्तं पुरुषर्षभः ॥
013a	शिनिना सोमदत्तस्तु प्रसह्य भुवि पातितः ।
013c	असिमुद्यम्य केशेषु प्रगृह्य च पदा हतः ॥
014a	मध्ये राजसहस्राणां प्रेक्षकाणां समन्ततः ।
014c	कृपया च पुनस्तेन स जीवेति विसर्जितः ॥
015a	तदवस्थः कृतस्तेन सोमदत्तोऽथ मारिष ।
015c	प्रासादयन्महादेवममर्षवशमास्थितः ॥
016a	तस्य तुष्टो महादेवो वराणां वरदः प्रभुः ।
016c	वरेण च्छन्दयामास स तु वव्रे वरं नृपः ॥
017a	पुत्रमिच्छामि भगवन्यो निपात्य शिनेः सुतम् ।
017c	मध्ये राजसहस्राणां पदा हन्याच्च संयुगे ॥
018a	तस्य तद्वचनं श्रुत्वा सोमदत्तस्य पार्थिव ।
018c	एवमस्त्विति तत्रोक्त्वा स देवोऽन्तरधीयत ।
018e	स तेन वरदानेन लब्धवान्भूरिदक्षिणम् ॥
019a	अपातयच्च समरे सौमदत्तिः शिनेः सुतम् ।
019c	पश्यतां सर्वसैन्यानां पदा चैनमताडयत् ॥
020a	एतत्ते कथितं राजन्यन्मां त्वं परिपृच्छसि ।
020c	न हि शक्यो रणे जेतुं सात्वतो मनुजर्षभैः ॥
021a	लब्धलक्ष्याश्च सङ्ग्रामे बहुशश्चित्रयोधिनः ।
021c	देवदानवगन्धर्वान्विजेतारो ह्यविस्मिताः ।
021e	स्ववीर्यविजये युक्ता नैते परपरिग्रहाः ॥
022a	न तुल्यं वृष्णिभिरिह दृश्यते किञ्चन प्रभो ।
022c	भूतं भव्यं भविष्यच्च बलेन भरतर्षभ ॥	
023ac	न ज्ञातिमवमन्यन्ते वृद्धानां शासने रताः ॥	
024a	न देवासुरगन्धर्वा न यक्षोरगराक्षसाः ।
024c	जेतारो वृष्णिवीराणां किं पुनर्मानवा रणे ॥
025a	ब्रह्मद्रव्ये गुरुद्रव्ये ज्ञातिस्वे चाप्यहिंसकाः ।
025c	एतेषां रक्षितारश्च ये स्युः कस्याञ्चिदापदि ॥
026a	अर्थवन्तो न चोत्सिक्ता ब्रह्मण्याः सत्यवादिनः ।
026c	समर्थान्नावमन्यन्ते दीनानभ्युद्धरन्ति च ॥
027a	नित्यं देवपरा दान्तास्त्रातारश्चाविकत्थनाः ।
027c	तेन वृष्णिप्रवीराणां चक्रं न प्रतिहन्यते ॥
028a	अपि मेरुं वहेत्कश्चित्तरेद्वा मकरालयम् ।
028c	न तु वृष्णिप्रवीराणां समेत्यान्तं व्रजेन्नृप ॥
029a	एतत्ते सर्वमाख्यातं यत्र ते संशयः प्रभो ।
029c	कुरुराज नरश्रेष्ठ तव व्यपनयो महान् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुश्चत्वारिंशदधिकशततमोऽध्यायः ॥ 144 ॥

5-144-21 परप्रग्रहाः रिपुरधीनाः ॥ 21 ॥ 5-144-27 चक्रं प्रतापः ॥ 5-144-144 चतुश्चत्वारिंशदधिकशततमोऽध्यायः ॥
