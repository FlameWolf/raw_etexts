श्रीः
अध्यायः 016

द्रोणेन युधिष्ठिरग्रहणोद्यमे अर्जुनेन तद्भङ्गः ॥ 1 ॥
001	सञ्जय उवाच 
001a	तद्बलं सुमहद्दीर्णं त्वदीयं प्रेक्ष्य वीर्यवान् ।
001c	दधारैको रणे पाण्डून्वृषसेनोऽस्त्रमायया ॥
002a	शरा दश दिशो मुक्ता वृषसेनेन संयुगे ।
002c	विचेरुस्ते विनिर्भिद्य नरवाजिरथद्विपान् ॥
003a	तस्य दीप्ता महाबाणा विनिश्चेरुः सहस्रशः ।
003c	भानोरिव महाराज घर्मकाले मरीचयः ॥
004a	तेनार्दिता महाराज रथिनः सादिनस्तथा ।
004c	निपेतुरुर्व्यां सहसा वातभग्ना इव द्रुमाः ॥
005a	हयौघांश्च रथौघांश्च गजौघांश्च महारथः ।
005c	अपातयद्रणे राजञ्शतशोऽथ सहस्रशः ॥
006a	दृष्ट्वा तमेकं समरे विचरन्तमभीतवत् ।
006c	सहिताः सर्वराजानः परिवव्रुः समन्ततः ॥
007a	नाकुलिस्तु शतानीको वृषसेनं समभ्ययात् ।
007c	विव्याध चैनं दशभिर्नाराचैर्मर्मभेदिभिः ॥
008a	तस्य कर्णात्मजश्चापं छित्त्वा केतुमपातयत् ।
008c	तं भ्रातरं परीप्सन्तो द्रौपदेयाः समभ्ययुः ॥
009a	कर्णात्मजं शरव्रातैरदृश्यं चक्रुरञ्जसा ।
009c	तान्नदन्तोऽभ्यधावन्त द्रोणपुत्रमुखा रथाः ॥
010a	छादयन्तो महाराज द्रौपदेयान्महारथान् ।
010c	शरैर्नानाविधैस्तूर्णं पर्वताञ्जलदा इव ॥
011a	तान्पाण्डवाः प्रत्यगृह्णंस्त्वरिताः पुत्रगृद्धिनः ।
011c	पाञ्चालाः केकया मत्स्याः सृञ्जयाश्चोद्यतायुधाः ॥
012a	तद्युद्धमभवद्घोरं सुमहद्रोमहर्षणम् ।
012c	त्वदीयैः पाण्डुपुत्राणां देवानामिव दानवैः ॥
013a	एवं युयुधिरे वीराः संरब्धाः कुरुपाण्डवाः ।
013c	परस्परमुदीक्षन्तः परस्परकृतागसः ॥
014a	तेषां ददृशिरे कोपाद्वपूंष्यमिततेजसाम् ।
014c	युयुत्सूनामिवाकाशे पतत्त्रिवरभोगिनाम् ॥
015a	भीमकर्णकृपद्रोणद्रौणिपार्षतसात्यकैः ।
015c	बभासे स रणोद्देशः कालसूर्यैरिवोदितैः ॥
016a	`प्रजानां सङ्क्षये घोरे यथा सूर्योदयो भवेत् ।
016c	शूराणामुदयस्तद्वदासीत्पुरुषसत्तम ॥'
017a	तदासीत्तुमुलं युद्धं निघ्नतामितरेतरम् ।
017c	महाबलानां बलिभिर्दानवानां यथा सुरैः ॥
018a	ततो युधिष्ठिरानीकमुद्धूतार्णवनिःस्वनम् ।
018c	त्वदीयमवधीत्सैन्यं सम्प्रद्रुतमहारथम् ॥
019a	तत्प्रभग्नं बलं दृष्ट्वा शत्रुभिर्भृशमर्दितम् ।
019c	अलं द्रुतेन वः शूरा इति द्रोणोऽभ्यभाषत ॥
020a	`भारद्वाजममर्षश्च विक्रमश्च समाविशत् ।
020c	समुद्धृत्य निषङ्गाच्च धनुर्ज्यामवमृज्य च ।
020e	महाशरधनुष्पाणिर्यन्तारमिदमब्रवीत् ॥
021a	सारथे याहि यत्रैष पाण्डरेण विराजता ।
021c	ध्रियमाणेन च्छत्रेण राजा तिष्ठति धर्मराट् ॥
022a	तदेतद्दीर्यते सैन्यं धार्तराष्ट्रमनेकधा ।
022c	एतत्संस्तम्भयिष्यामि प्रतिवार्य युधिष्ठिरम् ॥
023a	न हि मामभिवर्षन्तं संयुगे तात पाण्डवाः ।
023c	मात्स्यपाञ्चालराजानः सर्वे च सहसोमकाः ॥
024a	अर्जुनो मत्प्रसादाद्धि महास्त्राणि समाप्तवान् ।
024c	न मामुत्सहते तात न भीमो न च सात्यकिः ॥
025a	मत्प्रसादाद्धि बीभत्सुः परमेष्वासतां गतः ।
025c	ममैवास्त्रं विजानाति धृष्टद्युम्नोऽपि पार्षतः ॥
026a	नायं संरक्षितुं कालः प्राणांस्तात जयैषिणा ।
026c	याहि स्वर्गं पुरस्कृत्य यशसे च जयाय च ॥
027	सञ्जय उवाच 
027ac	एवं सञ्चोदितो यन्ता द्रोणमभ्यवहत्ततः ॥
028a	तदाऽश्वहृदयेनाश्वानभिमन्त्र्याशु हर्षयन् ।
028c	रथेन सवरूथेन भास्वरेण विराजता ॥
029a	तं करूशाश्च मात्स्याश्च चेदयश्च ससात्वताः ।
029c	पाण्डवाश्च सपाञ्चालाः सहिताः पर्यवारयन् ॥'
030a	ततः शोणहयः क्रुद्धश्चतुर्दन्त इव द्विपः ।
030c	प्रविश्य पाण्डवानीकं युधिष्ठिरमुपाद्रवत् ॥
031a	तमाविध्यच्छितैर्बाणैः कङ्कपत्रैर्युधिष्ठिरः ।
031c	तस्य द्रोणो धनुश्छित्वा तं द्रुतं समुपाद्रवत् ॥
032a	चक्ररक्षः कुमारस्तु पाञ्चालानां यशस्करः ।
032c	दधार द्रोणमायान्तं वेलेव सरितां पतिम् ॥
033a	द्रोणं निवारितं दृष्ट्वा कुमारेण द्विजर्षभम् ।
033c	सिंहनादरवो ह्यासीत्साधुसाध्विति भाषितम् ॥
034a	कुमारस्तु ततो द्रोणं सायकेन महाहवे ।
034c	विव्याधोरसि सङ्क्रुद्धः सिंहवच्च नदन्मुहुः ॥
035a	संवार्य च रणे द्रोणं कुमारस्तु महाबलः ।
035c	शरैरनेकसाहस्रैः कृतहस्तो जितश्रमः ॥
036a	तं शूरमार्यव्रतिनं मन्त्रास्त्रेषु कृतश्रमम् ।
036c	चक्ररक्षं परामृद्नात्कुमारं द्विजपुङ्गवः ॥
037a	स मध्यं प्राप्य सैन्यानां सर्वाः प्रविचरन्दिशः ।
037c	तव सैन्यस्य गोप्तासीद्भारद्वाजो द्विजर्षभः ॥
038a	शिखण्डिनं द्वादशभिर्विंशत्या चोत्तमौजसम् ।
038c	नकुलं पञ्चभिर्विद्ध्वा सहदेवं च सप्तभिः ॥
039a	युधिष्ठिरं द्वादशभिर्द्रौपदेयांस्त्रिभिस्त्रिभिः ।
039c	सात्यकिं पञ्चभिर्विद्ध्वा मत्स्यं च दशभिः शरैः ॥
040a	व्यक्षोभयद्रणे योधान्यथामुख्यमभिद्रवन् ।
040c	अभ्यवर्तत सम्प्रेप्सुः कुन्तीपुत्रं युधिष्ठिरम् ॥
041a	युगन्धरस्ततो राजन्भारद्वाजं महारथम् ।
041c	वारयामास सङ्क्रुद्वं वातोद्धतमिवार्णवम् ॥
042a	युधिष्ठिरं स विद्ध्वा तु शरैः सन्नतपर्वभिः ।
042c	युगन्धरं तु भल्लने रथनीडादपातयत् ॥
043a	`तं विजित्य महातेजा भारद्वाजो महामनाः ।
043c	अभ्यवर्तत सम्प्रेप्सुः कुन्तीपुत्रं युधिष्ठिरम् ॥'
044a	ततो विराटद्रुपदौ केकयाः सात्यकिः शिबिः ।
044c	व्याघ्रदत्तश्च पाञ्चल्यः सिंहसेनश्च वीर्यवान् ॥
045a	एते चान्ये च बहवः परीप्सन्तो युधिष्ठिरम् ।
045c	आवव्रुस्तस्य पन्थानं किरन्तः सायकान्बहून् ॥
046a	व्याघ्रदत्तस्तु पाञ्चाल्यो द्रोणं विव्याध मार्गणैः ।
046c	पञ्चाशता शितै राजंस्तत उच्चुक्रुशुर्जनाः ॥
047a	त्वरितं सिंहसेनस्तु द्रोणं विद्ध्वा महारथम् ।
047c	प्राहसत्सहसा हृष्टस्त्रासयन्वै महारथान् ॥
048a	ततो विष्फार्य नयने धनुर्ज्यामवमृज्य च ।
048c	तलशब्दं महत्कृत्वा द्रोणस्तं समुपाद्रवत् ॥
049a	ततस्तु सिंहसेनस्य शिरः कायात्सकुण्डलम् ।
049c	व्याघ्रदत्तस्य चाक्रम्य भल्लाभ्यामाहरद्बली ॥
050a	तान्प्रमृज्य शरव्रातैः पाण्डवानां महारथान् ।
050c	युधिष्ठिररथाभ्याशे तस्थौ मृत्युरिवान्तकः ॥
051a	ततोऽभवन्महाशब्दो राजन्यौधिष्ठिरे बले ।
051c	हृतो राजेति योधानां समीपस्थे यतव्रते ॥
052a	अब्रुवन्सैनिकास्तत्र दृष्ट्वा द्रोणस्य विक्रमम् ।
052c	अद्य राजा धार्तराष्ट्रः कृतार्थो वै भविष्यति ॥
053a	अस्मिन्महूर्ते द्रोणस्तु पाण्डवं गृह्य हर्षितः ।
053c	आगमिष्यति नो नूनं धार्तराष्ट्रस्य संयुगे ॥
054a	एवं सञ्जल्पतां तेषां तावकानां महारथः ।
054c	आयाज्जवेन कौन्तेयो रथघोषेण नादयन् ॥
055a	शोणितोदां रथावर्तां कृत्वा विशसने नदीम् ।
055c	शूरास्थिचयसङ्कीर्णां प्रेतकूलापहारिणीम् ॥
056a	तां शरौघमहाफेनां प्रासमत्स्यसमाकुलाम् ।
056c	नदीमुत्तीर्य वेगेन कुरून्विद्राव्य पाण्डवः ॥
057a	ततः किरीटि सहसा द्रोणानीकमुपाद्रवत् ।
057c	छादयन्निषुजालेन महता मोहयन्निव ॥
058a	शीघ्रमभ्यस्यतो बाणान्सन्दधानस्य चानिशम् ।
058c	नान्तरं ददृशे कश्चित्कौन्तेयस्य यशस्विनः ॥
059a	न दिशो नान्तरिक्षं च न द्यौर्नैव च मेदिनी ।
059c	अदृश्यन्त महाराज बाणभूता इवाभवन् ॥
060a	नादृश्यत तदा राजंस्तत्र किञ्चन संयुगे ।
060c	बाणान्धकारे महति कृते गाण्डीवधन्वना ॥
061a	सूर्ये चास्तमनुप्राप्ते तमसा चाभिसंवृते ।
061c	नाज्ञायत तदा शत्रुर्न सुहृन्न च कश्चन ||
062a	ततोऽवहारं चक्रुस्ते द्रोणदुर्योधनादयः ।
062c	तान्विदित्वा पुनस्त्रस्ता न युद्धमनसः परान् ॥
063a	स्वान्यनीकानि बीभत्सुः शनकैरवहारयत् ।
063c	ततोऽभितुष्टुवुः पार्थं प्रहृष्टाः पाण्डुसृञ्जयाः ॥
064a	पाञ्चालाश्च मनोज्ञाभिर्वाग्भिः सूर्यमिवर्षयः ।
064c	एं स्वशिबिरं प्रायाज्जित्वा शत्रून्धनञ्जयः ॥
065ac	पृष्ठतः सर्वसैन्यानां मुदितो वै सकेशवः ॥
066a	मसारगल्वर्कसुवर्णरूपैर्वज्रप्रवालस्फटिकैश्च मुख्यैः ।
066c	चित्रे रथे पाण्डुसुतो बभासे नक्षत्रचित्रे वियतीव चन्द्रः ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि एकादशदिवसयुद्धे षोडशोऽध्यायः ॥ 16 ॥

5-16-1 अस्त्रमायया अस्त्रकौशलेन ॥ 5-16-14 पतत्त्रिवरभोगिनामिव पतत्त्रिवरो गरुडः । भोगिनः सर्पाः ॥ 5-16-19 द्रुतेन पलायितेन ॥ 5-16-55 विशसने युद्धे ॥ 5-16-66 मसारः इन्द्रनीलः । गल्वर्कः पद्मरागः ॥ 5-16-16 षोडशोऽध्यायः ॥
