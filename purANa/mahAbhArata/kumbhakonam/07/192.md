श्रीः
अध्यायः 192
अश्वत्थामवधश्रवणनिर्विण्णद्रोणमारणाय धृष्टद्युम्नसमुद्यमः ॥ 1 ॥ द्रोणग्रस्तस्य धृष्टद्युम्नस्य सात्यकिना विमोचनम् ॥ 2 ॥
001	सञ्जय उवाच 
001a	तं दृष्ट्वा परमोद्विग्नं शोकोपहतचेतसम् ।
001c	पाञ्चालराजस्य सुतो धृष्टद्युम्नः समाद्रवत् ॥
002a	य इष्ट्वा मनुजेन्द्रेण द्रुपदेन महामखे ।
002c	लब्धो द्रोणविनाशाय समिद्धाद्धव्यवाहनात् ॥
003a	स धनुर्जैत्रमादाय घोरं जलदनिःस्वनम् ।
003c	दृढज्यमजरं दिव्यं शरं चाशीविषोपमम् ॥
004a	सन्दधे कार्मुके तस्मिंस्ततस्तमनलोपमम् ।
004c	द्रोणं जिघांसुः पाञ्चाल्यो महाज्वालमिवानलम् ॥
005a	तस्य रूपं शरस्यासीद्धनुर्ज्यामण्डलान्तरे ।
005c	द्योततो भास्करस्येव घनान्ते परिवेषिणः ॥
006a	पार्षतेन परामृष्टं ज्वलन्तमिव तद्धनुः ।
006c	अन्तकालमनुप्राप्तं मेनिरे वीक्ष्य सैनिकाः ॥
007a	तमिषुं संहतं तेन भारद्वाजः प्रतापवान् ।
007c	दृष्ट्वाऽमन्यत देहस्य कालपर्यायमागतम् ॥
008a	ततः प्रयत्नमातिष्ठदाचार्यस्तस्य वारणे ।
008c	न चास्यास्त्राणि राजेन्द्र प्रादुरासन्महात्मनः ॥
009a	तस्य त्वहानि चत्वारि क्षपा चैकाऽस्यतो गता ।
009c	तस्य चाह्नस्त्रिभागेन क्षयं जग्मुः पतत्रिणः ॥
010a	स शरक्षयमासाद्य पुत्रशोकेन चार्दितः ।
010c	विविधानां च दिव्यानामस्त्राणामप्रसादतः ॥
011a	उत्स्रष्टुकामः शस्त्राणि ऋषिवाक्यप्रचोदितः ।
011c	तेजसा पूर्यमाणश्च युयुधे न यथा पुरा ॥
012a	भूयश्चान्यत्समादाय दिव्यमाङ्गिरसं धनुः ।
012c	शरांश्च ब्रह्मदण्डाभान्धृष्टद्युम्नमयोधयत् ॥
013a	ततस्तं शरवर्षेण महता समवाकिरत् ।
013c	व्यशातयच्च सङ्क्रुद्धो धृष्टद्युम्नममर्षणम् ॥
014a	शरांश्च शतधा तस्य द्रोणश्चिच्छेद सायकैः ।
014c	ध्वजं धनुश्च निशितैः सारथिं चाप्यपातयत् ॥
015a	धृष्टद्युम्नः प्रहस्यान्यत्पुनरादाय कार्मुकम् ।
015c	शितेन चैनं बाणेन प्रत्यविध्यत्स्तनान्तरे ॥
016a	सोऽतिविद्धो महेष्वासोऽसम्भ्रान्त इव संयुगे ।
016c	भल्लेन शितधारेण चिच्छेदास्य पुनर्धनुः ॥
017a	यच्चास्य बाणविकृतं धनूंषि च विशाम्पते ।
017c	सर्वं चिच्छेद दुर्धर्षो गदां खड्गं च वर्जयन् ॥
018a	धृष्टद्युम्नं च विव्याध नवभिर्निशितैः शरैः ।
018c	जीवितान्तकरैः क्रुद्धः शिलाधौतैः परन्तपः ॥
019a	धृष्टद्युम्नोऽथ तस्याश्वान्स्वरथाश्वैर्महारथः ।
019c	व्यामिश्रयदमेयात्मा ब्राह्ममस्त्रमुदीरयन् ॥
020a	ते मिश्रा बह्वशोभन्त जवना वातरंहसः ।
020c	पारावतसवर्णाश्च शोणाश्च भरतर्षभ ॥
021a	यथा सविद्युतो मेघा नदन्तो जलदागमे ।
021c	तथा रेजुर्महाराज मिश्रिता रणमूर्धनि ॥
022a	ईषाबन्धं चक्रबन्धं रथबन्धं तथैव च ।
022c	प्राणाशयदमेयात्मा धृष्टद्युम्नस्य स द्विजः ॥
023a	स च्छिन्नधन्वा पाञ्चाल्यो निकृत्तध्वजसारथिः ।
023c	उत्तमामापदं प्राप्य गदां वीरः परामृशत् ॥
024a	तामस्य विशिखैस्तीक्ष्णैः क्षिप्यमाणां महारथः ।
024c	निजघान शरैर्द्रोणः क्रुद्धः सत्यपराक्रमः ॥
025a	तां तु दृष्ट्वा नरव्याघ्रो द्रोणेन निहतां शरैः ।
025c	विमलं खड्गमादत्त शतचन्द्रं च भानुमत् ॥
026a	असंशयं तथाभूतः पाञ्चाल्यः साध्वमन्यत ।
026c	वधमाचार्यमुख्यस्य प्राप्तकालं महात्मनः ॥
027a	ततः स रथनीडस्थं स्वरथस्य रथेषया ।
027c	अगच्छदसिमुद्यम्य शतचन्द्रं च भानुमत् ॥
028a	चिकीर्षुर्दुष्करं कर्म धृष्टद्युम्नो महारथः ।
028c	इयेष वक्षो भेत्तुं स भारद्वाजस्य संयुगे ॥
029a	सोऽतिष्ठद्युगमध्ये वै युगसन्नहनेषु च ।
029c	जघनार्धेषु चाश्वानां तत्सैन्याः समपूजयन् ॥
030a	तिष्ठतो युगपालीषु शोणानप्यधितिष्ठतः ।
030c	नापश्यदन्तरं द्रोणस्तदद्भुतमिवाभवत् ॥
031a	क्षिप्रं श्येनस्य चरतो यथैवामिषगृद्धिनः ।
031c	तद्वदासीदभीसारो द्रोणपार्षतयो रणे ॥
032a	तस्य पारावतानश्वान्रथशक्त्या पराभिनत् ।
032c	सर्वानेकैकशो द्रोणो रक्तानश्वान्विवर्जयन् ॥
033a	ते हता न्यपतन्भूमौ धृष्टद्युम्नस्य वाजिनः ।
033c	शोणास्तु पर्यमुच्यन्त रथबन्धाद्विशाम्पते ॥
034a	तान्हयान्निहतान्दृष्ट्वा द्विजाग्र्येण स पार्षतः ।
034c	नामृष्यत युधां श्रेष्ठो याज्ञसेनिर्महारथः ॥
035a	विरथः स गृहीत्वा तु खड्गं खड्गभृतां वरः ।
035c	द्रोणमभ्यपतद्राजन्वैनतेय इवोरगम् ॥
036a	तस्य रूपं बभौ राजन्भारद्वाजं जिघांसतः ।
036c	यथा रूपं पुरा विष्णोर्हिरण्यकशिपोर्वधे ॥
037a	स तदा विविधान्मर्गान्प्रवरांश्चैकविंशतिम् ।
037c	दर्शयामास कौरव्य पार्षतो विचरन्रणे ॥
038a	भ्रान्तुमुद्भ्रान्तमाविद्धमाप्लुतं प्रसृतं सृतम् ।
038c	परिवृत्तं निवृत्तं च खड्गं चर्म च धारयन् ॥
039a	सम्पातं समुदीर्णं च दर्शयामास पार्षतः ।
039c	भारतं कौशिकं चैव सात्वतं चैव शिक्षया ।
039e	दर्शयन्व्यचरद्युद्धे द्रोणस्यान्तचिकीर्षया ॥
040a	चरतस्तस्य तान्मर्गान्विचित्रान्खड्गचर्मिणः ।
040c	व्यस्मयन्त रणे योधा देवताश्च समागताः ॥
041a	ततः शरसहस्रेण शतचन्द्रमपातयत् ।
041c	चर्म खड्गं च सम्बाधे धृष्टद्युम्नस्य स द्विजः ॥
042a	ये तु वैतस्तिका नाम शरा आसन्नयोधिनः ।
042c	निकृष्टयुद्धे द्रोणस्य नान्येषां सन्ति ते शराः ॥
043a	ऋते शारद्वतात्पर्थाद्द्रौणेर्वैकर्तनात्तथा ।
043c	प्रद्युम्नयुयुधानाभ्यामभिमन्योश्च भारत ॥
044a	अथास्येषुं समाधत्त दृढं परमसम्मतम् ।
044c	अन्तेवासिनमाचार्यो जिघांसुः पुत्रसम्मितम् ॥
045a	तं शरैर्दशभिस्तीक्ष्णैश्चिच्छेद शिनिपुङ्गवः ।
045c	पश्यतस्तव पुत्रस्य कर्णस्य च महात्मनः ।
045e	ग्रस्तमाचार्यमुख्येन धृष्टद्युम्नममोचयत् ॥
046a	चरन्तं रथमार्गेषु सात्यकिं सत्यविक्रमम् ।
046c	द्रोणकर्मान्तरगतं कृपस्यापि च भारत ।
046e	अपश्येतां महात्मानौ विष्वक्सेनधनञ्जयौ ॥
047a	अपूजयेतां वार्ष्णेयं ब्रुवाणौ साधुसाध्विति ।
047c	दिव्यान्यस्त्राणि सर्वेषां युधि निघ्नन्तमच्युतम् ॥
048a	धनञ्जयस्ततः कृष्णमब्रवीत्पश्य केशव ।
048c	आचार्यरथमुख्यानां मध्ये क्रीडन्मधूद्वहः ॥
049a	आनन्दयति मां भूयः सात्यकिः परवीरहा ।
049c	माद्रीपुत्रौ च भीमं च राजानं च युधिष्ठिरम् ॥
050a	यच्छिक्षयाऽनुद्धतः सन्रणे चरति सात्यकिः ।
050c	महारथानुपक्रीडन्वृष्णीनां कीर्तिवर्धनः ॥
051a	तमेते प्रतिनन्दन्ति सिद्धाः सैन्याश्च विस्मिताः ।
051c	अजय्यं समरे दृष्ट्वा साधुसाध्विति सात्यकिम् ।
051e	योधाश्चोभयतः सर्वे कर्मभिः समपूजयन् ॥ ॥

इति श्रीमन्महाभारते द्रोणपर्वणि द्रोणवधपर्वणि पञ्चदशदिवसयुद्धे द्विनवत्यधिकशततमोऽध्यायः ॥ 192 ॥

5-192-38 खड्गं चर्म च धारयन्भ्रान्तादित्रयोदशविधं सञ्चरणं दर्शयामासेति सम्बन्धः ॥ 5-192-41 सम्बाधे रणसङ्कटे ॥ 5-192-42 वैतस्तिकाः वितस्तिप्रमाणाः ॥ द्विनवत्यधिकशततमोऽध्यायः ॥
