श्रीः
अध्यायः 192
अश्वत्थामवधश्रवणनिर्विण्णद्रोणमारणाय धृष्टद्युम्नसमुद्यमः ॥ 1 ॥ द्रोणग्रस्तस्य धृष्टद्युम्नस्य सात्यकिना विमोचनम् ॥ 2 ॥
KK-07-07-192-001	सञ्जय उवाच 
KK-07-07-192-001a	तं दृष्ट्वा परमोद्विग्नं शोकोपहतचेतसम् ।
KK-07-07-192-001c	पाञ्चालराजस्य सुतो धृष्टद्युम्नः समाद्रवत् ॥
KK-07-07-192-002a	य इष्ट्वा मनुजेन्द्रेण द्रुपदेन महामखे ।
KK-07-07-192-002c	लब्धो द्रोणविनाशाय समिद्धाद्धव्यवाहनात् ॥
KK-07-07-192-003a	स धनुर्जैत्रमादाय घोरं जलदनिःस्वनम् ।
KK-07-07-192-003c	दृढज्यमजरं दिव्यं शरं चाशीविषोपमम् ॥
KK-07-07-192-004a	सन्दधे कार्मुके तस्मिंस्ततस्तमनलोपमम् ।
KK-07-07-192-004c	द्रोणं जिघांसुः पाञ्चाल्यो महाज्वालमिवानलम् ॥
KK-07-07-192-005a	तस्य रूपं शरस्यासीद्धनुर्ज्यामण्डलान्तरे ।
KK-07-07-192-005c	द्योततो भास्करस्येव घनान्ते परिवेषिणः ॥
KK-07-07-192-006a	पार्षतेन परामृष्टं ज्वलन्तमिव तद्धनुः ।
KK-07-07-192-006c	अन्तकालमनुप्राप्तं मेनिरे वीक्ष्य सैनिकाः ॥
KK-07-07-192-007a	तमिषुं संहतं तेन भारद्वाजः प्रतापवान् ।
KK-07-07-192-007c	दृष्ट्वाऽमन्यत देहस्य कालपर्यायमागतम् ॥
KK-07-07-192-008a	ततः प्रयत्नमातिष्ठदाचार्यस्तस्य वारणे ।
KK-07-07-192-008c	न चास्यास्त्राणि राजेन्द्र प्रादुरासन्महात्मनः ॥
KK-07-07-192-009a	तस्य त्वहानि चत्वारि क्षपा चैकाऽस्यतो गता ।
KK-07-07-192-009c	तस्य चाह्नस्त्रिभागेन क्षयं जग्मुः पतत्रिणः ॥
KK-07-07-192-010a	स शरक्षयमासाद्य पुत्रशोकेन चार्दितः ।
KK-07-07-192-010c	विविधानां च दिव्यानामस्त्राणामप्रसादतः ॥
KK-07-07-192-011a	उत्स्रष्टुकामः शस्त्राणि ऋषिवाक्यप्रचोदितः ।
KK-07-07-192-011c	तेजसा पूर्यमाणश्च युयुधे न यथा पुरा ॥
KK-07-07-192-012a	भूयश्चान्यत्समादाय दिव्यमाङ्गिरसं धनुः ।
KK-07-07-192-012c	शरांश्च ब्रह्मदण्डाभान्धृष्टद्युम्नमयोधयत् ॥
KK-07-07-192-013a	ततस्तं शरवर्षेण महता समवाकिरत् ।
KK-07-07-192-013c	व्यशातयच्च सङ्क्रुद्धो धृष्टद्युम्नममर्षणम् ॥
KK-07-07-192-014a	शरांश्च शतधा तस्य द्रोणश्चिच्छेद सायकैः ।
KK-07-07-192-014c	ध्वजं धनुश्च निशितैः सारथिं चाप्यपातयत् ॥
KK-07-07-192-015a	धृष्टद्युम्नः प्रहस्यान्यत्पुनरादाय कार्मुकम् ।
KK-07-07-192-015c	शितेन चैनं बाणेन प्रत्यविध्यत्स्तनान्तरे ॥
KK-07-07-192-016a	सोऽतिविद्धो महेष्वासोऽसम्भ्रान्त इव संयुगे ।
KK-07-07-192-016c	भल्लेन शितधारेण चिच्छेदास्य पुनर्धनुः ॥
KK-07-07-192-017a	यच्चास्य बाणविकृतं धनूंषि च विशाम्पते ।
KK-07-07-192-017c	सर्वं चिच्छेद दुर्धर्षो गदां खड्गं च वर्जयन् ॥
KK-07-07-192-018a	धृष्टद्युम्नं च विव्याध नवभिर्निशितैः शरैः ।
KK-07-07-192-018c	जीवितान्तकरैः क्रुद्धः शिलाधौतैः परन्तपः ॥
KK-07-07-192-019a	धृष्टद्युम्नोऽथ तस्याश्वान्स्वरथाश्वैर्महारथः ।
KK-07-07-192-019c	व्यामिश्रयदमेयात्मा ब्राह्ममस्त्रमुदीरयन् ॥
KK-07-07-192-020a	ते मिश्रा बह्वशोभन्त जवना वातरंहसः ।
KK-07-07-192-020c	पारावतसवर्णाश्च शोणाश्च भरतर्षभ ॥
KK-07-07-192-021a	यथा सविद्युतो मेघा नदन्तो जलदागमे ।
KK-07-07-192-021c	तथा रेजुर्महाराज मिश्रिता रणमूर्धनि ॥
KK-07-07-192-022a	ईषाबन्धं चक्रबन्धं रथबन्धं तथैव च ।
KK-07-07-192-022c	प्राणाशयदमेयात्मा धृष्टद्युम्नस्य स द्विजः ॥
KK-07-07-192-023a	स च्छिन्नधन्वा पाञ्चाल्यो निकृत्तध्वजसारथिः ।
KK-07-07-192-023c	उत्तमामापदं प्राप्य गदां वीरः परामृशत् ॥
KK-07-07-192-024a	तामस्य विशिखैस्तीक्ष्णैः क्षिप्यमाणां महारथः ।
KK-07-07-192-024c	निजघान शरैर्द्रोणः क्रुद्धः सत्यपराक्रमः ॥
KK-07-07-192-025a	तां तु दृष्ट्वा नरव्याघ्रो द्रोणेन निहतां शरैः ।
KK-07-07-192-025c	विमलं खड्गमादत्त शतचन्द्रं च भानुमत् ॥
KK-07-07-192-026a	असंशयं तथाभूतः पाञ्चाल्यः साध्वमन्यत ।
KK-07-07-192-026c	वधमाचार्यमुख्यस्य प्राप्तकालं महात्मनः ॥
KK-07-07-192-027a	ततः स रथनीडस्थं स्वरथस्य रथेषया ।
KK-07-07-192-027c	अगच्छदसिमुद्यम्य शतचन्द्रं च भानुमत् ॥
KK-07-07-192-028a	चिकीर्षुर्दुष्करं कर्म धृष्टद्युम्नो महारथः ।
KK-07-07-192-028c	इयेष वक्षो भेत्तुं स भारद्वाजस्य संयुगे ॥
KK-07-07-192-029a	सोऽतिष्ठद्युगमध्ये वै युगसन्नहनेषु च ।
KK-07-07-192-029c	जघनार्धेषु चाश्वानां तत्सैन्याः समपूजयन् ॥
KK-07-07-192-030a	तिष्ठतो युगपालीषु शोणानप्यधितिष्ठतः ।
KK-07-07-192-030c	नापश्यदन्तरं द्रोणस्तदद्भुतमिवाभवत् ॥
KK-07-07-192-031a	क्षिप्रं श्येनस्य चरतो यथैवामिषगृद्धिनः ।
KK-07-07-192-031c	तद्वदासीदभीसारो द्रोणपार्षतयो रणे ॥
KK-07-07-192-032a	तस्य पारावतानश्वान्रथशक्त्या पराभिनत् ।
KK-07-07-192-032c	सर्वानेकैकशो द्रोणो रक्तानश्वान्विवर्जयन् ॥
KK-07-07-192-033a	ते हता न्यपतन्भूमौ धृष्टद्युम्नस्य वाजिनः ।
KK-07-07-192-033c	शोणास्तु पर्यमुच्यन्त रथबन्धाद्विशाम्पते ॥
KK-07-07-192-034a	तान्हयान्निहतान्दृष्ट्वा द्विजाग्र्येण स पार्षतः ।
KK-07-07-192-034c	नामृष्यत युधां श्रेष्ठो याज्ञसेनिर्महारथः ॥
KK-07-07-192-035a	विरथः स गृहीत्वा तु खड्गं खड्गभृतां वरः ।
KK-07-07-192-035c	द्रोणमभ्यपतद्राजन्वैनतेय इवोरगम् ॥
KK-07-07-192-036a	तस्य रूपं बभौ राजन्भारद्वाजं जिघांसतः ।
KK-07-07-192-036c	यथा रूपं पुरा विष्णोर्हिरण्यकशिपोर्वधे ॥
KK-07-07-192-037a	स तदा विविधान्मर्गान्प्रवरांश्चैकविंशतिम् ।
KK-07-07-192-037c	दर्शयामास कौरव्य पार्षतो विचरन्रणे ॥
KK-07-07-192-038a	भ्रान्तुमुद्भ्रान्तमाविद्धमाप्लुतं प्रसृतं सृतम् ।
KK-07-07-192-038c	परिवृत्तं निवृत्तं च खड्गं चर्म च धारयन् ॥
KK-07-07-192-039a	सम्पातं समुदीर्णं च दर्शयामास पार्षतः ।
KK-07-07-192-039c	भारतं कौशिकं चैव सात्वतं चैव शिक्षया ।
KK-07-07-192-039e	दर्शयन्व्यचरद्युद्धे द्रोणस्यान्तचिकीर्षया ॥
KK-07-07-192-040a	चरतस्तस्य तान्मर्गान्विचित्रान्खड्गचर्मिणः ।
KK-07-07-192-040c	व्यस्मयन्त रणे योधा देवताश्च समागताः ॥
KK-07-07-192-041a	ततः शरसहस्रेण शतचन्द्रमपातयत् ।
KK-07-07-192-041c	चर्म खड्गं च सम्बाधे धृष्टद्युम्नस्य स द्विजः ॥
KK-07-07-192-042a	ये तु वैतस्तिका नाम शरा आसन्नयोधिनः ।
KK-07-07-192-042c	निकृष्टयुद्धे द्रोणस्य नान्येषां सन्ति ते शराः ॥
KK-07-07-192-043a	ऋते शारद्वतात्पर्थाद्द्रौणेर्वैकर्तनात्तथा ।
KK-07-07-192-043c	प्रद्युम्नयुयुधानाभ्यामभिमन्योश्च भारत ॥
KK-07-07-192-044a	अथास्येषुं समाधत्त दृढं परमसम्मतम् ।
KK-07-07-192-044c	अन्तेवासिनमाचार्यो जिघांसुः पुत्रसम्मितम् ॥
KK-07-07-192-045a	तं शरैर्दशभिस्तीक्ष्णैश्चिच्छेद शिनिपुङ्गवः ।
KK-07-07-192-045c	पश्यतस्तव पुत्रस्य कर्णस्य च महात्मनः ।
KK-07-07-192-045e	ग्रस्तमाचार्यमुख्येन धृष्टद्युम्नममोचयत् ॥
KK-07-07-192-046a	चरन्तं रथमार्गेषु सात्यकिं सत्यविक्रमम् ।
KK-07-07-192-046c	द्रोणकर्मान्तरगतं कृपस्यापि च भारत ।
KK-07-07-192-046e	अपश्येतां महात्मानौ विष्वक्सेनधनञ्जयौ ॥
KK-07-07-192-047a	अपूजयेतां वार्ष्णेयं ब्रुवाणौ साधुसाध्विति ।
KK-07-07-192-047c	दिव्यान्यस्त्राणि सर्वेषां युधि निघ्नन्तमच्युतम् ॥
KK-07-07-192-048a	धनञ्जयस्ततः कृष्णमब्रवीत्पश्य केशव ।
KK-07-07-192-048c	आचार्यरथमुख्यानां मध्ये क्रीडन्मधूद्वहः ॥
KK-07-07-192-049a	आनन्दयति मां भूयः सात्यकिः परवीरहा ।
KK-07-07-192-049c	माद्रीपुत्रौ च भीमं च राजानं च युधिष्ठिरम् ॥
KK-07-07-192-050a	यच्छिक्षयाऽनुद्धतः सन्रणे चरति सात्यकिः ।
KK-07-07-192-050c	महारथानुपक्रीडन्वृष्णीनां कीर्तिवर्धनः ॥
KK-07-07-192-051a	तमेते प्रतिनन्दन्ति सिद्धाः सैन्याश्च विस्मिताः ।
KK-07-07-192-051c	अजय्यं समरे दृष्ट्वा साधुसाध्विति सात्यकिम् ।
KK-07-07-192-051e	योधाश्चोभयतः सर्वे कर्मभिः समपूजयन् ॥ ॥

इति श्रीमन्महाभारते द्रोणपर्वणि द्रोणवधपर्वणि पञ्चदशदिवसयुद्धे द्विनवत्यधिकशततमोऽध्यायः ॥ 192 ॥

5-192-38 खड्गं चर्म च धारयन्भ्रान्तादित्रयोदशविधं सञ्चरणं दर्शयामासेति सम्बन्धः ॥ 5-192-41 सम्बाधे रणसङ्कटे ॥ 5-192-42 वैतस्तिकाः वितस्तिप्रमाणाः ॥ द्विनवत्यधिकशततमोऽध्यायः ॥
