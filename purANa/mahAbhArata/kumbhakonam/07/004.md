श्रीः
अध्यायः 004

भीष्मानुज्ञातस्य कर्णस्य युद्धायाऽऽगमनम् ॥ 1 ॥
001	सञ्जय उवाच 
001a	तस्य लालप्यमानस्य कुरुवृद्धः पितामहः ।
001c	देशकालोचितं वाक्यमब्रवीत्प्रीतमानसः ॥
002	भीष्म उवाच 
002a	समुद्र इव सिन्धूनां ज्योतिषामिव भास्करः ।
002c	सत्यस्य च यथा सन्तो बीजानामिव चोर्वरा ॥
003a	पर्जन्य इव भूतानां प्रतिष्ठा सुहृदां भवान् ।
003c	बान्धवास्त्वाऽनुजीवन्तु स्वादुवृक्षमिवाण्डजाः ॥
004a	मानहा भव शत्रूणां मित्राणां नन्दिवर्धनः ।
004c	कौरवाणां भव गतिर्यथा विष्णुर्दिवौकसाम् ॥
005a	स्वबाहुबलवीर्येण धार्तराष्ट्रप्रियैषिणा ।
005c	कर्ण राजपुरं गत्वा काम्भोजा निर्जितास्त्वया ॥
006a	गिरिव्रजगताश्चापि नग्नजित्प्रमुखा नृपाः ।
006c	अम्बष्ठाश्च विदेहाश्च गान्धाराश्च जितास्त्वया ॥
007a	हिमवद्दुर्गनिलयाः किराता रणकर्कशाः ।
007c	दुर्योधनस्य वशगास्त्वया कर्ण पुरा कृताः ॥
008a	उत्कला मेकलाः पौण्ड्राः कलिङ्गान्ध्राश्च संयुगे ।
008c	निषादाश्च त्रिगर्ताश्च बाह्लीकाश्च जितास्त्वया ॥
009a	तत्रतत्र च सङ्ग्रामे दुर्योधनहितैषिणा ।
009c	बहवश्च जिताः कर्ण त्वया वीरा महौजसा ॥
010a	यथा दुर्योधनस्तात सज्ञातिकुलबान्धवः ।
010c	तथा त्वमपि सर्वेषां कौरवाणां गतिर्भव ॥
011a	शिवेनाभिवदामि त्वां गच्छ युध्यस्व शत्रुभिः ।
011c	अनुशास्य कुरून्सर्वान्धत्स्व दुर्योधने जयम् ॥
012a	भवान्पौत्रसमोऽस्माकं यथा दुर्योधनस्तथा ।
012c	तवापि धर्मतः सर्वे यथा तस्य वयं तथा ॥
013a	यौनात्सम्बन्धकाल्लोके विशिष्टं सङ्गतं सताम् ।
013c	सद्भिः सङ्गममिच्छन्ति तस्मात्प्राज्ञाः परैरपि ॥
014a	स सत्यसङ्गरो भूत्वा ममेदमिति निश्चितः ।
014c	कुरूणां पालय बलं यथा दुर्योधनस्तथा ॥
015a	`यथा च कुरवो युद्धे योधयन्ति स्म पाण्डवान् ।
015c	तथा कर्ण त्वया कार्यं दुर्योधनहितैषिणा॥'
016a	निशम्य वचनं तस्य चरणावभिवाद्य च ।
016c	ययौ वैकर्तनः कर्णस्तूर्णमायोधनं प्रति ॥
017a	सोऽभिवीक्ष्य नरौघाणां स्थानमप्रतिमं महत् ।
017c	व्यूढप्रहरणोरस्कं सैन्यं तत्समबृंहयत् ॥
018a	हृषिताः कुरवः सर्वे दुर्योधनपुरोगमाः ।
018c	उपागतं महाबाहुं सर्वानीकपुरःसरम् ॥
019a	कर्णं दृष्ट्वा महात्मानं युद्धाय समुपस्थितम् ।
019c	क्ष्वेडितास्फोटितरवैः सिंहनादरवैरपि ।
019e	धनुःशब्दैश्च विविधैः कुरवः समपूजयन् ॥

इति श्रीमन्महाभारते द्रोणपर्वणि द्रोणाभिषेकपर्वणि चतुर्थोऽध्यायः ॥ 4 ॥

