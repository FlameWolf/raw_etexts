श्रीः
अध्यायः 150
युधिष्ठिरेण स्वाभिवादकानां कृष्णभीमार्जुनसात्यकीनामालिङ्गनादिना सत्कारः ॥ 1 ॥ कृष्णयुधिष्ठिरयोः संलापः ॥ 2 ॥
KK-07-05-150-001	सञ्जय उवाच 
KK-07-05-150-001a	ततो राजानमभ्येत्य धर्मपुत्रं युधिष्ठिरम् ।
KK-07-05-150-001c	ववन्दे सम्प्रहृष्टात्मा हते पार्थेन सैन्धवे ॥
KK-07-05-150-002a	दिष्ट्या वर्धसि राजेन्द्र हतशत्रुर्नरोत्तम ।
KK-07-05-150-002c	दिष्ट्या निस्तीर्णवांश्चैव प्रतिज्ञामनुजस्तव ॥
KK-07-05-150-003a	स त्वेवमुक्तः कृष्णेन हृष्टः परपुरञ्जयः ।
KK-07-05-150-003c	ततो युधिष्ठिरो राजा रथादाप्लुत्य भारत ।
KK-07-05-150-003e	पर्यष्वजत्तदा कृष्णावानन्दाश्रुपरिप्लुतः ॥
KK-07-05-150-004a	प्रमृज्य वदनं शुभ्रं पुण्डरीकसमप्रभम् ।
KK-07-05-150-004c	अब्रवीद्वासुदेवं च पाण्डवं च धनञ्जयम् ॥
KK-07-05-150-005a	प्रियमेतदुपश्रुत्य त्वत्तः पुष्करलोचन ।
KK-07-05-150-005c	नान्तं गच्छामि हर्षस्य तितीर्षुरुदधेरिव ॥
KK-07-05-150-006a	अत्यद्भुतमिदं कृष्ण कृतं पार्थेन धीमता ।
KK-07-05-150-006c	दिष्ट्या पश्यामि सङ्ग्रामे तीर्णभारौ महारथौ ॥
KK-07-05-150-007a	दिष्ट्या च निहतः पापः सैन्धवः पुरुषाधमः ।
KK-07-05-150-007c	`दिष्ट्या शत्रुगणाश्चैव निमग्नाः शोकसागरे ॥'
KK-07-05-150-008a	कृष्ण दिष्ट्या मम प्रीतिर्महती प्रतिपादिता ।
KK-07-05-150-008c	त्वया गुप्तेन गोविन्द घ्नता पापं जयद्रथम् ॥
KK-07-05-150-009a	किन्तु नात्यद्भुतं तेषां येषां नस्त्वं समाश्रयः ।
KK-07-05-150-009c	न तेषां दुष्कृतं किञ्चित्त्रिषु लोकेषु विद्यते ।
KK-07-05-150-009e	सर्वलोकगुरुर्येषां त्वं नाथो मधुसूदन ॥
KK-07-05-150-010a	त्वत्प्रसादाद्धि गोविन्द वयं जेष्यामहे रिपून् ।
KK-07-05-150-010c	`यथा पुरा प्रसादात्ते दानवान्पाकशासनः ॥
KK-07-05-150-011a	पृथिव्या विजयो वापि त्रैलोक्यविजयोऽपि वा ।
KK-07-05-150-011c	ध्रुवो हि तेषां वार्ष्णेय येषां तुष्टोऽसि मानद ॥
KK-07-05-150-012a	न तेषां विद्यते पापं सङ्ग्रामे वा पराजयः ।
KK-07-05-150-012c	त्रिदशेश्वर नाथस्त्वं येषां तुष्टोऽसि माधव ॥
KK-07-05-150-013a	त्वत्प्रसादाद्धृषीकेश शक्रः सुरगणेश्वरः ।
KK-07-05-150-013c	त्रैलोक्यविजयं श्रीमान्प्राप्तवान्रणमूर्धनि ॥
KK-07-05-150-014a	तव चैव प्रसादेन त्रिदशास्त्रिदशेश्वराः ।
KK-07-05-150-014c	अमरत्वं गताः कृष्ण लोकांश्चाश्नुवतेऽक्षयान् ॥'
KK-07-05-150-015a	स्थितः सर्वात्मना नित्यं प्रियेषु च हितेषु च ।
KK-07-05-150-015c	त्वां चैवास्माभिराश्रित्य कृतः शस्त्रसमुद्यमः ।
KK-07-05-150-015e	सुरैरिवासुरवधे शक्रं शक्रानुजाहवे ॥
KK-07-05-150-016a	असम्भाव्यमिदं कर्म देवैरपि जनार्दन ।
KK-07-05-150-016c	त्वद्बुद्धिबलवीर्येण कृतवानेष फल्गुनः ॥
KK-07-05-150-017a	बाल्यात्प्रभृति ते कृष्ण कर्माणि श्रुतवानहम् ।
KK-07-05-150-017c	अमानुषाणि दिव्यानि महान्ति च बहूनि च ।
KK-07-05-150-017e	तदैवाज्ञासिषं शत्रून्हतान्प्राप्तां च मेदिनीम् ॥
KK-07-05-150-018a	त्वत्प्रसादसमुत्थेन विक्रमेणारिसूदन ।
KK-07-05-150-018c	सुरेशत्वं गतः शक्रो हत्वा दैत्यान्सहस्रशः ॥
KK-07-05-150-019a	त्वत्प्रसादाद्धृषीकेश जगत्स्थावरजङ्गमम् ।
KK-07-05-150-019c	स्ववर्त्मनि स्थितं वीर जपहोमेषु वर्तते ॥
KK-07-05-150-020a	एकार्णवमिदं पूर्वं सर्वमासीत्तमोमयम् ।
KK-07-05-150-020c	त्वत्प्रसादान्माहाबाहो जगत्प्राप्तं नरोत्तम ॥
KK-07-05-150-021a	स्रष्टारं सर्वलोकानां परमात्मानमव्ययम् ।
KK-07-05-150-021c	ये पश्यन्ति हृषीकेश न ते मुह्यन्ति कर्हिचित् ॥
KK-07-05-150-022a	पुराणं परमं देवं देवदेवं सनातनम् ।
KK-07-05-150-022c	ये प्रपन्नाः सुरगुरुं न ते मुह्यन्ति कर्हिचित् ॥
KK-07-05-150-023a	अनादिनिधनं देवं लोककर्तारमव्ययम् ।
KK-07-05-150-023c	ये भक्तास्त्वां हृषीकेश दुर्गाण्यतितरन्ति ते ॥
KK-07-05-150-024a	परं पुराणं पुरुषं पराणां परमं च यत् ।
KK-07-05-150-024c	प्रपद्यतस्तत्परमं परा भूतिर्विधीयते ॥
KK-07-05-150-025a	गायन्ति चतुरो वेदा यश्च देवेषु गीयते ।
KK-07-05-150-025c	तं प्रपद्य महात्मानं भूतिमश्नाम्यनुत्तमाम् ॥
KK-07-05-150-026a	परमेश परेशेश तिर्यगीश नरेश्वर ।
KK-07-05-150-026c	सर्वेश्वरेश्वरेशेश नमस्ते पुरुषोत्तम ॥
KK-07-05-150-027a	त्वमीशेशेश्वरेशान प्रभो वर्धस्व माधव ।
KK-07-05-150-027c	प्रभवाप्यय सर्वस्य सर्वात्मन्पृथुलोचन ॥
KK-07-05-150-028a	धनञ्जयसखा यश्च धनञ्जयहितश्च यः ।
KK-07-05-150-028c	धनञ्जयस्य गोप्ता तं प्रपद्य सुखमेधते ॥
KK-07-05-150-029a	[मार्कण्डेयः पुराणर्षिश्चरितज्ञस्तवानघ ।
KK-07-05-150-029c	माहात्म्यमनुभावं च पुरा कीर्तितवान्मुनिः ॥
KK-07-05-150-030a	असितो देवलश्चैव नारदश्च महातपाः ।
KK-07-05-150-030c	पितामहश्च मे व्यासस्त्वामाहुर्विधिमुत्तमम् ॥
KK-07-05-150-031a	त्वं तेजस्त्वं परं ब्रह्म त्वं सत्यं त्वं महत्तपः ।
KK-07-05-150-031c	त्वं श्रेयस्त्वं यशश्चाग्र्यं कारणं जगतस्तथा ॥
KK-07-05-150-032a	त्वया सृष्टमिदं सर्वं जगत्स्थावरजङ्गमम् ।
KK-07-05-150-032c	प्रलये समनुप्राप्ते त्वां वै निविशते पुनः ॥
KK-07-05-150-033a	अनादिनिधनं देवं विश्वस्येशं जगत्पते ।
KK-07-05-150-033c	धातारमजमव्यक्तमाहुर्वेदविदो जनाः ॥
KK-07-05-150-034a	भूतात्मानं महात्मानमनन्तं विश्वतोमुखम् ।
KK-07-05-150-034c	अपि देवा न जानन्ति गुह्यमाद्यं जगत्पतिम् ।
KK-07-05-150-034e	नारायणं परं देवं परमात्मानमीश्वरम् ॥
KK-07-05-150-035a	ज्ञानयोनिं हरिं विष्णुं मुमुक्षूणां परायणम् ।
KK-07-05-150-035c	परं पुराणं पुरुषं पुराणानां परं च यत् ॥
KK-07-05-150-036a	एवमादिगुणानां ते कर्मणां दिवि चेह च ।
KK-07-05-150-036c	अतीतभूतभव्यानां सङ्ख्याताऽत्र न विद्यते ॥
KK-07-05-150-037a	सर्वतो रक्षणीयाः स्म शक्रेणेव दिवौकसः ।
KK-07-05-150-037c	यैस्त्वं सर्वगुणोपेतः सुहृन्न उपपादितः ॥
KK-07-05-150-038a	इत्येवं धर्मराजेन हरिरुक्तो महायशाः ।
KK-07-05-150-038c	अनुरूपमिदं वाक्यं प्रत्युवाच जनार्दनः ॥
KK-07-05-150-039a	भवता तपसोग्रेण धर्मेण परमेण च ।
KK-07-05-150-039c	साधुत्वादार्जवाच्चैव हतः पापो जयद्रथः ॥
KK-07-05-150-040a	अयं च पुरुषव्याघ्र त्वदनुध्यानसंवृतः ।
KK-07-05-150-040c	हत्वा योधसहस्राणि न्यहञ्जिष्णुर्जयद्रथम् ॥
KK-07-05-150-041a	कृतित्वे बाहुवीर्ये च तथैवासम्भ्रमेऽपि च ।
KK-07-05-150-041c	शीघ्रतामोघबुद्धित्वे नास्ति पार्थसमः क्वचित् ॥
KK-07-05-150-042a	तदयं भरतश्रेष्ठ भ्राता तेऽद्य यदर्जुनः ।
KK-07-05-150-042c	सैन्यक्षयं रणे कृत्वा सिन्धुराजशिरोऽहरत् ॥
KK-07-05-150-043a	ततो धर्मसुतो जिष्णुं परिष्वज्य विशाम्पते ।
KK-07-05-150-043c	प्रमृज्य वदनं तस्य पर्याश्वासयत प्रभुः ॥
KK-07-05-150-044a	अतीव सुमहत्कर्म कृतवानसि फल्गुन ।
KK-07-05-150-044c	असह्यं चाविषह्यं च देवैरपि सवासवैः ॥
KK-07-05-150-045a	दिष्टा निस्तीर्णभारोऽसि हतारिश्चासि शत्रुहन् ।
KK-07-05-150-045c	दिष्ट्या सत्या प्रतिज्ञेयं कृता हत्वा जयद्रथम् ॥
KK-07-05-150-046a	एवमुक्त्वा गुडाकेशं धर्मराजो महायशाः ।
KK-07-05-150-046c	पस्पर्श पुण्यगन्धेन पृष्ठे हस्तेन पार्थिवः ॥]
KK-07-05-150-047	सञ्जय उवाच 
KK-07-05-150-047a	एवमुक्तौ महात्मानावुभौ केशवपाण्डवौ ।
KK-07-05-150-047c	तावब्रूतां तदा कृष्णौ राजानं पृथिवीपतिम् ॥
KK-07-05-150-048a	तव कोपाग्निना दग्धः पापो राजञ्जयद्रथः ।
KK-07-05-150-048c	उत्तीर्णं चापि सुमहद्धार्तराष्ट्रबलं रणे ॥
KK-07-05-150-049	युधिष्ठिर उवाच 
KK-07-05-150-049a	हन्यन्ते निहताश्चैव विनङ्क्ष्यन्ति च केशव ।
KK-07-05-150-049c	तव क्रोधहता ह्येते कौरवाः शत्रुसूदन ॥
KK-07-05-150-050a	त्वां हि चक्षुर्हणं वीर कोपयित्वा सुयोधनः ।
KK-07-05-150-050c	समित्रबन्धुः समरे प्राणांस्त्यक्ष्यति दुर्मतिः ॥
KK-07-05-150-051a	तव क्रोधहतः पूर्वं देवैरपि सुदुर्जयः ।
KK-07-05-150-051c	शरतल्पगतः शेते भीष्मः कुरुपितामहः ॥
KK-07-05-150-052a	दुर्लभो विजयस्तेषां सङ्ग्रामे रिपुघातिनाम् ।
KK-07-05-150-052c	याता मृत्युवशं ते वै येषां क्रुद्धोऽपि माधव ॥
KK-07-05-150-053a	राज्यं प्राणाः श्रियः पुत्राः सौख्यानि विविधानि च ।
KK-07-05-150-053c	अचिरात्तस्य नश्यन्ति येषां क्रुद्धोऽसि मानद ॥
KK-07-05-150-054	भगवानुवाच 
KK-07-05-150-054a	विनष्टान्कौरवान्मन्ये सपुत्रपशुबान्धवान् ।
KK-07-05-150-054c	राजधर्मपरे नित्यं त्वयि क्रुद्धे परन्तप ॥
KK-07-05-150-055	सञ्जय उवाच 
KK-07-05-150-055a	ततो भीमो महाबाहुः सात्यकिश्च महारथः ।
KK-07-05-150-055c	अभिवाद्य गुरुं ज्येष्ठं मार्गणैः क्षतविक्षतौ ।
KK-07-05-150-055e	क्षितावास्तां महेष्वासौ पाञ्चाल्यपरिवारितौ ॥
KK-07-05-150-056a	तौ दृष्ट्वा मुदितो वीरौ प्राञ्जली चाग्रतः स्थितौ ।
KK-07-05-150-056c	अभ्यनन्दत कौन्तेयस्तावुभौ भीमसात्यकी ॥
KK-07-05-150-057a	दिष्ट्या पश्यामि वा शूरौ विमुक्तौ सैन्यसागरात् ।
KK-07-05-150-057c	द्रोणग्राहदुराधर्षाद्धार्दिक्यमकरालयात् ॥
KK-07-05-150-058a	दिष्ट्या विनिर्जिताः सङ्ख्ये पृथिव्यां सर्वपार्थिवाः ।
KK-07-05-150-058c	युवां विजयिनौ चापि दिष्ट्या पश्यामि संयुगे ॥
KK-07-05-150-059a	दिष्ट्या द्रोणो जितः सङ्ख्ये हार्दिक्यश्च महाबलः ।
KK-07-05-150-059c	दिष्ट्या विकर्णिभिः कर्णो रणे नीतः पराभवम् ॥
KK-07-05-150-060a	विमुखश्च कृतः शल्यो युवाभ्यां पुरुषर्षभौ ।
KK-07-05-150-060c	दिष्ट्या युवां कुशलिनौ सङ्ग्रामात्पुनरागतौ ।
KK-07-05-150-060e	पश्यामि रथिनां श्रेष्ठावुभौ युद्धविशारदौ ॥
KK-07-05-150-061a	मम वाक्यकरौ वीरौ मम गौरवयन्त्रितौ ।
KK-07-05-150-061c	सैन्यार्णवं समुत्तीर्णौ दिष्ट्या पश्यामि वामहम् ॥
KK-07-05-150-062a	समरश्लाघिनौ वीरौ समरेष्वपराजितौ ।
KK-07-05-150-062c	मम वाक्यसमौ चैव दिष्ट्या पश्यामि वामहम् ॥
KK-07-05-150-063a	इत्युक्त्वा पाण्डवो राजन्युयुधानवृकोदरौ ।
KK-07-05-150-063c	सस्वजे पुरुषव्याघ्रौ हर्षाद्बाष्पं मुमोच ह ॥
KK-07-05-150-064a	ततः प्रमुदितं सर्वं बलमासीद्विशाम्पते ।
KK-07-05-150-064c	पाण्डवानां रणे हृष्टं युद्धाय तु मनो दधे ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चाशदधिकशततमोऽध्यायः ॥ 150 ॥

5-150-8 गुप्तेन अर्जुनेनेति शेषः ॥ 8 ॥ 5-150-15 शक्रानुजेति कृष्णं प्रति सम्बोधनम् ॥ 5-150-25 चतुरश्चत्वारः ॥ 5-150-27 त्वमिति । हे ईशेश रुद्राद्याराध्य । ईश्वरा राजानस्तेषामपीशानो धर्मः । तदेतत्क्षत्रस्य क्षत्रं यद्धर्म इति श्रुतेस्तस्यापि प्रभो । धर्मस्य प्रभुरच्युत इति स्मृतेः ॥ 5-150-28 सखा वयस्यः । हितः प्रियकृत् । गोप्ता दुःखनिवारकः ॥ 5-150-29 कुण्डलितः पाठः झ. पुस्तक एव दृश्यते ॥ 5-150-48 उत्तीर्णं लङ्घितम् ॥ 5-150-50 चक्षुर्हणं क्रोधदृष्टिमात्रेण हन्तारम् ॥ 5-150-150 पञ्चाशदधिकशततमोऽध्यायः ॥
