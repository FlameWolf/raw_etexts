श्रीः
अध्यायः 183
धृतराष्ट्रेण सञ्जयम् प्रति कर्णेन अर्जुने शक्तेरमोक्षणकारणप्रश्ने सञ्जयेन सात्यकिम् प्रति कृष्णोक्ततदुत्तरकथनम् ॥ 1 ॥
KK-07-06-183-001	धृतराष्ट्र उवाच 
KK-07-06-183-001a	एकवीरवधे मोघा शक्तिः सूतात्मजे यदा ।
KK-07-06-183-001c	कस्मात्सर्वान्समुत्सृज्य स तां पार्थे न मुक्तवान् ॥
KK-07-06-183-002a	तस्मिन्हते हता हि स्युः सर्वे पाण्डवसृञ्जयाः ।
KK-07-06-183-002c	एकवीरवधे कस्माद्युद्धे न जयमादधे ॥
KK-07-06-183-003a	आहूतो न निवर्तेयमिति तस्य महाव्रतम् ।
KK-07-06-183-003c	स्वयं मार्गयितव्यः स सूतपुत्रेण फल्गुनः ॥
KK-07-06-183-004a	ततो द्वैरथमानीय फल्गुनं शक्रदत्तया ।
KK-07-06-183-004c	जघान न वृषा कस्मात्तन्ममाचक्ष्व सञ्जय ॥
KK-07-06-183-005a	नूनं बुद्धिविहीनश्चाप्यसहायश्च मे सुतः ।
KK-07-06-183-005c	शत्रुभिर्व्यंसितः पापः कथं नु स जयेदरीन् ॥
KK-07-06-183-006a	या ह्यस्य परमा शक्तिर्जयस्य च परायणम् ।
KK-07-06-183-006c	सा शक्तिर्वासुदेवेन व्यंसिता च घटोत्कचे ॥
KK-07-06-183-007a	कुणेर्यथा हस्तगतं ह्रियेद्बिल्वं बलीयसा ।
KK-07-06-183-007c	तथा शक्तिरमोघा सा मोघीभूता घटोत्कचे ॥
KK-07-06-183-008a	यथा वराहस्य शुनश्च युध्यतोस्तयोरभावे श्वपचस्य लाभः ।
KK-07-06-183-008c	मन्ये विद्वन्वासुदेवस्य तद्वद्युद्धे लाभः कर्णहैडिम्बयोर्वै ॥
KK-07-06-183-009a	घटोत्कचो यदि हन्याद्धि कर्णं परो लाभः स भवेत्पाण्डवानाम् ।
KK-07-06-183-009c	वैकर्तनो वा यदि तं निहन्यात्तथापि कृत्यं शक्तिनाशात्कृतं स्यात् ॥
KK-07-06-183-010a	इति प्राज्ञः प्रज्ञयैतद्विचिन्त्य घटोत्कचं सूतपुत्रेण युद्धे ।
KK-07-06-183-010c	अघातयद्वासुदेवो नृसिंहः प्रियं कुर्वन्पाण्डवानां हितं च ॥
KK-07-06-183-011	सञ्जय उवाच 
KK-07-06-183-011a	एतच्चिकीर्षितं ज्ञात्वा कर्णे मधुनिहा नृप ।
KK-07-06-183-011c	नियोजयामास तदा द्वैरथे राक्षसेश्वरम् ॥
KK-07-06-183-012a	घटोत्कचं महावीर्यं महाबुद्धिर्जनार्दनः ।
KK-07-06-183-012c	अमोघाया विघातार्थं राजन्दुर्मन्त्रिते तव ॥
KK-07-06-183-013a	तदैव कृतकार्या हि वयं स्याम कुरूद्वह ।
KK-07-06-183-013c	न रक्षेद्यदि कृष्णस्तं पार्थं कर्णान्महारथात् ॥
KK-07-06-183-014a	साश्वध्वजरथः सङ्ख्ये धृतराष्ट्र पतेद्भुवि ।
KK-07-06-183-014c	विना जनार्दनं पार्थो योगानामीश्वरं प्रभुम् ॥
KK-07-06-183-015a	तैस्तैरुपायैर्बहुभी रक्ष्यमाणः स पार्थिव ।
KK-07-06-183-015c	जयत्यभिमुखः शत्रून्पार्थः कृष्णेन पालितः ॥
KK-07-06-183-016a	सविशेषं त्वमेयात्मा कृष्णो रक्षेन्न फल्गुनम् ।
KK-07-06-183-016c	हन्यात्क्षिप्रं हि कौन्तेयं शक्तिर्वृक्षमिवाशनिः ॥
KK-07-06-183-017	धृतराष्ट्र उवाच 
KK-07-06-183-017a	विरोधी च कुमन्त्री च प्राज्ञमानी ममात्मजः ।
KK-07-06-183-017c	यस्यैष समतिक्रान्तो वधोपायो जयं प्रति ॥
KK-07-06-183-018a	स वा कर्णो महाबुद्धिः सर्वशस्त्रभृतां वरः ।
KK-07-06-183-018c	न मुक्तवान्कथं सूत ताममोघां धनञ्जये ॥
KK-07-06-183-019a	तवापि समतिक्रान्तमेतद्गावल्गणे कथम् ।
KK-07-06-183-019c	एतमर्थं महाबुद्धे यत्त्वया नावबोधितः ॥
KK-07-06-183-020	सञ्जय उवाच 
KK-07-06-183-020a	दुर्योधनस्य शकुनेर्मम दुःशासनस्य च ।
KK-07-06-183-020c	रात्रौ रात्रौ भवत्येषा नित्यमेव विकत्थना ॥
KK-07-06-183-021a	श्वः सर्वसैन्यानुत्सृज्य जहि कर्ण धनञ्जयम् ।
KK-07-06-183-021c	प्रेष्यवत्पाण्डुपाञ्चालानुपभोक्ष्यामहे ततः ॥
KK-07-06-183-022a	अथवा निहते पार्थं पाण्डवान्यतमं ततः ।
KK-07-06-183-022c	स्थापयेद्यदि वार्ष्णेयस्तस्मात्कृष्णो हि हन्यताम् ॥
KK-07-06-183-023a	कृष्णो हि मूलं पाण्डूनां पार्थः स्कन्ध इवोद्गतः ।
KK-07-06-183-023c	शाखा इवेतरे पार्थाः पाञ्चालाः पत्रसञ्ज्ञिताः ॥
KK-07-06-183-024a	कृष्णाश्रयाः कृष्णबलाः कृष्णनाथाश्च पाण्डवाः ।
KK-07-06-183-024c	कृष्णः परायणं चैषां ज्योतिषामिव चन्द्रमाः ॥
KK-07-06-183-025a	तस्मात्पर्णानि शाखाश्च स्कन्धं चोत्सृज्य सूतज ।
KK-07-06-183-025c	कृष्णं हि विद्धि पाण्डूनां मूलं सर्वत्र सर्वदा ॥
KK-07-06-183-026a	हन्याद्यदि हि दाशार्हं कर्णो यादवनन्दनम् ।
KK-07-06-183-026c	कृत्स्ना वसुमती राजन्वशे तस्य न संशयः ॥
KK-07-06-183-027a	यदि हि स निहतः शयीत भूमौ यदुकुलपाण्डवनन्दनो महात्मा ।
KK-07-06-183-027c	ननु तव वसुधा नरेन्द्र सर्वा सगिरिसमुद्रवना वशं व्रजेत ॥
KK-07-06-183-028a	सा तु बुद्धिः कृताऽप्येवं जाग्रति त्रिदशेश्वरे ।
KK-07-06-183-028c	अप्रमेये हृषीकेशे युद्धकाले त्वमुह्यत ॥
KK-07-06-183-029a	अर्जुनं चापि राधेयात्सदा रक्षति केशवः ।
KK-07-06-183-029c	न ह्येनमैच्छत्प्रमुखे सौतेः स्थापयितुं रणे ॥
KK-07-06-183-030a	अन्यांश्चास्मै रथोदारानुपास्थापयदच्युतः ।
KK-07-06-183-030c	अमोघां तां कथं शक्तिं मोघां कुर्यामिति प्रभो ॥
KK-07-06-183-031a	यश्चैवं रक्षते पार्थं कर्णात्कृष्णो महामनाः ।
KK-07-06-183-031c	आत्मानं स कथं राजन्न रक्षेत्पुरुषोत्तमः ॥
KK-07-06-183-032a	परिचिन्त्य तु पश्यामि चक्रायुधमरिन्दमम् ।
KK-07-06-183-032c	न सोऽस्ति त्रिषु लोकेषु यो जयेत जनार्दनम् ॥
KK-07-06-183-033	सञ्जय उवाच 
KK-07-06-183-033a	ततः कृष्णं महाबाहुं सात्यकिः सत्यविक्रमः ।
KK-07-06-183-033c	पप्रच्छ रथशार्दूलः कर्णं प्रति महारथः ॥
KK-07-06-183-034a	अयं च प्रत्ययः कर्णे शक्तिश्चामितविक्रमा ।
KK-07-06-183-034c	किमर्थं सूतपुत्रेण न मुक्ता फल्गुने तु सा ॥
KK-07-06-183-035	वासुदेव उवाच 
KK-07-06-183-035a	दुःशासनश्च कर्णश्च शकुनिश्च ससैन्धवः ।
KK-07-06-183-035c	सततं मन्त्रयन्ति स्म दुर्योधनपुरोगमाः ||
KK-07-06-183-036a	कर्णकर्ण महेष्वास रणेऽमितपराक्रम ।
KK-07-06-183-036c	नान्यस्य शक्तिरेषा ते मोक्तव्या जयतां वर ॥
KK-07-06-183-037a	ऋते महारथात्कर्ण कुन्तीपुत्राद्धनञ्जयात् ।
KK-07-06-183-037c	स हि तेषामतियशा देवानामिव वासवः ॥
KK-07-06-183-038a	तस्मिन्विनिहते पार्थे पाण्डवाः सृञ्जयैः सह ।
KK-07-06-183-038c	भविष्यन्ति गतात्मानः सुरा इव निरग्नयः ॥
KK-07-06-183-039a	तथेति च प्रतिज्ञातं कर्णेन शिनिपुङ्गव ।
KK-07-06-183-039c	हृदि नित्यं च कर्णस्य वधो गाण्डीवधन्वनः ॥
KK-07-06-183-040a	अहमेव तु राधेयं मोहयामि युधांवर ।
KK-07-06-183-040c	ततो नावासृजच्छक्तिं पाण्डवे श्वेतवाहने ॥
KK-07-06-183-041a	फल्गुनस्य हि सा मृत्युरिति चिन्तयतोऽनिशम् ।
KK-07-06-183-041c	न निद्रा न च मे हर्षो मनसोऽस्ति युधांवर ॥
KK-07-06-183-042a	घटोत्कचे व्यंसितां तु दृष्ट्वा तां शिनिपुङ्गव ।
KK-07-06-183-042c	मृत्योरास्यान्तरान्मुक्तं पश्याम्यद्य धनञ्जयम् ॥
KK-07-06-183-043a	न पिता न च मे माता न यूयं भ्रातरस्तथा ।
KK-07-06-183-043c	न च प्राणास्तथा रक्ष्या यथा बीभत्सुराहवे ॥
KK-07-06-183-044a	त्रैलोक्यराज्याद्यत्किञ्चिद्भवेदन्यत्सुदुर्लभम् ।
KK-07-06-183-044c	नेच्छेयं सात्वताहं तद्विना पार्थं धनञ्जयम् ॥
KK-07-06-183-045a	अतः प्रहर्षः सुमहान्युयुधानाद्य मेऽभवत् ।
KK-07-06-183-045c	मृतं प्रत्यागतमिव दृष्ट्वा पार्थं धनञ्जयम् ॥
KK-07-06-183-046a	अतश्च प्रहितो युद्धे मया कर्णाय राक्षसः ।
KK-07-06-183-046c	न ह्यन्यः समरे रात्रौ शक्तः कर्णं प्रबाधितुम् ॥
KK-07-06-183-047	सञ्जय उवाच 
KK-07-06-183-047a	इति सात्यकये प्राह तदा देवकिनन्दनः ।
KK-07-06-183-047c	धनञ्जयहिते युक्तस्तत्प्रिये सततं रतः ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे त्र्यशीत्यधिकशततमोऽध्यायः ॥ 183 ॥

5-183-7 ह्रियेत् हियेत ॥ 5-183-11 एतत्प्रकृतशक्त्यार्जुनहननम् ॥ 5-183-17 सविशेषात्त्वमोघायाः कृष्णोऽरक्षत पाण्डवम् इति झ. पाठः । एष कृत्स्नः जयम् प्रति अर्जुनस्येत्यर्थः ॥ 5-183-38 निरग्नयोऽग्निंविना मुखहीना इवेत्यर्थः ॥ 5-183-47 हिते आमुष्मिके श्रेयसि । प्रिये ऐहिके कल्याणे ॥ त्र्यशीत्यधिकशततमोऽध्यायः ॥
