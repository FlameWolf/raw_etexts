श्रीः
अध्यायः 079
श्रीकृष्णेन रात्रावर्जुनेन त्र्यम्बकाय बलिप्रदापनम् ॥ 1 ॥ कृष्णदारुकसम्भाषणम् ॥ 2 ॥
001	सञ्जय उवाच 
001a	ततोऽर्जुनस्य भवनं प्रविश्याप्रतिमं विभुः ।
001c	स्पृष्ट्वाम्भः पुण्डरीकाक्षः स्थण्डिले शुभलक्षणे ।
001e	सन्तस्तार शुभां शय्यां दर्भैर्वैदूर्यसन्निभैः ॥
002a	ततो माल्येन विधिवल्लाजैर्गन्धैः सुमङ्गलैः ।
002c	अलञ्चकार तां शय्यां परिवार्यायुधोत्तमैः ॥
003a	ततः स्पृष्टोदकं पार्थं विनीतपरिचारकम् ।
003c	नैत्यकं दर्शयाञ्चक्रे नैशं त्रैयम्बकं बलिम् ॥
004a	ततः प्रीतमनाः पार्थो गन्धमाल्यैश्च माधवम् ।
004c	अलङ्कृत्योपहारं तं नैशं तस्मै न्यवेदयत् ॥
005ac	साधुसाध्विति गोविन्दः फल्गुनं प्रत्यभाषत ॥
006a	सुप्यतां पार्थ भद्रं ते कल्याणाय व्रजाम्यहम् ।
006c	स्थापयित्वा ततो द्वास्थान्गोप्तॄंश्चात्तायुधान्नरान् ॥
007a	दारुकानुगतः श्रीमान्विवेश शिबिरं स्वकम् ।
007c	शिश्ये च शयने शुभ्रे बहुकृत्यं विचिन्तयन् ॥
008a	पार्थाय सर्वं भगवाञ्शोकदुःखापहं विधिम् ।
008c	व्यदधात्पुण्डरीकाक्षस्तेजोद्युतिविवर्धनम् ॥
009a	योगमास्थाय युक्तात्मा सर्वेषामीश्वरेश्वरः ।
009c	श्रेयस्कामः पृथुयशा विष्णुर्जिष्णुप्रियङ्करः ॥
010a	न पाण्डवानां शिबिरे कश्चित्सुष्वाप तां निशाम् ।
010c	प्रजागरः सर्वजनं ह्याविवेश विशाम्पते ॥
011a	पुत्रशोकाभितप्तेन प्रतिज्ञातो महात्मना ।
011c	श्वः सिन्धुराजस्य वधः कार्यो गाण्डीवधन्वना ॥
012a	तत्कथं नु महाबाहुर्वासविः परवीरहा ।
012c	प्रतिज्ञां सफलां कुर्यादिति ते समचिन्तयन् ॥
013a	कष्टं हीदं व्यवसितं पाण्डवेन महात्मना ।
013c	पुत्रशोकाभिभूतेन प्रतिज्ञा महती कृता ॥
014a	भ्रातरश्चापि विक्रान्ता बहुलानि बलानि च ।
014c	धृतराष्ट्रस्य पुत्रेण सर्वतः सन्निवेशिताः ॥
015a	स हत्वा सैन्धवं सङ्ख्ये पुनरेतु जयी सुखी ।
015c	`हत्वा रिपुगणं सर्वं पारयित्वा महाव्रतम् ॥
016a	यद्यस्ति सुकृतं किञ्चिदस्माकं हन्तु सैन्धवम् ।
016c	जित्वा सर्वान्रिपून्पार्थस्त्रातु नोऽस्मान्महाभयात् ॥
017a	एवमाशंसमानास्ते केचित्तस्थुरुपश्रुतिम् ।
017c	श्रुत्वा चेष्टं सुमनसो व्यक्तमाशंसिरे जयम् ॥
018a	भविता नु कथं कृत्यमिदमित्यब्रुवञ्जनाः ।'
018c	श्वोऽहत्वा सिन्धुराजं वै धूमकेतुं प्रवेक्ष्यति ॥
019a	न शक्यमनृतां कर्तुं प्रतिज्ञां विजयेन हि ।
019c	`महद्धि साहसं पार्थः कृतवाच्छोकमोहितः ॥'
020a	धर्मपुत्रः कथं राजा भविष्यति मृतेऽर्जुने ।
020c	तस्मिन्हि विजयः कृत्स्नः पाण्डवेन समाहितः ॥
021a	यदि नोऽस्ति कृतं किञ्चिद्यदि दत्तं हुतं यदि ।
021c	फलेन तस्य सर्वस्य सव्यसाची जयत्वरीन् ॥
022	सञ्जय उवाच 
022a	एवं कथयतां तेषां जयमाशंसतां प्रभो ।
022c	कृच्छ्रेण महता राजन्रजनी व्यत्यवर्तत ॥
023a	तस्या रजन्या मध्ये तु प्रतिबुद्धो जनार्दनः ।
023c	स्मृत्वा प्रतिज्ञां पार्थस्य दारुकं प्रत्यभाषत ॥
024a	अर्जुनेन प्रतिज्ञातमार्तेन हतबन्धुना ।
024c	जयद्रथं वधिष्यामि श्वोभूत इति दारुक ॥
025a	तत्तु दुर्योधनः श्रुत्वा मन्त्रिभिर्मन्त्रयिष्यति ।
025c	यथा जयद्रथं पार्थो न हन्यादिति संयुगे ॥
026a	अक्षौहिण्यो हि ताः सर्वा रक्षिष्यन्ति जयद्रथम् ।
026c	द्रोणश्च सहपुत्रेण सर्वास्त्रविधिपारगः ॥
027a	एको वीरः सहस्राक्षो दैत्यदानवदर्पहा ।
027c	सोऽपि तं नोत्सहेताजौ हन्तुं द्रोणेन रक्षितम् ॥
028a	सोऽहं श्वस्तत्करिष्यामि यथा कुन्तीसुतोऽर्जुनः ।
028c	अप्राप्तेऽस्तं दिनकरे हनिष्यति जयद्रथम् ॥
029a	न हि दारा न मित्राणि ज्ञातयो न च बान्धवाः ।
029c	कश्चिदन्यः प्रियतरः कुन्तीपुत्रान्ममार्जुनात् ॥
030a	अनर्जुनमिमं लोकं मुहूर्तमपि दारुक ।
030c	उदीक्षितुं न शक्तोऽहं भविता न च तत्तथा ॥
031a	अहं विजित्य तान्सर्वान्सहसा सहयद्विपान् ।
031c	अर्जुनार्थे हनिष्यामि सकर्णान्ससुयोधनान् ॥
032a	श्वो निरीक्षन्तु मे वीर्यं त्रयो लोका महाहवे ।
032c	धनञ्जयार्थे समरे पराक्रान्तस्य दारुक ॥
033a	श्वो नरेन्द्रसहस्राणि राजपुत्रशतानि च ।
033c	साश्वद्विपरथान्याजौ विद्रविष्यामि दारुक ॥
034a	श्वस्तां चक्रप्रमथितां द्रक्ष्यसे नृपवाहिनीम् ।
034c	मया क्रुद्धेन समरे पाण्डवार्थे निपातिताम् ॥
035a	श्वः सदेवाः सगन्धर्वाः पिशाचोरगराक्षसाः ।
035c	ज्ञास्यन्ति लोकाः सर्वे मां सुहृदं सव्यसाचिनः ॥
036a	यस्तं द्वेष्टि स मां द्वेष्टि यस्तं चानु स मामनु ।
036c	इति सङ्कल्प्यतां बुद्ध्या शरीरार्धं ममार्जुनः ॥
037a	यथा त्वं मे प्रभातायामस्यां निशि रथोत्तमम् ।
037c	कल्पयित्वा यथाशास्त्रमादाय व्रज संयतः ॥
038a	गदां कौमोदकीं दिव्यां शक्तिं चक्रं धनुः शरान् ।
038c	आरोप्य वै रथे सूत सर्वोपकरणानि च ॥
039a	स्थानं च कल्पयित्वाऽथ रथोपस्थे ध्वजस्य मे ।
039c	वैनतेयस्य वीरस्य समरे रथशोभिनः ॥
040a	छत्रं जाम्बूनदैर्जालैरर्कज्वलनसप्रभैः |
040c	विश्वकर्मकृतैर्दिव्यैरश्वानपि विभूषय ॥
041a	बलाहकं मेघपुष्पं शैब्यं सुग्रीवमेव च ।
041c	युक्त्वा वाजिवरांस्तत्र कवची तिष्ठ दारुक ॥
042a	पाञ्चजन्यस्य निर्घोषं पर्जन्यनिनदोपमम् ।
042c	श्रुत्वा च भैरवं नादमुपेयास्त्वं जवेन माम् ॥
043a	एकाह्नाऽहममर्षं च सर्वदुःखानि चैव ह ।
043c	भ्रातुः पैतृष्वसेयस्य व्यपनेष्यामि दारुक ॥
044a	सर्वोपायैर्यतिष्यामि यथा बीभत्सुराहवे ।
044c	पश्यतां धार्तराष्ट्राणां हनिष्यति जयद्रथम् ॥
045a	यस्ययस्य च बीभत्सुर्वधे यत्नं करिष्यति ।
045c	आशंसेऽहं रणे तंतं तत्रतत्र हनिष्यति ॥
046	दारुक उवाच 
046a	जय एव ध्रुवस्तस्य कुत एव पराजयः ।
046c	यस्य त्वं पुरुषव्याघ्र सारथ्यमुपजग्मिवान् ॥
047a	एवं चैतत्करिष्यामि यथा मामनुभाषसे ।
047c	सुप्रभातामिमां रात्रिं जयाय विजयस्य हि ॥ ॥

इति श्रीमन्महाभारते द्रोणपर्वणि प्रतिज्ञापर्वणि एकोनाशीतितमोऽध्यायः ॥ 79 ॥

5-79-3 लाजैरक्षतैः ॥ 5-79-4 तस्मै त्र्यम्बकाय ॥ 5-79-8 पार्थाय तादर्थ्ये चतुर्थी । तेजः प्रतापः ॥ 5-79-13 महात्मना इत्यस्यानन्तरं स च राजा महावीर्यः पारयत्वर्जुनः स ताम् इत्येकमर्धं ङ. च. झ. ञ. पुस्तकेषु अधिकं वर्तते ॥ 5-79-31 सहसा बलेन ॥ 5-79-36 अनु अनुगतः ॥ 5-79-79 एकोनाशीतितमोऽध्यायः ॥	
