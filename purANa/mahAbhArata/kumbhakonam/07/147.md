श्रीः
अध्यायः 147
अल्पशेषे दिवसे तिरोहिते च जयद्रथे कृष्णेनान्धकारसर्जनेन सूर्यबिम्बपिधानम् ॥ 1 ॥ अदृश्यमाने भानौ जयद्रथे च निःशङ्कमात्मानमाविष्कुर्वति अर्जुनेन कृष्णचोदनया तच्छिरश्छेदः ॥ 2 ॥ कृष्णेनार्जुनम् प्रति जयद्रथशिरः भूतले न निपातनीयमित्युक्ते तेन तम् प्रति तत्कारणकथनप्रार्थना ॥ 3 ॥
001	सञ्जय उवाच 
001a	श्रुत्वा निनादं धनुषश्च तस्य विस्पष्टमुत्कृष्टमिवान्तकस्य ।
001c	शक्राशनिस्फोटसमं सुघोरं विकृष्यमाणस्य धनञ्जयेन ॥
002a	त्रासोद्विग्नं तथोद्भ्रान्तं त्वदीयं तद्बलं नृप ।
002c	युगान्तवातसङ्क्षुब्धं चलद्वीचितरङ्गितम् ।
002e	प्रलीनमीनमकरं सागराम्भ इवाभवत् ॥
003a	`मध्यन्दिनगतं सूर्यमापतन्तमिवाम्बरे ।
003c	न शेकुः सर्वभूतानि पाण्डवं प्रतिवीक्षितुम् ॥'
004a	स रणे व्यचरत्पार्थः प्रेक्ष्यमाणो धनञ्जयः ।
004c	युगपद्दिक्षु सर्वासु सर्वाण्यस्त्राणि दर्शयन् ॥
005a	आददानं महाराज सन्दधानं च पाण्डवम् ।
005c	उत्कर्षन्तं सृजन्तं च न स्म पश्याम लाघवात् ॥
006a	[ततः क्रुद्धो महाबाहुरैन्द्रमस्त्रं दुरासदम् ।
006c	प्रादुश्चक्रे महाराज त्रासयन्सर्वभारतान् ॥
007a	ततः शराः प्रादुरासन्दिव्यास्त्रप्रतिमन्त्रिताः ।
007c	प्रदीपाश्च शिखिमुखाः शतशोऽथ सहस्रशः ॥
008a	आकर्णपूर्णनिर्मुक्तैरग्न्यर्कांशुनिभैः शरैः ।
008c	नभोऽभवत्तद्दुष्प्रेक्ष्यमुल्काभिरिव संवृतम् ॥
009a	ततः शस्त्रान्धकारं तत्कौरवैः समुदीरितम् ।
009c	अशक्यं मनसाऽप्यन्यैः पाण्डवः सम्भ्रमन्निव ॥
010a	नाशयामास विक्रम्य शरैर्दिव्यास्त्रमन्त्रितैः ।
010c	नैशं तमोंशुभिः क्षिप्रं दिनादाविव भास्करः ॥
011a	ततस्तु तावकं सैन्यं दीप्तैः शरगभस्तिभिः ।
011c	आक्षिपत्पल्वलाम्बूनि निदाघार्क इव प्रभुः ॥
012a	ततो दिव्यास्त्रविदुषा प्रहिताः सायकांशवः ।
012c	समाप्लवन्द्विषत्सैन्यं लोकं भानोरिवांशवः ॥
013a	अथापरे समुत्सृष्टा विशिखास्तिग्मतेजसः ।
013c	हृदयान्याशु वीराणां विविशुः प्रियबन्धुवत् ॥
014a	य एनमीयुः समरे त्वद्योधाः शूरमानिनः ।
014c	शलभा इव ते दीप्तमग्निं प्राप्य ययुः क्षयम् ॥
015a	एवं स मृद्नञ्शत्रूणां जीवितानि यशांसि च ।
015c	पार्थश्चचार सङ्ग्रामे मृत्युर्विग्रहवानिव ॥
016a	स किरीटानि वस्त्राणि साङ्गदान्विपुलान्भुजान् ।
016c	सकुण्डलयुगान्कर्णान्केषाञ्चिदहरच्छरैः ॥
017a	सतोमरान्गजस्थानां सप्रासान्हयसादिनाम् ।
017c	सचर्मणः पदातीनां रथिनां च सधन्वनः ।
017e	सप्रतोदान्नियन्तॄणां बाहूंश्चिच्छेद पाण्डवः ॥
018a	प्रदीप्तोग्रशरार्चिष्मान्बभौ तत्र धनञ्जयः ।
018c	सविस्फुलिङ्गाग्रशिखो ज्वलन्निव हुताशनः ॥
019a	तं देवराजप्रतिमं सर्वशस्त्रभृतां वरम् ।
019c	युगपद्दिक्षु सर्वासु रथस्थं पुरुषर्षभम् ॥
020a	निक्षिपन्तं महास्त्राणि प्रेक्षणीयं धनञ्जयम् ।
020c	नृत्यन्तं रथमार्गेषु धनुर्ज्यातलनादिनम् ॥
021a	निरीक्षितुं न शेकुस्ते यत्नवन्तोऽपि पार्थिवाः ।
021c	मध्यन्दिनगतं सूर्यं प्रतपन्तमिवाम्बरे ॥
022a	दीप्तोग्रसम्भृतशरः किरीटी विरराज ह ।
022c	वर्षास्विवोदीर्णजलः सेन्द्रधन्वाम्बुदो महान् ॥
023a	महास्त्रसम्प्लवे तस्मिञ्जिष्णुना सम्प्रवर्तिते ।
023c	सुदुस्तरे महाघोरे ममज्जुर्योधपुङ्गवाः ॥
024a	उत्कृत्तवदनैर्देहैः शरीरैः कृत्तबाहुभिः ।
024c	भुजैश्च पाणिनिर्मुक्तैः पाणिभिर्व्यङ्गुलीकृतैः ॥
025a	कृत्ताग्रहस्तैः करिभिः कृत्तदन्तैर्मदोत्कटैः ।
025c	हयैश्च विधुरग्रीवै रथैश्च शकलीकृतैः ॥
026a	निकृत्तान्त्रैः कृत्तपादैस्तथाऽन्यैः कृत्तसन्धिभिः ।
026c	निश्चेष्टैर्विस्फुरद्भिश्च शतशोऽथ सहस्रशः ॥
027a	मृत्योराघातललितं तत्पार्थायोधनं महत् ।
027c	अपश्याम महीपाल भीरूणां भयवर्धनम् ॥
028a	आक्रीडमिव रुद्रस्य पुराभ्यर्दयतः पशून् ।
028c	गजानां क्षुरनिर्मुक्तैः करैः सभुजगेव भूः ॥
029a	क्वजिद्बभौ स्रग्विणीव वक्त्रपद्मैः समाचिता ।
029c	विचित्रोष्णीषमुकुटैः केयूराङ्गदकुण्डलैः ॥
030a	स्वर्णचित्रतनुत्रैश्च भाण्डैश्च गजवाजिनाम् ।
030c	किरीटशतसङ्कीर्णा तत्र तत्र समाचिता ।
030e	विरराज भृशं चित्रा मही नववधूरिव ॥
031a	मज्जामेदःकर्दमिनीं शोणितौघतरङ्गिणीम् ।
031c	मर्मास्थिभिरगाधां च केशशैवलशाद्वलाम् ॥
032a	शिरोबाहूपलतटां रुग्णक्रोडास्थिसङ्कटाम् ।
032c	चित्रध्वजपताकाढ्यां छत्राचापोर्मिमालिनीम् ॥
033a	विगतासुमहाकायां गजदेहाभिसङ्कुलाम् ।
033c	रथोडुपशताकीर्णां हयसङ्घातरोधसम् ॥
034a	रथचक्रयुगेषाक्षकूबरैरतिदुर्गमाम् ।
034c	प्रासासिशक्तिपरशुविशिखाहिदुरासदाम् ॥
035a	बलकङ्कमहानक्रां गोमायुमकरोत्कटाम् ।
035c	गृध्रोदग्रमहाग्राहां शिवाविरुतभैरवाम् ॥
036a	नृत्यत्प्रेतपिशाचाद्यैर्भूताकीर्णां सहस्रशः ।
036c	गतासुयोधनिश्चेष्टशरीरशतवाहिनीम् ॥
037a	महाप्रतिभयां रौद्रां घोरां वैतरणीमिव ।
037c	नदीं प्रवर्तयामास भीरूणां भयवर्धिनीम् ॥
038a	तं दृष्ट्वा तस्य विक्रान्तमन्तकस्येव रूपिणः ।
038c	अभूतपूर्वं कुरुषु भयमागाद्रणाजिरे ॥
039a	तत आदाय वीराणामस्त्रैरस्त्राणि पाण्डवः ।
039c	आत्मानं रौद्रमाचष्ट रौद्रकर्मण्यधिष्ठितः ॥
040ac	ततो रथवरान्राजन्नत्यतिक्रामदर्जुनः ॥]
041a	मध्यन्दिनगतं सूर्यं प्रतपन्तमिवाम्बरे ।
041c	न शेकुः सर्वभूतानि पाण्डवं प्रतिवीक्षितुम् ॥
042a	प्रसृतांस्तस्य गाण्डीवाच्छरव्रातान्महात्मनः ।
042c	सङ्ग्रामे सम्प्रपश्यामो हंसपङ्क्तिरिवाम्बरे ॥
043a	विनिवार्य स वीराणामस्त्रैरस्त्राणि सर्वतः ।
043c	दर्शयन्रौद्रमात्मानमुग्रे कर्मणि धिष्ठितः ॥
044a	स तान्रथवरान्राजन्नत्याक्रामत्तदाऽर्जुनः ।
044c	मोहयन्निव नाराचैर्जयद्रथवधेप्सया ॥
045a	विसृजन्दिक्षु सर्वासु शरानच्युतसारथिः ।
045c	सरथो व्यचरत्तूर्णं प्रेक्षणीयो धनञ्जयः ॥
046a	भ्रमन्त इव शूरस्य शरव्राता महात्मनः ।
046c	अदृश्यन्तान्तरिक्षस्थाः शतशोऽथ सहस्रशः ॥
047a	आददानं महेष्वासं सन्दधानं च सायकम् ।
047c	विसृजन्तं च कौन्तेयं नानुपश्याम वै तदा ॥
048a	तथा सर्वा दिशो राजन्सर्वांश्च रथिनो रणे ।
048c	आकुलीकृत्य कौन्तेयो जयद्रथमुपाद्रवत् ।
048e	विव्याध च चतुःषष्ट्या शराणां नतपर्वणाम् ॥
049a	[सैन्धवाभिमुखं यान्तं योधाः सम्प्रेक्ष्य पाण्डवम् ।
049c	न्यवर्तन्त रणाद्वीरा निराशास्तस्य जीविते ॥
050a	यो योऽभ्यधावदाक्रन्दे तावकः पाण्डवं रणे ।
050c	तस्यतस्यान्तगा बाणाः शरीरे न्यपतन्प्रभो ॥
051a	कबन्धसङ्कुलं चक्रे तव सैन्यं महारथः ।
051c	अर्जुनो जयतां श्रेष्ठः शरैरग्न्यंशुसन्निभैः ॥
052a	एवं तत्तव राजेन्द्र चतुरङ्गबलं तदा ।
052c	व्याकुलीकृत्य कौन्तेयो जयद्रथमुपाद्रवत् ॥
053a	द्रौणिं पञ्चाशताऽविध्यद्वृषसेनं त्रिभिः शरैः ।
053c	कृपायमाणः कौन्तेयः कृपं नवभिरार्दयत् ॥
054a	शल्यं षोडशभिर्बाणैः कर्णं द्वात्रिंशता शरैः ।
054c	सैन्धवं तु चतुःषष्ट्या विद्ध्वा सिंह इवानदत् ॥]
055a	सैन्धवस्तु तथा विद्धः शरैर्गाण्डीवधन्वना ।
055c	न चक्षमे सुसङ्क्रुद्धस्तोत्रार्दित इव द्विपः ॥
056a	स वराहध्वजस्तूर्णं गार्ध्रपत्रानजिह्मगान् ।
056c	क्रुद्धाशीविषसङ्काशान्कर्मारपरिमार्जितान् ॥
057a	आकर्णपूर्णांश्चिक्षेप फल्गुनस्य रथं प्रति ।
057c	त्रिभिस्तु विद्ध्वा गोविन्दं नाराचैः षड्भिरर्जुनम् ॥
058a	अष्टभिर्वाजिनोऽविध्यद्ध्वजं चैकेन पत्रिणा ।
058c	`भूयश्चैवार्जुनं सङ्ख्ये शरवर्षैरवाकिरत् ॥'
059a	स विक्षिप्यार्जुनस्तूर्णं सैन्धवप्रहिताञ्शरान् ।
059c	युगपत्तस्य चिच्छेद शराभ्यां सैन्धवस्य ह ।
059e	सारथेश्च शिरः कायाद्ध्वजं च समलङ्कृतम् ॥
060a	स च्छिन्नयष्टिः सुमहान्धनञ्जयशराहतः ।
060c	वराहः सिन्धुराजस्य पपातेन्दुसमप्रभः ॥
061a	आदित्यं प्रेक्षमाणस्तु बीभत्सुः सृक्विणी लिहन् ।
061c	अपश्यन्नान्तरं तस्य रक्षिभिः संवृतस्य वै ॥
062a	अभवक्त्रोधरक्ताक्षो व्यात्तानन इवान्तकः ।
062c	अथाब्रवीद्वासुदेवः कुन्तीपुत्रं धनञ्जयम् ॥
063a	नैव शक्यस्त्वया हन्तुं निर्व्याजं भरतर्षभ ।
063c	स्रक्ष्याम्यहमुपायं तमादित्यस्यापवारणे ।
063e	ततोऽस्तं गतमादित्यं मंस्यते सिन्धुराडिह ॥
064a	ततोऽस्य विस्मयः पार्थ हर्षश्चैव भविष्यति ।
064c	आत्मजीवितलाभाच्च प्रतिज्ञायाश्च नाशनात् ॥
065a	अस्तङ्गतमिवादित्यं दृष्ट्वा मोहेन बालिशः ।
065c	न हि शक्ष्यत्यथाऽऽत्मानं रक्षितुं हर्षसम्भवात् ॥
066a	एतस्मिन्नेव काले तु प्रहर्तव्यं धनञ्जय ।
066c	जयद्रथस्य क्षुद्रस्य सवितुर्दर्शनार्थिनः ॥
067	सञ्जय उवाच 
067a	एवमुक्त्वा ततः पार्थं क्षिप्रमेवाहरत्प्रभाम् ।
067c	जनार्दनेन सृष्टं वै तम आदित्यनाशनम् ॥
068a	पार्थस्य बलमज्ञानात्तमो दृष्ट्वा सुदुःखितम् ।
068c	अभवंस्तावका योधा हर्षसङ्कुलचेतसः ॥
069a	ते प्रहृष्टा रणे राजन्नपश्यन्सैनिका रविम् ।
069c	उन्नाम्य वक्त्राणि तदा स च राजा जयद्रथः ॥
070a	वीक्षमाणे ततस्तस्मिन्सिन्धुराजे दिवाकरम् ।
070c	उन्नमय्य शिरोग्रीवां वीक्षते सूर्यमण्डलम् ।
070e	तस्य शीघ्रं पृषत्केन कायाच्छीर्षमपाहर ॥
071a	केशवेनैवमुक्तः सन्नमर्षाद्रक्तलोचनः ।
071c	उद्बबर्ह शरं तीक्ष्णममरैरपि दुःसहम् ॥
072a	एवं तूणीशयं घोरमिन्द्राशनिसमप्रभम् ।
072c	वर्मभेदिनमत्यर्थं गन्धमाल्यार्चितं सदा ।
072e	विससर्ज ततस्तूर्णं सैन्धवस्य रथं प्रति ॥
073a	स तु गाण्डीवनिर्मुक्तः शरः श्येन इवाशुगः ।
073c	शकुन्तमिव वृक्षाग्रात्सैन्धवस्याहरच्छिरः ॥
074a	प्रपतिष्यति शीर्षे तु कृष्णोऽर्जुनमथाब्रवीत् ।
074c	पार्थ पार्थ शिरो ह्येतद्यथा नेयान्महीतलम् ।
074e	तथा कुरु कुरुश्रेष्ठ वक्ष्ये तस्यापि कारणम् ॥
075a	श्रुत्वा तु वचनं तस्य त्वरमाणोऽस्त्रमायया ।
075c	तथाऽहरच्छिरस्तस्य शरैरूर्ध्वं धनञ्जयः ।
075e	दुर्हृदामपहर्षाय सुहृदां हर्षणाय च ॥
076a	तिर्यगूर्ध्वमधश्चैव पुनरूर्ध्वमथापि च ।
076c	दीर्घकालमवाक्चैव सम्प्रक्रीडन्निवार्जुनः ॥
077a	तत्सैन्यं सर्वतोपश्यन्महदाश्चर्यमद्भुतम् ।
077c	प्रापयत्स शिरो यस्माद्योधयन्नेव पार्थिवान् ॥
078a	शरैः कन्दुकवत्कृत्वा तस्यालोकाय पाण्डवः ।
078c	स्यमन्तपञ्चकाद्बाह्ये शिरस्तदहरच्छरैः ॥
079a	जयद्रथस्यार्जुनबाणनालं मुखारविन्दं रुधिराम्बुसिक्तम् ।
079c	दृष्टं नरैश्चोपरिवर्तमानं विद्याधरोत्सृष्टमिवैकपद्मम् ॥
080a	स देवशत्रूनिव देवराजः किरीटमाली व्यधमत्सपत्नान् ।
080c	यथा तमांस्यभ्युदितस्तमोघ्नः पूर्णां प्रतिज्ञां स समाप्य वीरः ॥
081a	अथाब्रवीत्केशवं पाण्डवेयः कियन्तमध्वानमिदं हरामि ।
081c	किमर्थमेतन्न निपात्यमुर्व्यां क्व च प्रयातव्यमिदं च शंस ।
081e	शक्नोम्यहं यत्र भवान्ब्रवीति तं भूमिदेशं च शिरो विनेतुम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तचत्वारिंशदधिकशततमोऽध्यायः ॥ 147 ॥

5-147-6 कुण्डलितः पाठो झ. पुस्तक एवास्ति ॥ 5-147-49 कुण्डलितः पाठः झ. पुस्तक एव विद्यते ॥ 5-147-67 उक्त्वा सृष्टं तमः कर्तृ प्रभामहरदित्यन्वयः ॥ 5-147-68 बलं सैन्यं कर्तृ ॥ 5-147-* अथाब्रवीदित्यादीनां वीक्षते सूर्यमण्डलम् इत्यन्तानां श्लोकानां स्थाने अधोलिखिताः श्लोकाः ङ. पुस्तके वर्तन्ते ।
अनस्तमित आदित्ये एतान्निर्जित्य सैन्धवः ।
न शक्यो हन्तुमित्येवं मन्यमानो जनार्दनः ॥ 1 ॥
सस्मार चक्रं दैत्यारिर्हरिश्चक्रं सुदर्शनम् ।
तदादिदेश भगवान्स्मृतमात्रमुपस्थितम् ॥ 2 ॥
अस्तङ्गतमिवादित्यं तमसा च्छादयेति च ।
तत्तथोक्तं भगवता तमो भूत्वा विशाम्पते ॥ 3 ॥
अन्धं तम इवाज्ञानामादित्यस्याहरत्प्रभाम् ।
उन्नमय्य शिरोग्रीवामपश्यत्सैन्धवो रविम् ॥ 4 ॥
अथार्जुनं हृषीकेशः शोकपूर्णमथाब्रवीत् ।
पश्य कौन्तेय सिन्धूनामधिपं पापकारिणम् ॥ 5 ॥
एष तिष्ठति मध्ये वै स्यन्दनस्य धनञ्जय । सप्तचत्वारिंशदधिकशततमोऽध्यायः ॥ 
