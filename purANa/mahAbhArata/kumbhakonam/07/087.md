श्रीः
अध्यायः 087
द्रोणेन शकटव्यूहनिर्माणम् ॥ 1 ॥
KK-07-05-087-001	सञ्जय उवाच 
KK-07-05-087-001a	तस्यां निशायां व्युष्टायां द्रोणः शस्त्रभृतां वरः ।
KK-07-05-087-001c	स्वान्यनीकानि सर्वाणि प्राक्रामद्व्यूहितुं ततः ॥
KK-07-05-087-002a	शूराणां गर्जतां राजन्सङ्क्रुद्धानाममर्षिणाम् ।
KK-07-05-087-002c	श्रूयन्ते स्म गिरश्चित्राः परस्परवधैषिणाम् ॥
KK-07-05-087-003a	विष्फार्य च धनूंष्यन्ये ज्याः परे परिमृज्य च ।
KK-07-05-087-003c	विनिःश्वसन्तः प्राक्रोशन्क्वेदानीं स धनञ्जयः ॥
KK-07-05-087-004a	विकोशान्सुत्सरूनन्ये कृतधारान्समाहितान् ।
KK-07-05-087-004c	पीतानाकाशसङ्काशानसीन्केचिच्च चिक्षिपुः ॥
KK-07-05-087-005a	चरन्तस्त्वसिमार्गांश्च धनुर्मार्गांश्च शिक्षिताः ।
KK-07-05-087-005c	सङ्ग्राममनसः शूरा दृश्यन्ते स्म सहस्रशः ॥
KK-07-05-087-006a	सघण्टाश्चन्दनादिग्धाः स्वर्णवज्रविभूषिताः ।
KK-07-05-087-006c	समुत्क्षिप्य गदाश्चान्ये पर्यपृच्छन्त पाण्डवम् ||
KK-07-05-087-007a	अन्ये बलमदोन्मत्ताः परिघैर्बाहुशालिनः ।
KK-07-05-087-007c	चक्रुः सम्बाधमाकाशमुच्छ्रितेन्द्रध्वजोपमैः ॥
KK-07-05-087-008a	नानाप्रहरणैश्चान्ये विचित्रस्रगलङ्कृताः ।
KK-07-05-087-008c	सङ्ग्राममनसः शूरास्तत्रतत्र व्यवस्थिताः ॥
KK-07-05-087-009a	क्वार्जुनः क्व स गोविन्दः क्व च मानी वृकोदरः ।
KK-07-05-087-009c	क्व च ते सुहृदस्तेषामाह्वयन्ते रणे तदा ॥
KK-07-05-087-010a	ततः शङ्खमुपाध्माय त्वरयन्वाजिनः स्वयम् ।
KK-07-05-087-010c	इतस्ततस्तान्रचयन्द्रोणश्चरति वेगितः ॥
KK-07-05-087-011a	तेष्वनीकेषु सर्वेषु स्थितेष्वाहवनन्दिषु ।
KK-07-05-087-011c	भारद्वाजो महाराज जयद्रथमथाब्रवीत् ॥
KK-07-05-087-012a	त्वं चैव सौमदत्तिश्च कर्णश्चैव महारथः ।
KK-07-05-087-012c	अश्वत्थामा च शल्यश्च वृषसेनः कृपस्तथा ॥
KK-07-05-087-013a	शतं चाश्वसहस्राणां रथानामयुतानि षट् ।
KK-07-05-087-013c	द्विरदानां प्रभिन्नानां सहस्राणि चतुर्दश ॥
KK-07-05-087-014a	पदातीनां सहस्राणि दंशितान्येकविंशतिः ।
KK-07-05-087-014c	गव्यूतिषु त्रिमात्रासु मामनासाद्य तिष्ठत ॥
KK-07-05-087-015a	तत्रस्थं त्वां न संसोढुं शक्ता देवाः सवासवाः ।
KK-07-05-087-015c	किं पुनः पाण्डवाः सर्वे समाश्वसिहि सैन्धव ॥
KK-07-05-087-016	सञ्जय उवाच 
KK-07-05-087-016a	एवमुक्तः समाश्वस्तः सिन्धुराजो जयद्रथः ।
KK-07-05-087-016c	सम्प्रायात्सहगान्धारैर्वृतस्तैश्च महारथैः ।
KK-07-05-087-016e	वर्मिभिः सादिभिर्यत्तैः प्रासपाणिहयस्थितैः ॥
KK-07-05-087-017a	चामरापीडिनः सर्वे जाम्बूनदविभूषिताः ।
KK-07-05-087-017c	जयद्रथस्य राजेन्द्र हयाः साधुप्रवाहिनः ॥
KK-07-05-087-018ac	ते चैकसप्तसाहस्रास्त्रिसाहस्राश्च सैन्धवाः ॥
KK-07-05-087-019a	मत्तानां सुविरूढानां हस्त्यारोहैर्विशारदैः ।
KK-07-05-087-019c	हस्तिनां भीमरूपाणां वर्मिणां रौद्रकर्मिणाम् ॥
KK-07-05-087-020a	अध्यर्धेन सहस्रेण पुत्रो दुर्मर्षणस्तव ।
KK-07-05-087-020c	अग्रतः सर्वसैन्यानां योत्स्यमानो व्यवस्थितः ॥
KK-07-05-087-021a	ततो दुःशासनश्चैव विकर्णश्च तवात्मजौ ।
KK-07-05-087-021c	सिन्धुराजार्थसिद्ध्यर्थमग्रानीके व्यवस्थितौ ॥
KK-07-05-087-022a	दीर्घो द्वादशगव्यूतिः पश्चार्धे पञ्चविस्तृतः ।
KK-07-05-087-022c	व्यूहस्तु चक्रशकटो भारद्वाजेन निर्मितः ॥
KK-07-05-087-023a	नानानृपतिभिर्वीरैस्तत्रतत्र व्यवस्थितैः ।
KK-07-05-087-023c	रथाश्वगजपत्त्योघैर्द्रोणेन विहितः स्वयम् ॥
KK-07-05-087-024a	पश्चार्धे तस्य पद्मस्तु गर्भव्यूहः पुनः कृतः ।
KK-07-05-087-024c	सूचीपद्मस्य गर्भस्थो गूढो व्यूहः कृतः पुनः ॥
KK-07-05-087-025a	एवमेतं महाव्यूहं व्यूह्य द्रोणो व्यवस्थितः ।
KK-07-05-087-025c	सूचीमुखे महेष्वासः कृतवर्मा व्यवस्थितः ॥
KK-07-05-087-026a	अनन्तरं च काम्भोजो जलसन्धश्च मारिष ।
KK-07-05-087-026c	दुर्योधनश्च कर्णश्च तदनन्तरमेव च ॥
KK-07-05-087-027a	ततः शतसहस्राणि योधानानमनिवर्तिनाम् ।
KK-07-05-087-027c	व्यवस्थितानि सर्वाणि शकटे मुखरक्षिणाम् ॥
KK-07-05-087-028a	तेषां च पृष्ठतो राजा बलेन महता वृतः ।
KK-07-05-087-028c	जयद्रथस्ततो राजा सूचीपार्श्वे व्यवस्थितः ॥
KK-07-05-087-029a	शकटस्य तु राजेन्द्र भारद्वाजो मुखे स्थितः ।
KK-07-05-087-029c	नात्र तस्याभवद्भेदो जुगोपैनं ततः स्वयम् ॥
KK-07-05-087-030a	श्वेतवर्माम्बरोष्णीषो व्यूढोरस्को महाभुजः ।
KK-07-05-087-030c	धनुर्विस्फारयन्द्रोणस्तस्थौ क्रुद्ध इवान्तकः ।
KK-07-05-087-030e	`तस्य सैन्यस्य सर्वस्य नेता गोप्ता च वीर्यवान् ॥'
KK-07-05-087-031a	पताकिनं शोणहयं वेदीकृष्णाजिनध्वजम् ।
KK-07-05-087-031c	द्रोणस्य रथमालोक्य प्रहृष्टाः कुरवोऽभवन् ॥
KK-07-05-087-032a	सिद्धचारणसङ्घानां विस्मयः सुमहानभूत् ।
KK-07-05-087-032c	द्रोणेन विहितं दृष्ट्वा व्यूहं क्षुब्धार्णवोपमम् ॥
KK-07-05-087-033a	सशैलसागरवनां नानाजनपदाकुलाम् ।
KK-07-05-087-033c	ग्रसेद्व्यूहः क्षितिं सर्वामिति भूतानि मेनिरे ॥
KK-07-05-087-034a	बहुरथमनुजाश्वपत्तिनागं प्रतिभयनिःस्वनमद्भुतानुरूपम् ।
KK-07-05-087-034c	अहितहृदयभेदनं महद्वै शकटमवेक्ष्य कृतं ननन्द राजा ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्ताशीतितमोऽध्यायः ॥ 87 ॥

5-87-4 पीतान् पायितोदकान् ॥ 5-87-9 क्वचेति चकार इत्यर्थे । इत्याह्वयन्त इत्यन्वयः ॥ 5-87-14 त्रिमात्रासु त्रिसङ्ख्यासु तिसृष्वित्यर्थः ॥ 5-87-22 पश्चार्धे पश्चाद्भागे पञ्चगव्यूतिः । चक्रशकटः चक्रगर्भः शकटः ॥ 5-87-34 अद्भुतानुरूपमाश्चर्यरूपं एतत्समययोग्यं च ॥ 5-87-87 सप्ताशीतितमोऽध्यायः ॥ 87 ॥	
