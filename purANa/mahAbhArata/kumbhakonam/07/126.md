श्रीः
अध्यायः 126
अर्जुनवृत्तान्तपरिज्ञानाय सात्यकिं प्रेषितवता युधिष्ठिरेण पुनस्तयोर्वृत्तान्तपरिज्ञानाय भीमसेनस्य तत्र गमनचोदना ॥ 1 ॥
001	सञ्जय उवाच 
001a	व्यूहेष्वालोड्यमानेषु पाण्डवानां ततस्ततः ।
001c	सुदूरमन्वयुः पार्थाः पाञ्चालाः सह सोमकैः ॥
002a	वर्तमाने तथा रौद्रे सङ्ग्रामे रोमहर्षणे ।
002c	सङ्क्षये जगतस्तीव्रे युगान्त इव भारत ॥
003a	द्रोणे युधि पराक्रान्ते नर्दमाने मुहुर्मुहुः ।
003c	पाञ्चालेषु च क्षीणेषु वध्यमानेषु पाण्डुषु ॥
004a	नापश्यच्छरणं कञ्चिद्धर्मराजो युधिष्ठिरः ।
004c	चिन्तयामास राजेन्द्र कथमेतद्भविष्यति ॥
005a	ततो विक्ष्य दिशः सर्वाः सव्यसाचिदिदृक्षया ।
005c	युधिष्ठिरो ददर्शाथ नैव पार्थं न माधवम् ॥
006a	सोऽपश्यन्नरशार्दूलं वानरर्षभलक्षणम् ।
006c	गाण्डीवस्य च निर्घोषमशृण्वन्व्यथितेन्द्रियः ॥
007a	अपश्यन्सात्यकिं चापि वृष्णीनां प्रवरं रथम् ।
007c	चिन्तयाभिपरीताङ्गो धर्मराजो युधिष्ठिरः ।
007e	नाध्यगच्छत्तदा शान्तिं तावपश्यन्नरोत्तमौ ॥
008a	लोकोपक्रोशभीरुत्वाद्धर्मराजो महामनाः ।
008c	अचिन्तयन्महाबाहुः शैनेयस्य रथं प्रति ॥
009a	पदवीं प्रेषितश्चैव फल्गुनस्य मया रणे ।
009c	शैनेयः सात्यकिः सत्यो मित्राणामभयङ्करः ॥
010a	तदिदं ह्येकमेवासीद्द्द्विधा जातं ममाऽद्य वै ।
010c	सात्यकिश्च हि विज्ञेयः पाण्डवश्च धनञ्जयः ॥
011a	सात्यकिं प्रेषयित्वा तु पाण्डवस्य पदानुगम् ।
011c	सात्वतस्यापि कं युद्धे प्रेषयिष्ये पदानुगम् ॥
012a	करिष्यामि प्रयत्नेन भ्रातुरन्वेषणं यदि ।
012c	युयुधानमनन्विष्य लोको मां गर्हयिष्यति ॥
013a	भ्रातुरन्वेषणं कृत्वा धर्मपुत्रो युधिष्ठिरः ।
013c	परित्यजति वार्ष्णेयं सात्यकिं सत्यविक्रमम् ॥
014a	लोकापवादभीरुत्वात्सोऽहं पार्थं वृकोदरम् ।
014c	पदवीं प्रेषयिष्यामि माधवस्य महात्मनः ॥
015a	यथैव च मम प्रीतिरर्जुने शत्रुसूदने ।
015c	तथैव वृष्णिवीरेऽपि सात्वते युद्धदुर्मदे ॥
016a	अतिभारे नियुक्तश्च मया शैनेयनन्दनः ।
016c	स तु मित्रोपरोधेन गौरवात्तु महाबलः ।
016e	प्रविष्टो भारतीं सेनां मकरः सागरं यथा ॥
017a	असौ हि श्रूयते शब्दः शूराणामनिवर्तिनाम् ।
017c	मिथः संयुध्यमानानां वृष्णिवीरेण धीमता ॥
018a	प्राप्तकालं सुबलवन्निश्चितं बहुधा हि मे ।
018c	तत्रैव पाण्डवेयस्य भीमसेनस्य धन्विनः ।
018e	गमनं रोचते मह्यं यत्र यातौ महारथौ ॥
019ac	न चाप्यसह्यं भीमस्य विद्यते भुवि किञ्चन ॥
020a	शक्तो ह्येष रणे यत्तः पृथिव्यां सर्वधन्विनाम् ।
020c	स्वबाहुबलमास्थाय प्रतिव्यूहितुमञ्जसा ॥
021a	यस्य बाहुबलं सर्वे समाश्रित्य महात्मनः ।
021c	वनवासान्निवृत्ताः स्म न च युद्धेषु निर्जिताः ॥
022a	इतो गते भीमसेने सात्वतं प्रति पाण्डवे ।
022c	सनाथौ भवितारौ हि युधि सात्वतफल्गुनौ ॥
023a	कामं त्वशोचनीयौ तौ रणे सात्वतफल्गुनौ ।
023c	रक्षितौ वासुदेवेन स्वयं शस्त्रविशारदौ ॥
024a	अवश्यं तु मया कार्यमात्मनः शोकनाशनम् ।
024c	तस्माद्भीमं नियोक्ष्यामि सात्वतस्य पदानुगम् ॥
025ac	ततः प्रतिकृतं मन्ये विधानं सात्यकिं प्रति ॥
026a	एवं निश्चित्य मनसा धर्मपुत्रो युधिष्ठिरः ।
026c	यन्तारमब्रवीद्राजा भीमं प्रति नयस्व माम् ॥
027a	धर्मराजवचः श्रुत्वा सारथिर्हयकोविदः ।
027c	रथं हेमपरिष्कारं भीमान्तिकमुपानयत् ॥
028a	भीमसेनमनुज्ञाप्य प्राप्तकालमचिन्तयत् ।
028c	कश्मलं प्राविशद्राजा बहु तत्र समादिशत् ॥
029a	स कश्मलसमाविष्टो भीममाहूय पार्थिवः ।
029c	अब्रवीद्वचनं राजन्कुन्तीपुत्रो युधिष्ठिरः ||
030a	यः सदेवान्सगन्धर्वान्दैत्यांश्चैकरथोऽजयत् ।
030c	तस्य लक्ष्म न पश्यामि भीमसेनानुजस्य ते ॥
031	सञ्जय उवाच 
031a	ततोऽब्रवीद्धर्मराजं भीमसेनस्तथागतम् ।
031c	नैवाद्राक्षं नचाश्रौषं तव कश्मलमीदृशम् ॥
032a	पुरातिदुःखदीर्णानां भवान्गतिरभूद्धि नः ।
032c	उत्तिष्ठोत्तिष्ठ राजेन्द्र शाधि किं करवाणि ते ॥
033a	न ह्यसाध्यमकार्यं वा विद्यते मम मानद ।
033c	आज्ञापय कुरुश्रेष्ठ मा च शोके मनः कृथाः ॥
034	सञ्जय उवाच 
034a	तमब्रवीदश्रुपूर्णः कृष्णसर्प इव श्वसन् ।
034c	भीमसेनमिदं वाक्यं प्रम्लानवदनो नृपः ॥
035a	श्रूयते पाञ्चजन्यस्य यथा शङ्खस्य निस्वनः ।
035c	पूरितो वासुदेवेन संरब्धेन यशस्विना ॥
036a	नूनमद्य हतः शेते तव भ्राता धनञ्जयः ।
036c	तस्मिन्विनिहते नूनं युध्यतेऽसौ जनार्दनः ॥
037a	यस्य सत्ववतो वीर्यं ह्युपजीवन्ति पाण्डवाः ।
037c	यं भयेष्वभिगच्छन्ति सहस्राक्षमिवामराः ॥
038a	स शूरः सैन्धवप्रेप्सुरन्वयाद्भारतीं चमूम् ।
038c	तस्य वै गमनं विद्मो भीम नावर्तनं पुनः ॥
039a	श्यामो युवा गुडाकेशो दर्शनीयो महारथः ।
039c	व्यूढोरस्को महाबाहुर्मत्तद्विरदविक्रमः ॥
040a	चकोरनेत्रस्ताम्रास्यो द्विषतां भयवर्धनः ।
040c	`मम प्रियहितार्थं च शक्रलोकादिहागतः ॥
041a	वृद्धोपसेवी धृतिमान्कृतज्ञः सत्यसङ्गरः ।
041c	प्रविष्टो महतीं सेनामपर्यन्तां धनञ्जयः ॥
042a	प्रविष्टे च चमूं घोरामर्जुने शत्रुनाशने ।
042c	प्रेषितः सात्वतो वीरः फल्गुनस्य पदानुगः ॥
043a	तस्याभिगमनं जाने भीम नावर्तनं पुनः ।'
043c	तदिदं मम भद्रं ते शोकस्थानमरिन्दम ॥
044a	अर्जुनार्थे महाबाहो सात्वतस्य च कारणात् ।
044c	वर्धते हविषेवाग्निरिध्यमानः पुनः पुनः ॥
045a	तस्य लक्ष्म न पश्यामि तेन विन्दामि कश्मलम् ।
045c	तं विद्धि पुरुषव्याघ्रं सात्वतं च महारथम् ॥
046a	स तं महारथं पश्चादनुयातस्तवानुजम् ।
046c	तमपश्यन्महाबाहुमहं विन्दामि कश्मलम् ॥
047a	`अथैनं पुनराचक्ष्व लोहिताक्षं सकेशवम् ।
047c	दृष्ट्वा कुशलिनं पार्थं सैन्धवान्ते ससात्यकिम् ॥
048ac	संविदं मम कुर्यास्त्वं सिंहनादेन पाण्डव ॥
049a	नूनं विनिहतः शूरः सव्यासाची परन्तप ।'
049c	पार्थे तस्मिन्हते चैव युध्यते गरुडध्वजः ॥
050a	सहयो नास्य वै कश्चित्तेन विन्दामि कश्मलम् ।
050c	तस्मात्कृष्णो रणे नूनं युध्यते युद्धकोविदः ॥
051a	न हि मे शुध्यते भावस्तयोरेव परन्तप ।
051c	स तत्र गच्छ कौन्तेय यत्र यातो धनञ्जयः ॥
052a	सात्यकिश्च महावीर्यः कर्तव्यं यदि मन्यसे ।
052c	वचनं मम धर्मज्ञ भ्राता ज्येष्ठो भवामि ते ॥
053ac	न मेऽर्जुनस्तथा ज्ञेयो ज्ञातव्यः सात्यकिर्यथा ॥
054a	चिकीर्षुर्मत्प्रियं पार्थ स यातः सव्यसाचिनः ।
054c	पदवीं दुर्गमां घोरामगम्यामकृतात्मभिः ॥
055a	दृष्ट्वा कुशलिनौ कृष्णौ सात्वतं चैव सात्यकिम् ।
055c	संविदं चैव कुर्यास्त्वं सिंहनादेन पाण्डव ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षड्विंशत्यधिकशततमोऽध्यायः ॥ 126 ॥

5-126-6 वानरर्षभलक्षणं वानरप्रधानध्वजम् । वरवानरकेतनमिति पाठो वा ॥ 5-126-9 सत्यो दृढप्रतिज्ञः ॥ 5-126-25 सात्यकिम् प्रति प्रतिविधानं कृतमित्यन्वयः ॥ 5-126-40 चकोरनेत्रो रक्तान्तायतनयनः । ताम्रास्यो रक्तगौरमुखः ॥ 5-126-126 षड्विंशत्यधिकशततमोऽध्यायः ॥ 126 ॥
