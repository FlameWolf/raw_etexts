श्रीः
अध्यायः 178
भीमालायुधयोर्युद्धम् ॥ 1 ॥
001	सञ्जय उवाच 
001a	तमागतमभिप्रेक्ष्य भीमकर्माणमाहवे ।
001c	हर्षमाहारयाञ्चक्रुः कुरवः सर्व एव ते ॥
002a	तथैव तव पुत्रास्ते दुर्योधनपुरोगमाः ।
002c	अप्लवाः प्लवमासाद्य तर्तुकामा इवार्णवम् ॥
003a	पुनर्जातमिवात्मानं मन्वानाः पुरुषर्षभाः ।
003c	अलायुधं राक्षसेन्द्रं स्वागतेनाभ्यपूजयन् ॥
004a	तस्मिंस्त्वमानुषे युद्धे वर्तमाने महाभये ।
004c	कर्णराक्षसयोर्नक्तं दारुणप्रतिदर्शने ॥
005a	`न द्रौणिर्न कृपद्रोणौ न शल्यो न च माधवः ।
005c	एक एव तु तेनासीद्योद्धा कर्णो रणे वृषा ॥'
006a	उपप्रैक्षन्त पाञ्चालाः स्मयमानाः सराजकाः ।
006c	व्यभ्रमंस्तावकाश्चापि घूर्णमानास्ततस्ततः ॥
007a	चुक्रुशुर्नेदमस्तीति द्रोणद्रौणिकृपादयः ।
007c	तत्कर्म दृष्ट्वा सम्भ्रान्ता हैडिम्बस्य रणाजिरे ॥
008a	सर्वमाविग्नमभवद्धाहाभूतमचेतनम् ।
008c	तव सैन्यं महाराज निराशं कर्णजीविते ॥
009a	दुर्योधनस्तु सम्प्रेक्ष्य कर्णमार्तिं परां गतम् ।
009c	अलायुधं राक्षसेन्द्रं समाहूयेदमब्रवीत् ॥
010a	एष वैकर्तनः कर्णो हैडिम्बेन समागतः ।
010c	कुरुते कर्म सुमहद्यदस्यौपयिकं मृधे ॥
011a	पश्यैतान्पार्थिवाञ्शूरान्निहतान्भैमसेनिना ।
011c	नानाशस्त्रैरभिहतान्पादपानिव दन्तिना ॥
012a	तवैष भारः समरे ज्ञातिमध्ये मया कृतः ।
012c	तवैवानुमते वीर तं विक्रम्य निबर्हय ॥
013a	पुरा वैकर्तनं कर्णमेष पापो घटोत्कचः ।
013c	मायाबलं समाश्रित्य कर्षयत्यरिकर्शन ॥
014a	एवमुक्तः स राज्ञा तु राक्षसो भीमविक्रमः ।
014c	तथेत्युक्त्वा महाबाहुर्घटोत्कचमुपाद्रवत् ॥
015a	ततः कर्णं समुत्सृज्य भैमसेनिरपि प्रभो ।
015c	प्रत्यमित्रमुपायान्तमर्दयामास मार्गणैः ॥
016a	तयोः समभवद्युद्धं क्रुद्धयो राक्षसेन्द्रयोः ।
016c	मत्तयोर्वासिताहेतोर्दीपयोरिव कानने ॥
017a	रक्षसा विप्रमुक्तस्तु कर्णोऽपि रथिनां वरः ।
017c	अभ्यद्रवद्भीमसेनं रथेनादित्यवर्चसा ॥
018a	तमायान्तमनादृत्य दृष्ट्वा ग्रस्तं घटोत्कचम् ।
018c	अलायुधेन समरे सिंहेनेव गवां पतिम् ॥
019a	रथेनादित्यवपुषा भीमः प्रहरतां वरः ।
019c	किरञ्छरौघान्प्रययावलायुधरथं प्रति ॥
020a	तमायान्तमभिप्रेक्ष्य स तदाऽलायुधः प्रभो ।
020c	घटोत्कचं समुत्सृज्य भीमसेनं समाह्वयत् ॥
021a	तं भीमः सहसाऽभ्येत्य राक्षसान्तकरः प्रभो ।
021c	सगणं राक्षसेन्द्रं तं शरवर्षैरवाकिरत् ॥
022a	तथैवालायुधो राजञ्शिलाधौतैरजिह्मगैः ।
022c	अभ्यवर्षत कौन्तेयं पुनःपुनररिन्दम ॥
023a	तथा ते राक्षसाः सर्वे भीमसेनमुपाद्रवन् ।
023c	नानाप्रहरणा भीमास्त्वत्सुतानां जयैषिणः ॥
024a	स ताड्यमानो बहुभिर्भीमसेनो महाबलः ।
024c	पञ्चभिः पञ्चभिः सर्वांस्तानविध्यच्छितैः शरैः ॥
025a	ते वध्यमाना भीमेन राक्षसाः क्रूरबुद्धयः ।
025c	विनेदुस्तुमुलान्नादान्दुद्रुवुस्ते दिशो दश ॥
026a	तांस्त्रास्यमानान्भीमेन दृष्ट्वा रक्षो मबहालम् ।
026c	अभिदुद्राव वेगेन शरैश्चैनमवाकिरत् ॥
027ac	तं भीमसेनः समरे तीक्ष्णाग्रैरक्षिणोच्छरैः ॥
028a	अलायुधस्तु तानस्तान्भीमेन विशिखान्रणे ।
028c	चिच्छेद कांश्चित्समरे त्वरया कांश्चिदग्रहीत् ॥
029a	स तं दृष्ट्वा राक्षसेन्द्रं भीमो भीमपराक्रमः ।
029c	गदां चिक्षेप वेगेन वज्रपातोपमां तदा ॥
030a	तामापतन्तीं वेगेन गदां ज्वालाकुलां ततः ।
030c	गदया ताडयामास सा गदा भीममाव्रजत् ॥
031a	स राक्षसेन्द्रं कौन्तेयः शरवर्षैरवाकिरत् ।
031c	तानप्यस्याकरोन्मोघान्राक्षसो निशितैः शरैः ॥
032a	ते चापि राक्षसाः सर्वे रजन्यां भीमरूपिणः ।
032c	शासनाद्राक्षसेन्द्रस्य निजघ्नू रथकुञ्जरान् ॥
033a	पाञ्चालाः सृञ्जयाश्चैव वाजिनः परमद्विपाः ।
033c	न शान्तिं लेभिरे तत्र राक्षसैर्भृशपीडिताः ॥
034a	तं तु दृष्ट्वा महाघोरं वर्तमानं महाहवम् ।
034c	अब्रवीत्पुण्डरीकाक्षो धनञ्जयमिदं वचः ॥
035a	पश्य भीमं महाबाहुं राक्षसेन्द्रवशं गतम् ।
035c	पदमस्यानुगच्छ त्वं मा विचारय पाण्डव ॥
036a	धृष्टद्युम्नः शिखण्डी च युधामन्यूत्तमौजसौ ।
036c	सहितौ द्रौपदेयाश्च कर्णं यान्तु महारथाः ॥
037a	नकुलः सहदेवश्च युयुधानश्च वीर्यवान् ।
037c	इतरान्राक्षसान्घ्नन्तु शासनात्तव पाण्डव ॥
038a	त्वमपीमां महाबाहो चमूं द्रोणपुरस्कृताम् ।
038c	मारयस्व नरव्याघ्र महद्धि भयमागतम् ॥
039a	एवमुक्ते तु कृष्णेन यथोद्दिष्टा महारथाः ।
039c	जग्मुर्वैकर्तनं कर्णं राक्षसांश्चैव तान्रणे ॥
040a	अथ पूर्णायतोत्सृष्टैः शरैराशीविषोपमैः ।
040c	धनुश्चिच्छेद भीमस्य राक्षसेन्द्रः प्रतापवान् ॥
041a	हयांश्चास्य शितैर्बाणैः सारथिं च महाबलः ।
041c	जघान मिषतः सङ्ख्ये भीमसेनस्य राक्षसः ॥
042a	सोऽवतीर्य रथोपस्थाद्धताश्वो हतसारथिः ।
042c	तस्मै गुर्वीं गदां घोरां विनदन्नुत्ससर्ज ह ॥
043a	ततस्तां भीमनिर्घोषामापतन्तीं महागदाम् ।
043c	गदया राक्षसो घोरो निजघान ननाद च ॥
044a	तद्दृष्ट्वा राक्षसेन्द्रस्य घोरं कर्म भयावहम् ।
044c	भीमसेनः प्रहृष्टात्मा गदामाशु परामृशत् ॥
045a	तयोः समभवद्युद्धं तुमुलं नररक्षसोः ।
045c	गदानिपातसंह्रादैर्भुवं कम्पयतोर्भृशम् ॥
046a	गदाविमुक्तौ तौ भूयः समासाद्येतरेतरम् ।
046c	मुष्टिभिर्वज्रसंह्रादैरन्योन्यमभिजघ्नतुः ॥
047a	रथचक्रैर्युगैरक्षैरधिष्ठानैरुपस्करैः ।
047c	यथासन्नमुपादाय निजघ्नतुरमर्षणौ ॥
048a	तौ विक्षरन्तौ रुधिरं समासाद्येतरेतरम् ।
048c	मत्ताविव महानागौ चकृषाते पुनः पुनः ॥
049a	तावपश्यद्धृषीकेशः पाण्डवानां हिते रतः ।
049c	स भीमसेनरक्षार्थं हैडिम्बिं पर्यचोदयत् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अष्टसप्तत्यधिकशततमोऽध्यायः ॥ 178 ॥

5-178-5 माधवः कृतवर्मा ॥ 5-178-7 इदमस्मत्सैन्यम् ॥ अष्टसप्तत्यधिकशततमोऽध्यायः ॥
