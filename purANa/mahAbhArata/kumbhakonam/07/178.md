श्रीः
अध्यायः 178
भीमालायुधयोर्युद्धम् ॥ 1 ॥
KK-07-06-178-001	सञ्जय उवाच 
KK-07-06-178-001a	तमागतमभिप्रेक्ष्य भीमकर्माणमाहवे ।
KK-07-06-178-001c	हर्षमाहारयाञ्चक्रुः कुरवः सर्व एव ते ॥
KK-07-06-178-002a	तथैव तव पुत्रास्ते दुर्योधनपुरोगमाः ।
KK-07-06-178-002c	अप्लवाः प्लवमासाद्य तर्तुकामा इवार्णवम् ॥
KK-07-06-178-003a	पुनर्जातमिवात्मानं मन्वानाः पुरुषर्षभाः ।
KK-07-06-178-003c	अलायुधं राक्षसेन्द्रं स्वागतेनाभ्यपूजयन् ॥
KK-07-06-178-004a	तस्मिंस्त्वमानुषे युद्धे वर्तमाने महाभये ।
KK-07-06-178-004c	कर्णराक्षसयोर्नक्तं दारुणप्रतिदर्शने ॥
KK-07-06-178-005a	`न द्रौणिर्न कृपद्रोणौ न शल्यो न च माधवः ।
KK-07-06-178-005c	एक एव तु तेनासीद्योद्धा कर्णो रणे वृषा ॥'
KK-07-06-178-006a	उपप्रैक्षन्त पाञ्चालाः स्मयमानाः सराजकाः ।
KK-07-06-178-006c	व्यभ्रमंस्तावकाश्चापि घूर्णमानास्ततस्ततः ॥
KK-07-06-178-007a	चुक्रुशुर्नेदमस्तीति द्रोणद्रौणिकृपादयः ।
KK-07-06-178-007c	तत्कर्म दृष्ट्वा सम्भ्रान्ता हैडिम्बस्य रणाजिरे ॥
KK-07-06-178-008a	सर्वमाविग्नमभवद्धाहाभूतमचेतनम् ।
KK-07-06-178-008c	तव सैन्यं महाराज निराशं कर्णजीविते ॥
KK-07-06-178-009a	दुर्योधनस्तु सम्प्रेक्ष्य कर्णमार्तिं परां गतम् ।
KK-07-06-178-009c	अलायुधं राक्षसेन्द्रं समाहूयेदमब्रवीत् ॥
KK-07-06-178-010a	एष वैकर्तनः कर्णो हैडिम्बेन समागतः ।
KK-07-06-178-010c	कुरुते कर्म सुमहद्यदस्यौपयिकं मृधे ॥
KK-07-06-178-011a	पश्यैतान्पार्थिवाञ्शूरान्निहतान्भैमसेनिना ।
KK-07-06-178-011c	नानाशस्त्रैरभिहतान्पादपानिव दन्तिना ॥
KK-07-06-178-012a	तवैष भारः समरे ज्ञातिमध्ये मया कृतः ।
KK-07-06-178-012c	तवैवानुमते वीर तं विक्रम्य निबर्हय ॥
KK-07-06-178-013a	पुरा वैकर्तनं कर्णमेष पापो घटोत्कचः ।
KK-07-06-178-013c	मायाबलं समाश्रित्य कर्षयत्यरिकर्शन ॥
KK-07-06-178-014a	एवमुक्तः स राज्ञा तु राक्षसो भीमविक्रमः ।
KK-07-06-178-014c	तथेत्युक्त्वा महाबाहुर्घटोत्कचमुपाद्रवत् ॥
KK-07-06-178-015a	ततः कर्णं समुत्सृज्य भैमसेनिरपि प्रभो ।
KK-07-06-178-015c	प्रत्यमित्रमुपायान्तमर्दयामास मार्गणैः ॥
KK-07-06-178-016a	तयोः समभवद्युद्धं क्रुद्धयो राक्षसेन्द्रयोः ।
KK-07-06-178-016c	मत्तयोर्वासिताहेतोर्दीपयोरिव कानने ॥
KK-07-06-178-017a	रक्षसा विप्रमुक्तस्तु कर्णोऽपि रथिनां वरः ।
KK-07-06-178-017c	अभ्यद्रवद्भीमसेनं रथेनादित्यवर्चसा ॥
KK-07-06-178-018a	तमायान्तमनादृत्य दृष्ट्वा ग्रस्तं घटोत्कचम् ।
KK-07-06-178-018c	अलायुधेन समरे सिंहेनेव गवां पतिम् ॥
KK-07-06-178-019a	रथेनादित्यवपुषा भीमः प्रहरतां वरः ।
KK-07-06-178-019c	किरञ्छरौघान्प्रययावलायुधरथं प्रति ॥
KK-07-06-178-020a	तमायान्तमभिप्रेक्ष्य स तदाऽलायुधः प्रभो ।
KK-07-06-178-020c	घटोत्कचं समुत्सृज्य भीमसेनं समाह्वयत् ॥
KK-07-06-178-021a	तं भीमः सहसाऽभ्येत्य राक्षसान्तकरः प्रभो ।
KK-07-06-178-021c	सगणं राक्षसेन्द्रं तं शरवर्षैरवाकिरत् ॥
KK-07-06-178-022a	तथैवालायुधो राजञ्शिलाधौतैरजिह्मगैः ।
KK-07-06-178-022c	अभ्यवर्षत कौन्तेयं पुनःपुनररिन्दम ॥
KK-07-06-178-023a	तथा ते राक्षसाः सर्वे भीमसेनमुपाद्रवन् ।
KK-07-06-178-023c	नानाप्रहरणा भीमास्त्वत्सुतानां जयैषिणः ॥
KK-07-06-178-024a	स ताड्यमानो बहुभिर्भीमसेनो महाबलः ।
KK-07-06-178-024c	पञ्चभिः पञ्चभिः सर्वांस्तानविध्यच्छितैः शरैः ॥
KK-07-06-178-025a	ते वध्यमाना भीमेन राक्षसाः क्रूरबुद्धयः ।
KK-07-06-178-025c	विनेदुस्तुमुलान्नादान्दुद्रुवुस्ते दिशो दश ॥
KK-07-06-178-026a	तांस्त्रास्यमानान्भीमेन दृष्ट्वा रक्षो मबहालम् ।
KK-07-06-178-026c	अभिदुद्राव वेगेन शरैश्चैनमवाकिरत् ॥
KK-07-06-178-027ac	तं भीमसेनः समरे तीक्ष्णाग्रैरक्षिणोच्छरैः ॥
KK-07-06-178-028a	अलायुधस्तु तानस्तान्भीमेन विशिखान्रणे ।
KK-07-06-178-028c	चिच्छेद कांश्चित्समरे त्वरया कांश्चिदग्रहीत् ॥
KK-07-06-178-029a	स तं दृष्ट्वा राक्षसेन्द्रं भीमो भीमपराक्रमः ।
KK-07-06-178-029c	गदां चिक्षेप वेगेन वज्रपातोपमां तदा ॥
KK-07-06-178-030a	तामापतन्तीं वेगेन गदां ज्वालाकुलां ततः ।
KK-07-06-178-030c	गदया ताडयामास सा गदा भीममाव्रजत् ॥
KK-07-06-178-031a	स राक्षसेन्द्रं कौन्तेयः शरवर्षैरवाकिरत् ।
KK-07-06-178-031c	तानप्यस्याकरोन्मोघान्राक्षसो निशितैः शरैः ॥
KK-07-06-178-032a	ते चापि राक्षसाः सर्वे रजन्यां भीमरूपिणः ।
KK-07-06-178-032c	शासनाद्राक्षसेन्द्रस्य निजघ्नू रथकुञ्जरान् ॥
KK-07-06-178-033a	पाञ्चालाः सृञ्जयाश्चैव वाजिनः परमद्विपाः ।
KK-07-06-178-033c	न शान्तिं लेभिरे तत्र राक्षसैर्भृशपीडिताः ॥
KK-07-06-178-034a	तं तु दृष्ट्वा महाघोरं वर्तमानं महाहवम् ।
KK-07-06-178-034c	अब्रवीत्पुण्डरीकाक्षो धनञ्जयमिदं वचः ॥
KK-07-06-178-035a	पश्य भीमं महाबाहुं राक्षसेन्द्रवशं गतम् ।
KK-07-06-178-035c	पदमस्यानुगच्छ त्वं मा विचारय पाण्डव ॥
KK-07-06-178-036a	धृष्टद्युम्नः शिखण्डी च युधामन्यूत्तमौजसौ ।
KK-07-06-178-036c	सहितौ द्रौपदेयाश्च कर्णं यान्तु महारथाः ॥
KK-07-06-178-037a	नकुलः सहदेवश्च युयुधानश्च वीर्यवान् ।
KK-07-06-178-037c	इतरान्राक्षसान्घ्नन्तु शासनात्तव पाण्डव ॥
KK-07-06-178-038a	त्वमपीमां महाबाहो चमूं द्रोणपुरस्कृताम् ।
KK-07-06-178-038c	मारयस्व नरव्याघ्र महद्धि भयमागतम् ॥
KK-07-06-178-039a	एवमुक्ते तु कृष्णेन यथोद्दिष्टा महारथाः ।
KK-07-06-178-039c	जग्मुर्वैकर्तनं कर्णं राक्षसांश्चैव तान्रणे ॥
KK-07-06-178-040a	अथ पूर्णायतोत्सृष्टैः शरैराशीविषोपमैः ।
KK-07-06-178-040c	धनुश्चिच्छेद भीमस्य राक्षसेन्द्रः प्रतापवान् ॥
KK-07-06-178-041a	हयांश्चास्य शितैर्बाणैः सारथिं च महाबलः ।
KK-07-06-178-041c	जघान मिषतः सङ्ख्ये भीमसेनस्य राक्षसः ॥
KK-07-06-178-042a	सोऽवतीर्य रथोपस्थाद्धताश्वो हतसारथिः ।
KK-07-06-178-042c	तस्मै गुर्वीं गदां घोरां विनदन्नुत्ससर्ज ह ॥
KK-07-06-178-043a	ततस्तां भीमनिर्घोषामापतन्तीं महागदाम् ।
KK-07-06-178-043c	गदया राक्षसो घोरो निजघान ननाद च ॥
KK-07-06-178-044a	तद्दृष्ट्वा राक्षसेन्द्रस्य घोरं कर्म भयावहम् ।
KK-07-06-178-044c	भीमसेनः प्रहृष्टात्मा गदामाशु परामृशत् ॥
KK-07-06-178-045a	तयोः समभवद्युद्धं तुमुलं नररक्षसोः ।
KK-07-06-178-045c	गदानिपातसंह्रादैर्भुवं कम्पयतोर्भृशम् ॥
KK-07-06-178-046a	गदाविमुक्तौ तौ भूयः समासाद्येतरेतरम् ।
KK-07-06-178-046c	मुष्टिभिर्वज्रसंह्रादैरन्योन्यमभिजघ्नतुः ॥
KK-07-06-178-047a	रथचक्रैर्युगैरक्षैरधिष्ठानैरुपस्करैः ।
KK-07-06-178-047c	यथासन्नमुपादाय निजघ्नतुरमर्षणौ ॥
KK-07-06-178-048a	तौ विक्षरन्तौ रुधिरं समासाद्येतरेतरम् ।
KK-07-06-178-048c	मत्ताविव महानागौ चकृषाते पुनः पुनः ॥
KK-07-06-178-049a	तावपश्यद्धृषीकेशः पाण्डवानां हिते रतः ।
KK-07-06-178-049c	स भीमसेनरक्षार्थं हैडिम्बिं पर्यचोदयत् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अष्टसप्तत्यधिकशततमोऽध्यायः ॥ 178 ॥

5-178-5 माधवः कृतवर्मा ॥ 5-178-7 इदमस्मत्सैन्यम् ॥ अष्टसप्तत्यधिकशततमोऽध्यायः ॥
