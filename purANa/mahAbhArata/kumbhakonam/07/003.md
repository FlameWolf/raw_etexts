श्रीः
अध्यायः 003
कर्णेन भीष्ममेत्य युद्धानुज्ञायाचनम् ॥ 1 ॥
KK-07-01-003-001	सञ्जय उवाच 
KK-07-01-003-001a	शरतल्पे महात्मानं शयानममितौजसम् ।
KK-07-01-003-001c	महाशतसमूहेन समुद्रमिव शोषितम् ॥
KK-07-01-003-002a	दृष्ट्वा पितामहं भीष्मं सर्वक्षत्रान्तकं गुरुम् ।
KK-07-01-003-002c	दिव्यैरस्त्रैर्महेष्वासं पातितं सव्यसाचिना ।
KK-07-01-003-002e	जयाशा तव पुत्राणां सम्भग्ना शर्म वर्म च ॥
KK-07-01-003-003a	अपाराणामिव द्वीपमगाधे गाधमिच्छताम् ।
KK-07-01-003-003c	स्रोतसा यामुनेनेव शरौघेण परिप्लुतम् ॥
KK-07-01-003-004a	महान्तमिव मैनाकमहार्यं भुवि पातितम् ।
KK-07-01-003-004c	नभश्च्युतमिवादित्यं शक्रस्येवामृतं हृतम् ॥
KK-07-01-003-005a	शतक्रतुमिवाचिन्त्यं पुरा वृत्रेणा निर्जितम् ।
KK-07-01-003-005c	मोहनं सर्वसैन्यस्य युधि भीष्मं निपातितम् ॥
KK-07-01-003-006a	ककुदं सर्वसैन्यानां लक्ष्म सर्वधनुष्मताम् ।
KK-07-01-003-006c	धनञ्जयशरैर्व्याप्तं पितरं ते महाव्रतम् ॥
KK-07-01-003-007a	तं वीरशयने वीरं शयानं पुरुषर्षभम् ।
KK-07-01-003-007c	भीष्ममाधिरथिर्दृष्ट्वा भरतानां पितामहम् ॥
KK-07-01-003-008a	प्रस्कन्द्य स रथात्तूर्णं शोकमोहपरिप्लुतः ।
KK-07-01-003-008c	`पद्य्भामेव जगामार्तो बाष्पव्याकुललोचनः'।
KK-07-01-003-008e	अभिवाद्याञ्जलिं बद्ध्वा वन्दमानोऽभ्यभाषत ॥
KK-07-01-003-009a	कर्णोऽहमस्मि भद्रं ते वद मामभि भारत ।
KK-07-01-003-009c	पुण्यया क्षेमया वाचा चक्षुषा चावलोकय ॥
KK-07-01-003-010a	न नूनं सुकृतस्येह फलं कश्चित्समश्नुते ।
KK-07-01-003-010c	यत्र धर्मपरो वृद्धः शेते भुवि भवानिह ॥
KK-07-01-003-011a	कोशसञ्चयने मन्त्रे व्यूहे प्रहरणेषु च ।
KK-07-01-003-011c	नाहमन्यं प्रपश्यामि कुरूणां कुरुपुङ्गव ॥
KK-07-01-003-012a	बुद्ध्या विशुद्धया युक्तो यः कुरूंस्तारयेद्भयात् ।
KK-07-01-003-012c	योधांस्त्वमप्लवे हित्वा पितृलोकं गमिष्यसि ॥
KK-07-01-003-013a	अद्यप्रभृति सङ्क्रुद्धा व्याघ्रा इव मृगक्षयम् ।
KK-07-01-003-013c	पाण्डवा भरतश्रेष्ठ करिष्यन्ति कुरुक्षयम् ॥
KK-07-01-003-014a	अद्य गाण्डीवघोषेण वीर्यज्ञाः सव्यसाचिनः ।
KK-07-01-003-014c	कुरवः सन्त्रसिष्यन्ति वज्रघोषादिवासुराः ॥
KK-07-01-003-015a	अद्य गाण्डीवमुक्तानामशनीनामिव स्वनः ।
KK-07-01-003-015c	त्रासयिष्यति बाणानां कुरूनन्यांश्च पार्थिवान् ॥
KK-07-01-003-016a	समिद्धोऽग्निर्यथा वीर महाज्वालो द्रुमान्दहेत् ।
KK-07-01-003-016c	धार्तराष्ट्रान्प्रधक्ष्यन्ति तथा बाणाः किरीटिनः॥
KK-07-01-003-017a	येन येन प्रसरतो वाय्वग्नी सहितौ वने ।
KK-07-01-003-017c	तेन तेन प्रदहतो भूरिगुल्मतृणद्रुमान् ॥
KK-07-01-003-018a	यादृशोऽग्निः समुद्भूतस्तादृक्पार्थो न संशयः ।
KK-07-01-003-018c	यथा वायुर्नरव्याघ्र तथा कृष्णो न संशयः ॥
KK-07-01-003-019a	नदतः पाञ्चजन्यस्य रसतो गाण्डिवस्य च ।
KK-07-01-003-019c	श्रुत्वा सर्वाणि सैन्यानि त्रासं यास्यन्ति भारत ॥ 
KK-07-01-003-020a	कपिध्वजस्योत्पततो रथस्यामित्रकर्शिनः ।
KK-07-01-003-020c	शब्दं सोढुं न शक्ष्यन्ति त्वामृते वीर पार्थिवाः ॥
KK-07-01-003-021a	को ह्यर्जुनं योधयितुं त्वदन्यः पार्थिवोऽर्हति ।
KK-07-01-003-021c	यस्य दिव्यानि कर्माणि प्रवदन्ति मनीषिणः ॥
KK-07-01-003-022a	अमानुषैश्च सङ्ग्रामं त्र्यम्बकेण महात्मना ।
KK-07-01-003-022c	तस्माच्चैव वरं प्राप्तो दुष्प्रापश्चाकृतात्मभिः ॥
KK-07-01-003-023a	कोऽन्यः शक्तो रणे जेतुं पूर्वं यो न जितस्त्वया ।
KK-07-01-003-023c	जितो येन रणे रामो भवता वीर्यशालिना ॥
KK-07-01-003-024a	क्षत्रियान्तकरो घोरो देवदानवदर्पहा ।
KK-07-01-003-024c	'सोप्यद्याभिहतः शेते शरैः प्रोतः शिखण्डिना ॥'
KK-07-01-003-025a	तमद्याहं पाण्डवं युद्धशौण्डममृष्यमाणो भवता चानुशिष्टः ।
KK-07-01-003-025c	आशीविषं दृष्टिहरं सुघोरं शूरं शक्ष्याम्यस्त्रबलान्निहन्तुम् ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि तृतीयोऽध्यायः ॥ 3 ॥
5-1-6 ककुदं श्रेष्ठम् 5-1-19 रसतः शब्दं कुर्वतः ॥ 5-1-22 अमानुषैर्निवातकवचादिभिः ॥ 5-1-3 तृतीयोऽध्यायः ॥
	
