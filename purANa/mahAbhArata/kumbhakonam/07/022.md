श्रीः
अध्यायः 022
द्रोणपराक्रमहृष्टेन दुर्योधनेन कर्णं सम्बोध्य भीमसेनाद्यवज्ञाने कृते कर्णेन भीमादीनां प्रशंसनपूर्वकमनवज्ञेयत्वकथनम् ॥ 1 ॥
KK-07-02-022-001	धृतराष्ट्र उवाच 
KK-07-02-022-001a	भारद्वाजेन भग्नेषु पाण्डवेषु महामृधे ।
KK-07-02-022-001c	पाञ्चालेषु च सर्वेषु कश्चिदन्योऽभ्यवर्तत ॥
KK-07-02-022-002a	आर्यां युद्धे मतिं कृत्वा क्षत्रियाणां यशस्करीम् ।
KK-07-02-022-002c	असेवितां कापुरुषैः सेवितां पुरुषर्षभैः ॥
KK-07-02-022-003a	स हि वीरोन्नतः शूरो यो भग्नेषु निवर्तते ।
KK-07-02-022-003c	अहो नासीत्पुमान्कश्चिद्दृष्ट्वा द्रोणं व्यवस्थितम् ॥
KK-07-02-022-004a	जृम्भमाणमिव व्याघ्रं प्रभिन्नमिव कुञ्जरम् ।
KK-07-02-022-004c	त्यजन्तमाहवे प्राणान्सन्नद्धं चित्रयोधिनम् ॥
KK-07-02-022-005a	महेष्वासं नरव्याघ्रं द्विषतां भयवर्धनम् ।
KK-07-02-022-005c	कृतज्ञं सत्यनिरतं दुर्योधनहितैषिणम् ॥
KK-07-02-022-006a	भारद्वाजं तथाऽनीके दृष्ट्वा शूरमवस्थितम् ।
KK-07-02-022-006c	के शूराः सन्न्यवर्तन्त तन्ममाचक्ष्व सञ्जय ॥
KK-07-02-022-007	सञ्जय उवाच 
KK-07-02-022-007a	तान्दृष्ट्वा चलितान्सङ्ख्ये प्रणुन्नान्द्रोणसायकैः ।
KK-07-02-022-007c	पाञ्चालान्पाण्डवान्मात्स्यान्सृञ्जयांश्चेदिकेकयान् ॥
KK-07-02-022-008a	द्रोणचापविमुक्तेन शरौघेणाशु हारिणा ।
KK-07-02-022-008c	सिन्धोरिव महौघेन ह्रियमाणान्यथा प्लवान् ॥
KK-07-02-022-009a	कौरवाः सिंहनादेन नानावाद्यस्वनेन च ।
KK-07-02-022-009c	रथद्विपनरांश्चैव सर्वतः समवारयन् ॥
KK-07-02-022-010a	तान्पश्यन्सैन्यमध्यस्थो राजा स्वजनसंवृतः ।
KK-07-02-022-010c	दुर्योधनोऽब्रवीत्कर्णं प्रहृष्टः प्रहसन्निव ॥
KK-07-02-022-011	दुर्योधन उवाच 
KK-07-02-022-011a	पश्य राधेय पाञ्चालान्प्रणुन्नान्द्रोणसायकैः ।
KK-07-02-022-011c	सिंहेनेव मृगान्वन्यांस्त्रासितान्दृढधन्वना ॥
KK-07-02-022-012a	नैते जातु पुनर्युद्धमीहेयुरिति मे मतिः ।
KK-07-02-022-012c	यथा तु भग्ना द्रोणेन वातेनेव महाद्रुमाः ॥
KK-07-02-022-013a	अर्द्यमानाः शरैरेते रुक्मपुङ्खैर्महात्मना ।
KK-07-02-022-013c	पथा नैकेन गच्छन्ति घूर्णमानास्ततस्ततः ॥
KK-07-02-022-014a	सन्निरुद्धाश्च कौरव्यैर्द्रोणेन च महात्मना ।
KK-07-02-022-014c	एतेऽन्ये मण्डलीभूताः पावकेनेव कुञ्जराः ॥
KK-07-02-022-015a	भ्रमरैरिव चाविष्टा द्रोणस्य निशितैः शरैः ।
KK-07-02-022-015c	अन्योन्यं समलीयन्त पलायनपरायणाः ॥
KK-07-02-022-016a	एष भीमो महाक्रोधी हीनः पाण्डवसृञ्जयैः ।
KK-07-02-022-016c	मदीयैरावृतो योधैः कर्ण नन्दयतीव माम् ॥
KK-07-02-022-017a	व्यक्तं द्रोणमयं लोकमद्य पश्यति दुर्मतिः ।
KK-07-02-022-017c	निराशो जीवितान्नूनमद्य राज्याच्च पाण्डवः ॥
KK-07-02-022-018	कर्ण उवाच 
KK-07-02-022-018a	नैष जातु महाबाहुर्जीवन्नाहवमुत्सृजेत् ।
KK-07-02-022-018c	न चेमान्पुरुषव्याघ्र सिंहनादान्सहिष्यति ॥
KK-07-02-022-019a	न चापि पाण्डवा युद्धे भज्येरन्निति मे मतिः ।
KK-07-02-022-019c	शूराश्च बलवन्तश्च कृतास्त्रा युद्धदुर्मदाः ॥
KK-07-02-022-020a	विषाग्निद्यूतसङ्क्लेशान्वनवासं च पाण्डवाः ।
KK-07-02-022-020c	स्मरमाणा न हास्यन्ति सङ्ग्राममिति मे मतिः ॥
KK-07-02-022-021a	निवृत्तो हि महाबाहुरमितौजा वृकोदरः ।
KK-07-02-022-021c	वरान्वरान्हि कौन्तेयो रथोदारान्हनिष्यति ॥
KK-07-02-022-022a	असिना धनुषा शक्या हयैर्नागैर्नरै रथैः ।
KK-07-02-022-022c	आयसेन च दण्डेन व्रातान्व्रातान्हनिष्यति ॥
KK-07-02-022-023a	तमेनमनुवर्तन्ते सात्यकिप्रमुखा रथाः ।
KK-07-02-022-023c	पाञ्चालाः केकया मास्त्याः पाश्डवाश्च विशेषतः ॥
KK-07-02-022-024a	शूराश्च बलवन्तश्च विक्रान्ताश्च महारथाः ।
KK-07-02-022-024c	विनिघ्नन्तश्च भीमेन संरब्धेनाभिचोदिताः ॥
KK-07-02-022-025a	ते द्रोणमभिवर्तन्ते सर्वतः कुरुपुङ्गवाः ।
KK-07-02-022-025c	वृकोदरं परीप्सन्तः सूर्यमभ्रगणा इव ॥
KK-07-02-022-026a	`समरेषु तु निर्दिष्टाः पाण्डवाः कृष्णबान्धवाः ।
KK-07-02-022-026c	पाञ्चालाः केकया मात्स्याः पाण्डवेयाश्च सर्वशः ॥
KK-07-02-022-027a	शूराश्च बलवन्तश्च विक्रान्ताश्च महारथाः ।
KK-07-02-022-027c	ह्रीमन्तः शत्रुमरणे निपुणाः पुण्यलक्षणाः ॥
KK-07-02-022-028a	बहवः पार्थिवा राजंस्तेषां वशगता रणे ।
KK-07-02-022-028c	मावमंस्थाः पाण्डवांस्त्वं नारायणपुरोगमान् ॥
KK-07-02-022-029a	एकायनगता ह्येते पीडयेयुर्यतव्रतम् ।
KK-07-02-022-029c	अरक्षमाणं शलभा यथा दीपं मुमूर्षवः ॥
KK-07-02-022-030a	असंशयं कृतास्त्राश्च पर्याप्ताश्चापि वारणे ।
KK-07-02-022-030c	अतिभारमहं मन्ये भारद्वाजे समाहितम् ॥
KK-07-02-022-031a	ते शीघ्रमनुगच्छामो यत्र द्रोणो व्यवस्थितः ।
KK-07-02-022-031c	कोका इव महानागं मा वै हन्युर्यतव्रतम् ॥
KK-07-02-022-032	सञ्जय उवाच 
KK-07-02-022-032a	राधेयस्य वचः श्रुत्वा राजा दुर्योधनस्ततः ।
KK-07-02-022-032c	भ्रातृभिः सहितो राजन्प्रायाद्द्रोणरथं प्रति ॥
KK-07-02-022-033a	तत्रारावो महानासीदेकं द्रोणं जिघांसताम् ।
KK-07-02-022-033c	पाण्डवानां निवृत्तानां नानावर्णैर्हयोत्तमैः ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे द्वाविंशोऽध्यायः ॥ 22 ॥

5-22-1 अभ्यवर्तत किम् ॥ 5-22-31 कोको वृकः ॥ 5-22-22 द्वाविंशोऽध्यायः ॥
	
