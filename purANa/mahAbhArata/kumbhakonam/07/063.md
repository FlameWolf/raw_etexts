श्रीः
अध्यायः 063
नारदेन सृञ्जयम् प्रति ययातिचरितकथनम् || 1 ||
001	नारद उवाच 
001a	ययातिं नाहुषं चैव मृतं सृञ्जय शुश्रुम ।
001c	`य इमां पृथिवीं जित्वा ससमुद्रां सपर्वताम् ॥
002a	शम्याप्रासेन निर्माय वेदीः सन्नतदक्षिणाः ।
002c	ईजानः क्रतुभिः पुण्यैः पर्यगच्छत्प्रदक्षिणम् ॥'
003a	राजसूयशतैरिष्ट्वा सोऽश्वमेधशतेन च ।
003c	पुण्डरीकसहस्रेण वाजपेयशतैस्तथा ॥
004a	अतिरात्रसहस्रेण चातुर्मास्यैश्च कामतः ।
004c	अग्निष्टोमैश्च विविधैः सत्रैश्च प्राज्यदक्षिणैः ॥
005a	अब्राह्मणानां यद्वित्तं पृथिव्यामस्ति किञ्चन ।
005c	तत्सर्वं परिसङ्ख्याय ततो ब्राह्मणसात्करोत् ॥
006a	सरस्वती पुण्यतमा नदीनां तथा समुद्राः सरितः साद्रयश्च ।
006c	ईजानाय पुण्यतमाय राज्ञे घृतं पयो दुदुहुर्नाहुषाय ॥
007a	व्यूढे देवासुरे युद्धे कृत्वा देवसहायताम् ।
007c	चतुर्धा व्यभजत्सर्वां चतुर्भ्यः पृथिवीमिमाम् ॥
008a	यज्ञैर्नानाविधैरिष्ट्वा प्रजामुत्पाद्य चोत्तमाम् ।
008c	देवयान्यां चौशनस्यां शर्मिष्ठायां च धर्मतः ॥
009a	देवारण्येषु सर्वेषु विजहारामरोपमः ।
009c	आत्मनः कामचारेण द्वितीय इव वासवः ॥
010a	यदा नाभ्यगमच्छान्तिं कामानां सर्ववेदवित् ।
010c	ततो गाथामिमां गीत्वा सदारः प्राविशद्वनम् ॥
011a	यत्पृथिव्यां व्रीहियवं हिरण्यं पशवः स्त्रियः ।
011c	नालमेकस्य तत्सर्वमिति मत्वा शमं व्रजेत् ॥
012a	एवं कामान्परित्यज्य ययातिर्धृतिमेत्य च ।
012c	पूरुं राज्ये प्रतिष्ठाप्य प्रयातो वनमीश्वरः ॥
013a	स चेन्ममार सृञ्जय चतुर्भद्रतरस्त्वया ।
013c	पुत्रात्पुण्यतरस्तुभ्यं मा पुत्रमनुतप्यथाः ।
013e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये त्रिषष्टितमोऽध्यायः ॥ 63 ॥

5-63-4 प्राज्यदक्षिणैः बहुदक्षिणैः ॥ 5-63-5 अब्राह्मणानां ब्राह्मणद्वेषिणाम् । म्लेच्छानामिति यावत् । परिसङ्ख्याय अपहृत्य ॥ 5-63-7 चतुर्भ्यः ऋत्विग्भ्यः । प्राचीदिग्घोतुर्दक्षिणाध्वर्योरित्यादिश्रुतेः ॥ 5-63-63 त्रिषष्टितमोऽध्यायः ॥	
