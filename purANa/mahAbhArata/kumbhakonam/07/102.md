श्रीः
अध्यायः 102
दुर्योधने निरुन्धाने कृष्णेन तद्दुष्कृतानुस्मारणपूर्वकमर्जुनम् प्रति तद्वधचोदना ॥ 1 ॥ अर्जुनम् प्रति दुर्योधनस्य वीरवादः ॥ 2 ॥
KK-07-05-102-001	वासुदेव उवाच 
KK-07-05-102-001a	दुर्योधनमतिक्रान्तमेतं पश्य धनञ्जय ।
KK-07-05-102-001c	आपद्गतमिमं मन्ये नास्त्यस्य सदृशो रथः ॥
KK-07-05-102-002a	दूरपाती महेष्वासः कृतास्त्रो युद्धदुर्मदः ।
KK-07-05-102-002c	दृढहस्तश्चित्रयोधी धार्तराष्ट्रो महाबलः ॥
KK-07-05-102-003a	अत्यन्तसुखसंवृद्धो मानितश्च महारथैः ।
KK-07-05-102-003c	कृती च सततं पार्थ नित्यं द्वेष्टि च पाण्डवान् ॥
KK-07-05-102-004a	तेन युद्धमहं मन्ये प्राप्तकालं तवानघ ।
KK-07-05-102-004c	अत्र नो द्यूतमायत्तं विजयायेतराय वा ॥
KK-07-05-102-005a	अत्र क्रोधविषं पार्थ विमुञ्च चिरसम्भृतम् |
KK-07-05-102-005c	एष मूलमनर्थानां पाण़्वानां महात्मनाम् ॥
KK-07-05-102-006a	सोऽयं प्राप्तस्तवाक्षेपं पश्य साफल्यमात्मनः ।
KK-07-05-102-006c	कथं हि राजा राज्यार्थी त्वया गच्छेत संयुगम् ॥
KK-07-05-102-007a	दिष्ट्या त्विदानीं सम्प्राप्त एष ते बाणगोचरम् ।
KK-07-05-102-007c	यथाऽयं जीवितं जह्यात्तथा कुरु धनञ्जय ॥
KK-07-05-102-008a	ऐश्वर्यमदसम्मूढो नैष दुःखमुपेयिवान् ।
KK-07-05-102-008c	न च ते संयुगे वीर्यं जानाति पुरुषर्षभ ॥
KK-07-05-102-009a	त्वां हि लोकास्त्रयः पार्थ ससुरासुरमानवाः ।
KK-07-05-102-009c	नोत्सहन्ते रणे जेतुं किमुतैकः सुयोधनः ॥
KK-07-05-102-010a	स दिष्ट्या समनुप्राप्तस्तव पार्थ रथान्तिकम् ।
KK-07-05-102-010c	जह्येनं त्वं महाबाहो यथा वृत्रं पुरन्दरः ॥
KK-07-05-102-011a	एष ह्यनर्थे सततं पराक्रान्तस्तवानघ ।
KK-07-05-102-011c	निकृत्या धर्मराजं च द्यूते वञ्चितवानयम् ॥
KK-07-05-102-012a	बहूनि सुनृशंसानि कृतान्येतेन मानद ।
KK-07-05-102-012c	युष्मासु पापमतिना अपापेष्वपि नित्यदा ॥
KK-07-05-102-013a	तमनार्यं सदा क्रुद्धं पुरुषं कामरूपिणम् ।
KK-07-05-102-013c	आर्यां युद्धे मतिं कृत्वा जहि पार्थाविचारयन् ॥
KK-07-05-102-014a	निकृत्या राज्यहरणं वनवासं च पाण्डव ।
KK-07-05-102-014c	परिक्लेशं च कृष्णाया हृदि कृत्वा पराक्रम ॥
KK-07-05-102-015a	दिष्ट्यैष तव बाणानां गोचरे परिवर्तते ।
KK-07-05-102-015c	प्रतिघाताय कार्यस्य दिष्ट्या च यततेऽग्रतः ॥
KK-07-05-102-016a	दिष्ट्या जानाति सङ्ग्रामे योद्धव्यं हि त्वया सह ।
KK-07-05-102-016c	दिष्ट्या च सफलाः पार्थ सर्वे कामा ह्यकामिताः ॥
KK-07-05-102-017a	तस्माज्जहि रणे पार्थ धार्तराष्ट्रं कुलाधमम् ।
KK-07-05-102-017c	यथेन्द्रेण हतः पूर्वं जम्भो देवासुरे मृधे ॥
KK-07-05-102-018a	अस्मिन्हते त्वया सैन्यमनाथं भिद्यतामिदम् ।
KK-07-05-102-018c	वैरस्य दिष्ट्या सहजं मूलं छिन्धि दुरात्मनाम् ॥
KK-07-05-102-019	सञ्जय उवाच 
KK-07-05-102-019a	तं तथेत्यब्रवीत्पार्थः कृत्यरूपमिदं मम ।
KK-07-05-102-019c	सर्वमन्यदनादृत्य गच्छ यत्र सुयोधनः ॥
KK-07-05-102-020a	येनैतद्दीर्घकालं नो भुक्तं राज्यमकण्टकम् ।
KK-07-05-102-020c	अप्यस्य युधि विक्रम्य च्छिन्द्यां मूर्धानमाहवे ॥
KK-07-05-102-021a	अपि तस्य ह्यनर्हायाः परिक्लेशस्य माधव ।
KK-07-05-102-021c	कृष्णायाः शक्नुयां गन्तुं पदं केशप्रधर्षणे ॥
KK-07-05-102-022a	`अप्यहं तानि दुःखानि पूर्ववृत्तानि माधव ।
KK-07-05-102-022c	दुर्योधनं रणे हत्वा प्रतिमोक्ष्ये कथञ्चन ॥'
KK-07-05-102-023a	इत्येवंवादिनौ कृष्णौ हृष्टौ श्वेतान्हयोत्तमान् ।
KK-07-05-102-023c	प्रेषयामासतुः सङ्ख्ये प्रेप्सन्तौ तं नराधिपम् ॥
KK-07-05-102-024a	तयोः समीपं सम्प्राप्य पुत्रस्ते भरतर्षभ ।
KK-07-05-102-024c	न चकार भयं प्राप्ते भये महति मारिष ॥
KK-07-05-102-025a	तदस्य क्षत्रियाः कर्म सर्व एवाभ्यपूजयन् ।
KK-07-05-102-025c	यदर्जुनहृषीकेशौ प्रत्युद्यातौ न्यवारयत् ॥
KK-07-05-102-026a	ततः सर्वस्य सैन्यस्य तावकस्य विशाम्पते ।
KK-07-05-102-026c	महानादो ह्यभूत्तत्र दृष्ट्वा राजानमाहवे ॥
KK-07-05-102-027a	तस्मिञ्जनसमुन्नादे प्रवृत्ते भैरवे सति ।
KK-07-05-102-027c	कदर्थीकृत्य ते पुत्रः प्रत्यमित्रमवारयत् ॥
KK-07-05-102-028a	आवारितस्तु कौन्तेयस्तव पुत्रेण धन्विना ।
KK-07-05-102-028c	संरम्भमगमद्भूयः स च तस्मिन्परन्तपः ॥
KK-07-05-102-029a	तौ दृष्ट्वा प्रतिसंरब्धौ दुर्योधनधनञ्जयौ ।
KK-07-05-102-029c	अभ्यवैक्षन्त राजानो भीमरूपाः समन्ततः ॥
KK-07-05-102-030a	दृष्ट्वा तु पार्थं संरब्धं वासुदेवं च मारिष ।
KK-07-05-102-030c	प्रहसन्नेव पुत्रस्ते योद्धुकामः समाह्वयत् ॥
KK-07-05-102-031a	ततः प्रहृष्टो दाशार्हः पाण्डवश्च धनञ्जयः ।
KK-07-05-102-031c	व्यक्रोशेतां महानादं दध्मतुश्चाम्बुजोत्तमौ ॥
KK-07-05-102-032a	तौ हृष्टरूपौ सम्प्रेक्ष्य कौरवेयास्तु सर्वशः ।
KK-07-05-102-032c	निराशाः समपद्यन्त पुत्रस्य तव जीविते ॥
KK-07-05-102-033a	शोकमापुः परं चैव कुरवः सर्व एव ते ।
KK-07-05-102-033c	अमन्यन्त च पुत्रं ते वैश्वानरमुखे हुतम् ॥
KK-07-05-102-034a	तथा तु दृष्ट्वा योधास्ते प्रहृष्टौ कृष्णपाण्डवौ ।
KK-07-05-102-034c	हतो राजा हतो राजेत्यूचिरे च भयार्दिताः ॥
KK-07-05-102-035a	जनस्य सन्निनादं तु श्रुत्वा दुर्योधनोऽब्रवीत् ।
KK-07-05-102-035c	व्येतु वो भीरहं कृष्णौ प्रेषयिष्यामि मृत्यवे ॥
KK-07-05-102-036a	इत्युक्त्वा सैनिकान्सर्वाञ्जयापेक्षी नराधिपः ।
KK-07-05-102-036c	पार्थमाभाष्य संरम्भादिदं वचनमब्रवीत् ॥
KK-07-05-102-037a	पार्थ यच्छिक्षितं तेऽस्त्रं दिव्यं पार्थिवमेव च ।
KK-07-05-102-037c	तद्दर्शय मयि क्षिप्रं यदि जातोऽसि पाण्डुना ॥
KK-07-05-102-038a	यद्बलं तव वीर्यं च केशवस्य तथैव च ।
KK-07-05-102-038c	तत्कुरुष्व मयि क्षिप्रं पश्यामस्तव पौरुषम् ॥
KK-07-05-102-039a	अस्मत्परोक्षं कर्माणि कृतानि प्रवदन्ति ते ।
KK-07-05-102-039c	स्वामिसत्कारयुक्तानि यानि तानीह दर्शय ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्व्यधिकशततमोऽध्यायः ॥ 102 ॥

5-102-1 नास्तीत्यर्जुनोत्तेजनम् ॥ 5-102-6 आक्षेपं शरगोचरम् ॥ 5-102-15 कार्यस्य जयद्रथवधरूपस्य ॥ 5-102-19 कृत्यरूपमत्यन्तकरणीयम् ॥ 5-102-29 पदं प्रतिपदम् । गन्तुं पदवीं कलहस्य च इति क. पाठः ॥ 5-102-39 स्वामिसत्कारो वीरप्रधानोऽयमिति यदन्यैः सत्करणं तेन युक्तानि योग्यतां गतानि ॥ 5-102-102 द्व्यधिकशततमोऽध्यायः ॥
