श्रीः
अध्यायः 052
युधिष्ठिराश्वासनाय व्यासेन तम् प्रति अकम्पनोपाख्यानकथनोपक्रमः ॥ 1 ॥
001	सञ्जय उवाच 
001a	एवं विलपमाने तु कुन्तीपुत्रे युधिष्ठिरे ।
001c	कृष्णद्वैपायनस्तत्र आजगाम महानृषिः ॥
002a	अथ दृष्ट्वा महात्मानं पाण्डुपुत्रो युधिष्ठिरः ।
002c	युक्तासनो दीनमनाः पूजां चक्रे महात्मनः ॥
003a	अर्चयित्वा यथान्यायमुपविष्टं युधिष्ठिरः ।
003c	अब्रवीच्छोकसन्तप्तो भ्रातुः पुत्रवधेन च ॥
004a	अधर्मयुक्तैर्बहुभिः परिवार्य महारथैः ।
004c	युध्यमानो महेष्वासैः सौभद्रो निहतो रणे ॥
005a	बालश्च बालबुद्धिश्च वीरश्च परवीरहा ।
005c	अनुपायेन सङ्ग्रामे युध्यमानो विनाशितः ॥
006a	मया प्रोक्तः स सङ्ग्रामे द्वारं सञ्जनयस्व नः ।
006c	प्रविष्टेऽभ्यन्तरे तस्मिन्सैन्धवेन निवारिताः ॥
007a	ननु नाम समं युद्धमेष्टव्यं युद्धजीविभिः ।
007c	इदं चैवासमं युद्धमीदृशं यत्कृतं परैः ॥
008a	तेनास्मि भृशसन्तप्तः शोकबाष्पसमाकुलः ।
008c	शमं नैवाधिगच्छामि चिन्तयानः पुनः पुनः ॥
009	सञ्जय उवाच 
009a	तं तथा विलपन्तं वै शोकव्याकुलमानसम् ।
009c	उवाच सान्त्वयन्व्यासो युधिष्ठिरमिदं वचः ॥
010	व्यास उवाच 
010a	युधिष्ठिर महाप्राज्ञ सर्वशास्त्रविशारद ।
010c	व्यसनेषु न मुह्यन्ति त्वादृशा भरतर्षभ ॥
011a	स्वर्गमेष गतः शूरः शत्रून्हत्वा बहून्रणे ।
011c	अबालसदृशं कर्म कृत्वा वै पुरुषोत्तमः ॥
012a	अनतिक्रमणीयो वै विधिरेष युधिष्ठिर ।
012c	देवदानवगन्धर्वान्मृत्युर्हरति भारत ॥
013	युधिष्ठिर उवाच 
013a	इमे वै पृथिवीपालाः शेरते पृथिवीतले ।
013c	निहताः पृतनामध्ये मृतसञ्ज्ञा महाबलाः ॥
014a	नागायुतबलाश्चान्ये वायुवेगबलास्तथा ।
014c	त एते निहताः सङ्ख्ये तुल्यरूपा नरैर्नराः ॥
015a	नैषां पश्यामि हन्तारं प्राणिनां संयुगे क्वचित् ।
015c	विक्रमेणोपसम्पन्नास्तपोबलसमन्विताः ॥
016a	जेतव्यमिति चान्योन्यं येषां नित्यं हृदि स्थितम् ।
016c	अथ चेमे हताः प्राज्ञाः शेरते विगतायुषः ॥
017a	मृता इति च शब्दोयं वर्तते च ततोऽर्थवत् ।
017c	इमे मृता महीपालाः प्रायशो भीमविक्रमाः ॥
018a	निश्चेष्टा निरभीमानाः शूराः शत्रुवशङ्गताः ।
018c	राजपुत्राश्च संरब्धा वैश्वानरमुखं गताः ॥
019a	अत्र मे संशयः प्राप्तः कुतः सञ्ज्ञा मृता इति ।
019c	कस्य मृत्युः कुतो मृत्युः केन मृत्युरिमाः प्रजाः ।
019e	हरत्यमरसङ्काश तन्मे ब्रूहि पितामह ॥
020	सञ्जय उवाच 
020a	तं तथा परिपृच्छन्तं कुन्तीपुत्रं युधिष्ठिरम् ।
020c	आश्वासनमिदं वाक्यमुवाच भगवानृषिः ॥
021	व्यास उवाच 
021a	अत्राप्युदाहरन्तीममितिहासं पुरातनम् ।
021c	अकम्पनस्य कथितं नारदेन पुरा नृप ॥
022a	स चापि राजा राजेन्द्र पुत्रव्यसनमुत्तमम् ।
022c	अप्रसह्यतमं लोके प्राप्तवानिति नः श्रुतम् ॥
023a	तदहं सम्प्रवक्ष्यामि मृत्योः प्रभवमुत्तमम् ।
023c	ततस्त्वं मोक्ष्यसे दुःखात्स्नेहबन्धनसंश्रयात् ॥
024a	समस्तपापराशिघ्नं शृणु कीर्तयतो मम ।
024c	धन्यमाख्यानमायुष्यं शोकघ्नं पुष्टिवर्धनम् ॥
025a	पवित्रमरिसङ्घघ्नं मङ्गलानां च मङ्गलम् ।
025c	यथैव वेदाध्ययनमुपाख्यानमिदं तथा ॥
026a	श्रवणीयं महाराज प्रातर्नित्यं नृपोत्तमैः ।
026c	पुत्रानायुष्मतो राज्यमीहमानैः श्रियं तथा ॥
027a	पुरा कृतयुगे तात आसीद्राजा ह्यकम्पनः ।
027c	स शत्रुवशमापन्नो मध्ये सङ्ग्राममूर्धनि ।
027e	`योधयामास बलवान्बद्धश्चासीदकम्पनः ॥'
028a	तस्य पुत्रो हरिर्नाम नारायणसमो बले ।
028c	श्रीमान्कृतास्त्रो मेधावी युधि शक्रोपमो बली ॥
029a	`स दृष्ट्वा पितरं युद्धे तदवस्थं महाद्युतिः ।
029c	अचिन्तयित्वा मरणं शत्रुमध्यं ततोऽविशत् ॥
030a	स शत्रुभिः परिवृतो बहुधा रणमूर्धनि ।
030c	योधयामास तान्सर्वान्सर्वास्त्रकुशलो बली ॥
031a	वर्षन्बाणसहस्राणि शत्रुष्वमितविक्रमः ।
031c	पदातिरथनागाश्वान्प्रममाथ महाबलः ॥
032a	स शरैराचितश्चक्रैर्गदाभिर्मुसलैरपि ।
032c	मृद्नन्रथसहस्राणि पदातीन्वाजिवारणान् ॥
033a	परानीकं विभिद्याजौ मोक्षयित्वा च तं नृपम् ।
033c	पुनरेवाकरोद्युद्धं शत्रुमध्यगतो बली ॥
034a	ततस्ते रथिनः सर्वे समेत्य पुनराहवे ।
034c	जघ्नुस्तं परिवार्यैकं तोमरैरिव कुञ्जरम् ॥'
035a	स कर्म दुष्करं कृत्वा सङ्ग्रामे शत्रुतापनः ।
035c	शत्रुभिर्निहतः सङ्ख्ये पृतानायां युधिष्ठिर ॥
036a	द्विषद्भिर्निहतं दृष्ट्वा प्रियं पुत्रमकम्पनः ।
036c	अमर्षजनितक्रोध आहवात्सहसाऽऽगतः ॥
037a	स राजा प्रेतकृत्यानि तस्य कृत्वा शुचान्वितः ।
037c	शोचन्नहनि रात्रौ च नालभत्सुखमात्मनः ॥
038a	तस्य शोकं विदित्वा तु पुत्रव्यसनसम्भवम् ।
038c	आजगामाथ देवर्षिर्नारदोऽस्य समीपतः ॥
039a	स तु राजा महाभागो दृष्ट्वा देवर्षिसत्तमम् ।
039c	पूजयित्वा यथान्यायं कथामकथयत्तदा ॥
040a	तस्य सर्वं समाचष्ट यथावृत्तं युधिष्ठिर ।
040c	शत्रुभिर्विजयं सङ्ख्ये पुत्रस्य च वधं तथा ॥
041	अकम्पन उवाच 
041a	मम पुत्रो महावीर्य इन्द्रविष्णुसमद्युतिः ।
041c	शत्रुभिर्बहुभिः सङ्ख्ये पराक्रम्य हतो बली ॥
042a	शृणु मे प्राणिनां चापि मृत्युः प्रभवते किल ।
042c	क एष मृत्युर्भगवन्किंवीर्यबलपौरुषः ।
042e	एतदिच्छामि तत्त्वेन श्रोतुं मतिमतां वर ॥
043	व्यास उवाच 
043a	तस्य तद्वचनं श्रुत्वा नारदो वरदः प्रभुः ।
043c	आख्यानमिदमाचष्ट पुत्रशोकापहं महत् ॥
044	नारद उवाच 
044a	शृणु राजन्महाबाहो आख्यानं बहुविस्तरम् ।
044c	यथावृत्तं श्रुतं चैव मयाऽपि वसुधाधिप ॥
045a	प्रजाः सृष्ट्वा तदा ब्रह्मा आदिसर्गे पितामहः ।
045c	असंहृतं महातेजा दृष्ट्वा जगदिदं प्रभुः ॥
046a	तस्य चिन्ता समुत्पन्ना संहारं प्रति पार्थिव ।
046c	चिन्तयन्न ह्यसौ वेद संहारं वसुधाधिप ॥
047a	तस्य रोषान्महाराज मुखेभ्योऽग्निरजायत ।
047c	तेन सर्वा दिशो व्याप्ताः सान्तर्देशा दिधक्षता ॥
048a	ततो दिवं भुवं चैव ज्वालामालासमाकुलम् ।
048c	चराचरं जगत्सर्वं ददाह भगवान्प्रभुः ॥
049a	ततो हतानि भूतानि चराणि स्थावराणि च ।
049c	महता क्रोधवेगेन त्रासयन्निव वीर्यवान् ||
050a	ततो रुद्रो जटी स्थाणुर्निशाचरपतिर्हरः ।
050c	जगाम शरणं देवं ब्रह्माणं परमेष्ठिनम् ॥
051a	तस्मिन्नापतिते स्थाणौ प्रजानां हितकाम्यया ।
051c	अब्रवीत्परमो देवो ज्वलन्निव महामुनिः ॥
052a	किं कर्म कामं कामार्ह कामाज्जातोऽसि पुत्रक ।
052c	करिष्यामि प्रियं सर्वं ब्रूहि स्थाणो यदिच्छसि ॥ ॥

इति श्रीमन्महाभारते द्रोणपर्वणि अभिमन्युवधपर्वणि द्विपञ्चाशत्तमोऽध्यायः ॥ 52 ॥

5-52-6 द्वारं सञ्जनयस्वेति मया उक्त इति सम्बन्धः । निवारिताः तमनुप्रविशन्त इति शेषः ॥ 5-52-19 कस्य मृत्युः क इति शेषः ॥ 5-52-47 खेभ्य इति पाठे श्रोत्रादिच्छिद्रेभ्यः ॥ 5-52-52 द्विपञ्चाशत्तमोऽध्यायः ॥	
