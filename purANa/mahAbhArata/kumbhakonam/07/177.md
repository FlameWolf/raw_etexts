श्रीः
अध्यायः 177
बकादिबन्धुवधाद्भीमे चिरवैरिणा अलायुधराक्षसेन सुयोधनादायोधनाभ्यनुज्ञामुपलभ्य घटोत्कचम् प्रत्यभिगमनम् ॥ 1 ॥
KK-07-06-177-001	सञ्जय उवाच 
KK-07-06-177-001a	तस्मिंस्तथा वर्तमाने कर्णराक्षसयोर्मृधे ।
KK-07-06-177-001c	अलायुधो राक्षसेन्द्रो वीर्यवानभ्यवर्तत ॥
KK-07-06-177-002a	महत्या सेनया युक्तो दुर्योधनमुपागमत् ।
KK-07-06-177-002c	राक्षसानां विरूपाणां सहस्रैः परिवारितः ।
KK-07-06-177-002e	नानारूपधरैर्वीरैः पूर्ववैरमनुस्मरन् ॥
KK-07-06-177-003a	तस्य ज्ञातिर्हि विक्रान्तो ब्राह्मणादो बको हतः ।
KK-07-06-177-003c	किर्मीरश्च महातेजा हिडिम्बश्च सखा तदा ॥
KK-07-06-177-004a	स दीर्घकालाध्युषितं पूर्ववैरमनुस्मरन् ।
KK-07-06-177-004c	विज्ञायैतन्निशायुद्धं जिघांसुर्भीममाहवे ॥
KK-07-06-177-005a	स मत्त इव मातङ्गः सङ्क्रुद्व इव चोरगः ।
KK-07-06-177-005c	दुर्योधनमिदं वाक्यमब्रवीद्युद्धलालसः ॥
KK-07-06-177-006a	विदितं ते महाराज यथा भीमेन राक्षसाः ।
KK-07-06-177-006c	हिडिम्बबककिर्मीरा निहता मम बान्धवाः ॥
KK-07-06-177-007a	परामर्शश्च कन्याया हिडिम्बायाः कृतः पुरा ।
KK-07-06-177-007c	किमन्यद्राक्षसानन्यानस्मांश्च परिभूय ह ॥
KK-07-06-177-008a	तमहं सगणं राजन्सवाजिरथकुञ्जरम् ।
KK-07-06-177-008c	हैडिम्बिं च सहामात्यं हन्तुमभ्यागतः स्वयम् ॥
KK-07-06-177-009a	अद्य कुन्तीसुतान्सर्वान्वासुदेवपुरोगमान् ।
KK-07-06-177-009c	हत्वा सम्भक्षयिष्यामि सर्वैरनुचरैः सह ॥
KK-07-06-177-010ac	निवारय बलं सर्वं वयं योत्स्याम पाण्डवान् ॥
KK-07-06-177-011a	तस्यैतद्वचनं श्रुत्वा हृष्टो दुर्योधनस्तदा ।
KK-07-06-177-011c	प्रतिपूज्याब्रवीद्वाक्यं भ्रातृभिः परिवारितः ॥
KK-07-06-177-012a	त्वां पुरस्कृत्य सगणं वयं योत्स्यामहे परान् ।
KK-07-06-177-012c	न हि वैरान्तमनसः स्थास्यन्ति मम सैनिकाः ॥
KK-07-06-177-013a	एवमस्त्विति राजानमुक्त्वा राक्षसपुङ्गवः ।
KK-07-06-177-013c	अभ्ययात्त्वरितो भैमिं सहितः पुरुषादकैः ॥
KK-07-06-177-014a	दीप्यमानेन वपुषा रथेनादित्यवर्चसा ।
KK-07-06-177-014c	तादृशेनैव राजेन्द्र यादृशेन घटोत्कचः ॥
KK-07-06-177-015a	तस्याप्यतुलनिर्घोषो बहुतोरणचित्रितः ।
KK-07-06-177-015c	ऋक्षचर्मावनद्धाङ्गो नल्वमात्रो महारथः ॥
KK-07-06-177-016a	तस्यापि तुरगाः शीघ्रा हस्तिकायाः खरस्वनाः ।
KK-07-06-177-016c	शतं युक्ता महाकाया मांसशोणितभोजनाः ॥
KK-07-06-177-017a	तस्यापि रथनिर्घोषो महामेघरवोपमः ।
KK-07-06-177-017c	तस्यापि सुमहच्चापं दृढज्यं कनकोज्ज्वलम् ॥
KK-07-06-177-018a	तस्याप्यक्षसमा बाणा रुक्मपुङ्खाः शिलाशिताः ।
KK-07-06-177-018c	सोऽपि वीरो महाबाहुर्यथैव स घटोत्कचः ॥
KK-07-06-177-019a	तस्यापि गोमायुबलाभिगुप्तो बभूव केतुर्ज्वलनार्कतुल्यः ।
KK-07-06-177-019c	स चापि रूपेण घटोत्कचस्य श्रीमत्तमो ह्यन्तकसन्निकाशः ॥
KK-07-06-177-020a	दीप्ताङ्गदो दीप्तकिरीटमाली बद्धस्रगुष्णीषनिबद्धखड्गः ।
KK-07-06-177-020c	गदी भुशुण्डी मुसली हली च शरासनी वारणतुल्यवर्ष्मा ॥
KK-07-06-177-021a	रथेन तेनानलवर्चसा तदा विद्रावयन्पाण्डववाहिनीं ताम् ।
KK-07-06-177-021c	रराज सङ्ख्ये परिवर्तमानो विद्युन्माली मेघ इवान्तरिक्षे ॥
KK-07-06-177-022a	ते चापि सर्वप्रवरा नरेन्द्रा महाबला वर्मिणश्चर्मिणश्च ।
KK-07-06-177-022c	हर्षान्विता युयुधुस्तस्य राजन्समन्ततः पाण्डवयोधवीराः ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तसप्तत्यधिकशततमोऽध्यायः ॥ 177 ॥
