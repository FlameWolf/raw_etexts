श्रीः
अध्यायः 152
द्रोणेन सोपालम्भं दुर्योधनाश्वासनपूर्वकं रणाय निर्याणम् ॥ 1 ॥
001	धृतराष्ट्र उवाच 
001a	सिन्धुराजे हते तात समरे सव्यसाचिना ।
001c	तथैव भूरिश्रवसि किमासीद्वो मनस्तदा ॥
002a	दुर्योधनेन च द्रोणस्तथोक्तः कुरसंसदि ।
002c	किमुक्तवान्परं तस्मात्तन्ममाचक्ष्व सञ्जय ॥
003	सञ्जय उवाच 
003a	निष्टानको महानासीत्सैन्यानां तव भारत ।
003c	सैन्धवं निहतं दृष्ट्वा भूरिश्रवसमेव च ॥
004a	मन्त्रितं तव पुत्रस्य ते सर्वमवमेनिरे ।
004c	येन मन्त्रेण निहताः शतशः क्षत्रियर्षभाः ॥
005a	द्रोणस्तु तद्वचः श्रुत्वा पुत्रस्य तव दुर्मनाः ।
005c	मुहूर्तमिव च ध्यात्वा भृशमार्तोऽभ्यभाषत ॥
006	द्रोण उवाच 
006a	दुर्योधन किमेवं मां वाक्शरैरुपकृन्तसि ।
006c	अजय्यं सततं सङ्ख्ये ब्रुवाणं सव्यसाचिनम् ॥
007a	एतेनैवार्जुनं ज्ञातुमलं कौरव संयुगे ।
007c	यच्छिखण्ड्यवधीद्भीष्मं पाल्यमानः किरीटिना ॥
008a	अवध्यं निहतं दृष्ट्वा संयुगे देवदानवैः ।
008c	तदैवाज्ञासिषमहं नेयमस्तीति भारती ॥
009a	यं पुंसां त्रिषु लोकेषु सर्वशूरममंस्म हि ।
009c	तस्मिन्निपतिते भीष्मे कं शेषं पर्युपास्महे ॥
010a	यान्स्म तान्ग्लहते तात शकुनिः कुरुसंसदि ।
010c	अक्षान्न तेऽक्षा निशिता बाणास्ते शत्रुतापनाः ||
011a	`अक्षांस्तु मन्यसे बाणाञ्छोभमानाञ्छिताञ्शरान् |'
011c	'त एते घ्नन्ति नस्तात विशिखाः पार्थचोदिताः ।
011e	तांस्तदाऽऽख्यायमानस्त्वं विदुरेण न बुद्धवान् ॥
012a	यास्ता विलपतश्चापि विदुरस्य महात्मनः ।
012c	धीरस्य वाचो नाश्रौषीः क्षेमाय वदतः शिवाः ॥
013a	तदिदं वर्तते घोरमागतं वैशसं महत् ।
013c	तस्यावमानाद्वाक्यस्य दुःशासनकृतेन च ॥
014a	योऽवमन्य वचः पथ्यं सुहृदामाप्तकारिणाम् ।
014c	स्वमतं कुरुते मूढः स शोच्यो नचिरादिव ॥
015a	यच्च नः प्रेक्षमाणानां कृष्णामानाय्य तत्सभाम् ।
015c	अनर्हन्तीं कुले जातां सर्वधर्मानुचारिणीम् ॥
016a	तस्याधर्मस्य गान्धारे फलं प्राप्तमिदं महत् ।
016c	नोचेत्पापं परे लोके त्वमृच्छेथास्ततोऽधिकम् ॥
017a	यच्च तान्पाण्डवान्द्यूते विषमेण विजित्य ह ।
017c	प्राव्राजयस्तदाऽरण्ये रौरवाजिनवाससः ॥
018a	पुत्राणामिव चैतेषां धर्ममाचरतां सदा ।
018c	द्रुह्येत्को नु नरो लोके मदन्यो ब्राह्मणब्रुवः ॥
019a	पाण्डवानामयं कोपस्त्वया शकुनिना सह ।
019c	आहृतो धृतराष्ट्रस्य सम्मते कुरु संसदि ॥
020a	दुःशासनेन संयुक्तः कर्णेन परिवर्धितः ।
020c	क्षत्तुर्वाक्यमनादृत्य त्वयाऽभ्यस्तः पुनः पुनः ॥
021a	`स हि नः क्रोधवृक्षश्च कृतमूलो महात्मनाम् ।
021c	तस्य पुष्पफले राजन्नुपभुङ्क्ष्व महाबल ॥'
022a	यत्ताः सर्वे पराभूताः पर्यवारयतार्जुनम् ।
022c	सिन्धुराजानमाश्रित्य स वो मध्ये कथं हतः ॥
023a	कथं त्वयि च कर्णे च कृपे शल्ये च जीवति ।
023c	अश्वत्थाम्नि च कौरव्य निधनं सैन्धवोऽगमत् ॥
024a	युध्यन्तः सर्वराजानस्तेजस्विन उपासते ।
024c	सिन्धुराजं परित्रातुं वो मध्ये कथं हतः ॥
025a	मय्येव हि विशेषेण तथा दुर्योधन त्वयि ।
025c	आशंसत परित्राणमर्जुनात्स महीपतिः ॥
026a	ततस्तस्मिन्परित्राणमलब्धवति फल्गुनात् ।
026c	न किञ्चिदनुपश्यामि जीवितस्थानमात्मनः ॥
027a	मज्जन्तमिव चात्मानं धृष्टद्युम्नस्य संयुगे ।
027c	पश्याम्यहत्वा पाञ्चालान्सह तेन शिखण्डिना ॥
028a	तन्मां किमभितप्यन्तं वाक्शरैरेव कृन्तसि ।
028c	अशक्तः सिन्धुराजस्य भूत्वा त्राणाय भारत ॥
029a	सौवर्णं सत्यसन्धस्य ध्वजमक्लिष्टकर्मणः ।
029c	अपश्यन्युधि भीष्मस्य कथमाशंससे जयम् ॥
030a	मध्ये महारथानां च यत्राहन्यत सैन्धवः ।
030c	हतो भूरिश्रवाश्चैव किं शेषं तत्र मन्यसे ॥
031a	कृप एव च दुर्धर्षो यदि जीवति पार्थिव ।
031c	यो नागात्सिन्धुराजस्य वर्त्म तं पूजयाम्यहम् ॥
032a	यत्रापश्यं हतं भीष्मं पश्यतस्तेऽनुजस्य वै ।
032c	दुःशासनस्य कौरव्य कुर्वाणं कर्म दुष्करम् ॥
033a	अवध्यकल्पं सङ्ग्रामे देवैरपि सवासवैः ।
033c	न ते वसुन्धराऽस्तीति तदाहं चिन्तये नृप ॥
034a	इमानि पाण्डवानां च सृञ्जयानां च भारत ।
034c	अनीकान्याद्रवन्ते मां सहितान्यद्य भारत ॥
035a	नाहत्वा सर्वपाञ्चालान्कवचस्य विमोक्षणम् ।
035c	कर्ताऽस्मि समरे कर्म धार्तराष्ट्र हितं तव ॥
036a	राजन्ब्रूयाः सुतं मे त्वमश्वत्थामानमाहवे ।
036c	न सोमकाः प्रमोक्तव्या जीवितं परिरक्षता ॥
037a	यच्च पित्राऽनुशिष्टोऽसि तद्वचः परिपालय ।
037c	आनृशंस्ये दमे सत्ये चार्जवे च स्थिरो भव ॥
038a	धर्मार्थकामकुशलो धर्मार्थावप्यपीडयन् ।
038c	धर्मप्रधानकार्याणि कुर्याश्चेति पुनः पुनः ॥
039a	चक्षुर्मनोभ्यां सन्तोष्या विप्राः पूज्याश्च शक्तितः ।
039c	न चैषां विप्रियं कार्यं ते हि वह्निशिखोपमाः ॥
040a	एष त्वहमनीकानि प्रविशाम्यरिसूदन ।
040c	रणाय महते राजंस्त्वया वाक्शरपीडितः ॥
041a	त्वं च दुर्योधन बलं यदि शक्तोऽसि पालय ।
041c	रात्रावपि च योद्धव्याः संरब्धाः कुरुसृञ्जयाः ॥
042a	एवमुक्त्वा ततः प्रायाद्द्रोणः पाण्डवसृञ्जयान् ।
042c	मुष्णन्क्षत्रियतेजांसि नक्षत्राणामिवांशुमान् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्विपञ्चाशदधिकशततमोऽध्यायः ॥ 152 ॥

5-152-3 निष्टानकः सव्यथः शब्दः ॥ 5-152-8 इयं सेना नास्तीत्यस्य नष्टेत्यर्थः ॥ 5-152-10 ग्लहते पातयति ॥ 5-152-16 नोचेदिति । परे लोकेऽधिकः पापिनां क्लेश इहत्वल्पेनैव भोगेन निस्तार इति भावः ॥ नेह चेत्परलोके यत्पापमिच्छेत्ततोऽधिकम् इति क. पाठः । न भवेत्परलोके यत्तप्तमिच्छेत्ततोऽधिकम् । इति ख. पाठः । नोचेत्पापं परं लोके त्वं मन्येथास्ततोऽधिकम् इति ङ. पाठः । नेह वै परलोकाय पापमिच्छेत पार्थिवः इति ट. ङ. पाठः ॥ 5-152-20 अभ्यस्त आवर्तितः ॥ 5-152-22 यस्तु शर्वाद्वरं लब्ध्वा पर्यवारयदर्जुनम् । सिन्धुराजः समाश्रित्य स वो मध्ये कथं हतः इति क. ख. पाठः । यत्ताः सर्वे पुरा भूत्वा अर्जुनं पर्यवारयन् । सिन्धुराजः समाश्रित्य स वो मध्ये कथं हतः इति ट. पाठः । यत्तत्सर्वे परं भूत्वा पर्यवारयतार्जुनम् । सिन्धुराजानमाश्रित्य स वो मध्ये कथं हतः इति ङ. पाठः । यत्तत्सर्वे पराभूय पर्यवारयतार्जुनिम् । सिन्धुराजानमाश्रित्य स वो मध्ये कथं हतः इति ङ. पाठः ॥ 5-152-27 पश्याम्यहं वै पाञ्चालान्सह तेन शिखण्डिना इति क. ट. ङ. पाठः । धृष्टद्युम्नस्य किल्बिषे इति झ. पाठः ॥ 5-152-152 द्विपञ्चाशदधिकशततमोऽध्यायः ॥
