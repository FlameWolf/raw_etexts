श्रीः
अध्यायः 101
जयद्रथं यियासोरर्जुनस्य दुर्योधनेन निरोधः ॥ 1 ॥
001	सञ्जय उवाच 
001a	स्रंसन्त इव मज्जानस्तावकानां भयान्नृप ।
001c	तौ दृष्ट्वा समतिक्रान्तौ वासुदेवधनञ्जयौ ॥
002a	सर्वे तु प्रतिसंरब्धा ह्रीमन्तः सत्वचोदिताः ।
002c	स्थिरीभूता महात्मानः प्रत्यगच्छन्धनञ्जयम् ॥
003a	ये गताः पाण्डवं युद्धे रोषामर्षसमन्विताः ।
003c	तेऽद्यापि न निवर्तन्ते सिन्धवः सागरादिव ॥
004a	असन्तस्तु न्यवर्तन्त वेदेभ्य इव नास्तिकाः ।
004c	नरकं भजमानास्ते प्रत्यपद्यन्त किल्बिषम् ॥
005a	तावतीत्य रथानीकं विमुक्तौ पुरुषर्षभौ ।
005c	ददृशाते यथा राहोरास्यान्मुक्तौ प्रभाकरौ ॥
006a	मत्स्याविव महाजालं विदार्य विगतक्लमौ ।
006c	तथा कृष्णावदृश्येतां सेनाजालं विदार्य तत् ॥
007a	विमुक्तौ शस्त्रसम्बाधाद्रोणानीकात्सुदुर्भिदात् ।
007c	अदृश्येतां महात्मानौ कालसूर्याविवोदितौ ॥
008a	अस्त्रसम्बाधनिर्मुक्तौ विमुक्तौ शस्त्रसङ्कटात् ।
008c	अदृश्येतां महात्मानौ शत्रुसम्बाधकारिणौ ॥
009a	विमुक्तौ ज्वलनस्पर्शान्मकरास्याज्झषाविव ।
009c	अक्षोभयेतां सेनां तौ समुद्रं मकराविव ॥
010a	तावकास्तव पुत्राश्च द्रोणानीकस्थयोस्तयोः ।
010c	नैतौ तरिष्यतो द्रोणमिति चक्रुस्तदा मतिम् ॥
011a	तौ तु दृष्ट्वा व्यतिक्रान्तौ द्रोणानीकं महाद्युती ।
011c	नाशशंसुर्महाराज सिन्धुराजस्य जीवितम् ॥
012a	आशा बलवती राजन्सिन्धुराजस्य जीविते ।
012c	द्रोणहार्दिक्ययोः कृष्णौ न मोक्ष्येते इति प्रभो ॥
013a	तामाशां विफलीकृत्य सन्तीर्णौ तौ परन्तपौ ।
013c	द्रोणानीकं महाराज भोजानीकं च दुस्तरम् ॥
014a	अथ दृष्ट्वा व्यतिक्रान्तौ ज्वलिताविव पावकौ ।
014c	निराशाः सिन्धुराजस्य जीवितं न शशंसिरे ॥
015a	मिथश्च समभाषेतामभीतौ भयवर्धनौ ।
015c	जयद्रथवधे वाचस्तास्ताः कृष्णधनञ्जयौ ॥
016a	असौ मध्ये कृतः षड्भिर्धार्तराष्ट्रैर्महारथैः ।
016c	चक्षुर्विषयसम्प्राप्तो न मे मोक्ष्यति सैन्धवः ॥
017a	यद्यस्य समरे गोप्ता शक्रो देवगणैः सह ।
017c	तथाप्येनं निहंस्याव इति कृष्णावभाषताम् ॥
018a	इति कृष्णौ महाबाहू मिथः कथयतां तदा ।
018c	सिन्धुराजमवेक्षन्तौ त्वत्पुत्रा बहु चुक्रुशुः ॥
019a	अतीत्य मरुधन्वानं प्रयान्तौ तृषितौ गजौ ।
019c	पीत्वा वारि समाश्वस्तौ तथैवास्तामरिन्दमौ ॥
020a	व्याघ्रसिंहगजाकीर्णानतिक्रम्य च पर्वतान् ।
020c	वणिजाविव दृश्येतां हीनमृत्यू जरातिगौ ॥
021a	तथाहि मुखवर्णोऽयमनयोरिति मेनिरे ।
021c	तावका वीक्ष्य मुक्तौ तौ विक्रोशन्ति स्म सर्वशः ॥
022a	द्रोणादाशीविषाकाराज्ज्वलितादिव पावकात् ।
022c	अन्येभ्यः पार्थिवेभ्यश्च भास्वन्ताविव भास्करौ ॥
023a	विमुक्तौ सागरप्रख्याद्द्रोणानीकादरिन्दमौ ।
023c	अदृश्येतां मुदा युक्तौ समुत्तीर्यार्णवं यथा ॥
024a	अस्त्रौघान्महतो मुक्तौ द्रोणहार्दिक्यरक्षितात् ।
024c	रोचमानावदृश्येतामिन्द्राग्न्योः सदृशौ रणे ॥
025a	उद्भिन्नरुधिरौ कृष्णौ भारद्वाजस्य सायकैः ।
025c	शितैश्चितौ व्यरोचेतां कर्णिकारैरिवाचलौ ॥
026a	द्रोणग्राहह्रदान्मुक्तौ शक्त्याशीविषसङ्कटात् ।
026c	अयःशरोग्रमकरात्क्षत्रियप्रवराम्भसः ॥
027a	ज्याघोषतलनिर्ह्रादाद्गदानिस्त्रिंशविद्युतः ।
027c	द्रोणास्त्रमेघान्निर्मुक्तौ सूर्येन्दू तिमिरादिव ॥
028a	बाहुभ्यामिव सन्तीर्णौ सिन्धुषष्ठाः समुद्रगाः ।
028c	तपान्ते सरितः पूर्णा महाग्राहसमाकुलाः ॥
029a	`महाशैलोच्चयां घोरां लङ्घयित्वा महानदीम् ।
029c	निस्तीर्णावध्वगौ यद्वत्तद्वत्तौ तारितौ रणे ॥'
030a	इति कृष्णौ महेष्वासौ प्रशस्तौ लोकविश्रुतौ ।
030c	सर्वभूतान्यमन्यन्त द्रोणास्त्रबलवारणात् ॥
031a	जयद्रथं समीपस्थमवेक्षन्तौ जिघांसया ।
031c	रुरुं वनान्ते लिप्सन्तौ व्याघ्रवत्तावतिष्ठताम् ॥
032a	यथा हि मुखवर्णोऽयमनयोरिति मेनिरे ।
032c	तव योधा महाराज हतमेव जयद्रथम् ॥
033a	लोहिताक्षौ महाबाहू संयुक्तौ कृष्णपाण्डवौ ।
033c	सिन्धुराजमभिप्रेक्ष्य हृष्टौ व्यनदतां मुहुः ॥
034a	शौरेरभीषुहस्तस्य पार्थस्य च धनुष्मतः ।
034c	तयोरासीत्प्रभा राजन्सूर्यपावकयोरिव ॥
035a	हर्ष एव तयोरासीद्द्रोणानीकप्रमुक्तयोः ।
035c	समीपे सैन्धवं दृष्ट्वा श्येनयोरामिषं यथा ॥
036a	तौ तु सैन्धवमालोक्य वर्तमानमिवान्तिके ।
036c	सहसा पेततुः क्रुद्धौ क्षिप्रं श्येनाविवामिषम् ॥
037a	तौ दृष्ट्वा तु व्यतिक्रान्तौ हृषीकेशधनञ्जयौ ।
037c	सिन्धुराजस्य रक्षार्थं पराक्रान्तः सुतस्तव ॥
038a	द्रोणेनाबद्धकवचो राजा दुर्योधनस्ततः ।
038c	ययावेकरथेनाजौ हयसंस्करावित्प्रभो ॥
039a	कृष्णपार्थौ महेष्वासौ व्यतिक्रम्याथ ते सुतः ।
039c	अग्रतः पुण्डरीकाक्षं प्रतीयाय नराधिप ॥
040a	ततः सर्वेषु सैन्येषु वादित्राणि प्रहृष्टवत् ।
040c	प्रावाद्यन्त व्यतिक्रान्ते तव पुत्रे धनञ्जयम् ॥
041a	सिंहनादरवाश्चासञ्शङ्खशब्दविमिश्रिताः ।
041c	दृष्ट्वा दुर्योधनं तत्र कृष्णयोः प्रमुखे स्थितम् ॥
042a	ये च ते सिन्धुराजस्य गोप्तारः पावकोपमाः ।
042c	ते प्राहृष्यन्त समरे दृष्ट्वा पुत्रं तव प्रभो ॥
043a	दृष्ट्वा दुर्योधनं कृष्णो व्यतिक्रान्तं सहानुगम् ।
043c	अब्रवीदर्जुनं राजन्प्राप्तकालमिदं वचः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकाधिकशततमोऽध्यायः ॥ 101 ॥

5-101-3 अमर्षश्चिरानुबद्धः कोपः ॥ 5-101-5 प्रभाकरौ चन्द्रादित्यौ ॥ 5-101-19 मरुधन्वानं मरुस्थलम् ॥ 5-101-28 सिन्धुः षष्ठी यासाम् । ताश्च शतद्रुविपाशेरावतीचन्द्रभागावितस्ताः । एताहि नितान्तदुस्तराः ॥ 5-101-31 रुरुं निपाने इति ट. पाठः । रूरुन्निपाते इति क. पाठः ॥ 5-101-39 अग्रतः प्रमुखे ॥ 5-101-101 एकाधिकशततमोऽध्यायः ॥	
