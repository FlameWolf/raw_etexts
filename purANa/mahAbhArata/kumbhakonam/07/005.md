श्रीः
अध्यायः 005
दुर्योधनपृष्टेन कर्णेन तम् प्रति द्रोणस्य सैनापत्यकरणविधानम् ॥ 1 ॥
KK-07-01-005-001	सञ्जय उवाच 
KK-07-01-005-001a	रथस्थं पुरुषव्याघ्रं दृष्ट्वा कर्णमवस्थितम् ।
KK-07-01-005-001c	हृष्टो दुर्योधनो राजन्निदं वचनमब्रवीत् ॥
KK-07-01-005-002a	सनाथमिव मन्येऽहं भवता पालितं बलम् ।
KK-07-01-005-002c	अत्र किं नु समर्थं यद्धितं तत्सम्प्रधार्यताम् ॥
KK-07-01-005-003	कर्ण उवाच 
KK-07-01-005-003a	ब्रूहि नः पुरुषव्याघ्र त्वं हि प्राज्ञतमो नृषु ।
KK-07-01-005-003c	यथा चार्थपतिः कृत्यं पश्यते न तथेतरः ॥
KK-07-01-005-004a	ते स्म सर्वे तव वचः श्रोतुकामा नरेश्वर ।
KK-07-01-005-004c	नान्याय्यं हि भवान्वाक्यं ब्रूयादिति मतिर्मम ॥
KK-07-01-005-005	दुर्योधन उवाच 
KK-07-01-005-005a	भीष्मः सेनाप्रणेताऽऽसीद्वयसा विक्रमेण च ।
KK-07-01-005-005c	श्रुतेन चोपसम्पन्नः सर्वैर्योधगणैस्तथा ॥
KK-07-01-005-006a	तेनातियशसा कर्ण घ्नता शत्रुगणान्मम ।
KK-07-01-005-006c	सुयुद्धेन दशाहानि पालिताः स्मो महात्मना ॥
KK-07-01-005-007a	तस्मिन्नसुकरं कर्म कृतवत्यास्थिते दिवम् ।
KK-07-01-005-007c	कं तु सेनाप्रणेतारं मन्यसे तदनन्तरम् ॥
KK-07-01-005-008a	न विना नायकं सेना मुहूर्तमपि तिष्ठति ।
KK-07-01-005-008c	`आहवेषु विशेषेण भ्रष्टनेत्रेष्विवाञ्जनम् ।'
KK-07-01-005-008e	आहवेष्वाहवश्रेष्ठ नेतृहीनेव नौर्जले ॥
KK-07-01-005-009a	यथा ह्यकर्णधारा नौ रथश्चासारथिर्यथा ।
KK-07-01-005-009c	द्रवेद्यथेष्टं तद्वत्स्यादृते सेनापतिं बलम् ॥
KK-07-01-005-010a	अदेशिको यथा सार्थः सर्वः कृच्छ्रं समृच्छति ।
KK-07-01-005-010c	अनायका तथा सेना सर्वान्दोषान्समर्च्छति ॥
KK-07-01-005-011a	स भावन्वीक्ष्य सर्वेषु मामकेषु महात्मसु ।
KK-07-01-005-011c	पश्य सेनापतिं युक्तमनु शान्तनवादिह ॥
KK-07-01-005-012a	यं हि सेनाप्रणेतारं भवान्वक्ष्यति संयुगे ।
KK-07-01-005-012c	तं वयं सहिताः सर्वे करिष्यामो न संशयः ॥
KK-07-01-005-013	कर्ण उवाच 
KK-07-01-005-013a	सर्व एव महात्मान इमे पुरुषसत्तमाः ।
KK-07-01-005-013c	सेनापतित्वमर्हन्ति नात्र कार्या विचारणा ॥
KK-07-01-005-014a	कुलसंहननज्ञानैर्बलविक्रमबुद्धिभिः ।
KK-07-01-005-014c	युक्ताः श्रुतज्ञा धीमन्त आहवेष्वनिवर्तिनः ॥
KK-07-01-005-015a	युगपन्न तु ते शक्याः कर्तुं सर्वे पुरःसराः ।
KK-07-01-005-015c	एक एव तु कर्तव्यो यस्मिन्वैशेषिका गुणाः ॥
KK-07-01-005-016a	अन्योन्यस्पर्धिनां ह्येषां यद्येकं त्वं करिष्यसि ।
KK-07-01-005-016c	शेषा विमनसो व्यक्तं न योत्स्यन्ति हितास्तव ॥
KK-07-01-005-017a	अयं च सर्वयोधानामाचार्यः स्थविरो गुरुः ।
KK-07-01-005-017c	युक्तः सेनापतिः कर्तुं द्रोणः शस्त्रभृतां वरः ॥
KK-07-01-005-018a	को हि तिष्ठति दुर्धर्षे द्रोणे शस्त्रभृतां वरे ।
KK-07-01-005-018c	सेनापतिःस्यादन्योस्माच्छुक्राङ्गिरसदर्शनात् ॥
KK-07-01-005-019a	न च सोऽप्यस्ति ते योधः सर्वराजसु भारत ।
KK-07-01-005-019c	द्रोणं यः समरे यान्तमनुयास्यति संयुगे ॥
KK-07-01-005-020a	एष सेनाप्रणेतॄणामेष शस्त्रभृतामपि ।
KK-07-01-005-020c	एष बुद्धिमतां चैव श्रेष्ठो राजन्गुरुस्तव ॥
KK-07-01-005-021a	एवं दुर्योधनाचार्यमाशु सेनापतिं कुरु ।
KK-07-01-005-021c	जिगीषन्तो सुरान्सङ्ख्ये कार्तिकेयमिवामराः ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि पञ्चमोऽध्यायः ॥ 5 ॥
5-1-3 अर्थपतिः प्रधानस्वामी ॥5-1-8 नेता कर्णधारः ॥ 5-1-10 अदेशिकोऽग्रेसररहितः । 5-1-14 संहननं शरीरम् ॥ 5-1-18 शुक्राङ्गिरसदर्शनाच्छुक्रबृहस्पतितुल्यात् । 5-1-5 पञ्चमोऽध्यायः ॥

