श्रीः
अध्यायः 180
कर्णेन घटोत्कचवधः ॥ 1 ॥
KK-07-06-180-001	सञ्जय उवाच 
KK-07-06-180-001a	निहत्यालायुधं रक्षः प्रहृष्टात्मा घटोत्कचः ।
KK-07-06-180-001c	ननाद विविधान्नादान्वाहिन्याः प्रमुखे तव ॥
KK-07-06-180-002a	तस्य तं तुमुलं शब्दं श्रुत्वा हृदयकम्पनम् ।
KK-07-06-180-002c	तावकानां महाराज भयमासीत्सुदारुणम् ॥
KK-07-06-180-003a	अलायुधविषक्तं तु भैमसेनिं महाबलम् ।
KK-07-06-180-003c	दृष्ट्वा कर्णो महाबाहुः पाञ्चालान्समुपाद्रवत् ॥
KK-07-06-180-004a	दशभिर्दशभिर्बाणैर्धृष्टद्युम्नशिखण्डिनौ ।
KK-07-06-180-004c	दृढैः पूर्णायतोत्सृष्टैर्बिभेद नतपर्वभिः ॥
KK-07-06-180-005a	ततः परमनाराचैर्युधामन्यूत्तमौजसौ ।
KK-07-06-180-005c	सात्यकिं च रथोदारं कम्पयमास मार्गणैः ॥
KK-07-06-180-006a	तेषामप्यस्यतां सङ्ख्ये सर्वेषां सव्यदक्षिणम् ।
KK-07-06-180-006c	मण्डलान्येव चापानि व्यदृश्यन्त जनाधिप ॥
KK-07-06-180-007a	तेषां ज्यातलनिर्घोषो रथनेमिस्वनश्च ह ।
KK-07-06-180-007c	मेघानामिव घर्मान्ते बभूव तुमुलो निशि ॥
KK-07-06-180-008a	ज्यानेमिघोषस्तनयित्नुमान्वै धनुस्तटिन्मण्डलकेतुशृङ्गः ।
KK-07-06-180-008c	शरौघवर्षाकुलवृष्टिमांश्च सङ्ग्राममेघः स बभूव राजन् ॥
KK-07-06-180-009a	तदद्भुतं शैल इवाप्रकम्पो वर्षं महाशैलसमानसारः ।
KK-07-06-180-009c	विध्वंसयामास रणे नरेन्द्र वैकर्तनः शत्रुगणावमर्दी ॥
KK-07-06-180-010a	ततोऽतुलैर्वज्रनिपातकल्पैः शितैः शरैः काञ्चनचित्रपुङ्खैः ।
KK-07-06-180-010c	शत्रून्व्यपोहत्समरे महात्मा वैकर्तनः पुत्रहिते रतस्ते ॥
KK-07-06-180-011a	सञ्छिन्नभिन्नध्वजिनश्च केचित्केचिच्छरैरर्दितभिन्नदेहाः ।
KK-07-06-180-011c	केचिद्विसूता विहयाश्च केचिद्वैकर्तनेनाशु कृता बभूवुः ॥
KK-07-06-180-012a	अविन्दमानास्त्वथ शर्म सङ्ख्ये यौधिष्ठिरं ते बलमभ्यपद्यन् ।
KK-07-06-180-012c	तान्प्रेक्ष्य भग्नान्विमुखीकृतांश्च घटोत्कचो रोषमतीव चक्रे ॥
KK-07-06-180-013a	आस्थाय तं काञ्चनरत्नचित्रं रथोत्तमं सिंहवत्सन्ननाद ।
KK-07-06-180-013c	वैकर्तनं कर्णमुपेत्य चापि विव्याध वज्रप्रतिमैः पृषत्कैः ॥
KK-07-06-180-014a	तौ कर्णिनाराचशिलीमुखैश्च नालीकदण्डासनवत्सदन्तैः ।
KK-07-06-180-014c	वराहकर्णैः सविपाठशृङ्गैः क्षुरप्रवर्षैश्च विनेदतुः खम् ॥
KK-07-06-180-015a	तद्बाणधारावृतमन्तरिक्षं तिर्यग्गताभिः समरे रराज ।
KK-07-06-180-015c	सुवर्णपुङ्खज्वलितप्रभाभिर्विचित्रपुष्पाभिरिव प्रजाभिः ॥
KK-07-06-180-016a	समाहितावप्रतिमप्रभावावन्योन्यमाजघ्नतुरुत्तमास्त्रैः ।
KK-07-06-180-016c	तयोर्हि वीरोत्तमयोर्न कश्चिद्ददर्श तस्मिन्समरे विशेषम् ॥
KK-07-06-180-017a	अतीव तच्चित्रमतुल्यरूपं बभूव युद्धं रविभीमसून्वोः ।
KK-07-06-180-017c	समाकुलं शस्त्रनिपातघोरं दिवीव राह्वंशुमतोः प्रमत्तम् ॥
KK-07-06-180-018	सञ्जय उवाच 
KK-07-06-180-018a	घटोत्कचं यदा कर्णो न विशेषयते नृप ।
KK-07-06-180-018c	ततः प्रादुश्चकारोग्रमस्त्रमस्त्रविदां वरः ॥
KK-07-06-180-019a	तेनास्त्रेणावधीत्तस्य रथं सहयसारथिम् ।
KK-07-06-180-019c	विरथश्चापि हैडिम्बिः क्षिप्रमन्तरधीयत ॥
KK-07-06-180-020	धृतराष्ट्र उवाच 
KK-07-06-180-020a	तस्मिन्नन्तर्हिते तूर्णं कूटयोधिनि राक्षसे ।
KK-07-06-180-020c	मामकैः प्रतिपन्नं यत्तन्ममाचक्ष्व सञ्जय ॥
KK-07-06-180-021	सञ्जय उवाच 
KK-07-06-180-021a	अन्तर्हितं राक्षसेन्द्रं विदित्वासम्प्राक्रोशन्कुरवः सर्व एव ।
KK-07-06-180-021c	कथं नायं राक्षसः कूटयोधी हन्यात्कर्णं समरेऽदृश्यमानः ॥
KK-07-06-180-022a	ततः कर्णो लघुचित्रास्त्रयोधी सर्वा दिशः प्रावृणोद्बाणजालैः ।
KK-07-06-180-022c	न वै किञ्चित्प्रापतत्तत्र भूतं तमोभूते सायकैरन्तरिक्षे ॥
KK-07-06-180-023a	नैवाददानो न च सन्दधानो न चेषुधीस्पृशमानः कराग्रैः ।
KK-07-06-180-023c	अदृश्यद्वै लाघवात्सूतपुत्रः सर्वं बाणैश्छादयानोऽन्तरिक्षम् ॥
KK-07-06-180-024a	ततो मायां दारुणामन्तरिक्षे घोरां भीमां विहितां राक्षसेन ।
KK-07-06-180-024c	अपश्याम लोहिताभ्रप्रकाशां देदीप्यन्तीमग्निशिखामिवोग्राम् ॥
KK-07-06-180-025a	ततस्तस्यां विद्युतः प्रादुरासन्नुल्काश्चापि ज्वलिताः कौरवेन्द्र ।
KK-07-06-180-025c	घोषश्चास्याः प्रादुरासीत्सुघोरः सहस्रशो नदतां दुन्दुभीनाम् ॥
KK-07-06-180-026a	ततः शराः प्रापतन्रुक्मपुङ्खाः शक्त्यृष्टिप्रासमुसलान्यायुधानि ।
KK-07-06-180-026c	परश्वथास्तैलधौताश्च खड्गाः प्रदीप्ताग्रास्तोमराः पट्टसाश्च ॥
KK-07-06-180-027a	मयूखिनः परिघा लोहबद्धा गदाश्चित्राः शितधाराश्च शूलाः ।
KK-07-06-180-027c	गुर्व्यो गदा हेमपट्टावनद्धाः शतघ्न्यश्च प्रादुरासन्समन्तात् ॥
KK-07-06-180-028a	महाशिलाश्चापतंस्तत्रतत्र सहस्रशः साशनयश्च वज्राः ।
KK-07-06-180-028c	चक्राणि चानेकशतक्षुराणि प्रादुर्बभूवुर्ज्वलनप्रभाणि ॥
KK-07-06-180-029a	तां शक्तिपाषाणपरश्वथानां प्रासासिवज्राशनिमुद्गराणाम् ।
KK-07-06-180-029c	वृष्टिं विशालां ज्वलितां पतन्तीं कर्णः शरौघैर्न शशाक हन्तुम् ॥
KK-07-06-180-030a	शराहतानां पततां हयानां वज्राहतानां च तथा गजानाम् ।
KK-07-06-180-030c	शिलाहतानां च महारथानां महान्निनादः पततां बभूव ॥
KK-07-06-180-031a	सुभीमनानाविधशस्त्रपातैर्घटोत्कचेनाभिहतं समन्तात् ।
KK-07-06-180-031c	दौर्योधनं वै बलमार्तरूपमावर्तमानं ददृशे भ्रमत्तत् ॥
KK-07-06-180-032a	हाहाकृतं सम्परिवर्तमानं संलीयमानं च विषण्णरूपम् ।
KK-07-06-180-032c	ते त्वार्यभावात्पुरुषप्रवीराः पराङ्मुखा नो बभूवुस्तदानीम् ॥
KK-07-06-180-033a	तां राक्षसीं भीमरूपां सुघोरां वृष्टिं महाशस्त्रमयीं पतन्तीम् ।
KK-07-06-180-033c	दृष्ट्वा बलौघांश्च निपात्यमानान्महद्भयं तव पुत्रान्विवेश ॥
KK-07-06-180-034a	शिवाश्च वैश्वानरदीप्तजिह्वाः सुभीमनादाः शतशो नदन्तीः ।
KK-07-06-180-034c	रक्षोगणान्नर्दतश्चापि वीक्ष्य नरेन्द्र योधा व्यथिता बभूवुः ॥
KK-07-06-180-035a	ते दीप्तजिह्वानलतीक्ष्णदंष्ट्रा विभीषणाः शैलनिकाशकायाः ।
KK-07-06-180-035c	नभोगताः शक्तिविषक्तहस्ता मेघा व्यमुञ्चन्निव वृष्टिमुग्राम् ॥
KK-07-06-180-036a	तैराहतास्ते शरशक्तिशूलैर्गदाभिरुग्रैः परिघैश्च दीप्तैः ।
KK-07-06-180-036c	वज्रैः पिनाकैरशनिप्रहारैः शतघ्निचक्रैर्मथिताश्च पेतुः ॥
KK-07-06-180-037a	शूला भुशुण्ड्योऽश्मगुडाः शतघ्न्यः स्थूलाश्च कार्ष्णायसपट्टनद्धाः ।
KK-07-06-180-037c	तेऽवाकिरंस्तव पुत्रस्य सैन्यं ततो रौद्रं कश्मलं प्रादुरासीत् ॥
KK-07-06-180-038a	विकीर्णान्त्रा विहतैरुत्तमाङ्गैः सम्भग्नाङ्गाः शिश्यिरे तत्र शूराः ।
KK-07-06-180-038c	छिन्ना हयाः कुञ्जराश्चापि भग्ना न मुच्यन्ते याचमानाः सुभीताः ॥
KK-07-06-180-039a	एवं महच्छस्त्रवर्षं सृजन्तस्ते यातुधाना भुवि घोररूपाः ।
KK-07-06-180-039c	मायाः सृष्टास्तत्र घटोत्कचेन नामुञ्चन्वै याचमानं न भीतम् ॥
KK-07-06-180-040a	तस्मिन्घोरे कुरुवीरावमर्दे कालोत्सृष्टे क्षत्रियाणामभावे ।
KK-07-06-180-040c	ते वै भग्नाः सहसा व्यद्रवन्त प्राक्रोशन्तः कौरवाः सर्व एव ॥
KK-07-06-180-041a	पलायध्वं कुरवो नैतदस्ति सेन्द्रा देवा घ्नन्ति नः पाण्डवार्थे ।
KK-07-06-180-041c	तथा तेषां मज्जतां भारतानां तस्मिन्द्वीपः सूतपुत्रो बभूव ॥
KK-07-06-180-042a	तस्मिन्सङ्क्रन्दे तुमुले वर्तमाने सैन्ये भग्ने लीयमाने कुरूणाम् ।
KK-07-06-180-042c	अनीकानां प्रविभागे प्रकाशे न ज्ञायन्ते कुरवो नेतरे च ॥
KK-07-06-180-043a	निर्मर्यादे विद्रवे घोररूपे सर्वा दिशः प्रेक्षमाणाः स्म शून्याः ।
KK-07-06-180-043c	तां शस्त्रवृष्टिमुरसा गाहमानं कर्णं स्मैकं तत्र राजन्नपश्यन् ॥
KK-07-06-180-044a	ततो बाणैरावृणोदन्तरिक्षं दिव्यां मायां योधयन्राक्षसस्य ।
KK-07-06-180-044c	ह्रीमान्कुर्वन्दुष्करं चार्यकर्म नैवामुह्यत्संयुगे सूतपुत्रः ॥
KK-07-06-180-045a	ततो भीताः समुदैक्षन्त कर्णं राजन्सर्वे सैन्धवा बाह्लिकाश्च ।
KK-07-06-180-045c	असम्मोहं पूजयन्तोऽस्य सङ्ख्ये सम्पश्यन्तो विजयं राक्षसस्य ॥
KK-07-06-180-046a	तेनोत्सृष्टा चक्रयुक्ता शतघ्नी समं सर्वांश्चतुरोऽश्वाञ्जघान ।
KK-07-06-180-046c	ते जानुभिर्जगतीमन्वपद्यन्गतासवो निर्दशनाक्षिजिह्वाः ॥
KK-07-06-180-047a	ततो हताश्वादवरुह्य यानादन्तर्मनाः कुरुषु प्राद्रवत्सु ।
KK-07-06-180-047c	दिव्ये चास्त्रे मायया वध्यमाने नैवामुह्यच्चिन्तयन्प्राप्तकालम् ॥
KK-07-06-180-048a	ततोऽब्रुवन्कुरवः सर्व एव कर्णं दृष्ट्वा घोररूपां च मायाम् ।
KK-07-06-180-048c	शक्त्या रक्षो जहि कर्णाद्य तूर्णं नश्यन्त्येते कुरवो धार्तराष्ट्राः ॥
KK-07-06-180-049a	करिष्यतः किञ्च नो भीमपार्थौ तपन्तमेनं जहि पापं निशीथे ।
KK-07-06-180-049c	यो नः सङ्ग्रामाद्घोररूपाद्विमुच्येत्स नः पार्थान्सबालान्योधयेत ॥
KK-07-06-180-050a	तस्मादेनं राक्षसं घोररूपं शक्त्या जहि त्वं दत्तया वासवेन ।
KK-07-06-180-050c	मा कौरवाः सर्व एवेन्द्रकल्पा रात्रियुद्धे कर्ण नेशुः सयोधाः ॥
KK-07-06-180-051a	स वध्यमानो रक्षसा वै निशीथे दृष्ट्वा राजंस्त्रास्यमानं बलं च ।
KK-07-06-180-051c	महच्छ्रुत्वा निनदं कौरवाणां मतिं दध्रे शक्तिमोक्षाय कर्णः ॥
KK-07-06-180-052a	स वै क्रुद्धः सिंह इवात्यमर्षी नामर्षयन्प्रतिघातं रणेऽसौ ।
KK-07-06-180-052c	शक्तिं श्रेष्ठां वैजयन्तीमसह्यां समाददे तस्य वधं चिकीर्षन् ॥
KK-07-06-180-053a	याऽसौ राजन्निहिता वर्षपूगान्वधायाजौ सत्कृता फल्गुनस्य ।
KK-07-06-180-053c	यां वै प्रादात्सूतपुत्राय शक्रः शक्तिं श्रेष्ठां कुण्डलाभ्यां निमाय ॥
KK-07-06-180-054a	तां वै शक्तिं लेलिहानां प्रदीप्तां पाशैर्युक्तामन्तकस्येव जिह्वाम् ।
KK-07-06-180-054c	मृत्योः स्वसारं ज्वलितामिवोल्कां वैकर्तनः प्राहिणोद्राक्षसाय ॥
KK-07-06-180-055a	तामुत्तमां परकायावहन्त्रीं दृष्ट्वा शक्तिं बाहुसंस्थां ज्वलन्तीम् ।
KK-07-06-180-055c	भीतं रक्षो विप्रदुद्राव राजन्कृत्वाऽऽत्मानं विन्ध्यतुल्यप्रमाणम् ॥
KK-07-06-180-056a	दृष्ट्वा शक्तिं कर्णबाह्वन्तरस्थां नेदुर्भूतान्यन्तरिक्षे नरेन्द्र ।
KK-07-06-180-056c	ववुर्वातास्तुमुलाश्चापि राजन्सनिर्घाता चाशनिर्गां जगाम ॥
KK-07-06-180-057a	सा तां मायां भस्म कृत्वा ज्वलन्ती भित्त्वा गाढं हृदयं राक्षसस्य ।
KK-07-06-180-057c	ऊर्ध्वं ययौ दीप्यमाना निशायां नक्षत्राणामन्तराण्याविवेश ॥
KK-07-06-180-058a	स निर्भिन्नो विविधैरस्त्रपूगैर्दिव्यैर्नागैर्मानुषै राक्षसैश्च ।
KK-07-06-180-058c	नदन्नादान्विविधान्भैरवांश्च प्राणानिष्टांस्त्याजितः शक्रशक्त्या ॥
KK-07-06-180-059a	इदं चान्यच्चित्रमाश्चर्यरूपं चकारासौ कर्म शत्रुक्षयाय ।
KK-07-06-180-059c	तस्मिन्काले शक्तिनिर्भिन्नमर्मा बभौ राजञ्शैलमेघप्रकाशः ॥
KK-07-06-180-060a	ततोऽन्तरिक्षादपतद्गतासुः स राक्षसेन्द्रो भुवि भिन्नदेहः ।
KK-07-06-180-060c	अवाक्शिराः स्तब्धगात्रो विजिह्वो घटोत्कचो महदास्थाय रूपम् ॥
KK-07-06-180-061a	स तद्रूपं भैरवं भीमकर्मा भीमं कृत्वा भैमसेनिः पपात ।
KK-07-06-180-061c	हतोऽप्येवं तव सैन्यैकदेशमपोथयत्स्वेन देहेन राजन् ॥
KK-07-06-180-062a	पतद्रक्षः स्वेन कायेन तूर्णमतिप्रमाणेन विवर्धता च ।
KK-07-06-180-062c	प्रियं कुर्वन्पाण्डवानां गतासुरक्षौहिणीं तव तूर्णं जघान ॥
KK-07-06-180-063a	ततो मिश्राः प्राणदन्सिंहनादैर्भेर्यः शङ्खा मुरजाश्चानकाश्च ।
KK-07-06-180-063c	दग्धां मायां निहतं राक्षसं च दृष्ट्वा हृष्ट्वाः प्राणदन्कौरवेयाः ॥
KK-07-06-180-064a	ततः कर्णः कुरुभिः पूज्यमानो यथा शक्रो वृत्रवधे मरुद्भिः ।
KK-07-06-180-064c	अन्वारूढस्तव पुत्रस्य यानं हृष्टश्चापि प्राविशत्तत्स्वसैन्यम् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अशीत्यधिकशततमोऽध्यायः ॥ 180 ॥

5-180-8 केतुशृङ्गः ध्वजशिखरः ॥ 5-180-15 तिर्यग्गताभिरिषुपङ्क्तिभिरिति शेषः ॥ 5-180-20 प्रतिपन्नं कर्तव्यत्वेन ज्ञातमनुष्ठितं च ॥ 5-180-23 अदृश्यत् अदृश्यत ॥ 5-180-43 उरसा हार्दबलेन ॥ अशीत्यधिकशततमोऽध्यायः ॥
