श्रीः
अध्यायः 123
सात्यकिना दुःशासनपराजयः ॥ 1 ॥
001	सञ्जय उवाच 
001a	ततो दुःशासनो राजञ्शैनेयं समुपाद्रवत् ।
001c	किरञ्शरसहस्राणि पर्जन्य इव वृष्टिमान् ॥
002a	स विद्ध्वा सात्यकिं षष्ट्या तथा षोडशभिः शरैः ।
002c	नाकम्पयत्स्थितं युद्धे मैनाकमिव पर्वतम् ॥
003a	तं तु दुःशासनः शूरः सायकैरावृणोद्भृशम् ।
003c	रथव्रातेन महता नानादेशोद्भवेन च ॥
004a	सर्वतो भरतश्रेष्ठ विसृजन्सायकान्बहून् ।
004c	पर्जन्य इव घोषेण नादयन्वै दिशो दश ॥
005a	तमापतन्तमालोक्य सात्यकिः कौरवं रणे ।
005c	अभिद्रुत्य महाबाहुश्छादयामास सायकैः ॥
006a	ते छाद्यमाना बाणौघैर्दुःशासनपुरोगमाः ।
006c	प्राद्रवन्समरे भीतास्तव सैन्यस्य पश्यतः ॥
007a	तेषु द्रवत्सु राजेन्द्र पुत्रो दुःशासनस्तव ।
007c	तस्थौ व्यपेतभी राजन्सात्यकिं चार्दयच्छरैः ॥
008a	चतुर्भिर्वाजिनस्तस्य सारथिं च त्रिभिः शरैः ।
008c	सात्यकिं च शतेनाजौ विद्ध्वा नादं मुमोच सः ॥
009a	ततः क्रुद्धो महाराज माधवस्तस्य संयुगे ।
009c	रथं सूतं ध्वजं तं च चक्रेऽदृश्यमजिह्मगैः ॥
010a	स तु दुःशासनं शूरं सायकैरावृणोद्भृशम् ।
010c	मशकं समनुप्राप्तमूर्णनाभिरिवोर्णया ॥
011ac	त्वरन्समावृणोद्बाणैर्दुःशासनममित्रजित् ॥
012a	दृष्ट्वा दुःशासनं राजा तथा शरशताचितम् ।
012c	त्रिगर्तांश्चोदयामास युयुधानरथं प्रति ॥
013a	तेऽगच्छन्युयुधानस्य समीपं क्रूरकर्मणः ।
013c	त्रिगर्तानां त्रिसाहस्रा रथा युद्धविशारदाः ॥
014a	ते तु तं रथवंशेन महता पर्यवारयन् ।
014c	स्थिरां कृत्वा मतिं युद्धे भूत्वा संशप्तका मिथः ॥
015a	तेषां प्रयतमानानां शरवर्षाणि मुञ्चताम् ।
015c	योधान्पञ्चशतान्मुख्यानग्र्यानीके व्यपोथयत् ॥
016a	तेऽपतन्निहतास्तूर्णं शिनिप्रवरसायकैः ।
016c	महामारुतवेगेन भग्ना इव नगाद्द्रुमाः ॥
017a	नागैश्च बहुधा च्छिन्नैर्ध्वजैश्चैव विशाम्पते ।
017c	हयैश्च कनकापीडैः पतितैस्तत्र मेदिनी ॥
018a	शैनेयशरसङ्कृत्तैः शोणितौघपरिप्लुतैः ।
018c	अशोभत महाराज किंशुकैरिव पुष्पितैः ॥
019a	ते वध्यमानाः समरे युयुधानेन तावकाः ।
019c	त्रातारं नाध्यगच्छन्त पङ्कमग्ना इव द्विपाः ॥
020a	ततस्ते पर्यवर्तन्त सर्वे द्रोणरथं प्रति ।
020c	भयात्पतगराजस्य गर्तानीव महोरगाः ॥
021a	हत्वा पञ्चशतान्योधाञ्छरैराशीविषोपमैः ।
021c	प्रायात्स शनकैर्वीरो धनञ्जयरथं प्रति ॥
022a	तं प्रयान्तं नरश्रेष्ठं पुत्रो दुःशासनस्तव ।
022c	विव्याध नवभिस्तूर्णं शरैः सन्नतपर्वभिः ॥
023a	स तु तं प्रतिविव्याध पञ्चभिर्निशितैः शरैः ।
023c	रुक्मपुङ्खैर्महेष्वासो गार्ध्रपत्रैरजिह्मगैः ॥
024a	सात्यकिं तु महाराज प्रहसन्निव भारत ।
024c	दुःशासनस्त्रिभिर्विद्ध्वा पुनर्विव्याध पञ्चभिः ॥
025a	शैनेयस्तव पुत्रं तु हत्वा पञ्चभिराशुगैः ।
025c	धनुश्चास्य रणे छित्त्वा विस्मयन्नर्जुनं ययौ ॥
026a	ततो दुःशासनः क्रुद्धो वृष्णिवीराय गच्छते ।
026c	सर्वपारशवीं शक्तिं विससर्ज जिघांसया ॥
027a	तां तु शक्तिं तदा घोरां तव पुत्रस्य सात्यकिः ।
027c	चिच्छेद शतधा राजन्निशितैः कङ्कपत्रिभिः ॥
028a	अथान्यद्धनुरादाय पुत्रस्तव जनेश्वर ।
028c	सात्यकिं च शरैर्विद्ध्वा सिंहनादं ननाद च ॥
029a	सात्यकिस्तु रणे क्रुद्धो मोहयित्वा सुतं तव ।
029c	शरैरग्निशिखाकारैराजघान स्तनान्तरे ॥
030a	त्रिभिरेव महाभागः शरैः सन्नतपर्वभिः ।
030c	सर्वायसैस्तीक्ष्णवक्त्रैः पुनर्विव्याध चाष्टभिः ॥
031a	दुःशासनस्तु विंशत्या सात्यकिं प्रत्यविध्यत ।
031c	सात्वतोऽपि महाराज तं विव्याध स्तनान्तरे ॥
032a	त्रिभिरेव महाभागः शरैः सन्नतपर्वभिः ।
032c	ततोऽस्य वाहान्निशितैः शरैर्जघ्ने महारथः ॥
033a	सारथिं च सुसङ्क्रुद्धः शरैः सन्नतपर्वभिः ।
033c	धनुरेकेन भल्लेन हस्तावापं च पञ्चभिः ॥
034a	ध्वजं च रथशक्तिं च भल्लाभ्यां परमास्त्रवित् ।
034c	चिच्छेद विशिखैस्तीक्ष्णैस्तथोभौ पार्ष्णिसारथी ॥
035a	स च्छिन्नधन्वा विरथो हताश्वो हतसारथिः ।
035c	त्रिगर्तसेनापतिना स्वरथेनापवाहितः ॥
036a	तमभिद्रुत्य शैनेयो मुहूर्तमिव भारत ।
036c	न जघान महाबाहुर्भीमसेनवचः स्मरन् ॥
037a	भीमसेनेन तु वधः सुतानां तव भारत ।
037c	प्रतिज्ञातः सभामध्ये सर्वेषामेव संयुगे ॥
038a	ततो दुःशासनं जित्वा सात्यकिः संयुगे प्रभो ।
038c	जगाम त्वरितो राजन्येन यातो धनञ्जयः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रयोविंशत्यधिकशततमोऽध्यायः ॥ 123 ॥
