श्रीः
अध्यायः 123
सात्यकिना दुःशासनपराजयः ॥ 1 ॥
KK-07-05-123-001	सञ्जय उवाच 
KK-07-05-123-001a	ततो दुःशासनो राजञ्शैनेयं समुपाद्रवत् ।
KK-07-05-123-001c	किरञ्शरसहस्राणि पर्जन्य इव वृष्टिमान् ॥
KK-07-05-123-002a	स विद्ध्वा सात्यकिं षष्ट्या तथा षोडशभिः शरैः ।
KK-07-05-123-002c	नाकम्पयत्स्थितं युद्धे मैनाकमिव पर्वतम् ॥
KK-07-05-123-003a	तं तु दुःशासनः शूरः सायकैरावृणोद्भृशम् ।
KK-07-05-123-003c	रथव्रातेन महता नानादेशोद्भवेन च ॥
KK-07-05-123-004a	सर्वतो भरतश्रेष्ठ विसृजन्सायकान्बहून् ।
KK-07-05-123-004c	पर्जन्य इव घोषेण नादयन्वै दिशो दश ॥
KK-07-05-123-005a	तमापतन्तमालोक्य सात्यकिः कौरवं रणे ।
KK-07-05-123-005c	अभिद्रुत्य महाबाहुश्छादयामास सायकैः ॥
KK-07-05-123-006a	ते छाद्यमाना बाणौघैर्दुःशासनपुरोगमाः ।
KK-07-05-123-006c	प्राद्रवन्समरे भीतास्तव सैन्यस्य पश्यतः ॥
KK-07-05-123-007a	तेषु द्रवत्सु राजेन्द्र पुत्रो दुःशासनस्तव ।
KK-07-05-123-007c	तस्थौ व्यपेतभी राजन्सात्यकिं चार्दयच्छरैः ॥
KK-07-05-123-008a	चतुर्भिर्वाजिनस्तस्य सारथिं च त्रिभिः शरैः ।
KK-07-05-123-008c	सात्यकिं च शतेनाजौ विद्ध्वा नादं मुमोच सः ॥
KK-07-05-123-009a	ततः क्रुद्धो महाराज माधवस्तस्य संयुगे ।
KK-07-05-123-009c	रथं सूतं ध्वजं तं च चक्रेऽदृश्यमजिह्मगैः ॥
KK-07-05-123-010a	स तु दुःशासनं शूरं सायकैरावृणोद्भृशम् ।
KK-07-05-123-010c	मशकं समनुप्राप्तमूर्णनाभिरिवोर्णया ॥
KK-07-05-123-011ac	त्वरन्समावृणोद्बाणैर्दुःशासनममित्रजित् ॥
KK-07-05-123-012a	दृष्ट्वा दुःशासनं राजा तथा शरशताचितम् ।
KK-07-05-123-012c	त्रिगर्तांश्चोदयामास युयुधानरथं प्रति ॥
KK-07-05-123-013a	तेऽगच्छन्युयुधानस्य समीपं क्रूरकर्मणः ।
KK-07-05-123-013c	त्रिगर्तानां त्रिसाहस्रा रथा युद्धविशारदाः ॥
KK-07-05-123-014a	ते तु तं रथवंशेन महता पर्यवारयन् ।
KK-07-05-123-014c	स्थिरां कृत्वा मतिं युद्धे भूत्वा संशप्तका मिथः ॥
KK-07-05-123-015a	तेषां प्रयतमानानां शरवर्षाणि मुञ्चताम् ।
KK-07-05-123-015c	योधान्पञ्चशतान्मुख्यानग्र्यानीके व्यपोथयत् ॥
KK-07-05-123-016a	तेऽपतन्निहतास्तूर्णं शिनिप्रवरसायकैः ।
KK-07-05-123-016c	महामारुतवेगेन भग्ना इव नगाद्द्रुमाः ॥
KK-07-05-123-017a	नागैश्च बहुधा च्छिन्नैर्ध्वजैश्चैव विशाम्पते ।
KK-07-05-123-017c	हयैश्च कनकापीडैः पतितैस्तत्र मेदिनी ॥
KK-07-05-123-018a	शैनेयशरसङ्कृत्तैः शोणितौघपरिप्लुतैः ।
KK-07-05-123-018c	अशोभत महाराज किंशुकैरिव पुष्पितैः ॥
KK-07-05-123-019a	ते वध्यमानाः समरे युयुधानेन तावकाः ।
KK-07-05-123-019c	त्रातारं नाध्यगच्छन्त पङ्कमग्ना इव द्विपाः ॥
KK-07-05-123-020a	ततस्ते पर्यवर्तन्त सर्वे द्रोणरथं प्रति ।
KK-07-05-123-020c	भयात्पतगराजस्य गर्तानीव महोरगाः ॥
KK-07-05-123-021a	हत्वा पञ्चशतान्योधाञ्छरैराशीविषोपमैः ।
KK-07-05-123-021c	प्रायात्स शनकैर्वीरो धनञ्जयरथं प्रति ॥
KK-07-05-123-022a	तं प्रयान्तं नरश्रेष्ठं पुत्रो दुःशासनस्तव ।
KK-07-05-123-022c	विव्याध नवभिस्तूर्णं शरैः सन्नतपर्वभिः ॥
KK-07-05-123-023a	स तु तं प्रतिविव्याध पञ्चभिर्निशितैः शरैः ।
KK-07-05-123-023c	रुक्मपुङ्खैर्महेष्वासो गार्ध्रपत्रैरजिह्मगैः ॥
KK-07-05-123-024a	सात्यकिं तु महाराज प्रहसन्निव भारत ।
KK-07-05-123-024c	दुःशासनस्त्रिभिर्विद्ध्वा पुनर्विव्याध पञ्चभिः ॥
KK-07-05-123-025a	शैनेयस्तव पुत्रं तु हत्वा पञ्चभिराशुगैः ।
KK-07-05-123-025c	धनुश्चास्य रणे छित्त्वा विस्मयन्नर्जुनं ययौ ॥
KK-07-05-123-026a	ततो दुःशासनः क्रुद्धो वृष्णिवीराय गच्छते ।
KK-07-05-123-026c	सर्वपारशवीं शक्तिं विससर्ज जिघांसया ॥
KK-07-05-123-027a	तां तु शक्तिं तदा घोरां तव पुत्रस्य सात्यकिः ।
KK-07-05-123-027c	चिच्छेद शतधा राजन्निशितैः कङ्कपत्रिभिः ॥
KK-07-05-123-028a	अथान्यद्धनुरादाय पुत्रस्तव जनेश्वर ।
KK-07-05-123-028c	सात्यकिं च शरैर्विद्ध्वा सिंहनादं ननाद च ॥
KK-07-05-123-029a	सात्यकिस्तु रणे क्रुद्धो मोहयित्वा सुतं तव ।
KK-07-05-123-029c	शरैरग्निशिखाकारैराजघान स्तनान्तरे ॥
KK-07-05-123-030a	त्रिभिरेव महाभागः शरैः सन्नतपर्वभिः ।
KK-07-05-123-030c	सर्वायसैस्तीक्ष्णवक्त्रैः पुनर्विव्याध चाष्टभिः ॥
KK-07-05-123-031a	दुःशासनस्तु विंशत्या सात्यकिं प्रत्यविध्यत ।
KK-07-05-123-031c	सात्वतोऽपि महाराज तं विव्याध स्तनान्तरे ॥
KK-07-05-123-032a	त्रिभिरेव महाभागः शरैः सन्नतपर्वभिः ।
KK-07-05-123-032c	ततोऽस्य वाहान्निशितैः शरैर्जघ्ने महारथः ॥
KK-07-05-123-033a	सारथिं च सुसङ्क्रुद्धः शरैः सन्नतपर्वभिः ।
KK-07-05-123-033c	धनुरेकेन भल्लेन हस्तावापं च पञ्चभिः ॥
KK-07-05-123-034a	ध्वजं च रथशक्तिं च भल्लाभ्यां परमास्त्रवित् ।
KK-07-05-123-034c	चिच्छेद विशिखैस्तीक्ष्णैस्तथोभौ पार्ष्णिसारथी ॥
KK-07-05-123-035a	स च्छिन्नधन्वा विरथो हताश्वो हतसारथिः ।
KK-07-05-123-035c	त्रिगर्तसेनापतिना स्वरथेनापवाहितः ॥
KK-07-05-123-036a	तमभिद्रुत्य शैनेयो मुहूर्तमिव भारत ।
KK-07-05-123-036c	न जघान महाबाहुर्भीमसेनवचः स्मरन् ॥
KK-07-05-123-037a	भीमसेनेन तु वधः सुतानां तव भारत ।
KK-07-05-123-037c	प्रतिज्ञातः सभामध्ये सर्वेषामेव संयुगे ॥
KK-07-05-123-038a	ततो दुःशासनं जित्वा सात्यकिः संयुगे प्रभो ।
KK-07-05-123-038c	जगाम त्वरितो राजन्येन यातो धनञ्जयः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रयोविंशत्यधिकशततमोऽध्यायः ॥ 123 ॥
