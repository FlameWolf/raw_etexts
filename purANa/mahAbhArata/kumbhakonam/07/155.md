श्रीः
अध्यायः 155
द्रोणयुद्धवर्णनम् ॥ 1 ॥
KK-07-06-155-001	धृतराष्ट्र उवाच 
KK-07-06-155-001a	यत्तदा प्राविशत्पाण्डूनाचार्यः कुपितो बली ।
KK-07-06-155-001c	उक्त्वा दुर्योधनं मन्दं मम शास्त्रातिगं सुतम् ॥
KK-07-06-155-002a	प्रविश्य विचरन्तं च रथे शूरमवस्थितम् ।
KK-07-06-155-002c	कथं द्रोणं महेष्वासं पाण्डवाः पर्यवारयन् ॥
KK-07-06-155-003a	केऽरक्षन्दक्षिणं चक्रमाचार्यस्य महाहवे ।
KK-07-06-155-003c	के चोत्तरमरक्षन्त निघ्नतः शात्रवान्बहून् ॥
KK-07-06-155-004a	के चास्य पृष्ठतोऽन्वासन्वीरा वीरस्य योधिनः ।
KK-07-06-155-004c	के पुरस्तादवर्तन्त रथिनस्तस्य शत्रवः ॥
KK-07-06-155-005a	मन्ये तानस्पृशच्छीतमतिवेलमनार्तवम् ।
KK-07-06-155-005c	मन्ये ते समवेपन्त गावो वै शिशिरे यथा ॥
KK-07-06-155-006a	यत्प्राविशन्महेष्वासः पाञ्चालानपराजितः ।
KK-07-06-155-006c	नृत्यन्स रथमार्गेषु सर्वशस्त्रभृतां वरः ॥
KK-07-06-155-007a	निर्दहन्सर्वसैन्यानि पाञ्चालानां रथर्षभः ।
KK-07-06-155-007c	धूमकेतुरिव क्रुद्धः कथं मृत्युमुपेयिवान् ॥
KK-07-06-155-008	सञ्जय उवाच 
KK-07-06-155-008a	सायाह्ने सैन्धवं हत्वा राज्ञा पार्थः समेत्य च ।
KK-07-06-155-008c	सात्यकिश्च महेष्वासो द्रोणमेवाभ्यधावताम् ॥
KK-07-06-155-009a	तथा युधिष्ठिरस्तूर्णं भीमसेनश्च पाण्डवः ।
KK-07-06-155-009c	पृथक्चमूभ्यां संयत्तौ द्रोणमेवाभ्यधावताम् ॥
KK-07-06-155-010a	तथैव नकुलो धीमान्सहदेवश्च दुर्जयः ।
KK-07-06-155-010c	धृष्टद्युम्नः शतानीको विराटश्च सकेकयः ।
KK-07-06-155-010e	मात्स्याः साल्वाः ससेनाश्च द्रोणमेव ययुर्युधि ॥
KK-07-06-155-011a	द्रुपदश्च तथा राजा पाञ्चालैरभिरक्षितः ।
KK-07-06-155-011c	धृष्टद्युम्नपिता राजन्द्रोणमेवाभ्यवर्तत ॥
KK-07-06-155-012a	द्रौपदेया महेष्वासा राक्षसश्च घटोत्कचः ।
KK-07-06-155-012c	ससैन्यास्ते न्यवर्तन्त द्रोणमेव महाद्युतिम् ॥
KK-07-06-155-013a	प्रभद्रकाश्च पाञ्चालाः षट्सहस्राः प्रहारिणः ।
KK-07-06-155-013c	द्रोणमेवाभ्यवर्तन्त पुरस्कृत्य शिखण्डिनम् ॥
KK-07-06-155-014a	तथेतरे नरव्याघ्राः पाण्डवानां महारथाः ।
KK-07-06-155-014c	सहिताः सन्न्यवर्तन्त द्रोणमेव द्विजर्षभम् ॥
KK-07-06-155-015a	तेषु शूरेषु युद्धाय गतेषु भरतर्षभ ।
KK-07-06-155-015c	बभूव रजनी घोरा भीरूणां भयवर्धिनी ॥
KK-07-06-155-016a	योधानामशिवा रौद्रा राजन्नन्तकगामिनी ।
KK-07-06-155-016c	कुञ्जराश्वमनुष्याणां प्राणान्तकरणी तदा ॥
KK-07-06-155-017a	तस्यां रजन्यां घोरायां नदन्त्यः सर्वतः शिवाः ।
KK-07-06-155-017c	न्यवेदयन्भयं घोरं सज्वालकवलैर्मुखैः ॥
KK-07-06-155-018a	उलूकाश्चाप्यदृश्यन्त शंसन्तो विपुलं भयम् ।
KK-07-06-155-018c	विशेषतः कौरवाणां ध्वजिन्यामतिदारुणाः ॥
KK-07-06-155-019a	ततः सैन्येषु राजेन्द्र शब्दः समभवन्महान् ।
KK-07-06-155-019c	भेरीशब्देन महता मृदङ्गानां स्वनेन च ॥
KK-07-06-155-020a	गजानां बृंहितैश्चापि तुरङ्गाणां च हेषितैः ।
KK-07-06-155-020c	खुरशब्दनिपातैश्च तुमुलः सर्वतोऽभवत् ॥
KK-07-06-155-021a	ततः समभवद्युद्धं सन्ध्यायामतिदारुणम् ।
KK-07-06-155-021c	द्रोणस्य च महाराज सृञ्जयानां च सर्वशः ॥
KK-07-06-155-022a	तमसा चावृते लोके न प्राज्ञायत किञ्चन ।
KK-07-06-155-022c	सैन्येन रजसा चैव समन्तादुत्थितेन ह ॥
KK-07-06-155-023a	नरस्याश्वस्य नागस्य समसज्जत शोणितम् ।
KK-07-06-155-023c	नापश्याम रजो भौमं कश्मलेनाभिसंवृताः ॥
KK-07-06-155-024a	रात्रौ वंशवनस्येव दह्यमानस्य पर्वते ।
KK-07-06-155-024c	घोरश्चटचटाशब्दः शस्त्राणां पततामभूत् ॥
KK-07-06-155-025a	मृदङ्गानकनिर्ह्रादैर्झर्झरैः पटहैस्तथा ।
KK-07-06-155-025c	फेत्कारैर्हेषितैः शब्दैः सर्वमेवाकुलं बभौ ॥
KK-07-06-155-026a	नैव स्वे न परे राजन्प्राज्ञायन्त तमोवृते ।
KK-07-06-155-026c	उन्मत्तमिव तत्सर्वं बभूव रजनीमुखे ॥
KK-07-06-155-027a	भौमं रजोऽथ राजेन्द्र शोणितेन प्रणाशितम् ।
KK-07-06-155-027c	शातकौम्भैश्च कवचैर्भूषणैश्च तमोऽनशत् ॥
KK-07-06-155-028a	ततः सा भारती सेना मणिहेमविभूषिता ।
KK-07-06-155-028c	द्यौरिवासीत्सनक्षत्रा रजन्यां भरतर्षभ ॥
KK-07-06-155-029a	गोमायुबलसङ्घुष्टा शक्तिध्वजसमाकुला ।
KK-07-06-155-029c	वारणाभिरुता घोरा क्ष्वेडितोत्क्रुष्टनादिता ॥
KK-07-06-155-030a	तत्राभवन्महाशब्दस्तुमुलो रोमहर्षणः ।
KK-07-06-155-030c	समावृण्वन्दिशः सर्वा महेन्द्राशनिनिःस्वनः ॥
KK-07-06-155-031a	सा निशीथे महाराज सेनाऽदृश्यत भारती ।
KK-07-06-155-031c	अङ्गदैः कुण्डलैर्निष्कैः शस्त्रैश्चैवावभासिता ॥
KK-07-06-155-032a	तत्र नागा रथाश्चैव जाम्बूनदविभूषिताः ।
KK-07-06-155-032c	निशायां प्रत्यदृश्यन्त मेघा इव सविद्युतः ॥
KK-07-06-155-033a	ऋष्टिशक्तिगदाबाणमुसलप्रासपट्टसाः ।
KK-07-06-155-033c	सम्पतन्तो व्यदृश्यन्त भ्राजमाना इवाग्नयः ॥
KK-07-06-155-034a	दुर्योधनपुरोवातां रथनागबलाहकाम् ।
KK-07-06-155-034c	वादित्रघोषस्तनितां चापविद्युद्ध्वजैर्वृताम् ॥
KK-07-06-155-035a	द्रोणपाण्डवपर्जन्यां खड्गशक्तिगदाशनिम् ।
KK-07-06-155-035c	शरधारास्त्रपवनां शस्त्रपातोष्मसङ्कुलाम् ॥
KK-07-06-155-036a	घोरां विस्मापनीमुग्रां जीवितच्छिदमप्लवाम् ।
KK-07-06-155-036c	तां प्राविशन्नतिभयां नदीं युद्धचिकीर्षवः ॥
KK-07-06-155-037a	तस्मिन्रात्रिमुखे घोरे महाशब्दनिनादिते ।
KK-07-06-155-037c	भीरूणां त्रासजनने शूराणां हर्षवर्धने ॥
KK-07-06-155-038a	रात्रियुद्धे महाघोरे वर्तमाने सुदारुणे ।
KK-07-06-155-038c	द्रोणमभ्यद्रवन्क्रुद्धाः सहिताः पाण्डुसृञ्जयाः ॥
KK-07-06-155-039a	ये ये प्रमुखतो राजन्नावर्तन्त महारथाः ।
KK-07-06-155-039c	तान्सर्वान्विमुखांश्चक्रे कांश्चिन्निन्ये यमक्षयम् ॥
KK-07-06-155-040a	तानि नागसहस्राणि रथानामयुतानि च ।
KK-07-06-155-040c	पदातिहयसङ्घानां प्रयुतान्यर्बुदानि च ।
KK-07-06-155-040e	द्रोणेनैकेन नाराचैर्निर्भिन्नानि निशामुखे ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे पञ्चपञ्चाशदधिकशततमोऽध्यायः ॥ 155 ॥

5-155-1 शास्त्रातिगं शास्त्रमाज्ञा ॥ 5-155-7 धूमकेतुरग्निः ॥ 5-155-14 सन्न्यवर्तन्त सम्मुखं नितरामवर्तन्त ॥ 5-155-155 पञ्चपञ्चाशदधिकशततमोऽध्यायः ॥
