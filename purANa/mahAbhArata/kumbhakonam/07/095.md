श्रीः
अध्यायः 095
राज्ञां द्वन्द्वीभूय युद्धाय समागमः ॥ 1 ॥
KK-07-05-095-001	सञ्जय उवाच 
KK-07-05-095-001a	प्रविष्टयोर्महाराज पार्थवार्ष्णेययो रणे ।
KK-07-05-095-001c	दुर्योधने प्रयाते च पृष्ठतः पुरुषर्षभे ॥
KK-07-05-095-002a	जवेनाभ्यद्रवन्द्रोणं महता निःस्वनेन च ।
KK-07-05-095-002c	पाण्डवाः सोमकैः सार्धं ततो युद्धमवर्तत ॥
KK-07-05-095-003a	तद्युद्धमभवत्तीव्रं तुमुलं रोमहर्षणम् ।
KK-07-05-095-003c	कुरूणां पाण्डवानां च व्यूहस्य पुरतोऽद्भुतम् ॥
KK-07-05-095-004a	राजन्कदाचिन्नास्माभिर्दृष्टं तादृङ्न च श्रुतम् ।
KK-07-05-095-004c	यादृङ्मध्यगते सूर्ये युद्धमासीद्विशाम्पते ॥
KK-07-05-095-005a	धृष्टद्युम्नमुखाः पार्था व्यूढानीकाः प्रहारिणः ।
KK-07-05-095-005c	द्रोणस्य सैन्यं ते सर्वे शरवर्षैरवाकिरन् ॥
KK-07-05-095-006a	वयं द्रोणं पुरस्कृत्य सर्वशस्त्रभृतां वरम् ।
KK-07-05-095-006c	पार्षतप्रमुखान्पार्थानभ्यवर्षाम सायकैः ॥
KK-07-05-095-007a	महामेघाविवोदीर्णौ मिश्रवातौ हिमात्यये ।
KK-07-05-095-007c	सेनाग्रे प्रचकाशेते रुचिरे रथभूषिते ॥
KK-07-05-095-008a	समेत्य तु महासेने चक्रतुर्वेगमुत्तमम् ।
KK-07-05-095-008c	जाह्नवीयमुने नद्यौ प्रावृषीवोल्बणोदके ॥
KK-07-05-095-009a	नानाशस्त्रपुरोवातो द्विपाश्वरथसंवृतः ।
KK-07-05-095-009c	गदाविद्युन्महारौद्रः सङ्ग्रामजलदो महान् ॥
KK-07-05-095-010a	भारद्वाजानिलोद्भूतः शरधारासहस्रवान् ।
KK-07-05-095-010c	अभ्यवर्षन्महारौद्रं पाण्डुसेनाग्निमुद्धतम् ॥
KK-07-05-095-011a	समुद्रमिव घर्मान्ते विशन्घोरो महानिलः ।
KK-07-05-095-011c	व्यक्षोभयदनीकानि पाण्डवानां द्विजोत्तमः ॥
KK-07-05-095-012a	तेऽपि सर्वप्रयत्नेन द्रोणमेव समाद्रवन् ।
KK-07-05-095-012c	बिभित्सन्तो महासेतुं वार्योघाः प्रबला इव ॥
KK-07-05-095-013a	वारयामास तान्द्रोणो जलौघमचलो यथा ।
KK-07-05-095-013c	पाण्डवान्समरे क्रुद्धान्पाञ्चालांश्च सकेकयान् ॥
KK-07-05-095-014a	अथापरे च राजानः परिवृत्य समन्ततः ।
KK-07-05-095-014c	महाबला रणे शूराः पाञ्चालानन्ववारयन् ॥
KK-07-05-095-015a	ततो रणे नरव्याघ्रः पार्षतः पाण्डवैः सह ।
KK-07-05-095-015c	सञ्जघानासकृद्द्रोणं बिभित्सुररिवाहिनीम् ॥
KK-07-05-095-016a	यथैव शरवर्षाणि द्रोणो वर्षति पार्षते ।
KK-07-05-095-016c	तथैव शरवर्षाणि धृष्टद्युम्नोऽप्यवर्षत ॥
KK-07-05-095-017a	सनिस्त्रिंशपुरोवातः शक्तिप्रासर्ष्टिसंवृतः ।
KK-07-05-095-017c	ज्याविद्युच्चापसंह्रादो धृष्टद्युम्नबलाहकः ॥
KK-07-05-095-018a	शरधाराश्मवर्षाणि व्यसृजत्सर्वतो दिशम् ।
KK-07-05-095-018c	निघ्नन्रथवराश्वौघान्प्लावयामास वाहिनीम् ॥
KK-07-05-095-019a	यंयमार्च्छच्छरैर्द्रोणः पाण्डवानां रथव्रजम् ।
KK-07-05-095-019c	ततस्ततः शरैर्द्रोणमपाकर्षत पार्षतः ॥
KK-07-05-095-020a	तथा तु यतमानस्य द्रोणस्य युधि भारत ।
KK-07-05-095-020c	धृष्टद्युम्नं समासाद्य त्रिधा सैन्यमभिद्यत ॥
KK-07-05-095-021a	भोजमेकेऽभ्यवर्तन्त जलसन्धं तथाऽपरे ।
KK-07-05-095-021c	पाण्डवैर्हन्यमानाश्च द्रोणमेवापरे ययुः ॥
KK-07-05-095-022a	सङ्घट्टयति सैन्यानि द्रोणस्तु रथिनां वरः ।
KK-07-05-095-022c	व्यधमच्चापि तान्यस्य धृष्टद्युम्नो महारथः ॥
KK-07-05-095-023a	धार्तराष्ट्रास्तथा भूता वध्यन्ते पाण्डुसृञ्जयैः ।
KK-07-05-095-023c	अगोपाः पशवोऽरण्ये बहुभिः श्वापदैरिव ॥
KK-07-05-095-024a	कालः स्म ग्रसते योधान्धृष्टद्युम्नेन मोहितान् ।
KK-07-05-095-024c	सङ्ग्रामे तुमुले तस्मिन्निति सम्मेनिरे जनाः ॥
KK-07-05-095-025a	कुनृपस्य यथा राष्ट्रं दुर्भिक्षव्याधितस्करैः ।
KK-07-05-095-025c	द्राव्यते तद्वदापन्ना पाण्डवैस्तव वाहिनी ॥
KK-07-05-095-026a	अर्करश्मिविमिश्रेषु शस्त्रेषु कवचेषु च ।
KK-07-05-095-026c	चक्षूंषि प्रत्यहन्यन्त सैन्येन रजसा तथा ॥
KK-07-05-095-027a	त्रिधा भूतेषु सैन्येषु वध्यमानेषु पाण्डवैः ।
KK-07-05-095-027c	अमर्षितस्ततो द्रोणः पाञ्चालान्व्यधमच्छरैः ॥
KK-07-05-095-028a	मृद्नतस्तान्यनीकानि निघ्नतश्चापि सायकैः ।
KK-07-05-095-028c	बभूव रूपं द्रोणस्य कालाग्नेरिव दीप्यतः ॥
KK-07-05-095-029a	रथं नागं हयं चापि पत्तिनश्च विशाम्पते ।
KK-07-05-095-029c	एकैकेनेषुणा सङ्ख्ये निर्बिभेद महारथः ॥
KK-07-05-095-030a	पाण़्डवानां तु सैन्येषु नास्ति कश्चित्स भारत ।
KK-07-05-095-030c	दधार यो रणे बाणान्द्रोणचापच्युतान्प्रभो ॥
KK-07-05-095-031a	तत्पच्यमानमर्केण द्रोणसायकतापितम् ।
KK-07-05-095-031c	बभ्राम पार्षतं सैन्यं तत्रतत्रैव भारत ॥
KK-07-05-095-032a	`हन्यमानं तु तत्सैन्यं भारद्वाजेन सर्वतः ।
KK-07-05-095-032c	शरैरग्निशिखाकारैर्दह्यते भरतर्षभ ॥'
KK-07-05-095-033a	तथैव पार्षतेनापि काल्यमानं बलं तव ।
KK-07-05-095-033c	अभवत्सर्वतो दीप्तं शुष्कं वनमिवाग्निना ॥
KK-07-05-095-034a	बाध्यमानेषु सैन्येषु द्रोणपार्षतसायकैः ।
KK-07-05-095-034c	त्यक्त्वा प्राणान्परं शक्त्या युध्यन्ते स्वर्गलिप्सवः ॥
KK-07-05-095-035a	तावकानां परेषां च युध्यतां भरतर्षभ ।
KK-07-05-095-035c	नासीत्कश्चिन्महाराज योऽत्याक्षीत्संयुगं भयात् ॥
KK-07-05-095-036a	भीमसेनं तु कौन्तेयं सोदर्याः पर्यवारयन् ।
KK-07-05-095-036c	विविंशतिश्चित्रसेनो विकर्णश्च महारथः ॥
KK-07-05-095-037a	विन्दानुविन्दावावन्त्यौ क्षेमधूर्तिश्च वीर्यवान् ।
KK-07-05-095-037c	त्रयाणां तव पुत्राणां त्रय एवानुयायिनः ॥
KK-07-05-095-038a	बाह्लीकराजस्तेजस्वी कुलपुत्रो महारथः ।
KK-07-05-095-038c	सहसेनः सहामात्यो द्रौपदेयानवारयत् ॥
KK-07-05-095-039a	शैब्यो गोवासनो राजा योधैर्दशशतावरैः ।
KK-07-05-095-039c	काश्यस्याभिभुवः पुत्रं पराक्रान्तमवारयत् ॥
KK-07-05-095-040a	अजातशत्रुं कौन्तेयं ज्वलन्तमिव पावकम् ।
KK-07-05-095-040c	मद्राणामीश्वरः शल्यो राजा राजानमावृणोत् ||
KK-07-05-095-041a	दुःशासनस्त्ववस्थाप्य स्वमनीकममर्षणः ।
KK-07-05-095-041c	सात्यकिं प्रययौ क्रुद्धः शूरो रथवरं युधि ॥
KK-07-05-095-042a	स्वकेनाहमनीकेन सन्नद्धः कवचावृतः ।
KK-07-05-095-042c	चतुःशतैर्महेष्वासैश्चेकितानमवारयम् ॥
KK-07-05-095-043a	शकुनिस्तु सहानीको माद्रीपुत्राववारयत् ।
KK-07-05-095-043c	गान्धारकैः सप्तशतैश्चापशक्त्यसिपाणिभिः ॥
KK-07-05-095-044a	विन्दानुविन्दावावन्त्यौ विराटं मत्स्यमार्च्छताम् ।
KK-07-05-095-044c	प्राणांस्त्यक्त्वा महेष्वासौ मित्रार्थेऽभ्युद्यतायुधौ ॥
KK-07-05-095-045a	शिखण्डिनं याज्ञसेनिं रुन्धानमपराजितम् ।
KK-07-05-095-045c	बाह्लीकः प्रतिसंयत्तः पराक्रान्तमवारयत् ॥
KK-07-05-095-046a	धृष्टद्युम्नं तु पाञ्चाल्यं क्रूरैः सार्धं प्रभद्रकैः ।
KK-07-05-095-046c	आवन्त्यः सहसौवीरैः क्रुद्धरूपमवारयत् ॥
KK-07-05-095-047a	घटोत्कचं तथा शूरं राक्षसं क्रूरकर्मिणम् ।
KK-07-05-095-047c	अलामुधोऽद्रवत्तूर्णं क्रुद्धमायान्तमाहवे ॥
KK-07-05-095-048a	अलम्बुसं राक्षसेन्द्रं कुन्तिभोजो महारथः ।
KK-07-05-095-048c	सैन्येन महता युक्तः क्रुद्धरूपमवारयत् ॥
KK-07-05-095-049a	सैन्धवः पृष्ठतस्त्वासीत्सर्वसैन्यस्य भारत ।
KK-07-05-095-049c	रक्षितः परमेष्वासैः कृपप्रभृतिभी रथैः ॥
KK-07-05-095-050a	तस्यास्तां चक्ररक्षौ द्वौ सैन्धवस्य बृहत्तमौ ।
KK-07-05-095-050c	द्रौणिर्दक्षिणतो राजन्सूतपुत्रश्च वामतः ॥
KK-07-05-095-051a	पृष्ठगोपास्तु तस्यासन्सौमदत्तिपुरोगमाः ।
KK-07-05-095-051c	कृपश्च वृषसेनश्च शलः शल्यश्च दुर्जयः ॥
KK-07-05-095-052a	नीतिमन्तो महेष्वासाः सर्वे युद्धविशारदाः ।
KK-07-05-095-052c	सैन्धवस्य विधायैवं रक्षां युयुधिरे ततः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चनवतितमोऽध्यायः ॥ 95 ॥

5-95-7 हिमात्यये शिशिरे । सेनाग्रे प्रधाने सेने ॥ 5-95-18 प्लावयामास विद्रावितवान् ॥ 5-95-19 अपाकर्षत व्यावर्तितवान् ॥ 5-95-22 सङ्घट्टयति सम्मेलयति ॥ 5-95-39 काश्यस्य काशिराजस्य ॥ 5-95-46 आवन्त्योऽन्यः ॥ 5-95-95 पञ्चनवतितमोऽध्यायः ॥
