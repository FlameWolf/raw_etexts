श्रीः
अध्यायः 038
अभिमन्युपराक्रमवर्णनम् ॥ 1 ॥
KK-07-03-038-001	धृतराष्ट्र उवाच 
KK-07-03-038-001a	तथा प्रमथमानं तं महेष्वासानजिह्मगैः ।
KK-07-03-038-001c	आर्जुनिं मामकाः सङ्ख्ये के त्वेनं समवारयन् ॥
KK-07-03-038-002	सञ्जय उवाच 
KK-07-03-038-002a	शृणु राजन्कुमारस्य रणे विक्रीडितं महत् ।
KK-07-03-038-002c	बिभित्सतो रथानीकं भारद्वाजेन रक्षितम् ॥
KK-07-03-038-003a	मद्रेशं सादितं दृष्ट्वा सौभद्रेणाशुगै रणे ।
KK-07-03-038-003c	शल्यादवरजः क्रुद्ध किरन्बाणान्समभ्ययात् ॥
KK-07-03-038-004a	स विद्ध्वा दशभिर्बाणैः साश्वयन्तारमार्जुनिम् ।
KK-07-03-038-004c	उदक्रोशन्महाशब्दं तिष्ठतिष्ठेति चाब्रवीत् ॥
KK-07-03-038-005a	तस्यार्जुनिः शिरोग्रीवं पाणिपादं धनुर्हयान् ।
KK-07-03-038-005c	छत्रं ध्वजं नियन्तारं त्रिवेणुं चाप्युपस्करम् ॥
KK-07-03-038-006a	चक्रं युगं च तूणीरं ह्यनुकर्षं सायकैः ।
KK-07-03-038-006c	पताकां चक्रगोप्तारौ सर्वोपकरणानि च ॥
KK-07-03-038-007a	लघुहस्तः प्रचिच्छेद ददृशे तं न कश्चन ।
KK-07-03-038-007c	स पपात क्षितौ क्षीणः प्रविद्धाभरणाम्बरः ॥
KK-07-03-038-008a	वायुनेव महाचैत्यः समूलं चित्रवेदिकः ।
KK-07-03-038-008c	अनुगास्तस्य वित्रस्ताः प्राद्रवन्सर्वतो दिशः ॥
KK-07-03-038-009a	आर्जुनेः कर्म तद्दृष्ट्वा सम्प्रणेदुः समन्ततः ।
KK-07-03-038-009c	नादेन सर्वभूतानि साधुसाध्विति भारत ॥
KK-07-03-038-010a	शल्यभ्रातर्यथारुग्णे बहुशस्तस्य सैनिकाः ।
KK-07-03-038-010c	कुलाधिवासनामानि श्रावयन्तोऽर्जुनात्मजम् ॥
KK-07-03-038-011a	अभ्यधावन्त सङ्क्रुद्धा विविधायुधपाणयः ।
KK-07-03-038-011c	रथैरश्वैर्गजैश्चान्ये पद्भिश्चान्ये बलोत्कटाः ॥
KK-07-03-038-012a	बाणशब्देन महता रथनेमिस्वनेन च ।
KK-07-03-038-012c	हुङ्कारैः क्ष्वेडितोत्कृष्टैः सिंहनादैः सगर्जितैः ॥
KK-07-03-038-013a	ज्यातलत्रस्वनैरन्ये गर्जन्तोऽर्जुननन्दनम् ।
KK-07-03-038-013c	ब्रुवन्तश्च न नो जीवन्मोक्ष्यसे जीवितादिति ॥
KK-07-03-038-014a	तांस्तथा ब्रुवतो दृष्ट्वा सौभद्रः प्रहसन्निव ।
KK-07-03-038-014c	यो योस्मै प्राहरत्पूर्वं तं तं विव्याध पत्रिभिः ॥
KK-07-03-038-015a	सन्दर्शयिष्यन्नस्त्राणि विचित्राणि लघूनि च ।
KK-07-03-038-015c	आर्जुनिः समरे शूरो मृदुपूर्वमयुध्यत ॥
KK-07-03-038-016a	वासुदेवादुपात्तं यदस्त्रं यच्च धनञ्जयात् ।
KK-07-03-038-016c	अदर्शयत तत्कार्ष्णिः कृष्णाभ्यामविशेषवत् ॥
KK-07-03-038-017a	दूरमस्य गुरुं भारं साध्वसं च पुनः पुनः ।
KK-07-03-038-017c	सन्दधद्विसृजंश्चेषून्निर्विशेषमदृश्यत ॥
KK-07-03-038-018a	चापमण्डलमेवास्य विस्फुरद्दिक्ष्वदृश्यत ।
KK-07-03-038-018c	सुदीप्तस्य शरत्काले सवितुर्मण्डलं यथा ॥
KK-07-03-038-019a	ज्याशब्दः शुश्रुवे तस्य तलशब्दश्च दारुणः ।
KK-07-03-038-019c	महाशनिमुचः काले पयोदस्येव निःस्वनः ॥
KK-07-03-038-020a	ह्रीमानमर्षी सौभद्रो मानकृत्प्रियदर्शनः ।
KK-07-03-038-020c	सम्मिमानयिषुर्वीरानिष्वस्त्रैश्चाप्ययुध्यत ॥
KK-07-03-038-021a	मृदुर्भूत्वा महाराज दारुणः समपद्यत ।
KK-07-03-038-021c	वर्षाभ्यतीतो भगवाञ्शरदीव दिवाकरः ॥
KK-07-03-038-022a	शरान्विचित्रान्सुबहून्रुक्मपुङ्खाञ्शिलाशितान् ।
KK-07-03-038-022c	मुमोच शतशः क्रुद्धो गभस्तीनिव भास्करः ॥
KK-07-03-038-023a	क्षुरप्रैर्वत्सदन्तैश्च विपाठैश्च महायशाः ।
KK-07-03-038-023c	नाराचैरर्धचन्द्राभैर्भल्लैरञ्जलिकैरपि ॥
KK-07-03-038-024a	अवाकिरद्रथानीकं भारद्वाजस्य पश्यतः ।
KK-07-03-038-024c	ततस्तत्सैन्यमभवद्विमुखं शरपीडितम् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे अष्टत्रिंशोऽध्यायः ॥ 38 ॥

5-38-5 तल्पम् इति पाठे रथगतशय्याम् ॥ 5-38-10 अधिवासो निवासः ॥ 5-38-16 अविशेषवत्तुल्यमित्यर्थः ॥ 5-38-17 अस्य निरस्य ॥ 5-38-38 अष्टत्रिंशोऽध्यायः ॥
