श्रीः
अध्यायः 002
कर्णेन पाण्डवोच्छेदनपूर्वकं दुर्योधनाय राज्यदानं प्रतिज्ञाय युद्धायाभियानम् ॥ 1 ॥
KK-07-01-002-001	सञ्जय उवाच 
KK-07-01-002-001a	हतं भीष्ममथाधिरथिर्विदित्वा भिन्नां नावं वारिधावत्यगाधे ।
KK-07-01-002-001c	सोदर्यवद्व्यसनात्सूतपुत्रः सन्तारयिष्यंस्तव पुत्रस्य सेनाम् ॥
KK-07-01-002-002a	श्रुत्वा तु कर्णः पुरुषेन्द्रमच्युतं निपातितं शान्तनवं महारथम् ।
KK-07-01-002-002c	अथोपयायात्सहसारिकर्षणो धनुर्धराणां प्रवरस्तदा नृप ॥
KK-07-01-002-003a	हते तु भीष्मे रथसत्तमे परैर्निमज्जतीं नावमिवार्णवे कुरून् ।
KK-07-01-002-003c	पितेव पुत्रांस्त्वरितोऽभ्ययात्ततः सन्तारयिष्यंस्तव पुत्रस्य सेनाम् ॥
KK-07-01-002-004a	सम्मृज्य दिव्यं धनुराततज्यं स रामदत्तं रिपुसङ्घहन्ता ।
KK-07-01-002-004c	बाणांश्च कालानलवायुकल्पानुल्लालयन्वाक्यमिदं बभाषे॥
KK-07-01-002-005	कर्ण उवाच 
KK-07-01-002-005a	यस्मिन्धृतिर्बुद्धिपराक्रमौजः सत्यं स्मृतिर्वीरगुणाश्च सर्वे ।
KK-07-01-002-005c	अस्त्राणि दिव्यान्यथ सन्नतिह्रीः प्रिया च वागनसूया च भीष्मे ॥
KK-07-01-002-006a	सदा कृतज्ञे द्विजशत्रुघातके सनातनं चन्द्रमसीव लक्ष्मीः ।
KK-07-01-002-006c	स चेत्प्रशान्तः परवीरहन्ता मन्ये हतानेव च सर्ववीरान् ॥
KK-07-01-002-007a	नेह ध्रुवं किञ्चन जातु विद्यते  लोके ह्यस्मिन्कर्मणोऽनित्ययोगात् ।
KK-07-01-002-007c	सूर्योदये को हि विमुक्तसंशयो भावं कुर्वीतार्यमहाव्रते हते ॥
KK-07-01-002-008a	वसुप्रभावे वसुवीर्यसम्भवे गते वसूनेव वसुन्धराधिपे ।
KK-07-01-002-008c	वसूनि पुत्रांश्च वसुन्धरां तथा कुरूंश्च शोचध्वमिमां च वाहिनीम् ॥
KK-07-01-002-009	सञ्जय उवाच 
KK-07-01-002-009a	महाप्रभावे वरदे निपातिते लोकेश्वरे शास्तरि चामितौजसि ।
KK-07-01-002-009c	पराजितेषु भरतेषु दुर्मनाः कर्णो भृशं न्यश्वसदश्रु वर्तयन् ॥
KK-07-01-002-010a	इदं च राधेयवचो निशम्य सुताश्च राजंस्तव सैनिकाश्च ह ।
KK-07-01-002-010c	परस्परं चुक्रुशुरार्तिजं मुहुस्तदाश्रु नेत्रैर्मुमुचुश्च शब्दवत् ॥
KK-07-01-002-011a	प्रवर्तमाने तु पुनर्महाहवे विगाह्यमानासु चमूषु पार्थिवैः ।
KK-07-01-002-011c	अथाब्रवीद्धर्षकरं तदा वचो रथर्षभान्सर्वमहारथर्षभः ॥
KK-07-01-002-012a	जगत्यनित्ये सततं प्रधावति प्रचिन्तयन्नस्थिरमद्य लक्षये ।
KK-07-01-002-012c	भवत्सु तिष्ठत्स्विह पातितो मृधे गिरिप्रकाशः कुरुपुङ्गवः कथम् ॥
KK-07-01-002-013a	निपातिते शान्तनवे महारथे दिवाकरे भूतलमास्थिते यथा ।
KK-07-01-002-013c	न पार्थिवाः सोढुमलं धनञ्जयं गिरिप्रवोढारमिवानिलं द्रुमाः ॥
KK-07-01-002-014a	हतप्रधानं त्विदमार्तरूपं परैर्हतोत्साहमनाथमद्य वै ।
KK-07-01-002-014c	मया कुरूणां परिपाल्यमाहवे बलं यथा तेन महात्मना तथा ॥
KK-07-01-002-015a	समाहितं चात्मनि भारमीदृशं जगत्तथाऽनित्यमिदं च लक्षये ।
KK-07-01-002-015c	निपातितं चाहवशौण्डमाहवे कथं नु कुर्यामहमीदृशे भयम् ॥
KK-07-01-002-016a	अहं तु तान्कुरुवृषभानजिह्मगैः प्रवेशयन्यमसदनं चरन्रणे ।
KK-07-01-002-016c	यशः परं जगति विभाव्य वर्तिता परैर्हतो भुवि शयिताथवा पुनः ॥
KK-07-01-002-017a	युधिष्ठिरो धृतिमतिसत्यसत्ववान् वृकोदरो गजशततुल्यविक्रमः ।
KK-07-01-002-017c	तथार्जुनस्त्रिदशवरात्मजो युवा न तद्बलं सुजयमिहामरैरपि ॥
KK-07-01-002-018a	यमौ रणे यत्र यमोपमौ बले ससात्यकिर्यत्र च देवकीसुतः ।
KK-07-01-002-018c	न तद्बलं कापुरुषोऽभ्युपेयिवान्निवर्तते मृत्युमुखादिवासुभृत् ॥
KK-07-01-002-019a	तपोऽभ्युदीर्णं तपसैव बाध्यते बलं बलेनैव तथा मनस्विभिः ।
KK-07-01-002-019c	मनश्च मे शत्रुनिवारणे ध्रुवं स्वरक्षणे चाचलवद्व्यवस्थितम् ॥
KK-07-01-002-020a	एवं चैषां बाधमानः प्रभावं गत्वैवाहं ताञ्जयाम्यद्य सूत ।
KK-07-01-002-020c	मित्रद्रोहो मर्षणीयो न मेऽयं भग्ने सैन्ये यः समेयात्स मित्रम् ॥
KK-07-01-002-021a	कर्तास्म्येतत्सत्पुरुषार्यकर्म त्यक्त्वा प्राणाननुयास्यामि भीष्मम् ।
KK-07-01-002-021c	सर्वान्सङ्ख्ये शत्रुशङ्घान्हनिष्ये हतस्तैर्वा वीरलोकं प्रपत्स्ये ॥
KK-07-01-002-022a	सम्प्राक्रुष्टे रुदितस्त्रीकुमारे पराहते पौरुषे धार्तराष्ट्रे ।
KK-07-01-002-022c	मया कृत्यमिति जानामि सूत तस्माद्राज्ञस्त्वद्य शत्रून्विजेष्ये ॥
KK-07-01-002-023a	कुरून्रक्षन्पाण्डुपुत्राञ्जिघांसंस्त्यक्त्वा प्राणान्घोररूपे रणेऽस्मिन् ।
KK-07-01-002-023c	सर्वान्सङ्ख्ये शत्रुसङ्घान्निहत्य दास्याम्यहं धार्तराष्ट्राय राज्यम् ॥
KK-07-01-002-024a	निबध्यतां मे कवचं विचित्रं हैमं शुभ्रं मणिरत्नावभासि ।
KK-07-01-002-024c	शिरस्त्राणं चार्कसमानभासं धनुः शरांश्चाग्निविषाहिकल्पान् ॥
KK-07-01-002-025a	उपासङ्गान्षोडश योजयन्तु धनूंषि दिव्यानि तथाऽऽहरन्तु ।
KK-07-01-002-025c	असींश्च शक्तीश्च गदाश्च गुर्वीः शङ्खं च जाम्बूनदचित्रनालम् ॥
KK-07-01-002-026a	इमां रौक्मीं नागकक्ष्यां विचित्रां ध्वजं जैत्रं दिव्यमिन्दीवराङ्कम् ।
KK-07-01-002-026c	श्लक्ष्णैर्वस्त्रैर्विप्रमृज्यानयन्तु चित्रां मालां चारुबद्धां सलाजाम् ॥
KK-07-01-002-027a	अश्वानग्र्यान्पाण्डुराभ्रप्रकाशान् पुष्टान्स्नातान्मन्त्रपूताभिरद्भिः ।
KK-07-01-002-027c	तप्तैर्भाण्डैः काञ्चनैरभ्युपेतान् शीघ्राञ्शीघ्रं सूतपुत्रानयस्व ॥
KK-07-01-002-028a	रथं चाग्र्यं हेममालावनद्धं रत्नैश्चित्रं सूर्यचन्द्रप्रकाशैः ।
KK-07-01-002-028c	द्रव्यैर्युक्तं सम्प्रहारोपपन्नैर्वाहैर्युक्तं तूर्णमावर्तयस्व ॥
KK-07-01-002-029a	चित्राणि चापानि च वेगवन्ति ज्याश्चोत्तमाः सन्नहनोपपन्नाः ।
KK-07-01-002-029c	तूणांश्च पूर्णान्महतः शराणामासाद्य गात्रावरणानि चैव ॥
KK-07-01-002-030a	प्रायात्रिकं चानयताशु सर्वं पूर्णं कान्त्या वीरकांस्यं च हैमम् ।
KK-07-01-002-030c	आनीय मालामवबध्य चाङ्गे प्रवादयन्त्वाशु जयाय भेरीः ॥
KK-07-01-002-031a	प्रयाहि सूताशु यतः किरीटी वृकोदरो धर्मसुतो यमौ च ।
KK-07-01-002-031c	तान्वा हनिष्यामि समेत्य सङ्ख्ये भीष्मो यथैष्यामि हतो द्विषद्भिः ॥
KK-07-01-002-032a	यस्मिन्राजा सत्यधृतिर्युधिष्ठिरः समास्थितो भीमसेनार्जुनौ च ।
KK-07-01-002-032c	वासुदेवः सात्यकिः सृञ्जयाश्च मन्ये बलं तदजय्यं महीपैः ॥
KK-07-01-002-033a	तं चेन्मृत्युः सर्वहरोऽभिरक्षेत्सदाऽप्रमत्तः समरे किरीटिनम् ।
KK-07-01-002-033c	तथापि हन्तास्मि समेत्य सङ्ख्ये यास्यामि वा भीष्ममुखो यमाय ॥
KK-07-01-002-034a	न त्वेवाहं न गमिष्यामि तेषां मध्ये शराणां तत्र चाहं ब्रवीमि ।
KK-07-01-002-034c	मित्रद्रुहो दुर्बलभक्तयो ये पापात्मानो न ममैते सहायाः ॥
KK-07-01-002-035	सञ्जय उवाच 
KK-07-01-002-035a	समृद्धिमन्तं रथमुत्तमं दृढं सकूबरं हेमपरिष्कृतं शुभम् ।
KK-07-01-002-035c	पताकिनं वातजवैर्हयोत्तमैर्युक्तं समास्थाय ययौ जयाय ॥
KK-07-01-002-036a	सम्पूज्यमानः कुरुभिर्महात्मा रथर्षभो देवगणैर्यथेन्द्रः ।
KK-07-01-002-036c	ययौ तदायोधनमुग्रधन्वा यत्रावसानं भरतर्षभस्य ॥
KK-07-01-002-037a	वरूथिना महता सध्वजेन सुवर्णमुक्तामणिरत्नमालिना ।
KK-07-01-002-037c	सदश्वयुक्तेन रथेन कर्णो मेघस्वनेनार्क इवामितौजाः ॥
KK-07-01-002-038a	हुताशनाभः स हुताशनप्रभे शुभः शुभे वै स्वरथे धनुर्धरः ।
KK-07-01-002-038c	स्थितो रराजाधिरथिर्महारथः स्वयं विमाने सुरराडिवास्थितः ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि द्वितीयोऽध्यायः ॥ 2 ॥
7-1-2 विदित्वा चारमुखात् । उपयायादित्यपकृष्यते॥1॥ अच्युतम् अस्खलितव्रतादिम् ॥2॥महाव्रते दृढब्रह्मचर्ये हते सति श्वःसूर्योदयो भविष्यतीति कस्य निश्चयः स्यात् । मृत्युजयिनोऽपि मृत्युश्चेत्काऽस्माकं जीविताशेत्यर्थः॥6॥ प्रधावति मृत्यवे स्थिरं न किमपीति लक्षये ॥11॥विभाव्य प्रकाश्य । वर्तिता स्थाता॥15॥ नाहं कापुरुष इत्याह - तप इति ॥18॥सत्पुरुषाणां योग्यमार्यकर्म श्रेष्ठकार्यम्  ॥20॥उपासङ्गाञ्शरपूर्णांस्तूणान् ॥24॥नागकक्ष्यां शृङ्खलाम् । जैत्रं जयख्यापकम् इन्दीवराङ्कं कमलचिन्हम्  ॥25॥तप्तैरारोपितवर्णकैर्भाण्डैरलङ्कारैः ॥26॥सम्प्रहारोपपन्नैर्युद्धोचितैः।  आवर्तयस्व आनय ॥27॥गात्रावरणानि  कवचानि ॥28॥प्रायात्रिकं प्रयात्रा युद्धार्थं प्रयाणं तत्रार्हम् ॥29॥यमाय यमं द्रष्टुम् ॥32॥

