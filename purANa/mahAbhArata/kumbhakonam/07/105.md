श्रीः
अध्यायः 105
सञ्जयेन रथानां ध्वजवर्णनम् ॥ 1 ॥
KK-07-05-105-001	धृतराष्ट्र उवाच 
KK-07-05-105-001a	ध्वजान्बहुविधाकारान्भ्राजमानानतिश्रिया ।
KK-07-05-105-001c	पार्थानां मामकानां च तान्ममाचक्ष्व सञ्जय ॥
KK-07-05-105-002	सञ्जय उवाच 
KK-07-05-105-002a	ध्वजान्बहुविधाकाराञ्शृणु तेषां महात्मनाम् ।
KK-07-05-105-002c	रूपतो वर्णतश्चैव नामतश्च निबोध मे ॥
KK-07-05-105-003a	तेषां तु रथमुख्यानां रथेषु विविधा ध्वजाः ।
KK-07-05-105-003c	प्रत्यदृश्यन्त राजेन्द्र ज्वलिता इव पावकाः ॥
KK-07-05-105-004a	काञ्चनाः काञ्चनापीडाः काञ्चनस्रगलङ्कृताः ।
KK-07-05-105-004c	काञ्चनानीव शृङ्गाणि काञ्चनस्य महागिरेः ॥
KK-07-05-105-005a	अनेकवर्णा विविधा ध्वजाः परमशोभनाः ।
KK-07-05-105-005c	ते ध्वजाः संवृतास्तेषां पताकाभिः समन्ततः ।
KK-07-05-105-005e	नानावर्णविरागाभिः शुशुभुः सर्वतो वृताः ॥
KK-07-05-105-006a	पताकाश्च ततस्तास्तु श्वसनेन समीरिताः ।
KK-07-05-105-006c	नृत्यमाना व्यदृश्यन्त रङ्गमध्ये विलासिकाः ॥
KK-07-05-105-007a	इन्द्रायुधसवर्णाभाः पताका भरतर्षभ ।
KK-07-05-105-007c	दोधूयमाना रथिनां शोभयन्ति महारथान् ॥
KK-07-05-105-008a	सिंहलाङ्गूल उग्रास्यो ध्वजो वानरलक्षणः ।
KK-07-05-105-008c	धनञ्जयस्य सङ्ग्रामे प्रत्यदृश्यत भारत ॥
KK-07-05-105-009a	स वानरध्वजो राजन्पताकाभिरलङ्कृतः ।
KK-07-05-105-009c	त्रासयामास तत्सैन्यं ध्वजो गाण्डीवधन्वनः ॥
KK-07-05-105-010a	तथैव सिंहलाङ्गूलं द्रोणपुत्रस्य भारत ।
KK-07-05-105-010c	ध्वजाग्रं समपश्याम बालसूर्यसमप्रभम् ॥
KK-07-05-105-011a	काञ्चनं पवनोद्धूतं शक्रध्वजसमप्रभम् ।
KK-07-05-105-011c	नन्दनं कौरवेन्द्राणां द्रौणेर्लक्ष्म समुच्छ्रितम् ॥
KK-07-05-105-012a	हस्तिकक्ष्या पुनर्हैमी बभूवाधिरथेर्ध्वजः ।
KK-07-05-105-012c	आहवे खं महाराज ददृशे पूरयन्निव ॥
KK-07-05-105-013a	पताकी काञ्चनः स्रग्वी ध्वजः कर्णस्य संयुगे ।
KK-07-05-105-013c	नृत्यतीव रथोपस्थे श्वसनेन समीरितः ॥
KK-07-05-105-014a	आचार्यस्य तु पाण्डूनां ब्राह्मणस्य तपस्विनः ।
KK-07-05-105-014c	गोवृषो गौतमस्यासीत्कृपस्य सुपरिष्कृतः ॥
KK-07-05-105-015a	स तेन भ्राजते राजन्गोवृषेण महारथः ।
KK-07-05-105-015c	त्रिपुरघ्नरथो यद्वद्गोवृषेण विराजता ॥
KK-07-05-105-016a	मयूरो वृषसेनस्य काञ्चनो मणिरत्नवान् ।
KK-07-05-105-016c	व्याहरिष्यन्निवातिष्ठत्सेनाग्रमुपशोभयन् ॥
KK-07-05-105-017a	तेन तस्य रथो भाति मयूरेण महात्मनः ।
KK-07-05-105-017c	यथा स्कन्दस्य राजेन्द्र मयूरेण विराजता ॥
KK-07-05-105-018a	मद्रराजस्य शल्यस्य ध्वजाग्रेऽग्निशिखामिव ।
KK-07-05-105-018c	सौवर्णीं प्रतिपश्याम सीतामप्रतिमां शुभाम् ॥
KK-07-05-105-019a	सा सीता भ्राजते तस्य रथमास्थाय मारिष ।
KK-07-05-105-019c	सर्वबीजविरूढेव यथा सीता श्रिया वृता ॥
KK-07-05-105-020a	वराहः सिन्धुराजस्य राजतोऽभिविराजते ।
KK-07-05-105-020c	ध्वजाग्रे लोहिताङ्गाभो हेमजालपरिष्कृतः ॥
KK-07-05-105-021a	शुशुभे केतुना तेन राजतेन जयद्रथः ।
KK-07-05-105-021c	यथा देवासुरे युद्धे पुरा पूषा स्म शोभते ॥
KK-07-05-105-022a	सौमदत्तेः पुनर्यूपो यज्ञशीलस्य धीमतः ।
KK-07-05-105-022c	ध्वजः सूर्य इवाभाति सोमश्चात्र प्रदृश्यते ॥
KK-07-05-105-023a	स यूपः काञ्चनो राजन्सौमदत्तेर्विराजते ।
KK-07-05-105-023c	राजसूये मखश्रेष्ठे यथा यूपः समुच्छ्रितः ॥
KK-07-05-105-024a	शलस्य तु महाराज राजतो द्विरदो महान् ।
KK-07-05-105-024c	केतुः काञ्चनचित्राङ्गैर्मयूरैरुपशोभितः ॥
KK-07-05-105-025a	स केतुः शोभयामास सैन्यं ते भरतर्षभ ।
KK-07-05-105-025c	यथा श्वेतो महानागो देवराजचमूं तथा ॥
KK-07-05-105-026a	नागो मणिमयो राज्ञो ध्वजः कनकसंवृतः ।
KK-07-05-105-026c	किङ्किणीशतसंह्रादो भ्राजंश्चित्रो रथोत्तमे ॥
KK-07-05-105-027a	व्यभ्राजत भृशं राजन्पुत्रस्तव विशाम्पते ।
KK-07-05-105-027c	ध्वजेन महता सङ्ख्ये कुरूणामृषभस्तदा ॥
KK-07-05-105-028a	नवैते तव वाहिन्यामुच्छ्रिताः परमध्वजाः ।
KK-07-05-105-028c	व्यदीपयंस्ते पृतनां युगान्तादित्यसन्निभाः ॥
KK-07-05-105-029a	दशमस्त्वर्जुनस्यासीदेक एव महाकपिः ।
KK-07-05-105-029c	अदीप्यतार्जुनो येन हिमवानिव शम्भुना ॥
KK-07-05-105-030a	ततश्चित्राणि शुभ्राणि सुमहान्ति महारथाः ।
KK-07-05-105-030c	कार्मुकाण्याददुस्तूर्णमर्जुनार्थे परन्तपाः ॥
KK-07-05-105-031a	तथैव धनुरायच्छत्पार्थः शत्रुविनाशनः ।
KK-07-05-105-031c	गाण्डीवं दिव्यकर्मा तद्राजन्दुर्मन्त्रिते तव ॥
KK-07-05-105-032a	तवापराधाद्राजानो निहता बहुशो युधि ।
KK-07-05-105-032c	नानादिग्भ्यः समाहूताः सहयाः सरथद्विपाः ॥
KK-07-05-105-033a	तेषामासीद्व्यातिक्षेपो गर्जतामितरेतरम् ।
KK-07-05-105-033c	दुर्योधनमुखानां च पाण्डूनामृषभस्य च ॥
KK-07-05-105-034a	तत्राद्भुतं परं चक्रे कौन्तेयः कृष्णसारथिः ।
KK-07-05-105-034c	यदेको बहुभिः सार्धं समागच्छदभीतवत् ॥
KK-07-05-105-035a	अशोभत महाबाहुर्गाण्डीवं विक्षिपन्धनुः ।
KK-07-05-105-035c	जिगीषुस्तान्नरव्याघ्रो जिघांसुश्च जयद्रथम् ॥
KK-07-05-105-036a	तत्रार्जुनो नरव्याघ्रः शरैर्मुक्तैः सहस्रशः ।
KK-07-05-105-036c	अदृश्यांस्तावकान्योधान्प्रचक्रे शत्रुतापनः ॥
KK-07-05-105-037a	ततस्तेऽपि नरव्याघ्राः पार्थं सर्वे महारथाः ।
KK-07-05-105-037c	अदृश्यं समरे चक्रुः सायकौघैः समन्ततः ॥
KK-07-05-105-038a	संवृते नरसिंहैस्तु कुरूणामृषभेऽर्जुने ।
KK-07-05-105-038c	महानासीत्समुद्भूतस्तस्य सैन्यस्य निःस्वनः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चाधिकशततमोऽध्यायः ॥ 105 ॥

5-105-2 रूपमाकारः ॥ 5-105-10 ध्वजाग्रं ध्वजमुख्यम् ॥ 5-105-11 काञ्चनं काञ्चनमयम् ॥ 5-105-16 व्याहरिष्यन्वदिष्यन् ॥ 5-105-33 व्यतिक्षेपः अन्योन्याभिघातः ॥ 5-105-105 पञ्चाधिकशततमोऽध्यायः ॥
