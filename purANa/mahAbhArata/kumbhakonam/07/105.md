श्रीः
अध्यायः 105
सञ्जयेन रथानां ध्वजवर्णनम् ॥ 1 ॥
001	धृतराष्ट्र उवाच 
001a	ध्वजान्बहुविधाकारान्भ्राजमानानतिश्रिया ।
001c	पार्थानां मामकानां च तान्ममाचक्ष्व सञ्जय ॥
002	सञ्जय उवाच 
002a	ध्वजान्बहुविधाकाराञ्शृणु तेषां महात्मनाम् ।
002c	रूपतो वर्णतश्चैव नामतश्च निबोध मे ॥
003a	तेषां तु रथमुख्यानां रथेषु विविधा ध्वजाः ।
003c	प्रत्यदृश्यन्त राजेन्द्र ज्वलिता इव पावकाः ॥
004a	काञ्चनाः काञ्चनापीडाः काञ्चनस्रगलङ्कृताः ।
004c	काञ्चनानीव शृङ्गाणि काञ्चनस्य महागिरेः ॥
005a	अनेकवर्णा विविधा ध्वजाः परमशोभनाः ।
005c	ते ध्वजाः संवृतास्तेषां पताकाभिः समन्ततः ।
005e	नानावर्णविरागाभिः शुशुभुः सर्वतो वृताः ॥
006a	पताकाश्च ततस्तास्तु श्वसनेन समीरिताः ।
006c	नृत्यमाना व्यदृश्यन्त रङ्गमध्ये विलासिकाः ॥
007a	इन्द्रायुधसवर्णाभाः पताका भरतर्षभ ।
007c	दोधूयमाना रथिनां शोभयन्ति महारथान् ॥
008a	सिंहलाङ्गूल उग्रास्यो ध्वजो वानरलक्षणः ।
008c	धनञ्जयस्य सङ्ग्रामे प्रत्यदृश्यत भारत ॥
009a	स वानरध्वजो राजन्पताकाभिरलङ्कृतः ।
009c	त्रासयामास तत्सैन्यं ध्वजो गाण्डीवधन्वनः ॥
010a	तथैव सिंहलाङ्गूलं द्रोणपुत्रस्य भारत ।
010c	ध्वजाग्रं समपश्याम बालसूर्यसमप्रभम् ॥
011a	काञ्चनं पवनोद्धूतं शक्रध्वजसमप्रभम् ।
011c	नन्दनं कौरवेन्द्राणां द्रौणेर्लक्ष्म समुच्छ्रितम् ॥
012a	हस्तिकक्ष्या पुनर्हैमी बभूवाधिरथेर्ध्वजः ।
012c	आहवे खं महाराज ददृशे पूरयन्निव ॥
013a	पताकी काञ्चनः स्रग्वी ध्वजः कर्णस्य संयुगे ।
013c	नृत्यतीव रथोपस्थे श्वसनेन समीरितः ॥
014a	आचार्यस्य तु पाण्डूनां ब्राह्मणस्य तपस्विनः ।
014c	गोवृषो गौतमस्यासीत्कृपस्य सुपरिष्कृतः ॥
015a	स तेन भ्राजते राजन्गोवृषेण महारथः ।
015c	त्रिपुरघ्नरथो यद्वद्गोवृषेण विराजता ॥
016a	मयूरो वृषसेनस्य काञ्चनो मणिरत्नवान् ।
016c	व्याहरिष्यन्निवातिष्ठत्सेनाग्रमुपशोभयन् ॥
017a	तेन तस्य रथो भाति मयूरेण महात्मनः ।
017c	यथा स्कन्दस्य राजेन्द्र मयूरेण विराजता ॥
018a	मद्रराजस्य शल्यस्य ध्वजाग्रेऽग्निशिखामिव ।
018c	सौवर्णीं प्रतिपश्याम सीतामप्रतिमां शुभाम् ॥
019a	सा सीता भ्राजते तस्य रथमास्थाय मारिष ।
019c	सर्वबीजविरूढेव यथा सीता श्रिया वृता ॥
020a	वराहः सिन्धुराजस्य राजतोऽभिविराजते ।
020c	ध्वजाग्रे लोहिताङ्गाभो हेमजालपरिष्कृतः ॥
021a	शुशुभे केतुना तेन राजतेन जयद्रथः ।
021c	यथा देवासुरे युद्धे पुरा पूषा स्म शोभते ॥
022a	सौमदत्तेः पुनर्यूपो यज्ञशीलस्य धीमतः ।
022c	ध्वजः सूर्य इवाभाति सोमश्चात्र प्रदृश्यते ॥
023a	स यूपः काञ्चनो राजन्सौमदत्तेर्विराजते ।
023c	राजसूये मखश्रेष्ठे यथा यूपः समुच्छ्रितः ॥
024a	शलस्य तु महाराज राजतो द्विरदो महान् ।
024c	केतुः काञ्चनचित्राङ्गैर्मयूरैरुपशोभितः ॥
025a	स केतुः शोभयामास सैन्यं ते भरतर्षभ ।
025c	यथा श्वेतो महानागो देवराजचमूं तथा ॥
026a	नागो मणिमयो राज्ञो ध्वजः कनकसंवृतः ।
026c	किङ्किणीशतसंह्रादो भ्राजंश्चित्रो रथोत्तमे ॥
027a	व्यभ्राजत भृशं राजन्पुत्रस्तव विशाम्पते ।
027c	ध्वजेन महता सङ्ख्ये कुरूणामृषभस्तदा ॥
028a	नवैते तव वाहिन्यामुच्छ्रिताः परमध्वजाः ।
028c	व्यदीपयंस्ते पृतनां युगान्तादित्यसन्निभाः ॥
029a	दशमस्त्वर्जुनस्यासीदेक एव महाकपिः ।
029c	अदीप्यतार्जुनो येन हिमवानिव शम्भुना ॥
030a	ततश्चित्राणि शुभ्राणि सुमहान्ति महारथाः ।
030c	कार्मुकाण्याददुस्तूर्णमर्जुनार्थे परन्तपाः ॥
031a	तथैव धनुरायच्छत्पार्थः शत्रुविनाशनः ।
031c	गाण्डीवं दिव्यकर्मा तद्राजन्दुर्मन्त्रिते तव ॥
032a	तवापराधाद्राजानो निहता बहुशो युधि ।
032c	नानादिग्भ्यः समाहूताः सहयाः सरथद्विपाः ॥
033a	तेषामासीद्व्यातिक्षेपो गर्जतामितरेतरम् ।
033c	दुर्योधनमुखानां च पाण्डूनामृषभस्य च ॥
034a	तत्राद्भुतं परं चक्रे कौन्तेयः कृष्णसारथिः ।
034c	यदेको बहुभिः सार्धं समागच्छदभीतवत् ॥
035a	अशोभत महाबाहुर्गाण्डीवं विक्षिपन्धनुः ।
035c	जिगीषुस्तान्नरव्याघ्रो जिघांसुश्च जयद्रथम् ॥
036a	तत्रार्जुनो नरव्याघ्रः शरैर्मुक्तैः सहस्रशः ।
036c	अदृश्यांस्तावकान्योधान्प्रचक्रे शत्रुतापनः ॥
037a	ततस्तेऽपि नरव्याघ्राः पार्थं सर्वे महारथाः ।
037c	अदृश्यं समरे चक्रुः सायकौघैः समन्ततः ॥
038a	संवृते नरसिंहैस्तु कुरूणामृषभेऽर्जुने ।
038c	महानासीत्समुद्भूतस्तस्य सैन्यस्य निःस्वनः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चाधिकशततमोऽध्यायः ॥ 105 ॥

5-105-2 रूपमाकारः ॥ 5-105-10 ध्वजाग्रं ध्वजमुख्यम् ॥ 5-105-11 काञ्चनं काञ्चनमयम् ॥ 5-105-16 व्याहरिष्यन्वदिष्यन् ॥ 5-105-33 व्यतिक्षेपः अन्योन्याभिघातः ॥ 5-105-105 पञ्चाधिकशततमोऽध्यायः ॥
