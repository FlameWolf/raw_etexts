श्रीः
अध्यायः 168
कर्णेन सहदेवस्य पराजयपूर्वकमवहेलनम् ॥ 1 ॥ शल्येन विराटपराजयः ॥ 2 ॥ अर्जुनेनालायुधपराजयः ॥ 3 ॥
KK-07-06-168-001	सञ्जय उवाच 
KK-07-06-168-001a	सहदेवमथायान्तं द्रोणप्रेप्सुं विशाम्पते ।
KK-07-06-168-001c	कर्णो वैकर्तनो युद्धे वारयामास भारत ॥
KK-07-06-168-002a	सहदेवस्तु राधेयं विद्ध्वा नवभिराशुगैः ।
KK-07-06-168-002c	पुनर्विव्याध दशभिर्विशिखैर्नतपर्वभिः ॥
KK-07-06-168-003a	तं कर्णः प्रतिविव्याध शतेन नतपर्वणाम् ।
KK-07-06-168-003c	सज्यं चास्य धनुः शीघ्रं चिच्छेद लघुहस्तवत् ॥
KK-07-06-168-004a	ततोऽन्यद्धनुरादाय माद्रीपुत्रः प्रतापवान् ।
KK-07-06-168-004c	कर्णं विव्याध विंशत्या तदद्भुतमिवाभवत् ॥
KK-07-06-168-005a	तस्य कर्णो हयान्हत्वा शरैः सन्नतपर्वभिः ।
KK-07-06-168-005c	सारथिं चास्य भल्लेन द्रुतं निन्ये यमक्षयम् ॥
KK-07-06-168-006a	विरथः सहदेवस्तु खड्गं चर्म समाददे ।
KK-07-06-168-006c	तदप्यस्य शरैः कर्णो व्यधमत्प्रहसन्निव ॥
KK-07-06-168-007a	अथ गुर्वीं महाघोरां हेमचित्रां महागदाम् ।
KK-07-06-168-007c	प्रेषयामास सङ्क्रुद्धो वैकर्तनरथं प्रति ॥
KK-07-06-168-008a	तामापतन्तीं सहसा सहदेवप्रचोदिताम् ।
KK-07-06-168-008c	व्यष्टम्भयच्छरैः कर्णो भूमौ चैनामपातयत् ॥
KK-07-06-168-009a	गदां विनिहतां दृष्ट्वा सहदेवस्त्वरान्वितः ।
KK-07-06-168-009c	शक्तिं चिक्षेप कर्णाय तामप्यस्याच्छिनच्छरैः ॥
KK-07-06-168-010a	ससम्भ्रमं ततस्तूर्णमवप्लुत्य रथोत्तमात् ।
KK-07-06-168-010c	सहदेवो महाराज दृष्ट्वा कर्णं व्यवस्थितम् ॥
KK-07-06-168-011a	रथचक्रं प्रगृह्याजौ मुमोचाधिरथं प्रति ।
KK-07-06-168-011c	तदापतद्वै सहसा कालचक्रमिवोद्यतम् ।
KK-07-06-168-011e	शरैरनेकसाहस्रैराच्छिनत्सूतनन्दनः ॥
KK-07-06-168-012a	तस्मिंस्तु निहते चक्रे सूतजेन महात्मना ।
KK-07-06-168-012c	ईषादण्डकयोक्त्रांश्च युगानि विविधानि च ॥
KK-07-06-168-013a	हस्त्यङ्गानि तथाश्वांश्च मृतांश्च पुरुषान्बहून् ।
KK-07-06-168-013c	चिक्षेप कर्णमुद्दिश्य कर्णस्तान्व्यधमच्छरैः ॥
KK-07-06-168-014a	स निरायुधमात्मानं ज्ञात्वा माद्रवतीसुतः ।
KK-07-06-168-014c	वार्यमाणस्तु विशिखैः सहदेवो रणं जहौ ॥
KK-07-06-168-015a	तमभिद्रुत्य राधेयो मुहूर्ताद्भरतर्षभ ।
KK-07-06-168-015c	अब्रवीत्प्रहसन्वाक्यं सहदेवं विशाम्पते ॥
KK-07-06-168-016a	मा युध्यस्व रणेऽधीर विशिष्टै रथिभिः सह ।
KK-07-06-168-016c	सदृशैर्युध्य माद्रेय वचो मे मा विशङ्किथाः ॥
KK-07-06-168-017ac	अथैनं धनुषोग्रेण तुदन्भूयोऽब्रवीद्वचः ॥
KK-07-06-168-018a	एषोऽर्जुनो रणे तूर्णं युध्यते कुरुभिः सह ।
KK-07-06-168-018c	तत्र गच्छस्व माद्रेय गृहं वा यदि मन्यसे ॥
KK-07-06-168-019a	एवमुक्त्वा तु तं कर्णो रथेन रथिनां वरः ।
KK-07-06-168-019c	प्रायात्पाञ्चालपाण्डूनां सैन्यानि प्रदहन्निव ॥
KK-07-06-168-020a	वधं प्राप्तं तु माद्रेयं नावधीत्समरेऽरिहा ।
KK-07-06-168-020c	कुन्त्याःस्मृत्वा वचो राजन्सत्यसन्धो महायशाः ॥
KK-07-06-168-021a	सहदेवस्ततो राजन्विमनाः शरपीडितः ।
KK-07-06-168-021c	कर्णवाक्शरतप्तश्च जीवितान्निरविद्यत ॥
KK-07-06-168-022a	आरुरोह रथं चापि पाञ्चाल्यस्य महात्मनः ।
KK-07-06-168-022c	जनमेजयस्य समरे त्वरायुक्तो महारथः ॥
KK-07-06-168-023a	विराटं सहसेनं तु द्रोणार्थे द्रुतमागतम् ।
KK-07-06-168-023c	मद्रराजः शरौघेण च्छादयामास धन्विनम् ॥
KK-07-06-168-024a	तयोः समभवद्युद्धं समरे दृढधन्विनोः ।
KK-07-06-168-024c	यादृशं ह्यभवद्राजञ्जम्भवासवयोः पुरा ॥
KK-07-06-168-025a	मद्रराजो महाराज विराटं वाहिनीपतिम् ।
KK-07-06-168-025c	आजघ्ने त्वरितस्तूर्णं शतेन नतपर्वणाम् ॥
KK-07-06-168-026a	प्रतिविव्याध तं राजन्नवभिर्निशितैः शरैः ।
KK-07-06-168-026c	पुनश्चैनं त्रिसप्तत्या भूयश्चैव शतेन तु ॥
KK-07-06-168-027a	तस्य मद्राधिपो हत्वा चतुरो रथवाजिनः ।
KK-07-06-168-027c	सूतं ध्वजं च समरे शराभ्यां सन्न्यपातयत् ॥
KK-07-06-168-028a	हताश्वात्तु रथात्तूर्णमवप्लुत्य महारथः ।
KK-07-06-168-028c	तस्थौ विष्फारयंश्चापं विमुञ्चंश्च शिताञ्छरान् ॥
KK-07-06-168-029a	शतानीकस्ततो दृष्ट्वा भ्रातरं हतवाहनम् ।
KK-07-06-168-029c	रथेनाभ्यपतत्तूर्णं सर्वलोकस्य पश्यतः ॥
KK-07-06-168-030a	शतानीकमथायान्तं मद्राराजो महामृधे ।
KK-07-06-168-030c	विशिखैर्बहुभिर्विद्ध्वा ततो निन्ये यमक्षयम् ॥
KK-07-06-168-031a	तस्मिंस्तु निहते वीरे विराटो रथसत्तमः ।
KK-07-06-168-031c	आरुरोह रथं तूर्णं तमेव ध्वजमालिनम् ॥
KK-07-06-168-032a	ततो विष्फार्य नयने क्रोधाद्द्विगुणविक्रमः ।
KK-07-06-168-032c	मद्रराजरथं तूर्णं छादयामास पत्रिभिः ॥
KK-07-06-168-033a	ततो मद्राधिपः क्रुद्धः शरेणानतपर्वणा ।
KK-07-06-168-033c	आजघानोरसि दृढं विराटं वाहिनीपतिम् ॥
KK-07-06-168-034a	सोऽतिविद्धो महाराज रथोपस्थ उपाविशत् ।
KK-07-06-168-034c	कश्मलं चाविशत्तीव्रं विराटो भरतर्षभ ।
KK-07-06-168-034e	सारथिस्तमपोवाह समरे शरविक्षतम् ॥
KK-07-06-168-035a	ततः सा महती सेना प्राद्रवन्निशि भारत ।
KK-07-06-168-035c	वध्यमाना शरशतैः शल्येनाहवशोभिना ॥
KK-07-06-168-036a	तां दृष्ट्वा विद्रुतां सेनां वासुदेवधनञ्जयौ ।
KK-07-06-168-036c	प्रयातौ तत्र राजेन्द्र यत्र शल्यो व्यवस्थितः ॥
KK-07-06-168-037a	तौ तु प्रत्युद्ययौ राजन्राक्षसेन्द्रो ह्यलायुधः ।
KK-07-06-168-037c	अष्टचक्रसमायुक्तमास्थाय प्रवरं रथम् ॥
KK-07-06-168-038a	तुरङ्गममुखैर्युक्तं पिशाचैर्घोरदर्शनैः ।
KK-07-06-168-038c	लोहितार्द्रपताकं तं रक्तमाल्यविभूषितम् ।
KK-07-06-168-038e	कार्ष्णायसमयं घोरमृक्षचर्मसमावृतम् ॥
KK-07-06-168-039a	रौद्रेण चित्रपक्षेण विवृताक्षेण कूजता ।
KK-07-06-168-039c	ध्वजेनोच्छ्रितदण्डेन गृध्रराजेन राजता ।
KK-07-06-168-039e	स बभौ राक्षसो राजन्भिन्नाञ्जनचयोपमः ॥
KK-07-06-168-040a	रुरोधार्जुनमायान्तं प्रभञ्जनमिवाद्रिराट् ।
KK-07-06-168-040c	किरन्बाणगणान्राजञ्शतशोऽर्जुनमूर्धनि ॥
KK-07-06-168-041a	अतितीव्रं महाद्युद्धं नरराक्षसयोस्तदा ।
KK-07-06-168-041c	द्रष्टॄणां प्रीतिजननं सर्वेषां तत्र भारत ।
KK-07-06-168-041e	गृध्रकाकबलोलूककङ्कगोमायुहर्षणम् ॥
KK-07-06-168-042a	तमर्जुनः शतेनैव पत्रिणां समताडयत् ।
KK-07-06-168-042c	नवभिश्च शितैर्बाणैर्ध्वजं चिच्छेद भारत ॥
KK-07-06-168-043a	सारथिं च त्रिभिर्बाणैस्त्रिभिरेव त्रिवेणुकम् ।
KK-07-06-168-043c	धनुरेकेन चिच्छेद चतुर्भिश्चतुरो हयान् ॥
KK-07-06-168-044a	पुनः सज्यं कृतं चापं तदप्यस्य द्विधाऽच्छिनत् ।
KK-07-06-168-044c	विरथस्योद्यतं खड्गं शरेणास्य द्विधाऽकरोत् ॥
KK-07-06-168-045a	अथैनं निशितैर्बाणैश्चतुर्भिर्भरतर्षभ ।
KK-07-06-168-045c	पार्थोऽविध्यद्राक्षसेन्द्रं स विद्धः प्राद्रवद्भयात् ॥
KK-07-06-168-046a	तं विजित्यार्जुनस्तूर्णं द्रोणान्तिकमुपाययौ ।
KK-07-06-168-046c	किरञ्शरगणान्राजन्नरवारणवाजिषु ॥
KK-07-06-168-047a	वध्यमाना महाराज पाण्डवेन यशस्विना ।
KK-07-06-168-047c	सैनिका न्यपतन्नुर्व्यां वातनुन्ना इव द्रुमाः ॥
KK-07-06-168-048a	तेषु तूत्साद्यमानेषु फल्गुनेन महात्मना ।
KK-07-06-168-048c	सम्प्राद्रवद्बलं सर्वं पुत्राणां ते विशाम्पते ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अष्टषष्ट्यधिकशततमोऽध्यायः ॥ 168 ॥
