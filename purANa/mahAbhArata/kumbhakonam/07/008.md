श्रीः
अध्यायः 008
सञ्जयेन धृतराष्ट्रम् प्रति द्रोणपराक्रमवर्णनपूर्वकं तन्निधनकथनम् ॥ 1 ॥
001	सञ्जय उवाच 
001a	तथा द्रोणमभिघ्नन्तं साश्वसूतरथद्विपान् ।
001c	व्यथिताः पाण्डवा दृष्ट्वा न चैनं पर्यवारयन् ॥
002a	ततो युधिष्ठिरो राजा धृष्टद्युम्नधनञ्जयौ ।
002c	अब्रवीत्सर्वतो यत्तैः कुम्भयोनिर्निवार्यताम् ॥
003a	तत्रैनमर्जुनश्चैव धृष्टद्युम्नश्च पार्षतः ।
003c	`ये चान्ये पार्थिवा राजन्पाण्डवस्यानुसैनिकाः ।
003e	प्रत्यगृह्णंस्ततस्तत्र समागच्छन्महारथाः ॥
004a	केकया भीमसेनश्च सौभद्रोऽथ घटोत्कचः ।
004c	युधिष्ठिरो यमौ मात्स्यो द्रुपदश्चात्मजैः सह ॥
005a	द्रौपदेयाश्च संहृष्टा धृष्टकेतुः ससात्यकिः ।
005c	चेकितानश्च सङ्क्रुद्धो युयुत्सुश्च महारथः ॥
006a	ये चान्ये पार्थिवा राजन्पाण्डवस्यानुयायिनः ।
006c	कुलवीर्यानुरूपाणि चक्रुः कर्माण्यनेकशः ॥
007a	सम्भिद्यमानां तां दृष्ट्वा पाण्डवैर्वाहिनीं रणे ।
007c	व्यावृत्य चक्षुषी कोपाद्भारद्वाजोऽन्ववैक्षत ॥
008a	स तीव्रं कोपमास्थाय रथे समरदुर्जयः ।
008c	व्यधमत्पाण्डवानीकं महाभ्राणीव मारुतः ॥
009a	रथानश्वान्नरान्नागानभिधावन्नितस्ततः ।
009c	चचारोन्मत्तवद्द्रोणो वृद्धोऽपि तरुणो यथा ॥
010a	तस्य शोणितदिग्धाङ्गाः शोणास्ते वातरंहसः ।
010c	आजानेया हया राजन्नविश्रान्ताः सुखं ययुः ॥
011a	तमन्तकमिव क्रुद्धमापतन्तं यतव्रतम् ।
011c	दृष्ट्वा सम्प्राद्रवन्योधाः पाण्डवस्य ततस्ततः ॥
012a	तेषां प्राद्रवतां भीमः पुनरावर्ततामपि ।
012c	पश्यतां तिष्ठतां चासीच्छब्दः परमदारुणः ॥
013a	शूराणां हर्षजननो भीरूणां भयवर्धनः ।
013c	द्यावापृथिव्योर्विवरं पूरयामास सर्वतः ॥
014a	ततः पुनरपि द्रोणो नाम विश्रावयन्युधि ।
014c	अकरोद्रौद्रमात्मानं किरञ्छरशतैः परान् ॥
015a	स तथा तेष्वनीकेषु पाण्डुपुत्रस्य मारिष ।
015c	कालवद्व्यचरद्द्रोणो युवेव स्थविरो बली ॥
016a	उत्कृत्य च शिरांस्युग्रो बाहूनपि सुभूषणान् ।
016c	कृत्वा शून्यान्रथोपस्थानुदक्रोशन्महारवान् ॥
017a	तस्य हर्षप्रणादेन बाणवर्षेण च प्रभो ।
017c	प्राकम्पन्त रणे योधा गावः शीतार्दिता इव ॥
018a	द्रोणस्य रथघोषेण मौर्वीनिष्पेषणेन च ।
018c	धनुःशब्देन चाकाशे शब्दः समभवन्महान् ॥
019a	अथास्य धनुषो बाणा निस्सरन्तः सहस्रशः ।
019c	व्याप्य सर्वा दिशः पेतुर्नागाश्वरथपत्तिषु ॥
020a	तं कार्मुकमहावेगमस्त्रज्वलितपावकम् ।
020c	द्रोणमासादयाञ्चक्रुः पाञ्चालाः पाण्डवैः सह ॥
021a	सनागरथपत्त्यश्वान्प्राहिणोद्यमसादनम् ।
021c	अचिरादकरोद्द्रोणो महीं शोणितकर्दमाम् ॥
022a	तन्वता परमास्त्राणि शरान्सततमस्यता ।
022c	द्रोणेन विहितं दिक्षु शरजालमदृश्यत ॥
023a	पदातिषु रथाश्वेषु वारणेषु च सर्वशः ।
023c	तस्य विद्युदिवाभ्रेषु चरन्केतुरदृश्यत ॥
024a	सकेकयानां प्रवरांश्च पञ्च पाञ्चालराजं च शरैः प्रमथ्य ।
024c	युधिष्ठिरानीकमदीनसत्वो द्रोणोऽभ्ययात्कार्मुकबाणपाणिः ॥
025a	तं भीमसेनश्च धनञ्जयश्च शिनेश्च नप्ता द्रुपदात्मजश्च ।
025c	शैब्यात्मजः काशिपतिः शिबिश्च दृष्ट्वा नदन्तो व्यकिरञ्छरौघैः ॥
026a	`तेषां शरा द्रोणशरैर्निकृत्ता भूमावदृश्यन्त विवर्तमानाः ।
026c	श्रेणीकृताः संयति मोघवेगा द्वीपे नदीनामिव काशरोहाः ॥'
027a	ते द्रोणबाणासनविप्रमुक्ताः पतत्रिणः काञ्चनचित्रपुङ्खाः ।
027c	भित्त्वा शरीराणि गजाश्वयूनां जग्मुर्महीं शोणितदिग्धवाजाः ॥
028a	सा योधसङ्घैश्च रथैश्च भूमिः शरैर्विभिन्नैर्गजवाजिभिश्च ।
028c	प्रच्छाद्यमाना पतितैर्बभूव समावृता द्यौरिव कालमेघैः ॥
029a	शैनेयभीमार्जुनवाहिनीशं सौभ्रद्रपाञ्चालसकाशिराजम् ।
029c	अन्यांश्च वीरान्समरे ममर्द द्रोणः सुतानां तव भूतिकामः ॥
030a	एतानि चान्यानि च कौरवेन्द्र कर्माणि कृत्वा समरे महात्मा ।
030c	प्रताप्य लोकानिव कालसूर्यो द्रोणो गतः स्वर्गमितो हि राजन् ॥
031a	एवं रुक्मरथः शूरो हत्वा शतसहस्रशः ।
031c	पाण्डवानां रणे योधान्पार्षतेन निपातितः ॥
032a	अक्षौहिणीमभ्यधिकां शूराणामनिवर्तिनाम् ।
032c	निहत्य पश्चाद्धृतिमानगच्छत्परमां गतिम् ॥
033a	पाण्डवैः सहपाञ्चालैरशिवैः क्रूरकर्मभिः ।
033c	हतो रुक्मरथो राजन्कृत्वा कर्म सुदुष्करम् ॥
034a	ततो निनादो भूतानामाकाशे समजायत ।
034c	सैन्यानां च ततो राजन्नाचार्ये निहते युधि ॥
035a	द्यां धरां खं दिशो वापि प्रदिशर्श्चानुनादयन् ।
035c	अहो धिगिति भूतानां शब्दः समभवद्भृशम् ॥
036a	देवताः पितरश्चैव पूर्वे ये चास्य बान्धवाः ।
036c	ददृशुर्निहतं तत्र भारद्वाजं महारथम् ॥
037a	पाण्डवास्तु जयं लब्ध्वा सिंहनादान्प्रचक्रिरे ।
037c	सिंहनादेन महता समकम्पत मेदिनी ॥
038a	`विचित्रजाम्बूनदभूषितध्वजं महारथं रुक्मरथं निपातितम् ।
038c	निशम्य कश्चिद्धि न हर्षमेयिवानृते मृधे द्रुपदसुतान्सृञ्जयान्  ॥'

इति श्रीमन्महाभारते द्रोणपर्वणि द्रोणाभिषेकपर्वणि अष्टमोऽध्यायः ॥ 8 ॥

5-1-12 भीमः शब्द इति सम्बन्धः ॥ 5-1-8 अष्टमोऽध्यायः ॥
