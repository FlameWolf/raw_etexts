श्रीः
अध्यायः 062
नारदेन सृञ्जयम् प्रति मान्धातृचरिताभिधानम् ॥ 1 ॥
001	नारद उवाच 
001a	मान्धातारं यौवनाश्वं मृतं सृञ्जय शुश्रुम ।
001c	यं देवावश्विनौ गर्भे पितुः पार्श्वे चकर्षतुः ॥
002a	मृगयां विचरन्राजा तृषितः क्लान्तवाहनः ।
002c	धूमं दृष्ट्वाऽगमत्सत्रं पृषदाज्यमवाप सः ॥
003a	तं दृष्ट्वा युवनाश्वस्य जठरे रविसन्निभम् ।
003c	गर्भं निरूहतुर्देवावश्विनौ भिषजां वरौ ॥
004a	तं दृष्ट्वा पितुरुत्सङ्गे शयानं देववर्चसम् ।
004c	अन्योन्यमब्रुवन्देवाः कमयं धास्यतीति वै ॥
005a	मामेवायं धयत्वङ्ग इति ह स्माह वासवः ।
005c	ततोङ्गुलिभ्यो हीन्द्रस्य प्रादुरासीत्पयोऽमृतम् ॥
006a	मां धास्यतीति कारुण्याद्यदिन्द्रो ह्यन्वकम्पयत् ।
006c	तस्मात्तु मान्धातेत्येवं नाम तस्याद्भुतं कृतम् ॥
007a	ततस्तु धारां पयसो घृतस्य च महात्मनः ।
007c	तस्यास्ये यौवनाश्वस्य पाणिरिन्द्रस्य चास्रवत् ॥
008a	अपिबत्पाणिमिन्द्रस्य स चाप्यह्नाऽभ्यवर्धत ।
008c	सोऽभवद्द्वादशसमो द्वादशाहेन वीर्यवान् ॥
009a	इमां च पृथिवीं कृत्स्नामेकाह्ना स व्यजीजयत् ।
009c	धर्मात्मा धृतिमान्वीरः सत्यसन्धो जितेन्द्रियः ॥
010a	जनमेजयं सुधन्वानं गयं पूरुं बृहद्रथम् ।
010c	असितं च नृगं चैव मान्धाता मानवोऽजयत् ॥
011a	उदेति च यतः सूर्यो यत्र च प्रतितिष्ठति ।
011c	तत्सर्वं यौवनाश्वस्य मान्धातुः क्षेत्रमुच्यते ॥
012a	सोऽश्वमेधशतैरिष्ट्वा राजसूयशतेन च ।
012c	अददद्रोहितान्मत्स्यान्ब्राह्मणेभ्यो विशाम्पते ॥
013a	हैरण्यान्योजनोत्सेधानायताञ्शतयोजनम् ।
013c	बहुप्रकारान्सुस्वादून्भक्ष्यभोज्यान्नपर्वतान् ॥
014ac	अतिरिक्तं ब्राह्मणेभ्यो भुञ्जानो हीयते जनः ॥
015a	भक्ष्यान्नपाननिचयाः शुशुभुस्त्वन्नपर्वताः ।
015c	घृतह्रदाः सूपपङ्का दधिफेना गुडोदकाः ॥
016a	रुरुधुः पर्वतान्नद्यो मधुक्षीरवहाः शुभाः ।
016c	देवासुरा नरा यक्षा गन्धर्वोरगपक्षिणः ॥
017a	विप्रास्तत्रागताश्चासन्वेदवेदाङ्गपारगाः ।
017c	ब्राह्मणा ऋषयश्चापि नासंस्तत्राविपश्चितः ॥
018a	समुद्रान्तां वसुमतीं वसुपूर्णां तु सर्वतः ।
018c	स तां ब्राह्मणसात्कृत्वा जगाम स्वान्गृहान्प्रति ॥
019a	`राजाऽपि विविधैरिष्ट्वा यज्ञैर्विविधदक्षिणैः ।'
019c	गतः पुण्यकृतां लोकान्व्याप्य स्वयशसा दिशः ॥
020a	स चेन्ममार सृञ्जय चतुर्भद्रतरस्त्वया ।
020c	पुत्रात्पुण्यतरस्तुभ्यं मा पुत्रमनुतप्यथाः ।
020e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये द्विषष्टितमोऽध्यायः ॥ 62 ॥

5-62-6 तस्मान्मान्धातरित्येवम् इति क.पाठः ॥ 5-62-8 द्वादशसमो द्वादशवार्षिकः । शय इति पाठे द्वादशहस्तः । व्यजीजयद्विजितवान् ॥ 5-62-13 रोहितान् लोहितभूप्रदेशान्पद्मरागखनिमतो वा मत्स्यान्देशविशेषान् । हैरण्यान् स्वर्णाकरयुक्तान् । जनोत्सेधान् जनेषु उत्सेध उच्छ्रायो येषां तान् । मत्स्यदेशोत्पन्ने हि नद्यावद्यापि परम्परया पूर्वापरौ समुद्रौ गच्छत इति तेषामुच्छ्रितत्वं प्रसिद्धम् । रोहितानश्वान् इति क. ङ. पाठः ॥ 5-62-14 अतिरिक्तमवशिष्टं भुञ्जानो जन एव हीयते तत्वन्नमित्यर्थः ॥ 5-62-62 द्विषष्टितमोऽध्यायः ॥
