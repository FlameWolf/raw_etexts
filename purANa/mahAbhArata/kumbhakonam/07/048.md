श्रीः
अध्यायः 048
द्रोणादिभिः षड्भिरभिमन्योर्विरथीकरणम् ॥ 1 ॥
KK-07-03-048-001	सञ्जय उवाच 
KK-07-03-048-001a	स कर्णं कर्णिना कर्णे पुनर्विव्याध फाल्गुनिः ।
KK-07-03-048-001c	शरैः पञ्चाशता चैनमविध्यत्कोपयन्भृशम् ॥
KK-07-03-048-002a	प्रतिविव्याध राधेयस्तावद्भिरथ तं पुनः ।
KK-07-03-048-002c	शरैराचितसर्वाङ्गो बह्वशोभत भारत ॥
KK-07-03-048-003a	कर्णं चाप्यकरोत्क्रुद्धो रुधिरोत्पीडवाहिनम् ।
KK-07-03-048-003c	कर्णोऽपि विबभौ शूरः शरैश्छिन्नोऽसृगातप्लुः ।
KK-07-03-048-003e	`सन्ध्यानुगतपर्यन्तः शरदीव दिवाकरः ॥'
KK-07-03-048-004a	तावुभौ शरचित्राङ्गौ रुधिरेण समुक्षितौ ।
KK-07-03-048-004c	बभूवतुर्महात्मानौ पुष्पिताविव किंशुकौ ॥
KK-07-03-048-005a	अथ कर्णस्य सचिवान्षट् शूरांश्चित्रयोधिनः ।
KK-07-03-048-005c	साश्वसूतध्वजरथान्सौभद्रो निजघान ह ॥
KK-07-03-048-006a	तथेतरान्महेष्वासान्दशभिर्दशभिः शरैः ।
KK-07-03-048-006c	प्रत्यविध्यदसम्भ्रान्तस्तदद्भुतमिवाभवत् ॥
KK-07-03-048-007a	मागधस्य तथा पुत्रं हत्वा षड्भिरजिह्मगैः ।
KK-07-03-048-007c	साश्वं ससूतं तरुणमश्वकेतुमपातयत् ॥
KK-07-03-048-008a	मार्तिकावतकं भोजं ततः कुञ्जरकेतनम् ।
KK-07-03-048-008c	क्षुरप्रेण समुन्मथ्य ननाद विसृजन्शरान् ॥
KK-07-03-048-009a	तस्य दौःशासनिर्विद्ध्वा चतुर्भिश्चतुरो हयान् ।
KK-07-03-048-009c	सूतमेकेन विव्याध दशभिश्चार्जुनात्मजम् ॥
KK-07-03-048-010a	ततो दौःशासनिं कार्ष्णिर्विद्ध्वा सप्तभिराशुगैः ।
KK-07-03-048-010c	संरम्भाद्रक्तनयनो वाक्यमुच्चैरथाब्रवीत् ॥
KK-07-03-048-011a	पिता तवाहवं त्यक्त्वा गतः कापुरुषो यथा ।
KK-07-03-048-011c	दिष्ट्या त्वमपि जानीषे योद्धुं न त्वद्य मोक्ष्यसे ॥
KK-07-03-048-012a	एतावदुक्त्वा वचनं कर्मारपरिमार्जितम् ।
KK-07-03-048-012c	नाराचं विससर्जास्मै तं द्रौणिस्त्रिभिराच्छिनत् ॥
KK-07-03-048-013a	तस्यार्जुनिर्ध्वजं छित्त्वा शल्यं त्रिभिरताडयत् ।
KK-07-03-048-013c	तं शल्यो नवभिर्बाणैर्गार्ध्रपत्रैरताडयत् ॥
KK-07-03-048-014a	हृद्यसम्भ्रान्तवद्राजंस्तदद्भुतमिवाभवत् ।
KK-07-03-048-014c	तस्यार्जुनिर्ध्वजं छित्त्वा हत्वोभौ पार्ष्णिसारथी ॥
KK-07-03-048-015a	तं विव्याधायसैः षड्भिः सोपाक्रामद्रथान्तरम् ।
KK-07-03-048-015c	शत्रुञ्जयं चन्द्रकेतुं मेघवेगं सुवर्चसम् ॥
KK-07-03-048-016a	सूर्यभासं च पञ्चैतान्हत्वा विव्याध सौबलम् ।
KK-07-03-048-016c	तं सौबलस्त्रिभिर्विद्ध्वा दुर्योधनमथाब्रवीत् ॥
KK-07-03-048-017a	सर्व एनं विमथ्नीमः पुरैकैकं हिनस्ति नः ।
KK-07-03-048-017c	अथाब्रवीत्पुनर्द्रोणं कर्णो वैकर्तनो रणे ॥
KK-07-03-048-018a	पुरा सर्वान्प्रमथ्नाति ब्रूह्यस्य वधमाशु नः ।
KK-07-03-048-018c	ततो द्रोणो महेष्वासः सर्वांस्तान्प्रत्यभाषत ॥
KK-07-03-048-019a	अस्ति वाऽस्यान्तरं किञ्चित्कुमारस्याथ पश्यत ।
KK-07-03-048-019c	अन्वस्य पितरं चाद्य चरतः सर्वतो दिशम् ॥
KK-07-03-048-020a	शीघ्रतां नरसिंहस्य पाण्डवेयस्य पश्यत ।
KK-07-03-048-020c	धनुर्मण्डलमेवास्य रथमार्गेषु दृश्यते ॥
KK-07-03-048-021a	सन्दधानस्य विशिखाञ्शीघ्रं चैव विमुञ्चतः ।
KK-07-03-048-021c	आरुजन्नपि मे प्राणान्मोहयन्नपि सायकैः ॥
KK-07-03-048-022a	प्रहर्षयति मां भूयः सौभद्रः परवीरहा ।
KK-07-03-048-022c	अतिमानं दधात्येष सौभद्रो विचरन्रणे ॥
KK-07-03-048-023a	अन्तरं यस्य संरब्धा न पश्यन्ति महारथाः ।
KK-07-03-048-023c	अस्यतो लघुहस्तस्य दिशः सर्वा महेषुभिः ।
KK-07-03-048-023e	न विशेषं प्रपश्यामि रणे गाण्डीवधन्वनः ॥
KK-07-03-048-024	सञ्जय उवाच 
KK-07-03-048-024a	अथ कर्णः पुनर्द्रोणमाहार्जुनिशराहतः ।
KK-07-03-048-024c	स्थातव्यमिति तिष्ठामि पीड्यमानोऽभिमन्युना ॥
KK-07-03-048-025a	तेजस्विनः कुमारस्य शराः परमदारुणाः ।
KK-07-03-048-025c	क्षिण्वन्ति हृदयं मेऽद्य घोराः पावकतेजसः ॥
KK-07-03-048-026a	तमाचार्योऽब्रवीत्कर्णं शनकैः प्रहसन्निव ।
KK-07-03-048-026c	अभेद्यमस्य कवचं युवा चाशुपराक्रमः ॥
KK-07-03-048-027a	उपदिष्टा मया चास्य पितुः कवचधारणा ।
KK-07-03-048-027c	तामेष निखिलां वेत्ति ध्रुवं परपुरञ्जयः ॥
KK-07-03-048-028a	शक्यं त्वस्य धनुश्छेत्तुं ज्यां च बाणैः समाहितैः ।
KK-07-03-048-028c	अभीषूंश्च हयांश्चैव तथोभौ पार्ष्णिसारथी ॥
KK-07-03-048-029a	एतत्कुरु महेष्वास राधेय यदि शक्यते ।
KK-07-03-048-029c	अथैनं विमुखीकृत्य पश्चात्प्रहरणं कुरु ॥
KK-07-03-048-030a	सधनुष्को न शक्योऽयमपि जेतुं सुरासुरैः ।
KK-07-03-048-030c	विरथं विधनुष्कं च कुरुष्वैनं यदीच्छसि ॥
KK-07-03-048-031ac	`पुरःस्थितेन केनापि दुःशको जेतुमार्जुनिः ॥'
KK-07-03-048-032	सञ्जय उवाच 
KK-07-03-048-032a	तदाचार्यवचः श्रुत्वा कर्णो वैकर्तनस्त्वरन् ।
KK-07-03-048-032c	अस्यतो लघुहस्तस्य पृष्ठतो धनुराच्छिनत् ॥
KK-07-03-048-033a	अश्वानस्यावधीद्द्रोणो गौतमः पार्ष्णिसारथी ।
KK-07-03-048-033c	शेषास्तु च्छिन्नधन्वानं शरवर्षैरवाकिरन् ॥
KK-07-03-048-034a	त्वरमाणास्त्वराकाले विरथं षण्महारथाः ।
KK-07-03-048-034c	शरवर्षैरकरुणा बालमेकमवाकिरन् ॥
KK-07-03-048-035a	स च्छिन्नधन्वा विरथः स्वधर्ममनुपालयन् ।
KK-07-03-048-035c	खड्गचर्मधरः श्रीमानुत्पपात विहायसा ॥
KK-07-03-048-036a	मार्गैः सकौशिकाद्यैश्च लाघवेन बलेन च ।
KK-07-03-048-036c	आर्जुनिर्व्यचरद्व्योम्नि भृशं वै पक्षिराडिव ॥
KK-07-03-048-037a	मय्येव निपतत्येष सासिरित्यूर्ध्वदृष्टयः ।
KK-07-03-048-037c	विव्यधुस्तं महेष्वासं समरे छिद्रदर्शिनः ॥
KK-07-03-048-038a	क्षुरप्रेण महातेजास्त्वरमाणः सपत्नजित् |
KK-07-03-048-038c	राधेयो निशितैर्बाणैर्व्यधमच्चर्म चोत्तमम् ॥
KK-07-03-048-039a	व्यसिचर्मेषुपूर्णाङ्गः सोऽन्तरिक्षात्पुनः क्षितिम् ।
KK-07-03-048-039c	आस्थितश्चक्रमुद्यम्य द्रोणं क्रुद्धोऽभ्यधावत ॥
KK-07-03-048-040a	स चक्ररेणूकज्ज्वलशोभिताङ्गो बभावतीवोज्ज्वलचक्रपाणिः ।
KK-07-03-048-040c	रणेऽभिमन्युः क्षणमास रौद्रः स वासुदेवानुकृतिं प्रकुर्वन् ॥
KK-07-03-048-041a	स्रुतरुधिरकृतैकरागवस्त्रो भ्रुकुटिपुटाकुलितोऽतिसिंहनादः ।
KK-07-03-048-041c	प्रभुरमितबलो रणेऽभिमन्युर्नृपवरमध्यगतो भृशं व्यराजत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे अष्टचत्वारिंशोऽध्यायः ॥ 48 ॥

5-48-18 वधं वधोपायम् ॥ 5-48-19 अण्वप्यस्यान्तरं ह्यद्य इति झ.पाठः ॥ 5-48-35 कौशिकं सर्वतोभद्रम् ॥ 5-48-48 अष्टचत्वारिंशोऽध्यायः ॥
