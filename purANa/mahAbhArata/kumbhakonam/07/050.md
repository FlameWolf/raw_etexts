श्रीः
अध्यायः 050
युद्धभूमिवर्णनम् ॥ 1 ॥
KK-07-03-050-001	सञ्जय उवाच 
KK-07-03-050-001a	वयं तु प्रवरं हत्वा तेषां तैः शरपीडिताः ।
KK-07-03-050-001c	निवेशायाभ्युपायामः सायाह्ने रुधिरोक्षिताः ॥
KK-07-03-050-002a	निरीक्षमाणास्तु वयं परे चायोधनं शनैः ।
KK-07-03-050-002c	अपयाता महाराज ग्लानिं प्राप्ता विचेतसः ॥
KK-07-03-050-003a	ततो निशाया दिवसस्य चाशिवः शिवारुतैः सन्धिरवर्तताद्भुतः ।
KK-07-03-050-003c	कुशेशयापीडनिभे दिवाकरे विलम्बमानेऽस्तमुपेत्य पर्वतम् ॥
KK-07-03-050-004a	वरासिशक्त्यृष्टिवरूथचर्मणां विभूषणानां च समाक्षिपन्प्रभाः ।
KK-07-03-050-004c	दिवं च भूमिं च समानयन्निव प्रियां तनुं भानुरुपैति पावकम् ॥
KK-07-03-050-005a	महाभ्रकूटाचलशृङ्गसन्निभैर्गजैरनेकैरिव वज्रपातितैः ।
KK-07-03-050-005c	सवैजयन्त्यङ्कुशवर्मयन्तृभिर्निपातितैर्नष्टगतिश्चिता क्षितिः ॥
KK-07-03-050-006a	हतेश्वरैश्चूर्णितचक्रकूबरैर्हताश्वसूतैर्विपताककेतुभिः ।
KK-07-03-050-006c	महारथैर्भूः शुशुभे विचूर्णितैः पुरैरिवामित्रहतैर्नराधिप ॥
KK-07-03-050-007a	रथाश्वबृन्दैः सहसादिभिर्हतैः प्रविद्धभाण्डाभरणैः पृथग्विधैः ।
KK-07-03-050-007c	निरस्तजिह्वादशनान्त्रलोचनैर्धरा बभौ घोरविरूपदर्शना ॥
KK-07-03-050-008a	प्रविद्धवर्माभणाम्बरायुधा विपन्नहस्त्यश्वरथानुगा नराः ।
KK-07-03-050-008c	महार्हशय्यास्तरणोचितास्तदा क्षितावनाथा इव शेरते हताः ॥
KK-07-03-050-009a	अतीव हृष्टाः श्वशृगालवायसा बकाः सुपर्णाश्च वृकास्तरक्षवः ।
KK-07-03-050-009c	वयांस्यसृक्पान्यथ रक्षसां गणाः पिशाचसङ्घाश्च सुदारुणा रणे ॥
KK-07-03-050-010a	त्वचो विनिर्भिद्य पिबन्वसामसृक्तथैव मज्जाः पिशितानि चाश्नुवन् ।
KK-07-03-050-010c	वपां विलुम्पन्ति हसन्ति गान्ति च प्रकर्षमाणाः कुणपान्यनेकशः ॥
KK-07-03-050-011a	शरीरसङ्घाटवहा ह्यसृग्जला रथोडुपा कुञ्जरशैलसङ्कटा ।
KK-07-03-050-011c	मनुष्यशीर्षोपलमांसकर्दमा प्रविद्धनानाविधशस्त्रमालिनी ॥
KK-07-03-050-012a	भयावहा वैतरणीव दुस्तरा प्रवर्तिता योधवरैस्तदा नदी ।
KK-07-03-050-012c	उवाह मध्येन रणाजिरे भृशं भयावहा दीनमृतप्रवाहिनी ॥
KK-07-03-050-013a	पिबन्ति च स्नान्ति च यत्र दुर्दृशाः पिशाचसङ्घास्तु नदन्ति भैरवाः ।
KK-07-03-050-013c	सुनन्दिताः प्रणभृतां क्षयङ्कराः समानभक्षाः श्वसृगालपक्षिणः ॥
KK-07-03-050-014a	तथा तदायोधनमुग्रदर्शनं निशामुखे पितृपतिराष्ट्रवर्धनम् ।
KK-07-03-050-014c	निरीक्षमाणः शनकैर्जहुर्नराः समुत्थिता नृत्तकबन्धसङ्कुलम् ॥
KK-07-03-050-015a	अपेतविध्वस्तमहार्हभूषणं निपातितं शक्रसमं महाबलम् ।
KK-07-03-050-015c	रणेऽभिमन्युं ददृशुस्तदा जना व्यपोढहव्यं सदसीव पावकम् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धावहारे पञ्चाशत्तमोऽध्यायः ॥ 50 ॥

7-50-4 समाक्षिपन्संहरन् | समानयन्नेकतां नयन् | पावकीम् इति क. ङ. पाठः || 4 || 7-50-5 निष्टनतीव गौश्चिता इति ङ. पाठः || 5 || 7-50-6 पत्त्युपस्करैरितिपाठे पत्तयः पादरक्षाः | उपस्करा उपकरणानि || 6 || 7-50-15 सदसि प्राग्वंशे || 15 || 
