श्रीः
अध्यायः 039
दुश्शासनाभिमन्युसमागमः ॥ 1 ॥
001	धृतराष्ट्र उवाच 
001a	द्वैधीभवति मे चित्तं शुचा तुष्ट्या च सञ्जय ।
001c	मम पुत्रस्य यत्सैन्यं सौभद्रः समवारयत् ॥
002a	विस्तरेणैव मे शंस सर्वं गावल्गणे पुनः ।
002c	विक्रीडितं कुमारस्य स्कन्दस्येवासुरैः सह ॥
003	सञ्जय उवाच 
003a	हन्त ते सम्प्रवक्ष्यामि विमर्दमतिदारुणम् ।
003c	एकस्य च बहूनां च यथासीत्तुमुलो रणः ॥
004a	अभिमन्युः कृतोत्साहः कृतोत्साहानरिन्दमान् ।
004c	रथस्थो रथिनः सर्वांस्तावकानभ्यवर्षयत् ॥
005a	द्रोणं कर्णं कृपं शल्यं द्रौणिं भोजं बृहद्बलम् ॥
005c	दुर्योधनं सौमदत्तिं शकुनिं च महाबलम् ॥
006a	नानानृपान्नृपसुतान्सैन्यानि विविधानि च ।
006c	अलातचक्रवत्सर्वांश्चरन्बाणैः समार्पयत् ॥
007a	निघ्नन्नमित्रान्सौभद्रः परमास्त्रैः प्रतापवान् ।
007c	अदर्शयत तेजस्वी दिक्षु सर्वासु भारत ॥
008a	तद्दृष्ट्वा चरितं तस्य सौभद्रस्यामितौजसः ।
008c	समकम्पन्त सैन्यानि त्वदीयानि सहस्रशः ॥
009a	अथाब्रवीन्महाप्राज्ञो भारद्वाजः प्रतापवान् ।
009c	हर्षेणोत्फुल्लनयनः कृपमाभाष्य सत्वरम् ॥
010a	घटयन्निव मर्माणि पुत्रस्य तव भारत ।
010c	अभिमन्युं रणे दृष्ट्वा तदा रणविशारदम् ॥
011	द्रोण उवाच 
011a	एष गच्छति सौभद्रः पार्थानां प्रथितो युवा ।
011c	नन्दयन्सुहृदः सर्वान्राजानं च युधिष्ठिरम् ॥
012a	नकुलं सहदेवं च भीमसेनं च पाण्डवम् ।
012c	बन्धून्सम्बन्धिनश्चान्यान्मध्यस्थान्सुहृदस्तथा ॥
013a	नास्य युद्धे समं मन्ये कञ्चिदन्यं धनुर्धरम् ।
013c	इच्छन्हन्यादिमां सेनां किमर्थमपि नेच्छति ॥
014	सञ्जय उवाच 
014a	द्रोणस्य प्रीतिसंयुक्तं श्रुत्वा वाक्यं तवात्मजः ।
014c	आर्जुनिं प्रति सङ्क्रुद्धो द्रोणं दृष्ट्वा स्मयन्निव ॥
015a	अथ दुर्योधनः कर्णमब्रवीद्बाह्लिकं नृपः ।
015c	दुःशासनं मद्रराजं तांस्तथाऽन्यान्महारथान् ॥
016a	सर्वमूर्धाभिषिक्तानामाचार्यो ब्रह्मवित्तमः ।
016c	अर्जुनस्य सुतं मूढं नायं हन्तुमिहेच्छति ॥
017a	न ह्यस्य समरे युद्ध्येदन्तकोऽप्याततायिनः ।
017c	किमङ्ग पुनरेवान्यो मर्त्यः सत्यं ब्रवीमि वः ॥
018a	अर्जुनस्य सुतं त्वेष शिष्यत्वादभिरक्षति ।
018c	शिष्याः पुत्राश्च दयितास्तदपत्यं च धर्मिणाम् ॥
019a	संरक्ष्यमाणो द्रोणेन मन्यते वीर्यमात्मनः ।
019c	आत्मसम्भावितो मूढस्तं प्रमथ्नीत माचिरम् ॥
020a	एवमुक्तास्तु ते राज्ञा सात्वतीपुत्रमभ्ययुः ।
020c	संरब्धास्ते जिघांसन्तो भारद्वाजस्य पश्यतः ॥
021a	दुःशासनस्तु तच्छ्रुत्वा दुर्योधनवचस्तदा ।
021c	अब्रवीत्कुरुशार्दूल दुर्योधनमिदं वचः ॥
022a	अहमेनं हनिष्यामि महाराज ब्रवीमि ते ।
022c	मिषतां पाण्डुपुत्राणां पाञ्चालानां च पश्यताम् ॥
023a	ग्रसिष्याम्यद्य सौभद्रं यथा राहुर्दिवाकरम् ।
023c	उत्क्रुश्य चाब्रवीद्वाक्यं कुरुराजमिदं पुनः ॥
024a	श्रुत्वा कृष्णौ मया ग्रस्तं सौभद्रमतिमानिनौ ।
024c	गमिष्यतः प्रेतलोकं जीवलोकान्न संशयः ॥
025a	तौ च श्रुत्वा मृतौ व्यक्तं पाण्डोः क्षेत्रोद्भवाः सुताः ।
025c	एकाह्ना ससुहृद्वर्गाः क्लैब्याद्धास्यन्ति जीवितम् ॥
026a	तस्मादस्मिन्हते शत्रौ हताः सर्वेऽहितास्तव ।
026c	शिवेन मां ध्याहि राजन्नेष हन्मि रिपूंस्तव ॥
027	सञ्जय उवाच 
027a	एवमुक्त्वाऽनदद्राजन्पुत्रो दुःशासनस्तव ।
027c	सौभद्रमभ्ययात्क्रुद्धः शरवर्षैरवाकिरन् ॥
028a	तमतिक्रुद्धमायान्तं तव पुत्रमरिन्दमः ।
028c	अभिमन्युः शरैस्तीक्ष्णैः षड्विंशत्या समार्पयत् ॥
029a	दुःशासनस्तु सङ्क्रुद्धः प्रभिन्न इव कुञ्जरः ।
029c	अयोधयत सौभद्रमभिमन्युश्च तं रणे ॥
030a	तौ मण्डलानि चित्राणि रथाभ्यां सव्यदक्षिणम् ।
030c	चरमाणावयुध्येतां रथशिक्षाविशारदौ ॥
031a	अथ पणवमृदङ्गदुन्दुभीनां क्रकचमहानकभेरिझर्झराणाम् ।
031c	निनदमतिभृशं नराः प्रचक्रुर्लवणजलोद्भवसिंहनादमिश्रम् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे एकोनचत्वारिंशोऽध्यायः ॥ 39 ॥

5-39-17 अङ्गेत्यसूयायाम् ॥ 5-39-18 धर्मिणामिति सोल्लुण्ठम् ॥ 5-39-19 आत्मसम्भावितः अहमेवेति सम्भावनामारूढः ॥ 5-39-31 लवणजलोद्भवः शङ्खः ॥ 5-39-39 एकोनचत्वारिंशोऽध्यायः ॥
