श्रीः
अध्यायः 074
अर्जुनप्रतिज्ञाश्रवणचकितस्य जयद्रथस्य द्रोणदुर्योधनाश्वासनम् ॥ 1 ॥
001	सञ्जय उवाच 
001a	श्रुत्वा तु तं महाशब्दं पाण्डूनां पुत्रगृद्धिनाम् ।
001c	चारैः प्रवेदितस्त्रस्तः समुत्थाय जयद्रथः ॥
002a	शोकसम्मूढहृदयो दुःखेनाभ्याहतो भृशम् ।
002c	मज्जमान इवागाधे विपुले शोकसागरे ।
002e	जगाम समितिं राज्ञां सैन्धवो विमृशन्बहु ॥
003a	स तेषां नरदेवानां सकाशे पर्यदेवयत् ।
003c	अभिमन्युपितुर्भीतः सव्रीडो वाक्यमब्रवीत् ॥
004a	योऽसौ पाण्डोः किल क्षेत्रे जातः शक्रेण कामिना ।
004c	स निनीषति दुर्बुद्धिर्मां किलैकं यमक्षयम् ॥
005a	स्वस्ति वोऽस्तु गमिष्यामि स्वगृहं जीवितेप्सया ।
005c	अथवास्त्रप्रतिबलास्त्रात मां क्षत्रियर्षभाः ।
005e	पार्थेन प्रार्थितं वीरास्ते सन्दत्त ममाभयम् ॥
006a	द्रोणदुर्योधनकृपाः कर्णमद्रेशबाह्लिकाः ।
006c	दुःशासनादयः शक्तास्त्रातुमप्यन्तकार्दितम् ॥
007a	किमङ्ग पुनरेकेन फल्गुनेन जिघांसता ।
007c	न त्रास्यन्ति भवन्तो मां समस्ताः पतयः क्षितेः ॥
008a	प्रतिज्ञां पाण्डवेयानां श्रुत्वा मम महद्भयम् ।
008c	सीदन्ति मम गात्राणि मुमूर्षोरिव पार्थिवाः ॥
009a	वधो नूनं प्रतिज्ञातो मम गाण्डीवधन्वना ।
009c	तथाहि हृष्टाः क्रोशन्ति शोककालेऽपि पाण्डवाः ॥
010a	तन्न देवा न गन्धर्वा नासुरोरगराक्षसाः ।
010c	उत्सहन्तेऽन्यथा कर्तुं कुत एव नराधिपाः ॥
011a	तस्मान्मामनुजानीत भद्रं वोऽस्तु नरर्षभाः ।
011c	अदर्शनं गमिष्यामि न मां द्रक्ष्यन्ति पाण्डवाः ॥
012	सञ्जय उवाच 
012a	एवं विलपमानं तं भयाद्व्याकुलचेतसम् ।
012c	आत्मकार्यगरीयस्त्वाद्राजा दुर्योधनोऽब्रवीत् ॥
013a	न भेतव्यं नरव्याघ्र को हि त्वां पुरुषर्षभ ।
013c	मध्ये क्षत्रियवीराणां तिष्ठन्तं प्रार्थयेद्युधि ॥
014a	`एतेषां नरदेवानां मत्तमातङ्गगामिनाम् ।
014c	सङ्घातमुपयातानामपि बिभ्येत्पुरन्दरः ॥'
015a	अहं वैकर्तनः कर्णश्चित्रसेनो विविंशतिः ।
015c	भूरिश्रवाः शलः शल्यो वृषसेनो दुरासदः ॥
016a	पुरुमित्रो जयो भोजः काम्भोजश्च सुदक्षिणः ।
016c	सत्यव्रतो महाबाहुर्विकर्णो दुर्मुखश्च ह ॥
017a	दुःशासनः सुबाहुश्च कालिङ्गश्चाप्युदायुधः ।
017c	विन्दानुविन्दावावन्त्यौ द्रोणो द्रौणिश्च सौबलः ॥
018a	`मायावी बलवाञ्छूरो राक्षसश्चाप्यलम्बुसः ।'
018c	एते चान्ये च बहवो नानाजनपदेश्वराः ।
018e	ससैन्यास्त्वाभिगोप्स्यन्ति व्येतु ते मानसो ज्वरः ॥
019a	त्वं चापि रथिनां श्रेष्ठः स्वयं शूरोऽमितद्युते ।
019c	स कथं पाण्डवेयेभ्यो भयं पश्यसि सैन्धव ॥
020a	अक्षौहिण्यो महावीर्य मदीयास्तव रक्षणे ।
020c	यत्ता योत्स्यन्ति माभैस्त्वं सैन्धव व्येतु ते भयम् ॥
021	सञ्जय उवाच 
021a	एवमाश्वासितो राजन्पुत्रेण तव सैन्धवः ।
021c	दुर्योधनेन सहितो द्रोणं रात्रावुपागमत् ॥
022a	उपसङ्गृह्य चरणौ द्रोणाय स विशाम्पतिः ।
022c	उपोपविश्य प्रणतः पर्यपृच्छदिदं वचः ॥
023a	निमित्ते दूरपातित्वे लघुत्वे दृढवेधने ।
023c	मम ब्रवीतु भगवान्विशेषं फल्गुनस्य च ॥
024a	विद्याविशेषमिच्छामि ज्ञातुमाचार्य तत्त्वतः ।
024c	अर्जुनस्यात्मनश्चैव याथातथ्यं प्रचक्ष्व मे ॥
025	द्रोण उवाच 
025a	सममाचार्यकं तात तव चैवार्जुनस्य च ।
025c	योगाद्दुःखोषितत्वाच्च तस्मात्त्वत्तोऽधिकोऽर्जुनः ॥
026a	न तु ते युधि सन्त्रासः कार्यः पार्थात्कथञ्चन ।
026c	अहं हि रक्षिता तात भयात्त्वां नात्र संशयः ॥
027a	न हि मद्बाहुगुप्तस्य प्रभवन्त्यमरा अपि ।
027c	व्यूहयिष्यामि तं व्यूहं यं पार्थो न तरिष्यति ॥
028a	तस्माद्युध्यस्व माभैस्त्वं स्वधर्ममनुपालय ।
028c	पितृपैतामहं मार्गमनुयाहि महारथ ॥
029a	अधीता विधिवद्वेदा अग्नयः सुहुतास्त्वया ।
029c	इष्टं च बहुभिर्यज्ञैर्न ते मृत्युर्भयङ्करः ॥
030a	दुर्लभं मानुषैर्मन्दैर्महाभाग्यमवाप्य तु ।
030c	भुजवीर्यार्जिताँल्लोकान्दिव्यान्प्राप्स्यस्यनुत्तमान् ॥
031a	कुरवः पाण्डवाश्चैव वृष्णयोऽन्ये च मानवाः ।
031c	अहं च सहपुत्रेण अध्रुवा इति चिन्त्यताम् ॥
032a	पर्यायेण वयं सर्वे कालेन बलिना हताः ।
032c	परलोकं गमिष्यामः स्वैःस्वैः कर्मभिरन्विताः ॥
033a	तपस्तप्त्वा तु याँल्लोकान्प्राप्नुवन्ति तपस्विनः ।
033c	क्षत्रधर्माश्रिताः वीराः क्षत्रियाः प्राप्नुवन्ति तान् ॥
034a	एवमाश्वासितो राजा भारद्वाजेन सैन्धवः ।
034c	अपानुदद्भयं पार्थाद्युद्धाय च मनो दधे ॥
035a	ततः प्रहर्षः सैन्यानां तस्य चासीद्विशाम्पते ।
035c	वादित्राणां ध्वनिश्चोग्रः सिंहनादरवैः सह ॥ ॥

इति श्रीमन्महाभारते द्रोणपर्वणि प्रतिज्ञापर्वणि चतुःसप्ततितमोऽध्यायः ॥ 74 ॥

5-74-4 किलेत्यरुचौ ॥ 5-74-5 स्वगृहाज्जीवितेप्सया इति ङ. पाठः ॥ 5-74-6 पार्थेन पार्थिवा वीरास्तद्ददध्वं ममाभयम् इति क. ट. पाठः ॥ 5-74-24 निमित्ते लक्ष्यभेदने ॥ 5-74-26 योगादभ्यासात् । दुःखोचितत्वाच्च इति क. ट. ङ. पाठः ॥ 5-74-30 मृत्युभवं भयम् इति क. पाठः ॥ 5-74-74 चतुःसप्ततितमोऽध्यायः ॥
