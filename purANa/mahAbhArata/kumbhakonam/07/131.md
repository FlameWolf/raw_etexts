श्रीः
अध्यायः 131
भीमेन कर्णस्य पराजयः ॥ 1 ॥
001	सञ्जय उवाच 
001a	वर्तमाने महाराज सङ्ग्रामे रोमहर्षणे ।
001c	व्याकुलेषु च सर्वेषु पीड्यमानेषु सर्वशः ॥
002a	राधेयो भीममानर्च्छ युद्धाय भरतर्षभ ।
002c	यथा नागो वने नागं मत्तो मत्तमभिद्रवेत् ॥
003a	`ततो व्यायच्छतामस्त्रैः पृथक्पृथगरिन्दमौ ।
003c	मृदुपूर्वं च राधेयो दृढपूर्वं च पाण्डवः ॥'
004	धृतराष्ट्र उवाच 
004a	यौ तौ कर्णश्च भीमश्च सम्प्रयुद्धौ महाबलौ ।
004c	अर्जुनस्य रथोपान्ते कीदृशः सोऽभवद्रणः ॥
005a	पूर्वं हि निर्जितः कर्णो भीमसेनेन संयुगे ।
005c	कथं भूयः स राधेयो भीममागान्महारथः ॥
006a	भीमो वा सूततनयं प्रत्युद्यातः कथं रणे ।
006c	महारथसमाख्यातं पृथिव्यां प्रवरं रथम् ॥
007a	भीष्मद्रोणावतिक्रम्य धर्मराजो युधिष्ठिरः ।
007c	नान्यतो भयमादत्त विना कर्णान्महारथात् ॥
008a	भयाद्यस्य महाबाहो न शेते बहुलाः समाः ।
008c	चिन्तयन्नित्यशो वीर्यं राधेयस्य महात्मनः ।
008e	तं कथं सूतपुत्रं तु भीमोऽयोधयताहवे ॥
009a	ब्रह्मण्यं वीर्यसम्पन्नं समरेष्वनिवर्तिनम् ।
009c	कथं कर्णं युधां श्रेष्ठं योधयामास पाण्डवः ॥
010a	यौ तौ समीयतुर्वीरौ वैकर्तनवृकोदरौ ।
010c	कथं तावत्र युध्येतां महाबलपराक्रमौ ॥
011a	भ्रातृत्वं दर्शितं पूर्वं घृणी चापि स सूतजः ।
011c	कथं भीमेन युयुधे कुन्त्या वाक्यमनुस्मरन् ॥
012a	भीमो वा सूतपुत्रेण स्मरन्वैरं पुरा कृतम् ।
012c	अयुध्यत कथं शूरः कर्णेन सह संयुगे ॥
013a	आशास्ते च सदा सूतपुत्रे दुर्योधनो मम ।
013c	कर्णो जेष्यति सङ्ग्रामे समस्तान्पाण्डवानिति ॥
014a	जयाशा यत्र पुत्रस्य मम मन्दस्य संयुगे ।
014c	स कथं भीमकर्माणं भीमसेनमयोधयत् ॥
015a	यं समासाद्य पुत्रैर्मे कृतं वैरं महारथैः ।
015c	तं सूततनयं तात कथं भीमो ह्ययोधयत् ॥
016a	अनेकान्विप्रकारांश्च सूतपुत्रसमुद्भवान् ।
016c	स्मरमाणः कथं भीमो युयुधे सूतसूनुना ॥
017a	योऽजयत्पृथिवीं सर्वां रथेनैकेन वीर्यवान् ।
017c	तं सूततनयं युद्धे कथं भीमो ह्ययोधयत् ॥
018a	यो जातः कुण्डलाभ्यां च कवचेन सहैव च ।
018c	तं सूतपुत्रं समरे भीमः कथमयोधयत् ॥
019a	`अस्त्रहेतोः पुरा तात भार्गवं समपूजयत् ।
019c	तस्य प्रसादाद्ब्रह्मास्त्रं लब्धवांश्च भृगूत्तमात् ॥'
020a	यथा तयोर्युद्धमभूद्यश्चासीद्विजयी तयोः ।
020c	तन्ममाचक्ष्व तत्त्वेन कुशलो ह्यसि सञ्जय ॥
021	सञ्जय उवाच 
021a	भीमसेनस्तु राधेयमुत्सृज्य रथिनां वरम् ।
021c	इयेष गन्तुं यत्रास्तां वीरौ कृष्णधनञ्जयौ ॥
022a	तं प्रयान्तमभिद्रुत्य राधेयः कङ्कपत्रिभिः ।
022c	अभ्यवर्षन्महाराज मेघो वृष्ट्येव पर्वतम् ॥
023a	फुल्लता पङ्कजेनेव वक्त्रेण विहसन्बली ।
023c	आजुहाव रणे यान्तं भीममाधिरथिस्तदा ॥
024	कर्ण उवाच 
024a	भीमाहितैस्तव रणः स्वप्नेऽपि न विभावितः ।
024c	तद्दर्शयसि कस्मान्मे पृष्ठं पार्थदिदृक्षया ॥
025a	कुन्त्याः पुत्रस्य सदृशं नेदं पाण्डवनन्दन ।
025c	तेन मामभितः स्थित्वा शरवर्षैरवाकिर ॥
026	सञ्जय उवाच 
026a	भीमसेनस्तदाह्वानं कर्णान्नामर्षयद्युधि ।
026c	अर्धमण्डलमावृत्य सूतपुत्रमयोधयत् ॥
027a	अवक्रगामिभिर्बाणैरभ्यवर्षन्महायशाः ।
027c	दंशितं द्वैरथे यत्तं सर्वशस्त्रविशारदम् ॥
028ac	विधित्सुः कलहस्यान्तं जिघांसुः कर्णमक्षिणोत् ॥
029a	हत्वा तस्यानुगांस्तं च हन्तुकामो महाबलः ।
029c	तस्मै व्यसृजदुग्राणि विविधानि परन्तपः ।
029e	अमर्षात्पाण्डवः क्रुद्धः शरवर्षाणि मारिष ॥
030a	तस्य तानीषुवर्षाणि मत्तद्विरदगामिनः ।
030c	सूतपुत्रोऽस्त्रमायाभिरग्रसत्परमास्त्रवित् ॥
031a	स यथावन्महाबाहुर्विद्यया वै सुपूजितः ।
031c	आचार्यवन्महेष्वासः कर्णः पर्यचरद्बली ॥
032a	युध्यमानं तु संरम्भाद्भीमसेनं हसन्निव ।
032c	अभ्यपद्यत कौन्तेयं कर्णो राजन्वृकोदरम् ॥
033a	तन्नामृष्यत कौन्तेयः कर्णस्य स्मितमाहवे ।
033c	युध्यमानेषु वीरेषु पश्यत्सु च समन्ततः ॥
034a	तं भीमसेनः सम्प्राप्तं वत्सदन्तैः स्तनान्तरे ।
034c	विव्याध बलवान्क्रुद्धस्तोत्रैरिव महाद्विपम् ॥
035a	पुनश्च सूतपुत्रं तु स्वर्णपुङ्खैः शिलाशितैः ।
035c	सुमुक्तैश्चित्रवर्माणं निर्बिभेद त्रिसप्तभिः ॥
036a	कर्णो जाम्बूनदैर्जालैः सञ्छन्नान्वातरंहसः ।
036c	हयान्विव्याध भीमस्य पञ्चभिः पञ्चभिः शरैः ॥
037a	ततो बाणमयं जालं भीमसेनरथं प्रति ।
037c	कर्णेन विहितं राजन्निमेषार्धाददृश्यत ॥
038a	सरथः सध्वजस्तत्र ससूतः पाण्डवस्तदा ।
038c	प्राच्छाद्यत महाराज कर्णचापच्युतैः शरैः ॥
039a	तस्य कर्णश्चतुःषष्ट्या व्यधमत्कवचं दृढम् ।
039c	क्रुद्धश्चाप्यहनत्पार्थं नाराचैर्मर्मभेदिभिः ॥
040a	ततोऽचिन्त्य महाबाहुः कर्णकार्मुकनिःसृतान् ।
040c	समाश्लिष्यदसम्भ्रान्तः सूतपुत्रं वृकोदरः ॥
041a	स कर्णचापप्रभवानिषूनाशीविषोपमान् ।
041c	बिभ्रद्भीमो महाराज न जगाम व्यथां रणे ॥
042a	ततो द्वात्रिंशता भल्लैर्निशितैस्तिग्मतेजनैः ।
042c	विव्याध समरे कर्णं भीमसेनः प्रतापवान् ॥
043a	अयत्नेनैव तं कर्णः शरैर्भृशमवाकिरत् ।
043c	भीमसेनं महाबाहुं सैन्धवस्य वधैषिणम् ॥
044a	मृदुपूर्वं तु राधेयो भीममाजावयोधयत् ।
044c	क्रोधपूर्वं तथा भीमः पूर्ववैरमनुस्मरन् ॥
045a	तं भीमसेनो नामृष्यदवमानममर्षणः ।
045c	स तस्मै व्यसृजत्तूर्णं शरवर्षममित्रहा ॥
046a	ते शराः प्रेषितास्तेन भीमसेनेन संयुगे ।
046c	निपेतुः सर्वतो वीरे कूजन्त इव पक्षिणः ॥
047a	हेमपुङ्खा महावेगा भीमसेनधनुश्च्युताः ।
047c	प्राच्छादयंस्ते राधेयं शलभा इव पावकम् ॥
048a	कर्णस्तु रथिनां श्रेष्ठश्छाद्यमानः समन्ततः ।
048c	राजन्व्यसृजदुग्राणि शरवर्षाणि भारत ॥
049a	तस्य तानशनिप्रख्यानिषून्समरशोभिनः ।
049c	चिच्छेद बहुभिर्भल्लैरसम्प्राप्तान्वृकोदरः ॥
050a	पुनश्च शरवर्षेण च्छादयामास भारत ।
050c	कर्णो वैकर्तनो युद्धे भीमसेनमरिन्दमः ॥
051a	तत्र भारत भीमं तु दृष्टवन्तः स्म सायकैः ।
051c	समाचिततनुं सङ्ख्ये श्वाविधं शललैरिव ॥
052a	हेमपुङ्खाञ्छिलाधौतान्कर्णचापच्युताञ्छरान् ।
052c	दधार समरे वीरः स्वरश्मीनिव रश्मिमान् ॥'
053a	रुधिरोक्षितसर्वाङ्गो भीमसेनो व्यराजत ।
053c	समृद्धकुसुमापीडो वसन्तेऽशोकवृक्षवत् ॥
054a	तत्तु भीमो महाबाहोः कर्णस्य चरितं रणे ।
054c	नामृष्यत महाबाहुः क्रोधादुद्वृत्तलोचनः ॥
055a	स कर्णं पञ्चविंशत्या नाराचानां समार्पयत् ।
055c	महीधरमिव श्वेतं गूढपादैर्विषोल्बणैः ॥
056a	पुनरेव च विव्याध षड्भिरष्टाभिरेव च ।
056c	मर्मस्वमरविक्रान्तः सूतपुत्रं तनुत्यजम् ॥
057a	पुनरन्येन बाणेन भीमसेनः प्रतापवान् ।
057c	चिच्छेद कार्मुकं तूर्णं कर्णस्य प्रहसन्निव ॥
058a	जघान चतुरश्चाश्वान्सूतं च त्वरितः शरैः ।
058c	नाराचैरर्करश्म्याभैः कर्णं विव्याध चोरसि ॥
059a	ते जग्मुर्धरणीमाशु कर्णं निर्भिद्य पत्रिणः ।
059c	यथा जलधरं भित्त्वा दिवाकरमरीचयः ॥
060a	स वैक्लव्यं महत्प्राप्य च्छिन्नधन्वा शराहतः ।
060c	तथा पुरुषमानी स लज्जामुत्सृज्य भारत ।
060e	भीमसेनभयात्कर्णः प्रत्यपायाद्रथान्तरम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकत्रिंशदधिकशततमोऽध्यायः ॥ 131 ॥

5-131-11 पूर्वमुद्योगे दर्शितमुद्भावितं भ्रातृत्वं कुन्त्या वाक्यं च चतुर्णामवध्यत्वलक्षणं चानुस्मरन्नित्यन्वयः ॥ 5-131-25 अभितः सम्मुखे ॥ 5-131-131 एकत्रिंशदधिकशततमोऽध्यायः ॥
