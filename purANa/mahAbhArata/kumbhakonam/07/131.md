श्रीः
अध्यायः 131
भीमेन कर्णस्य पराजयः ॥ 1 ॥
KK-07-05-131-001	सञ्जय उवाच 
KK-07-05-131-001a	वर्तमाने महाराज सङ्ग्रामे रोमहर्षणे ।
KK-07-05-131-001c	व्याकुलेषु च सर्वेषु पीड्यमानेषु सर्वशः ॥
KK-07-05-131-002a	राधेयो भीममानर्च्छ युद्धाय भरतर्षभ ।
KK-07-05-131-002c	यथा नागो वने नागं मत्तो मत्तमभिद्रवेत् ॥
KK-07-05-131-003a	`ततो व्यायच्छतामस्त्रैः पृथक्पृथगरिन्दमौ ।
KK-07-05-131-003c	मृदुपूर्वं च राधेयो दृढपूर्वं च पाण्डवः ॥'
KK-07-05-131-004	धृतराष्ट्र उवाच 
KK-07-05-131-004a	यौ तौ कर्णश्च भीमश्च सम्प्रयुद्धौ महाबलौ ।
KK-07-05-131-004c	अर्जुनस्य रथोपान्ते कीदृशः सोऽभवद्रणः ॥
KK-07-05-131-005a	पूर्वं हि निर्जितः कर्णो भीमसेनेन संयुगे ।
KK-07-05-131-005c	कथं भूयः स राधेयो भीममागान्महारथः ॥
KK-07-05-131-006a	भीमो वा सूततनयं प्रत्युद्यातः कथं रणे ।
KK-07-05-131-006c	महारथसमाख्यातं पृथिव्यां प्रवरं रथम् ॥
KK-07-05-131-007a	भीष्मद्रोणावतिक्रम्य धर्मराजो युधिष्ठिरः ।
KK-07-05-131-007c	नान्यतो भयमादत्त विना कर्णान्महारथात् ॥
KK-07-05-131-008a	भयाद्यस्य महाबाहो न शेते बहुलाः समाः ।
KK-07-05-131-008c	चिन्तयन्नित्यशो वीर्यं राधेयस्य महात्मनः ।
KK-07-05-131-008e	तं कथं सूतपुत्रं तु भीमोऽयोधयताहवे ॥
KK-07-05-131-009a	ब्रह्मण्यं वीर्यसम्पन्नं समरेष्वनिवर्तिनम् ।
KK-07-05-131-009c	कथं कर्णं युधां श्रेष्ठं योधयामास पाण्डवः ॥
KK-07-05-131-010a	यौ तौ समीयतुर्वीरौ वैकर्तनवृकोदरौ ।
KK-07-05-131-010c	कथं तावत्र युध्येतां महाबलपराक्रमौ ॥
KK-07-05-131-011a	भ्रातृत्वं दर्शितं पूर्वं घृणी चापि स सूतजः ।
KK-07-05-131-011c	कथं भीमेन युयुधे कुन्त्या वाक्यमनुस्मरन् ॥
KK-07-05-131-012a	भीमो वा सूतपुत्रेण स्मरन्वैरं पुरा कृतम् ।
KK-07-05-131-012c	अयुध्यत कथं शूरः कर्णेन सह संयुगे ॥
KK-07-05-131-013a	आशास्ते च सदा सूतपुत्रे दुर्योधनो मम ।
KK-07-05-131-013c	कर्णो जेष्यति सङ्ग्रामे समस्तान्पाण्डवानिति ॥
KK-07-05-131-014a	जयाशा यत्र पुत्रस्य मम मन्दस्य संयुगे ।
KK-07-05-131-014c	स कथं भीमकर्माणं भीमसेनमयोधयत् ॥
KK-07-05-131-015a	यं समासाद्य पुत्रैर्मे कृतं वैरं महारथैः ।
KK-07-05-131-015c	तं सूततनयं तात कथं भीमो ह्ययोधयत् ॥
KK-07-05-131-016a	अनेकान्विप्रकारांश्च सूतपुत्रसमुद्भवान् ।
KK-07-05-131-016c	स्मरमाणः कथं भीमो युयुधे सूतसूनुना ॥
KK-07-05-131-017a	योऽजयत्पृथिवीं सर्वां रथेनैकेन वीर्यवान् ।
KK-07-05-131-017c	तं सूततनयं युद्धे कथं भीमो ह्ययोधयत् ॥
KK-07-05-131-018a	यो जातः कुण्डलाभ्यां च कवचेन सहैव च ।
KK-07-05-131-018c	तं सूतपुत्रं समरे भीमः कथमयोधयत् ॥
KK-07-05-131-019a	`अस्त्रहेतोः पुरा तात भार्गवं समपूजयत् ।
KK-07-05-131-019c	तस्य प्रसादाद्ब्रह्मास्त्रं लब्धवांश्च भृगूत्तमात् ॥'
KK-07-05-131-020a	यथा तयोर्युद्धमभूद्यश्चासीद्विजयी तयोः ।
KK-07-05-131-020c	तन्ममाचक्ष्व तत्त्वेन कुशलो ह्यसि सञ्जय ॥
KK-07-05-131-021	सञ्जय उवाच 
KK-07-05-131-021a	भीमसेनस्तु राधेयमुत्सृज्य रथिनां वरम् ।
KK-07-05-131-021c	इयेष गन्तुं यत्रास्तां वीरौ कृष्णधनञ्जयौ ॥
KK-07-05-131-022a	तं प्रयान्तमभिद्रुत्य राधेयः कङ्कपत्रिभिः ।
KK-07-05-131-022c	अभ्यवर्षन्महाराज मेघो वृष्ट्येव पर्वतम् ॥
KK-07-05-131-023a	फुल्लता पङ्कजेनेव वक्त्रेण विहसन्बली ।
KK-07-05-131-023c	आजुहाव रणे यान्तं भीममाधिरथिस्तदा ॥
KK-07-05-131-024	कर्ण उवाच 
KK-07-05-131-024a	भीमाहितैस्तव रणः स्वप्नेऽपि न विभावितः ।
KK-07-05-131-024c	तद्दर्शयसि कस्मान्मे पृष्ठं पार्थदिदृक्षया ॥
KK-07-05-131-025a	कुन्त्याः पुत्रस्य सदृशं नेदं पाण्डवनन्दन ।
KK-07-05-131-025c	तेन मामभितः स्थित्वा शरवर्षैरवाकिर ॥
KK-07-05-131-026	सञ्जय उवाच 
KK-07-05-131-026a	भीमसेनस्तदाह्वानं कर्णान्नामर्षयद्युधि ।
KK-07-05-131-026c	अर्धमण्डलमावृत्य सूतपुत्रमयोधयत् ॥
KK-07-05-131-027a	अवक्रगामिभिर्बाणैरभ्यवर्षन्महायशाः ।
KK-07-05-131-027c	दंशितं द्वैरथे यत्तं सर्वशस्त्रविशारदम् ॥
KK-07-05-131-028ac	विधित्सुः कलहस्यान्तं जिघांसुः कर्णमक्षिणोत् ॥
KK-07-05-131-029a	हत्वा तस्यानुगांस्तं च हन्तुकामो महाबलः ।
KK-07-05-131-029c	तस्मै व्यसृजदुग्राणि विविधानि परन्तपः ।
KK-07-05-131-029e	अमर्षात्पाण्डवः क्रुद्धः शरवर्षाणि मारिष ॥
KK-07-05-131-030a	तस्य तानीषुवर्षाणि मत्तद्विरदगामिनः ।
KK-07-05-131-030c	सूतपुत्रोऽस्त्रमायाभिरग्रसत्परमास्त्रवित् ॥
KK-07-05-131-031a	स यथावन्महाबाहुर्विद्यया वै सुपूजितः ।
KK-07-05-131-031c	आचार्यवन्महेष्वासः कर्णः पर्यचरद्बली ॥
KK-07-05-131-032a	युध्यमानं तु संरम्भाद्भीमसेनं हसन्निव ।
KK-07-05-131-032c	अभ्यपद्यत कौन्तेयं कर्णो राजन्वृकोदरम् ॥
KK-07-05-131-033a	तन्नामृष्यत कौन्तेयः कर्णस्य स्मितमाहवे ।
KK-07-05-131-033c	युध्यमानेषु वीरेषु पश्यत्सु च समन्ततः ॥
KK-07-05-131-034a	तं भीमसेनः सम्प्राप्तं वत्सदन्तैः स्तनान्तरे ।
KK-07-05-131-034c	विव्याध बलवान्क्रुद्धस्तोत्रैरिव महाद्विपम् ॥
KK-07-05-131-035a	पुनश्च सूतपुत्रं तु स्वर्णपुङ्खैः शिलाशितैः ।
KK-07-05-131-035c	सुमुक्तैश्चित्रवर्माणं निर्बिभेद त्रिसप्तभिः ॥
KK-07-05-131-036a	कर्णो जाम्बूनदैर्जालैः सञ्छन्नान्वातरंहसः ।
KK-07-05-131-036c	हयान्विव्याध भीमस्य पञ्चभिः पञ्चभिः शरैः ॥
KK-07-05-131-037a	ततो बाणमयं जालं भीमसेनरथं प्रति ।
KK-07-05-131-037c	कर्णेन विहितं राजन्निमेषार्धाददृश्यत ॥
KK-07-05-131-038a	सरथः सध्वजस्तत्र ससूतः पाण्डवस्तदा ।
KK-07-05-131-038c	प्राच्छाद्यत महाराज कर्णचापच्युतैः शरैः ॥
KK-07-05-131-039a	तस्य कर्णश्चतुःषष्ट्या व्यधमत्कवचं दृढम् ।
KK-07-05-131-039c	क्रुद्धश्चाप्यहनत्पार्थं नाराचैर्मर्मभेदिभिः ॥
KK-07-05-131-040a	ततोऽचिन्त्य महाबाहुः कर्णकार्मुकनिःसृतान् ।
KK-07-05-131-040c	समाश्लिष्यदसम्भ्रान्तः सूतपुत्रं वृकोदरः ॥
KK-07-05-131-041a	स कर्णचापप्रभवानिषूनाशीविषोपमान् ।
KK-07-05-131-041c	बिभ्रद्भीमो महाराज न जगाम व्यथां रणे ॥
KK-07-05-131-042a	ततो द्वात्रिंशता भल्लैर्निशितैस्तिग्मतेजनैः ।
KK-07-05-131-042c	विव्याध समरे कर्णं भीमसेनः प्रतापवान् ॥
KK-07-05-131-043a	अयत्नेनैव तं कर्णः शरैर्भृशमवाकिरत् ।
KK-07-05-131-043c	भीमसेनं महाबाहुं सैन्धवस्य वधैषिणम् ॥
KK-07-05-131-044a	मृदुपूर्वं तु राधेयो भीममाजावयोधयत् ।
KK-07-05-131-044c	क्रोधपूर्वं तथा भीमः पूर्ववैरमनुस्मरन् ॥
KK-07-05-131-045a	तं भीमसेनो नामृष्यदवमानममर्षणः ।
KK-07-05-131-045c	स तस्मै व्यसृजत्तूर्णं शरवर्षममित्रहा ॥
KK-07-05-131-046a	ते शराः प्रेषितास्तेन भीमसेनेन संयुगे ।
KK-07-05-131-046c	निपेतुः सर्वतो वीरे कूजन्त इव पक्षिणः ॥
KK-07-05-131-047a	हेमपुङ्खा महावेगा भीमसेनधनुश्च्युताः ।
KK-07-05-131-047c	प्राच्छादयंस्ते राधेयं शलभा इव पावकम् ॥
KK-07-05-131-048a	कर्णस्तु रथिनां श्रेष्ठश्छाद्यमानः समन्ततः ।
KK-07-05-131-048c	राजन्व्यसृजदुग्राणि शरवर्षाणि भारत ॥
KK-07-05-131-049a	तस्य तानशनिप्रख्यानिषून्समरशोभिनः ।
KK-07-05-131-049c	चिच्छेद बहुभिर्भल्लैरसम्प्राप्तान्वृकोदरः ॥
KK-07-05-131-050a	पुनश्च शरवर्षेण च्छादयामास भारत ।
KK-07-05-131-050c	कर्णो वैकर्तनो युद्धे भीमसेनमरिन्दमः ॥
KK-07-05-131-051a	तत्र भारत भीमं तु दृष्टवन्तः स्म सायकैः ।
KK-07-05-131-051c	समाचिततनुं सङ्ख्ये श्वाविधं शललैरिव ॥
KK-07-05-131-052a	हेमपुङ्खाञ्छिलाधौतान्कर्णचापच्युताञ्छरान् ।
KK-07-05-131-052c	दधार समरे वीरः स्वरश्मीनिव रश्मिमान् ॥'
KK-07-05-131-053a	रुधिरोक्षितसर्वाङ्गो भीमसेनो व्यराजत ।
KK-07-05-131-053c	समृद्धकुसुमापीडो वसन्तेऽशोकवृक्षवत् ॥
KK-07-05-131-054a	तत्तु भीमो महाबाहोः कर्णस्य चरितं रणे ।
KK-07-05-131-054c	नामृष्यत महाबाहुः क्रोधादुद्वृत्तलोचनः ॥
KK-07-05-131-055a	स कर्णं पञ्चविंशत्या नाराचानां समार्पयत् ।
KK-07-05-131-055c	महीधरमिव श्वेतं गूढपादैर्विषोल्बणैः ॥
KK-07-05-131-056a	पुनरेव च विव्याध षड्भिरष्टाभिरेव च ।
KK-07-05-131-056c	मर्मस्वमरविक्रान्तः सूतपुत्रं तनुत्यजम् ॥
KK-07-05-131-057a	पुनरन्येन बाणेन भीमसेनः प्रतापवान् ।
KK-07-05-131-057c	चिच्छेद कार्मुकं तूर्णं कर्णस्य प्रहसन्निव ॥
KK-07-05-131-058a	जघान चतुरश्चाश्वान्सूतं च त्वरितः शरैः ।
KK-07-05-131-058c	नाराचैरर्करश्म्याभैः कर्णं विव्याध चोरसि ॥
KK-07-05-131-059a	ते जग्मुर्धरणीमाशु कर्णं निर्भिद्य पत्रिणः ।
KK-07-05-131-059c	यथा जलधरं भित्त्वा दिवाकरमरीचयः ॥
KK-07-05-131-060a	स वैक्लव्यं महत्प्राप्य च्छिन्नधन्वा शराहतः ।
KK-07-05-131-060c	तथा पुरुषमानी स लज्जामुत्सृज्य भारत ।
KK-07-05-131-060e	भीमसेनभयात्कर्णः प्रत्यपायाद्रथान्तरम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकत्रिंशदधिकशततमोऽध्यायः ॥ 131 ॥

5-131-11 पूर्वमुद्योगे दर्शितमुद्भावितं भ्रातृत्वं कुन्त्या वाक्यं च चतुर्णामवध्यत्वलक्षणं चानुस्मरन्नित्यन्वयः ॥ 5-131-25 अभितः सम्मुखे ॥ 5-131-131 एकत्रिंशदधिकशततमोऽध्यायः ॥
