श्रीः
अध्यायः 086
सञ्जयेन धृतराष्ट्रोपालम्भपूर्वकं युद्धकथनोपक्रमः ॥ 1 ॥
001	सञ्जय उवाच 
001a	हन्त ते सम्प्रवक्ष्यामि सर्वं प्रत्यक्षदर्शिवान् ।
001c	शुश्रूषस्व स्थिरो भूत्वा तव ह्यपनयो महान् ॥
002a	गतोदके सेतुबन्धो यादृक्तादृगयं तव ।
002c	विलापो निष्फलो राजन्मा शुचो भरतर्षभ ॥
003a	अनतिक्रमणीयोऽयं कृतान्तस्याद्भुतो विधिः ।
003c	मा शुचो भरतश्रेष्ठ दिष्टमेतत्पुरातनम् ॥
004a	यदि त्वं हि पुरा द्यूतात्कुन्तीपुत्रं युधिष्ठिरम् ।
004c	निवर्तयेथाः पुत्रांश्च न त्वां व्यसनमाव्रजेत् ॥
005a	युद्धकाले पुनः प्राप्ते तदैव भवता यदि ।
005c	निवर्तिताः स्युः संरब्धा न त्वां व्यसनमाव्रजेत् ॥
006a	दुर्योधनं चाविधेयं बध्नीयास्त्वं पुरा यदि ।
006c	अवेक्ष्य कौरवान्राजन्प्राप्स्यसे त्वं महद्यशः ॥
007a	तत्ते बुद्धिव्यतीचारमुपलप्स्यन्ति तज्जनाः ।
007c	पाञ्चाला वृष्णयः सर्वे ये चान्येऽपि नराधिपाः ॥
008a	स कृत्वा पितृकर्म त्वं पुत्रं संस्थाप्य सत्पथे ।
008c	वर्तेथा यदि धर्मेण न त्वां व्यसनमाव्रजेत् ॥
009a	त्वं तु प्राज्ञतमो लोके हित्वा धर्मं सनातनम् ।
009c	दुर्योधनस्य कर्णस्य शकुनेश्चान्वगा मतम् ॥
010a	तत्ते विलपितं सर्वं मया राजन्निशामितम् ।
010c	अर्थे निविशमानस्य विषमिश्रं यथा मधु ॥
011a	न तथा मन्यते कृष्णो न च राजा युधिष्ठिरः ।
011c	न भीष्मो नैव च द्रोणो यथा त्वं मन्यसे नृप ॥
012a	व्यजानीत यदा तु त्वां लुब्धं धर्मप्रवादिनम् ।
012c	तदाप्रभृति कृष्णस्त्वां न तथा बहुमन्यते ॥
013a	परुषाण्युच्यमानांश्च यथा पार्थानुपेक्षसे ।
013c	तस्यानुबन्धः प्राप्तस्त्वां पुत्राणां राज्यकामुक ॥
014a	पितृपैतामहं राज्यमपावृत्तं त्वयाऽनघ ।
014c	अथ पार्थैर्जितां कृत्स्नां पृथिवीं प्रत्यपद्यथाः ॥
015a	पाण्डुना निर्जितं राज्यं कौरवाणां यशस्तथा ।
015c	एतच्चाप्यधिकं भूयः पाण्डवैर्धर्मचारिभिः ॥
016a	तेषां तत्तादृशं कर्म त्वामासाद्य सुनिष्फलम् ।
016c	यत्पित्र्याद्भ्रंशिता राज्यात्त्वयेहामिषगृद्धिना ॥
017a	यत्पुनर्युद्धकाले त्वं पुत्रान्गर्हयसे नृप ।
017c	बहुधा व्याहरन्दोषान्न तदद्योपपद्यते ॥
018a	न हि रक्षन्ति राजानो युध्यन्तो जीवितं रणे ।
018c	चमूं विगाह्य पार्थानां युध्यन्ते क्षत्रियर्षभाः ॥
019a	यां तु कृष्णार्जुनौ सेनां यां सात्यकिवृकोदरौ ।
019c	रक्षेरन्को नु तां युध्येच्चमूमन्यत्र कौरवात् ॥
020a	येषां योद्धा गुडाकेशो येषां मन्त्री जनार्दनः ।
020c	येषां च सात्यकिर्योद्धा येषां योद्धा वृकोदरः ॥
021a	को हि तान्विषहेद्योद्धुं मर्त्यधर्मा धनुर्धरः ।
021c	अन्यत्र कौरवेयेभ्यो ये वा तेषां पदानुगाः ॥
022a	यावत्तु शक्यते कर्तुमन्तरज्ञैर्जनाधिपैः ।
022c	क्षत्रधर्मरतैः शूरैस्तावत्कुर्वन्ति कौरवाः ॥
023a	यथा तु पुरुषव्याघ्रैर्युद्धं परमसङ्कटम् ।
023c	कुरूणां पाण्डवैः सार्धं तत्सर्वं शृणु तत्त्वतः ॥ ॥

इति श्रीमन्महाभारते द्रोणपर्वणि जयद्रथवधपर्वणि षडशीतितमोऽध्यायः ॥ 86 ॥

5-86-17 ते तव बुद्धेर्व्यतिचारं वैषम्यमुपलप्स्यन्त्यनुभविष्यन्ति ॥ 5-86-13 अर्थे निविशमानानां यथा पार्थानुपेक्षसे इति क. ट. पाठः ॥ 5-86-22 अन्तरज्ञैरवसरवेदिभिः ॥ 5-86-86 षडशीतितमोऽध्यायः ॥
