श्रीः
अध्यायः 173
द्रोणकर्णयोः सात्यकिधृष्टद्युम्नाभ्यां युद्धम् ॥ 1 ॥
KK-07-06-173-001	सञ्जय उवाच 
KK-07-06-173-001a	विद्रुतं स्वबलं दृष्ट्वा वध्यमानं महात्मभिः ।
KK-07-06-173-001c	क्रोधेन महताऽविष्टः पुत्रस्तव विशाम्पते ॥
KK-07-06-173-002a	अभ्येत्य सहसा कर्णं द्रोणं च जयतां वरम् ।
KK-07-06-173-002c	अमर्षवशमापन्नो वाक्यज्ञो वाक्यमब्रवीत् ॥
KK-07-06-173-003a	भवद्भ्यामिह सङ्ग्रामः क्रुद्धाभ्यां सम्प्रवर्तितः ।
KK-07-06-173-003c	आहवे निहतं दृष्ट्वा सैन्धवं सव्यसाचिना ॥
KK-07-06-173-004a	निहन्यमानां पाण्डूनां बलेन मम वाहिनीम् ।
KK-07-06-173-004c	भूत्वा तद्विजये शक्तावशक्ताविव पश्यतः ॥
KK-07-06-173-005a	यद्यहं भवतोस्त्याज्यो न वाच्योऽस्मि तदैव हि ।
KK-07-06-173-005c	आवां पाण्डुसुतान्सङ्ख्ये जेष्याव इति मानदौ ॥
KK-07-06-173-006a	तदैवाहं वचः श्रुत्वा भवद्भ्यामनुसम्मतम् ।
KK-07-06-173-006c	नाकरिष्यमिदं पार्थैर्वैरं योधविनाशनम् ॥
KK-07-06-173-007a	यदि नाहं परित्याज्यो भवद्भ्यां पुरुषर्षभौ |
KK-07-06-173-007c	युध्यतामनुरूपेण विक्रमेण सुविक्रमौ ॥
KK-07-06-173-008a	वाक्प्रतोदेन तौ वीरौ प्रणुन्नौ तनयेन ते ।
KK-07-06-173-008c	प्रावर्तयेतां सङ्ग्रामं घट्टिताविव पन्नगौ ॥
KK-07-06-173-009a	ततस्तौ रथिनां श्रेष्ठौ सर्वलोकधनुर्धरौ ।
KK-07-06-173-009c	शैनेयप्रमुखान्पार्थानभिदुद्रुवतू रणे ॥
KK-07-06-173-010a	तथैव सहिताः पार्थाः सर्वसैन्येन संवृताः ।
KK-07-06-173-010c	अभ्यवर्तन्त तौ वीरौ नर्दमानौ मुहुर्मुहुः ॥
KK-07-06-173-011a	अथ द्रोणो महेष्वासो दशभिः शिनिपुङ्गवम् ।
KK-07-06-173-011c	अविध्यत्त्वरितं क्रुद्धः सर्वशस्त्रभृतां वरः ॥
KK-07-06-173-012a	कर्णश्च दशभिर्बाणैः पुत्रश्च तव सप्तभिः ।
KK-07-06-173-012c	दशभिर्वृषसेनश्च सौबलश्चापि सप्तभिः ।
KK-07-06-173-012e	एते कौरव सङ्क्रन्दे शैनेयं पर्यवाकिरन् ॥
KK-07-06-173-013a	दृष्ट्वा च समरे द्रोणं निघ्नन्तं पाण्डवीं चमूम् ।
KK-07-06-173-013c	विव्यधुः सोमकास्तूर्णं समन्ताच्छरवृष्टिभिः ॥
KK-07-06-173-014a	तत्र द्रोणोऽहरत्प्राणान्क्षत्रियाणां विशाम्पते ।
KK-07-06-173-014c	रश्मिभिर्भास्करो राजंस्तमांसीव समन्ततः ॥
KK-07-06-173-015a	द्रोणेन वध्यमानानां पाञ्चालानां विशाम्पते ।
KK-07-06-173-015c	शुश्रुवे तुमुलः शब्दः क्रोशतामितरेतरम् ॥
KK-07-06-173-016a	पुत्रानन्ये पितॄनन्ये भ्रातॄनन्ये च मातुलान् ।
KK-07-06-173-016c	भागिनेयान्वयस्यांश्च तथा सम्बन्धिबान्धवान् ।
KK-07-06-173-016e	उत्सृज्योत्सृज्य गच्छन्ति त्वरिता जीवितेप्सवः ॥
KK-07-06-173-017a	अपरे मोहिता मोहात्तमेवाभिमुखा ययुः ।
KK-07-06-173-017c	पाण्डवानां रणे योधाः परलोकं गताः परे ॥
KK-07-06-173-018a	सा तथा पाण्डवी सेना पीड्यमाना महात्मना ।
KK-07-06-173-018c	निशि सम्प्राद्रवद्राजन्नुत्सृज्योल्काः सहस्रशः ॥
KK-07-06-173-019a	पश्यतो भीमसेनस्य विजयस्याच्युतस्य च ।
KK-07-06-173-019c	यमयोर्धर्मपुत्रस्य पार्षतस्य च पश्यतः ॥
KK-07-06-173-020a	तमसा संवृते लोके न प्राज्ञायत किञ्चन ।
KK-07-06-173-020c	कौरवाणां प्रकाशेन दृश्यन्ते विद्रुताः परे ॥
KK-07-06-173-021a	द्रवमाणं तु तत्सैन्यं द्रोणकर्णौ महारथौ ।
KK-07-06-173-021c	जघ्नतुः पृष्ठतो राजन्किरन्तौ सायकान्बहून् ॥
KK-07-06-173-022a	पाञ्चालेषु प्रभग्नेषु क्षीयमाणेषु सर्वतः ।
KK-07-06-173-022c	जनार्दनो दीनमानाः प्रत्यभाषत फल्गुनम् ॥
KK-07-06-173-023a	द्रोणकर्णौ महेष्वासावेतौ पार्षतसात्यकी ।
KK-07-06-173-023c	पाञ्चालांश्चैव सहितौ जघ्नतुः सायकैर्भृशम् ॥
KK-07-06-173-024a	एतयोः शरवर्षेण प्रभग्ना नो महारथाः ।
KK-07-06-173-024c	वार्यमाणापि कौन्तेय पृतना नावतिष्ठते ॥
KK-07-06-173-025a	तां तु विद्रवतीं दृष्ट्वा ऊचतुः केशवार्जुनौ ।
KK-07-06-173-025c	मा विद्रवत वित्रस्ता भयं त्यजत पाण्डवाः ॥
KK-07-06-173-026a	तावावां सर्वसैन्यैश्च व्यूहैः सम्यगुदायुधैः ।
KK-07-06-173-026c	द्रोणं च सूतपुत्रं च प्रयतावः प्रबाधितुम् ॥
KK-07-06-173-027a	एतौ हि बलिनौ शूरौ कृतास्त्रौ जितकाशिनौ ।
KK-07-06-173-027c	उपेक्षितौ बलं तूर्णं नाशयेतां निशामिमाम् ॥
KK-07-06-173-028	सञ्जय उवाच 
KK-07-06-173-028a	तयोः संवदतोरेवं भीमकर्मा महाबलः ।
KK-07-06-173-028c	आयाद्वृकोदरः शीघ्रं पुनरावर्त्य वाहिनीम् ॥
KK-07-06-173-029a	वृकोदरमथायान्तं दृष्ट्वा तत्र जनार्दनः ।
KK-07-06-173-029c	पुनरेवाब्रवीद्राजन्हर्षयन्निव पाण्डवम् ॥
KK-07-06-173-030a	एष भीमो रणश्लाघी वृतः सोमकपाण्डवैः ।
KK-07-06-173-030c	अभ्यवर्तत वेगेन द्रोणकर्णौ महारथौ ॥
KK-07-06-173-031a	एतेन सहितो युद्ध्य पाञ्चालैश्च महारथैः ।
KK-07-06-173-031c	आश्वासनार्थं सैन्यानां सर्वेषां पाण्डुनन्दन ॥
KK-07-06-173-032a	ततस्तौ पुरुषव्याघ्रावुभौ माधवपाण्डवौ ।
KK-07-06-173-032c	द्रोणकर्णौ समासाद्य धिष्ठितौ रणमूर्धनि ॥
KK-07-06-173-033	सञ्जय उवाच 
KK-07-06-173-033a	ततस्तत्पुनरावृत्तं युधिष्ठिरबलं महत् ।
KK-07-06-173-033c	ततो द्रोणश्च कर्णश्च परान्ममृदतुर्युधि ॥
KK-07-06-173-034a	स सम्प्रहारस्तुमुलो निशि प्रत्यभवन्महान् ।
KK-07-06-173-034c	यथा सागरयो राजंश्चन्द्रोदयविरुद्धयोः ॥
KK-07-06-173-035a	तत उत्सृज्य पाणिभ्यां प्रदीपांस्तव वाहिनी ।
KK-07-06-173-035c	युयुधे पाण्डवैः सार्धमुन्मत्तवदसङ्कुला ॥
KK-07-06-173-036a	रजसा तमसा चैव संवृते भृशदारुणे ।
KK-07-06-173-036c	केवलं नामगोत्रेण प्रायुध्यन्त जयैषिणः ॥
KK-07-06-173-037a	अश्रूयन्त हि नामानि श्राव्यमाणानि पार्थिवैः ।
KK-07-06-173-037c	प्रहरद्भिर्महाराज स्वयंवर इवाहवे ॥
KK-07-06-173-038a	निःशब्दमासीत्सहसा पुनः शब्दो महानभूत् ।
KK-07-06-173-038c	क्रुद्धानां युध्यमानानां जीयतां जयतामपि ॥
KK-07-06-173-039a	यत्रयत्र स्म दृश्यन्ते प्रदीपाः कुरुसत्तम ।
KK-07-06-173-039c	तत्रतत्र स्म शूरास्ते निपतन्ति पतङ्गवत् ॥
KK-07-06-173-040a	तथा संयुध्यमानानां विगाढाऽऽसीन्महानिशा ।
KK-07-06-173-040c	पाण्डवानां च राजेन्द्र कौरवाणां च सर्वशः ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे त्रिसप्तत्यधिकशततमोऽध्यायः ॥ 173 ॥

5-173-8 घट्टितौ मर्दितौ ॥ 5-173-12 सङ्क्रन्दे युद्धे ॥ 5-173-23 सात्यकी इति द्वितीयान्तम् ॥ त्रिसप्तत्यधिकशततमोऽध्यायः ॥
