श्रीः
अध्यायः 036
अभिमन्युयुद्धवर्णनम् ॥ 1 ॥
KK-07-03-036-001	सञ्जय उवाच 
KK-07-03-036-001a	सौभद्रस्तद्वचः श्रुत्वा धर्मराजस्य धीमतः ।
KK-07-03-036-001c	अचोदयत यन्तारं द्रोणानीकाय भारत ॥
KK-07-03-036-002a	तेन सञ्चोद्यमानस्तु याहियाहीति सारथिः ।
KK-07-03-036-002c	प्रत्युवाच ततो राजन्नभिमन्युमिदं वचः ॥
KK-07-03-036-003a	अतिभारोऽयमायुष्मन्नाहितस्त्वयि पाण्डवैः ।
KK-07-03-036-003c	सम्प्रधार्य क्षणं बुद्ध्या ततस्त्वं योद्धुमर्हसि ॥
KK-07-03-036-004a	आचार्यो हि कृती द्रोणः परमास्त्रे कृतश्रमः ।
KK-07-03-036-004c	त्वं तु बालः स बलवान्सङ्ग्रामाणामकोविदः ॥
KK-07-03-036-005a	ततोऽभिमन्युः प्रहसन्सारथिं वाक्यमब्रवीत् ।
KK-07-03-036-005c	सारथे कोन्वयं द्रोणः समग्रं क्षत्रमेव वा ॥
KK-07-03-036-006a	`व्यवसायो हि मे योद्धुं रणोत्सवसमुद्यतः ।'
KK-07-03-036-006c	ऐरावतगतं शक्रं सहामरगणैरहम् ॥
KK-07-03-036-007a	अथवा रुद्रमीशानं सर्वभूतगणार्चितम् ।
KK-07-03-036-007c	योधयेयं रणमुखे न मे क्षत्रेऽद्य विस्मयः ॥
KK-07-03-036-008a	`यच्चैतत्पश्यसे सूत सयोधाश्वरथद्विपम् ।'
KK-07-03-036-008c	तन्ममाद्य द्विषत्सैन्यं कलामर्हति षोडशीम् ॥
KK-07-03-036-009a	अपि विश्वजितं विष्णुं मातुलं प्राप्य सूतज ।
KK-07-03-036-009c	पितरं चार्जुनं युद्धे न भीर्मामुपयास्यति ॥
KK-07-03-036-010	'सञ्जय उवाच 
KK-07-03-036-010a	एवमप्युच्यमानः स सारथिस्तं पुनः पुनः ।
KK-07-03-036-010c	वीर ते तेन मा युद्धमिति सौभद्रमब्रवीत् ॥'
KK-07-03-036-011a	अभिमन्युश्च तां वाचं कदर्थीकृत्य सारथेः ।
KK-07-03-036-011c	याहीत्येवाब्रवीदेनं द्रोणानीकाय माचिरम् ॥
KK-07-03-036-012a	ततः सन्नोदयामास हयानाशु त्रिहायनान् ।
KK-07-03-036-012c	नातिहृष्टमनाः सूतो हेमभाण्डपरिच्छदान् ॥
KK-07-03-036-013a	ते प्रेषिताः सुमित्रेण द्रोणानीकाय वाजिनः ।
KK-07-03-036-013c	द्रोणमभ्यद्रवन्राजन्महावेगा महाबलाः ॥
KK-07-03-036-014a	तमुदीक्ष्य तथायान्तं सर्वे द्रोणपुरोगमाः ।
KK-07-03-036-014c	अभ्यवर्तन्त कौरव्याः पाण्डवाश्च तमन्वयुः ॥
KK-07-03-036-015a	सकर्णिकारप्रवरोच्छ्रितध्वजः सुवर्णवर्माऽऽर्जुनिरर्जुनाद्वरः ।
KK-07-03-036-015c	युयुत्सया द्रोणमुखान्महारथान्समासदत्सिंहशिशुर्यथा द्विपान् ॥
KK-07-03-036-016a	ते विंशतिपदे यत्ताः सम्प्रहारं प्रचक्रिरे ।
KK-07-03-036-016c	आसीद्गाङ्ग इवावर्तो मुहूर्तमुदधाविव ॥
KK-07-03-036-017a	शूराणां युध्यमानानां निघ्नतामितरेतरम् ।
KK-07-03-036-017c	सङ्ग्रामस्तुमुलो राजन्प्रावर्तत सुदारुणः ॥
KK-07-03-036-018a	प्रवर्तमाने सङ्ग्रामे तस्मिन्नतिभयङ्करे ।
KK-07-03-036-018c	द्रोणस्य मिषतो व्यूहं भित्त्वा व्यचरदार्जुनिः ॥
KK-07-03-036-019a	`तदभेद्यमनाधृष्यं द्रोणानीकं सुदुर्जयम् ।
KK-07-03-036-019c	भित्त्वार्जुनिरसम्भ्रान्तो विवेशाचिन्त्यविक्रमः ॥'
KK-07-03-036-020a	तं प्रविष्टं विनिघ्नन्तं शत्रुसङ्घान्महाबलम् ।
KK-07-03-036-020c	हस्त्यश्वरथपत्त्यौघाः परिवव्रुरुदायुधाः ॥
KK-07-03-036-021a	नानावादित्रनिनदैः क्ष्वेडितोत्क्रुष्टगर्जितैः ।
KK-07-03-036-021c	हुङ्कारैः सिंहनादैश्च तिष्ठ तिष्ठेति निःस्वनैः ॥
KK-07-03-036-022a	घोरैर्हलहलाशब्दैर्मागास्तिष्ठैहि मामिति ।
KK-07-03-036-022c	असावहममित्रेति प्रवदन्तो मुहुर्मुहुः ॥
KK-07-03-036-023a	बृंहितैः शिञ्जितैर्हासैः करनेमिस्वनैरपि ।
KK-07-03-036-023c	सन्नादयन्तो वसुधामभिदुद्रुवुरार्जुनिम् ॥
KK-07-03-036-024a	तेषामापततां वीरः शीघ्रयोधी महाबलः ।
KK-07-03-036-024c	क्षिप्रास्त्रो न्यवधीद्राजन्मर्मज्ञो मर्मभेदिभिः ॥
KK-07-03-036-025a	ते हन्यमाना विवशा नानालिङ्गैः शितैः शरैः ।
KK-07-03-036-025c	अभिपेतुः सुबहुशः शलभा इव पावकम् ॥
KK-07-03-036-026a	ततस्तेषां शरीरैश्च शरीरावयवैश्च सः ।
KK-07-03-036-026c	सन्तस्तार क्षितिं क्षिप्रं कुशैर्वेदिमिवाध्वरे ॥
KK-07-03-036-027a	बद्धगोधाङ्गुलित्राणान्सशरासनसायकान् ।
KK-07-03-036-027c	सासिचर्माङ्कुशाभीषून्सतोमरपरश्वथान् ॥
KK-07-03-036-028a	सगदायोगुडप्रासान्सर्ष्टितोमरपट्टसान् ।
KK-07-03-036-028c	सभिण्डिपालपरिघान्यशक्तिवरकम्पनान् ॥
KK-07-03-036-029a	सप्रतोदमहाशङ्खान्सकुन्तान्सकचग्रहान् ।
KK-07-03-036-029c	समुद्गरक्षेपणीयान्सपाशपरिघोपलान् ॥
KK-07-03-036-030a	सकेयूराङ्गदान्बाहून्हृद्यगन्धानुलेपनान् ।
KK-07-03-036-030c	सञ्चिच्छेदार्जुनिर्वृत्तांस्त्वदीयानां सहस्रशः ॥
KK-07-03-036-031a	तैः स्फुरद्भिर्महाराज शुशुभे भूः सुलोहितैः ।
KK-07-03-036-031c	पञ्चास्यैः पन्नगैश्छिन्नैर्गरुडेनेव मारिष ॥
KK-07-03-036-032a	सुनासाननकेशान्तैरव्रणैश्चारुकुण्डलैः ।
KK-07-03-036-032c	सन्दष्टौष्ठपुटैः क्रोधात्क्षरद्भिः शोणितं बहु ॥
KK-07-03-036-033a	सचारुमुकुटोष्णीषैर्मणिरत्नविभूषितैः ।
KK-07-03-036-033c	विनालनलिनाकारैर्दिवाकरशशिप्रभैः ॥
KK-07-03-036-034a	हितप्रियंवदैः काले बहुभिः पुण्यगन्धिभिः ।
KK-07-03-036-034c	द्विषच्छिरोभिः पृथिवीं स वै तस्तार फाल्गुनिः ॥
KK-07-03-036-035a	गन्धर्वनगराकारान्विधिवत्कल्पितान्रथान् ।
KK-07-03-036-035c	वीषामुखान्वित्रिवेणून्न्यस्तदण्डकबन्धुरान् ॥
KK-07-03-036-036a	विजङ्घाकूबरांस्तत्र विनेमींश्च व्यरानपि ।
KK-07-03-036-036c	विचक्रोपस्करोपस्थान्भग्नोपकरणानपि ॥
KK-07-03-036-037a	`समास्थितान्योधवरैर्दान्ताश्वान्साधुसारथीन् ।
KK-07-03-036-037c	विपताकाध्वजच्छत्रान्वितूणीरायुधानपि ॥
KK-07-03-036-038a	प्रपातितोपस्तरणान्हतयोधान्सहस्रशः ।
KK-07-03-036-038c	शरैर्विशकलीकुर्वन्दिक्षु सर्वास्वदृश्यत ॥
KK-07-03-036-039a	पुनर्द्विपान्द्विपारोहान्वैजयन्त्यङ्कुशध्वजान् ।
KK-07-03-036-039c	तूणान्वर्माण्यथो कक्ष्या ग्रैवेयांश्च सकम्बलान् ॥
KK-07-03-036-040a	घण्टाः शुण्डाविषाणाग्राञ्छत्रमालाः पदानुगान् ।
KK-07-03-036-040c	शरैर्निशितधाराग्रैः शात्रवाणामशातयत् ॥
KK-07-03-036-041a	वनायुजान्पार्वतीयान्काम्भोजानथ बाह्लिकान् ।
KK-07-03-036-041c	स्थिरवालधिकर्णाक्षाञ्जवनान्साधुवाहिनः ॥
KK-07-03-036-042a	आरूढाञ्शिक्षितैर्योधैः शक्त्यृष्टिप्रासयोधिभिः ।
KK-07-03-036-042c	विध्वस्तचामरमुखान्विप्रविद्धप्रकीर्णकान् ॥
KK-07-03-036-043a	निरस्तजिह्वानयनान्निष्कीर्णान्त्रयकृद्धनान् ।
KK-07-03-036-043c	हतारोहांश्छिन्नघण्टान्क्रव्यादगणमोदकान् ॥
KK-07-03-036-044a	निकृत्तचर्मकवचाञ्शकृन्मूत्रासृगाप्लुतान् ।
KK-07-03-036-044c	निपातयन्नश्ववरांस्तावकान्स व्यरोचत ।
KK-07-03-036-044e	एको विष्णुरिवाचिन्त्यं कृत्वा कर्म सुदुष्करम् ॥
KK-07-03-036-045a	तथा निर्मथितं तेन चतुरङ्गबलं महत् ।
KK-07-03-036-045c	यथाऽसुरबलं घोरं त्र्यम्बकेन महौजसा ॥
KK-07-03-036-046a	कृत्वा कर्म रणेऽसह्यं परैरार्जुनिराहवे ।
KK-07-03-036-046c	अभिनच्च पदात्योघांस्त्वदीयानेव सर्वशः ॥
KK-07-03-036-047a	एवमेकेन तां सेनां सौभद्रेण सितैः शरैः ।
KK-07-03-036-047c	भृशं विप्रहतां दृष्ट्वा स्कन्देनेवासुरीं चमूम् ॥
KK-07-03-036-048a	त्वदीयास्तव पुत्राश्च वीक्षमाणा दिशो दश ।
KK-07-03-036-048c	संशुष्कास्याश्चलन्नेत्राः प्रस्विन्ना रोमहर्षिणः ॥
KK-07-03-036-049a	पलायनकृतोत्साहा निरुत्साहा द्विषज्जये ।
KK-07-03-036-049c	गोत्रनामभिरन्योन्यं क्रन्दन्तो जीवितैषिणः ॥
KK-07-03-036-050a	हतान्पुत्रान्पितॄन्भ्रातॄन्बन्धून्सम्बन्धिनस्तथा ।
KK-07-03-036-050c	प्रातिष्ठन्त समुत्सृज्य त्वरयन्तो हयद्विपान् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे षट्त्रिंशोऽध्यायः ॥ 36 ॥

5-36-16 विंशतिरिति व्यूहपर्यायः । तदुक्तम् । विंशत्यङ्गतया व्यूहो विंशतिर्व्यपदिश्यते इति । विंशतेः पदे रक्षणे । पदं व्यवसितत्राणस्थानलक्ष्माङ्घ्रिवस्तुष्वित्यमरः । तं विशन्तं ततो यत्ता इति क. पाठः । ते विशन्तं मुदा युक्ता इति घ.ङ. पाठः ॥ 5-36-21 क्ष्वेडितं ध्वनिविशेषः । उत्क्रुष्टमाह्वानम् । गर्जितं हन्यन्तां हन्यन्तामिति वचः ॥ 5-36-29 कचग्रहोऽङ्कुशः ॥ 5-36-36 उपस्थो रथक्रोडः ॥ 5-36-43 यकृत्कालखण्डम् ॥ 5-36-45 व्यङ्गं तव बलं महत् इति झ.पाठः ॥ 5-36-36 षट्त्रिंशोऽध्यायः ॥	
