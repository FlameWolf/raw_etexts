श्रीः
अध्यायः 166
कृतवर्मणा युधिष्ठिरपराजयः ॥ 1 ॥
KK-07-06-166-001	सञ्जय उवाच 
KK-07-06-166-001a	वर्तमाने तदा रौद्रे रात्रियुद्धे विशाम्पते ।
KK-07-06-166-001c	सर्वभूतक्षयकरे धर्मपुत्रो युधिष्ठिरः ॥
KK-07-06-166-002a	अब्रवीत्पाण्डवांश्चैव पाञ्चालांश्चैव सोमकान् ।
KK-07-06-166-002c	अभिद्रवत संयात द्रोणमेव जिघांसया ॥
KK-07-06-166-003a	राज्ञस्ते वचनाद्राजन्पाञ्चालाः सृञ्जयास्तथा ।
KK-07-06-166-003c	द्रोणमेवाभ्यवर्तन्त नदन्तो भैरवान्रवान् ॥
KK-07-06-166-004a	तान्वयं प्रतिगर्जन्तः प्रत्युद्याताः स्म हर्षिताः ।
KK-07-06-166-004c	यथाशक्ति यथोत्साहं यथासत्वं च संयुगे ॥
KK-07-06-166-005a	कृतवर्मा तु हार्दिक्यो युधिष्ठिरमुपाद्रवत् ।
KK-07-06-166-005c	द्रोणं प्रति समायान्तं मत्तो मत्तमिव द्विपम् ॥
KK-07-06-166-006a	शैनेयं शरवर्षाणि विकिरन्तं समन्ततः ।
KK-07-06-166-006c	अभ्ययात्कौरवो राजन्भूरिः सङ्ग्राममूर्धनि ॥
KK-07-06-166-007a	सहदेवमथायान्तं द्रोणप्रेप्सुं महारथम् ।
KK-07-06-166-007c	कर्णो वैकर्तनो राजन्वारयामास पाण्डवम् ॥
KK-07-06-166-008a	भीमसेनमथायान्तं व्यादितास्यामिवान्तकम् ।
KK-07-06-166-008c	स्वयं दुर्योधनो राजा प्रतीपं मृत्युमाव्रजत् ॥
KK-07-06-166-009a	नकुलं च युधां श्रेष्ठं सर्वयुद्धविशारदम् ।
KK-07-06-166-009c	शकुनिः सौबलो राजन्वारयामास सत्वरः ॥
KK-07-06-166-010a	शिखण्डिनमथायान्तं रथेन रथिनां वरम् ।
KK-07-06-166-010c	कृपः शारद्वतो राजन्वारयामास संयुगे ॥
KK-07-06-166-011a	प्रतिविन्ध्यमथायान्तं मयूरसदृशैर्हयैः ।
KK-07-06-166-011c	दुःशासनो महाराज यत्तो यत्तमवारयत् ॥
KK-07-06-166-012a	भैमसेनिमथायान्तं मायाशतविशारदम् ।
KK-07-06-166-012c	अश्वत्थामा महाराज राक्षसं प्रत्यषेधयत् ॥
KK-07-06-166-013a	द्रुपदं वृषसेनस्तु ससैन्यं सपदानुगम् ।
KK-07-06-166-013c	वारयामास समरे द्रोणप्रेप्सुं महारथम् ॥
KK-07-06-166-014a	विराटं द्रुतमायान्तं द्रोणस्य निधनं प्रति ।
KK-07-06-166-014c	मद्रराजः सुसङ्क्रुद्धो वारयामास भारत ॥
KK-07-06-166-015a	शतानीकमथायान्तं नाकुलिं रभसं रणे ।
KK-07-06-166-015c	चित्रसेनो रुरोधाशु शरैर्द्रोणपरीप्सया ॥
KK-07-06-166-016a	अर्जुनं च युधांश्रेष्ठं प्राद्रवन्तं महारथम् ।
KK-07-06-166-016c	अलायुधो महाराज राक्षसेन्द्रो न्यवारयत् ॥
KK-07-06-166-017a	तथा द्रोणं महेष्वासं निघ्नन्तं शात्रवान्रणे ।
KK-07-06-166-017c	धृष्टद्युम्नोऽथ पाञ्चाल्यो हृष्टरूपमवारयत् ॥
KK-07-06-166-018a	तथाऽन्यान्पाण्डुपुत्राणां समायातान्महारथान् ।
KK-07-06-166-018c	तावका रथिनो राजन्वारयामासुरोजसा ॥
KK-07-06-166-019a	गजारोहा गजैस्तूर्णं सन्निपत्य महामृधे ।
KK-07-06-166-019c	योधयन्तः स्म दृश्यन्ते शतशोऽथ सहस्रशः ॥
KK-07-06-166-020a	निशीथे तुरगा राजन्द्रावयन्तः परस्परम् ।
KK-07-06-166-020c	समदृश्यन्त वेगेन पक्षवन्तो यथाऽद्रयः ॥
KK-07-06-166-021a	सादिनः सादिभिः सार्धं प्रासशक्त्यृष्टिपाणयः ।
KK-07-06-166-021c	समागच्छन्महाराज विनदन्तः पृथक्पृथक् ॥
KK-07-06-166-022a	नरास्तु बहवस्तत्र समाजग्मुः परस्परम् ।
KK-07-06-166-022c	गदाभिर्मुसलैश्चैव नानाशस्त्रैश्च संयुगे ॥
KK-07-06-166-023a	कृतवर्मा तु हार्दिक्यो धर्मपुत्रं युधिष्ठिरम् ।
KK-07-06-166-023c	वारयामास सङ्क्रुद्धो वेलेवोद्वृत्तमर्णवम् ॥
KK-07-06-166-024a	युधिष्ठिरस्तु हार्दिक्यं विद्ध्वा पञ्चभिराशुगैः ।
KK-07-06-166-024c	पुनर्विव्याध विंशत्या तिष्ठतिष्ठेति चाब्रवीत् ॥
KK-07-06-166-025a	कृतवर्मा तु सङ्क्रुद्धो धर्मपुत्रस्य मारिष ।
KK-07-06-166-025c	धनुश्चिच्छेद भल्लेन तं च विव्याध सप्तभिः ॥
KK-07-06-166-026a	अथान्यद्धनुरादाय धर्मपुत्रो महारथः ।
KK-07-06-166-026c	हार्दिक्यं दशभिर्बाणैर्बाह्वोरुरसि चार्पयत् ॥
KK-07-06-166-027a	माधवस्तु रणे विद्धो धर्मपुत्रेण मारिष ।
KK-07-06-166-027c	प्राकम्पत च रोषेण सप्तभिश्चार्दयच्छरैः ॥
KK-07-06-166-028a	तस्य पार्थो धनुश्छित्त्वा हस्तावापं निकृत्य च ।
KK-07-06-166-028c	प्राहिणोन्निशितान्बाणान्पञ्च राजञ्छिलाशितान् ॥
KK-07-06-166-029a	ते तस्य कवचं भित्त्वा हेमचित्रं महाधनम् ।
KK-07-06-166-029c	प्राविशन्धरणीं भित्त्वा वल्मीकमिव पन्नगाः ॥
KK-07-06-166-030a	अक्ष्णोर्निमेषमात्रेण सोऽन्यदादाय कार्मुकम् ।
KK-07-06-166-030c	विव्याध पाण्डवं षष्ट्या सूतं च नवभिः शरैः ॥
KK-07-06-166-031a	तस्य शक्तिममेयात्मा पाण्डवो भुजगोपमाम् ।
KK-07-06-166-031c	चिक्षेप भरतश्रेष्ठ रथे न्यस्य महद्धनुः ॥
KK-07-06-166-032a	सा हेमचित्रा महती पाण्डवेयेन प्रेरिता ।
KK-07-06-166-032c	निर्भिद्य दक्षिणं बाहुं प्राविशद्धरणीतलम् ॥
KK-07-06-166-033a	एतस्मिन्नेव काले तु गृह्य पार्थः पुनर्धनुः ।
KK-07-06-166-033c	हार्दिक्यं छादयामास शरैः सन्नतपर्वभिः ॥
KK-07-06-166-034a	ततस्तु समरे शूरो वृष्णीनां प्रवरो रथी ।
KK-07-06-166-034c	व्यश्वसूतरथं चक्रे निमेषार्धाद्युधिष्ठिरम् ॥
KK-07-06-166-035a	ततस्तु पाण्डवो ज्येष्ठः खड्गं चर्म समाददे ।
KK-07-06-166-035c	तदस्य निशितैर्बाणैर्व्यधमन्माधवो रणे ॥
KK-07-06-166-036a	तोमरं तु ततो गृह्य स्वर्णदण्डं दुरासदम् ।
KK-07-06-166-036c	प्रैषयत्समरे तूर्णं हार्दिक्यस्य युधिष्ठिरः ॥
KK-07-06-166-037a	तमापतन्तं सहसा धर्मराजभुजच्युतम् ।
KK-07-06-166-037c	द्विधा चिच्छेद हार्दिक्यः कृतहस्तः स्मयन्निव ॥
KK-07-06-166-038a	ततः शरशतेनाजौ धर्मपुत्रमवाकिरत् ।
KK-07-06-166-038c	कवचं चास्य सङ्क्रुद्धः शरैस्तीक्ष्णैरदारयत् ॥
KK-07-06-166-039a	हार्दिक्यशरसञ्छन्नं कवचं तन्महाधनम् ।
KK-07-06-166-039c	व्यशीर्यत रणे राजंस्ताराजालमिवाम्बरात् ॥
KK-07-06-166-040a	स च्छिन्नधन्वा विरथः शीर्णवर्मा शरार्दितः ।
KK-07-06-166-040c	अपायासीद्रणात्तूर्णं धर्मपुत्रो युधिष्ठिरः ॥
KK-07-06-166-041a	कृतवर्मा तु निर्जित्य धर्मात्मानं युधिष्ठिरम् ।
KK-07-06-166-041c	पुनर्द्रोणस्य जुगुपे चक्रमेव महात्मनः ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे षट्षष्ट्यधिकशततमोऽध्यायः ॥ 166 ॥

5-166-12 भैमसेनिं घटोत्कचम् ॥ 5-166-27 माधवः कृतवर्मा ॥ षट्षष्ठ्यधिकशततमोऽध्यायः ॥
