श्रीः
अध्यायः 037
अभिमन्युपराक्रमवर्णनम् ॥ 1 ॥
KK-07-03-037-001	सञ्जय उवाच 
KK-07-03-037-001a	तां प्रभग्नां चमूं दृष्ट्वा सौभद्रेणामितौजसा ।
KK-07-03-037-001c	दुर्योधनो भृशं क्रुद्धः स्वयं सौभद्रमभ्ययात् ॥
KK-07-03-037-002a	ततो राजानमावृत्तं सौभद्रं प्रति संयुगे ।
KK-07-03-037-002c	दृष्ट्वा द्रोणोऽब्रवीद्योधान्परीप्सध्वं नराधिपम् ॥
KK-07-03-037-003a	पुराऽभिमन्युर्लक्षं नः पश्यतां हन्ति वीर्यवान् ।
KK-07-03-037-003c	तमाद्रवत माभैष्ट क्षिप्रं रक्षत कौरवम् ||
KK-07-03-037-004	सञ्जय उवाच 
KK-07-03-037-004a	`एवमुक्तास्ततस्तेन भारद्वाजेन धीमता ।'
KK-07-03-037-004c	कृतज्ञानबलोत्सेधाः सुहृदो जितकाशिनः ।
KK-07-03-037-004e	त्रास्यमाना भयाद्वीरं परिवव्रुस्तवात्मजम् ॥
KK-07-03-037-005a	द्रोणो द्रौणिः कृपः कर्णः कृतवर्मा च सौबलः ।
KK-07-03-037-005c	बृहद्बलो मद्रराजो भूरिर्भूरिश्रवाः शलः ॥
KK-07-03-037-006a	पौरवो वृषसेनश्च विसृजन्तः शिताञ्शरान् ।
KK-07-03-037-006c	सौभद्रं शरवर्षेण महता समवाकिरन् ॥
KK-07-03-037-007a	सम्मोहयित्वा तमथ दुर्योधनममोचयन् ।
KK-07-03-037-007c	आस्याद्ग्रासमिवाक्षिप्तं ममृषे नार्जुनात्मजः ॥
KK-07-03-037-008a	ताञ्शरौघेण महता साश्वसूतान्महारथान् ।
KK-07-03-037-008c	विमुखीकृत्य सौभद्रः सिंहनादमथानदत् ॥
KK-07-03-037-009a	तस्य नादं ततः श्रुत्वा सिंहस्येवामिषैषिणः ।
KK-07-03-037-009c	नामृष्यन्त सुसंरब्धाः पुनर्द्रोणमुखा रथाः ॥
KK-07-03-037-010a	त एनं कोष्ठकीकृत्य रथवंशेन मारिष ।
KK-07-03-037-010c	व्यसृजन्निषुजालानि नानालिङ्गानि सङ्घशः ॥
KK-07-03-037-011a	तान्यन्तरिक्षे चिच्छेद पौत्रस्ते निशितैः शरैः ।
KK-07-03-037-011c	तांश्चैव प्रतिविव्याध तदद्भुतमिवाभवत् ॥
KK-07-03-037-012a	`ततो रथपदात्योघाः कुञ्जराः सादिनश्च ह ।'
KK-07-03-037-012c	कोपितास्तेन शूरेण शरैराशीविषोपमैः ।
KK-07-03-037-012e	परिवव्रुर्जिघांसन्तः सौभद्रमपराजितम् ॥
KK-07-03-037-013a	समुद्रमिव पर्यस्तं त्वदीयं तं बलार्णवम् ।
KK-07-03-037-013c	दधारैकोऽर्जुनिर्बाणैर्वेलेवोद्वृत्तमर्णवम् ॥
KK-07-03-037-014a	शूराणां युध्यमानानां निघ्नतामितरेतरम् ।
KK-07-03-037-014c	अभिमन्योः परेषां च नासीत्कश्चित्पराङ्मुखः ॥
KK-07-03-037-015a	तस्मिंस्तु घोरे सङ्ग्रामे वर्तमाने भयङ्करे ।
KK-07-03-037-015c	दुःसहो नवभिर्बाणैरभिमन्युमविध्यत ॥
KK-07-03-037-016a	दुःशानो द्वादशभिः कृपः शारद्वतस्त्रिभिः ।
KK-07-03-037-016c	द्रोणस्तु सप्तदशभिः शरैराशीविषोपमैः ॥
KK-07-03-037-017a	विविंशतिस्तु सप्तत्या कृतवर्मा च सप्तभिः ।
KK-07-03-037-017c	बृहद्बलस्तथाऽष्टाभिरश्वत्थामा च सप्तभिः ॥
KK-07-03-037-018a	भूरिश्रवास्त्रिभिर्बाणैर्मद्रेशः षड्भिराशुगैः ।
KK-07-03-037-018c	द्वाभ्यां शराभ्यां शकुनिस्त्रिभिर्दुर्योधनो नृपः ॥
KK-07-03-037-019a	स तु तान्प्रतिविव्याध त्रिभिस्त्रिभिरजिह्मगैः ।
KK-07-03-037-019c	नृत्यन्निव महाराज चापहस्तः प्रतापवान् ॥
KK-07-03-037-020a	ततोऽभिमन्युः सङ्क्रुद्धस्त्रास्यमानस्तवात्मजैः ।
KK-07-03-037-020c	विदर्शयन्वै सुमहच्छिक्षौरसकृतं बलम् ॥
KK-07-03-037-021a	गरुडानिलरंहोभिर्यन्तुर्वाक्यकरैर्हयैः ।
KK-07-03-037-021c	अभ्यद्रवत तं कार्ष्णिमश्मकेन्द्रः कृतत्वरः ॥
KK-07-03-037-022a	अश्वाश्चाश्मकमादाय त्वरमाणाऽभ्यहारयन् ।
KK-07-03-037-022c	विव्याध दशभिर्बाणैस्तिष्ठतिष्ठेति चाब्रवीत् ॥
KK-07-03-037-023a	तस्याभिमन्युर्दशभिर्हयान्सूतं ध्वजं शरैः ।
KK-07-03-037-023c	बाहू धनुः शिरश्चोर्व्यां स्मयमानोऽभ्यपातयत् ॥
KK-07-03-037-024a	ततस्तस्मिन्हते वीरे सौभद्रेणाश्मकेश्वरे ।
KK-07-03-037-024c	सञ्चचाल बलं सर्वं पलायनपरायणम् ॥
KK-07-03-037-025a	ततः कर्णः कृपो द्रोणो द्रौणिर्गान्धारराट् शलः ।
KK-07-03-037-025c	शल्यो भूरिश्रवाः क्राथः सोमदत्तो विविंशतिः ।
KK-07-03-037-025e	वृषसेनः सुषेणश्च कुण्डभेदी प्रतर्दनः ॥
KK-07-03-037-026a	वृन्दारको ललित्थश्च प्रबाहुर्दीर्घलोचनः ।
KK-07-03-037-026c	दुर्योधनश्च सङ्क्रुद्धः शरवर्षैरवाकिरन् ॥
KK-07-03-037-027a	सोऽतिविद्धो महेष्वासैरभिमन्युरजिह्मगैः ।
KK-07-03-037-027c	शरमादत्त कर्णाय वर्मकायावभेदिनम् ॥
KK-07-03-037-028a	तस्य भित्त्वा तनुत्राणं देहं निर्भिद्य चाशुगः ।
KK-07-03-037-028c	प्राविशद्धरणीं वेगाद्वल्मीकमिव पन्नगः ॥
KK-07-03-037-029a	स तेनातिप्रहारेण व्यथितो विह्वलन्निव ।
KK-07-03-037-029c	सञ्चचाल रणे कर्णः क्षितिकम्पे यथाऽचलः ॥
KK-07-03-037-030a	तथान्यैर्निशितैर्बाणैः सुषेणं दीर्घलोचनम् ।
KK-07-03-037-030c	कुण्डभेदिं च सङ्क्रुद्धस्त्रिभिस्त्रीनवधीद्बली ॥
KK-07-03-037-031a	कर्णस्तं पञ्चविंशत्या नाराचानां समार्पयत् ।
KK-07-03-037-031c	अश्वत्थामा च विंशत्या कृतवर्मा च सप्तभिः ॥
KK-07-03-037-032a	स शराचितसर्वाङ्गः क्रुद्धः शक्रात्मजात्मजः ।
KK-07-03-037-032c	विचरन्ददृशे सैन्ये पाशहस्त इवान्तकः ॥
KK-07-03-037-033a	शल्यं च शरवर्षेण समीपस्थामवाकिरत् ।
KK-07-03-037-033c	उदक्रोशन्महाबाहुस्तव सैन्यानि भीषयन् ॥
KK-07-03-037-034a	ततः स विद्धोऽस्त्रविदा मर्मभिद्भिरजिह्मगैः ।
KK-07-03-037-034c	शल्यो राजन्रथोपस्थे निषसाद मुमोह च ॥
KK-07-03-037-035a	तं हि दृष्ट्वा तथा विद्धं सौभद्रेण यशस्विना ।
KK-07-03-037-035c	सम्प्राद्रवच्चमूः सर्वा भारद्वाजस्य पश्यतः ॥
KK-07-03-037-036a	सम्प्रेक्ष्य तं महाबाहुं रुक्मपुङ्खैः समावृतम् ।
KK-07-03-037-036c	त्वदीयाः प्रपलायन्ते मृगाः सिंहार्दिता इव ॥
KK-07-03-037-037a	`सौभद्रशरनिर्भग्नाः समरेऽमरविक्रमाः ।
KK-07-03-037-037c	एवं शल्यो विमृदितस्तव पौत्रेण भारत ॥'
KK-07-03-037-038a	स तु रणयशसाऽभिपूज्यमानः पितृसुरचारणसिद्धयक्षसङ्घैः |
KK-07-03-037-038c	अवनितलगतैश्च भूतसङ्घैरतिविबभौ हुतभुग्यथाऽऽज्यसिक्तः ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे सप्तत्रिंशोऽध्यायः ॥ 37 ॥

5-37- त्रास्यमानाः पालयिष्यन्तः ॥ 5-37- पर्यस्तम् उत्क्रान्तमर्यादम् ॥ 5-37- शिक्षौरसकृतम् अभ्यासकृतं निसर्गभवं च ॥
