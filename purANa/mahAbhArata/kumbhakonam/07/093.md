श्रीः
अध्यायः 093
अर्जुनेन श्रुतायुःप्रभृतीनां वधः ॥ 1 ॥
001	सञ्जय उवाच 
001a	हते सुदक्षिणे राजन्वीरे चैव श्रुतायुधे ।
001c	जवेनाभ्यद्रवन्पार्थं कुपिताः सैनिकास्तव ॥
002a	अभीषाहाः शूरसेनाः शिबयोऽथ वसातयः ।
002c	अभ्यवर्षंस्ततो राजञ्शरवर्षैर्धनञ्जयम् ॥
003a	तेषां षष्टिशतानन्यान्प्रामथ्नात्पाण्डवः शरैः ।
003c	ते स्म भीताः पलायन्ते व्याघ्रात्क्षुद्रमृगा इव ॥
004a	ते निवृत्ताः पुनः पार्थं सर्वतः पर्यवारयन् ।
004c	रणे सपत्नान्निघ्नन्तं जिगीषन्तं परान्युधि ॥
005a	तेषामापततां तूर्णं गाण्डीवप्रेषितैः शरैः ।
005c	शिरांसि पातयामास बाहूंश्चापि धनञ्जयः ॥
006a	शिरोभिः पातितैस्तत्र भूमिरासीन्निरन्तरा ।
006c	अभ्रच्छायेव चैवासीद्ध्वाङ्क्षगृध्रबलैर्युधि ॥
007a	तेषु तूत्साद्यमानेषु क्रोधामर्षसमन्वितौ ।
007c	श्रुतायुश्चाश्रुतायुश्च धनञ्जयमयुध्यताम् ॥
008a	बलिनौ स्पर्धिनौ वीरौ कुलजौ बाहुशालिनौ ।
008c	तावेनं शरवर्षाणि सव्यदक्षिणमस्यताम् ॥
009a	त्वरायुक्तौ महाराज प्रार्थयानौ महद्यशः ।
009c	अर्जुनस्य वधप्रेप्सू पुत्रार्थे तव धन्विनौ ॥
010a	तावर्जुनं सहस्रेण पत्रिणां नतपर्वणाम् ।
010c	पूरयामासतुः क्रुद्धौ तटाकं जलदौ यथा ॥
011a	श्रुतायुश्च ततः क्रुद्धस्तोमरेण धनञ्जयम् ।
011c	आजघान रथश्रेष्ठः पीतेन निशितेन च ॥
012a	सोऽतिविद्धो बलवता शत्रुणा शत्रुकर्शनः ।
012c	जगाम परमं मोहं मोहयन्केशवं रणे ॥
013a	एतस्मिन्नेव काले तु सोऽश्रुतायुर्महारथः ।
013c	शूलेन भृशतीक्ष्णेन ताडयामास पाण्डवम् ॥
014a	क्षते क्षारं स हि ददौ पाण्डवस्य महात्मनः ।
014c	पार्थोऽपि भृशसंविद्धो ध्वजयष्टिं समाश्रितः ॥
015a	ततः सर्वस्य सैन्यस्य तावकस्य विशाम्पते ।
015c	सिंहनादो महानासीद्धतं मत्वा धनञ्जयम् ॥
016a	कृष्णश्च भृशसन्तप्तो दृष्ट्वा पार्थं विचेतनम् ।
016c	आश्वासयत्सुहृद्याभिर्वाग्भिस्तत्र धनञ्जयम् ॥
017a	ततस्तौ रथिनां श्रेष्ठौ लब्धलक्षौ धनञ्जयम् ।
017c	वासुदेवं च वार्ष्णेयं शरवर्षैः समन्ततः ॥
018a	सचक्रकूबररथं साश्वध्वजपताकिनम् ।
018c	अदृश्यं चक्रतुर्युद्धे तदद्भुतमिवाभवत् ॥
019a	प्रत्याश्वस्तस्तु बीभत्सुः शनकैरिव भारत ।
019c	प्रेतराजपुरं प्राप्य पुनः प्रत्यागतो यथा ॥
020a	सञ्छन्नं शरजालेन रथं दृष्ट्वा सकेशवम् ।
020c	शत्रू चाभिमुखौ दृष्ट्वा दीप्यमानाविवानलौ ॥
021a	प्रादुश्चक्रे ततः पार्थः शाक्रमस्त्रं महारथः ।
021c	तस्मादासन्सहस्राणि शराणां नतपर्वणाम् ॥
022a	ते जघ्नुस्तौ महेष्वासौ ताभ्यां मुक्तांश्च सायकान् ।
022c	विचेरुराकाशगताः पार्थचापविनिःसृताः ॥
023a	प्रतिहत्य शरांस्तूर्णं शरवेगेन पाण्डवः ।
023c	प्रतस्थे तत्रतत्रैव योधयन्वै महारथान् ॥
024a	तौ च फल्गुनबाणौघैर्विबाहुशिरसौ कृतौ ।
024c	वसुधामन्वपद्येतां वातनुन्नाविव द्रुमौ ॥
025a	श्रुतायुषश्च निधनं वधश्चेवाश्रुतायुषः ।
025c	लोकविस्मापनमभूत्समुद्रस्येव शोषणम् ॥
026a	तयोः पदानुगान्हत्वा पुनः पञ्चशतं रथान् ।
026c	प्रत्यगाद्भारतीं सेनां निघ्नन्पार्थो वरान्वरान् ॥
027a	श्रुतायुषं च निहतं प्रेक्ष्य चैवाश्रुतायुषम् ।
027c	नियतायुश्च सङ्क्रुद्धो दीर्घायुश्चैव भारत ॥
028a	पुत्रौ तयोर्नरश्रेष्ठौ कौन्तेयं प्रति जग्मतुः ।
028c	किरन्तौ विविधान्बाणान्पितृव्यसनकर्शितौ ॥
029a	तावर्जुनो मुहूर्तेन शरैः सन्नतपर्वभिः ।
029c	प्रैषयत्परमक्रुद्धो यमस्य सदनं प्रति ॥
030a	लोडयन्तमनीकानि द्विपं पद्मसरो यथा ।
030c	नाशक्नुवन्वारयितुं पार्थं क्षत्रियपुङ्गवाः ॥
031a	अङ्गास्तु गजसङ्घैश्च पाण्डवं पर्यवारयन् ।
031c	क्रुद्धाः सहस्रशो राजञ्शिक्षिता हस्तिसादिनः ॥
032a	दुर्योधनसमादिष्टाः कुञ्जरैः पर्वतोपमैः ।
032c	प्राच्याश्च दाक्षिणात्याश्च कलिङ्गप्रमुखा नृपाः ॥
033a	तेषामापततां शीघ्रं गाण्डीवप्रेषितैः शरैः ।
033c	निचकर्त शिरांस्युग्रो बाहूनपि सुभूषणान् ॥
034a	तैः शिरोभिर्मही कीर्णा बाहुभिश्च सहाङ्गदैः ।
034c	बभौ कनकपाषाणा भुजगैरिव संवृता ॥
035a	बाहवो विशिखैश्छिन्नाः शिरांस्युन्मथितानि च ।
035c	पतमानान्यदृश्यन्त द्रुमेभ्य इव पक्षिणः ॥
036a	शरैः सहस्रशो विद्धा द्विपाः प्रसृतशोणिताः ।
036c	अदृश्यन्ताद्रयः काले गैरिकाम्बुस्रवा इव ॥
037a	निहताः शेरते स्मान्ये बीभत्सोर्निशितैः शरैः ।
037c	गजपृष्ठगता म्लेच्छा नानाविकृतदर्शनाः ॥
038a	नानावेषधरा राजन्नानाशस्त्रौघसंवृताः ।
038c	रुधिरेणानुलिप्ताङ्गा भान्ति चित्रैः शरैर्हताः ॥
039a	शोणितं निर्वमन्ति स्म द्विपाः पार्थशराहताः ।
039c	सहस्रशश्छिन्नगात्राः सारोहाः सपदानुगाः ॥
040a	चुक्रुशुश्च निपेतुश्च बभ्रमुश्चापरे दिशः ।
040c	भृशं त्रस्ताश्च बहवः स्वानेव ममृदुर्गजाः ॥
041a	सोत्तरायुधिनश्चैव द्विपास्तीक्ष्णविषोपमाः ।
041c	विदन्त्यसुरमायां ये सुघोरा घोरचक्षुषः ॥
042a	यवनाः पारदाश्चैव शकाश्च सह बाह्लिकैः ।
042c	काकवर्णा दुराचाराः स्त्रीलोलाः कलहप्रियाः ॥
043a	द्राविडास्तत्र युध्यन्ते मत्तमातङ्गविक्रमाः ।
043c	गोयोनिप्रभवा म्लेच्छाः कालकल्पाः प्रहारिणः ॥
044a	दार्वातिसारा दरदाः पुण्ड्राश्चैव सहस्रशः ।
044c	ते न शक्याः स्म सङ्ख्यातुं व्राताः शतसहस्रशः ॥
045a	अभ्यवर्षन्त ते सर्वे पाण्डवं निशितैः शरैः ।
045c	अवाकिरंश्च ते म्लेच्छा नानायुद्धविशारदाः ॥
046a	तेषामपि ससर्जाशु शरवृष्टिं धनञ्जयः ।
046c	सृष्टिस्तथाविधा ह्यासीच्छलभानामिवायतिः ॥
047a	अभ्रच्छायामिव शरैः सैन्ये कृत्वा धनञ्जयः ।
047c	मुण्डार्धमुण्डाञ्जटिलानशुचीञ्जटिलाननान् ।
047e	म्लेच्छानशातयत्सर्वान्समेतानस्त्रतेजसा ॥
048a	शरैश्च शतशो विद्धास्ते सङ्घा गिरिचारिणः ।
048c	प्राद्रवन्त रणे भीता गिरिगह्वरवासिनः ॥
049a	गजाश्वसादिम्लेच्छानां पतितानां शितैः शरैः ।
049c	बकाः कङ्का वृका भूमावपिबन्रुधिरं मुदा ॥
050a	पत्त्यश्वरथनागैश्च प्रच्छन्नकृतसङ्क्रमाम् ।
050c	शरवर्षप्लवां घोरां केशशैवलशाद्वलाम् ।
050e	प्रावर्तयन्नदीमुग्रां शोणितौघतरङ्गिणीम् ॥
051a	छिन्नाङ्गुलीक्षुद्रमत्स्यां युगान्ते कालसन्निभाम् ।
051c	प्राकरोद्गजसम्बाधां नदीमुत्तरशोणिताम् ॥
052a	देहेभ्यो राजपुत्राणां नागाश्वरथसादिनाम् ।
052c	यथा स्थलं च निम्नं च न स्याद्वर्षति वासवे ।
052e	तथाऽऽसीत्पृथिवी सर्वा शोणितेन परिप्लुता ॥
053a	षट्सहस्रान्हयान्वीरान्पुनर्दशशतान्वरान् ।
053c	प्राहिणोन्मृत्युलोकाय क्षत्रियान्क्षत्रियर्षभः ॥
054a	शरैः सहस्रशो विद्धा विधिवत्कल्पिता द्विपाः ।
054c	शेरते भूमिमासाद्य शैला वज्रहता इव ॥
055a	स वाजिरथमातङ्गान्निघ्नन्व्यचरदर्जुनः ।
055c	प्रभिन्न इव मातङ्गो मृद्गन्नलवनं यथा ॥
056a	भूरिद्रुमलतागुल्मं शुष्केन्धनतृणोलपम् ।
056c	निर्दहेदनलोऽरण्यं यथा वायुसमीरितः ॥
057a	सेनारण्यं तव तथा कृष्णानिलसमीरितः ।
057c	शरार्चिरदहत्क्रुद्धः पाण्डवोऽग्निर्धनञ्जयः ॥
058a	शून्यान्कुर्वन्रथोपस्थान्मानवैः संस्तरन्महीम् ।
058c	प्रानृत्यदिव सम्बाधे चापहस्तो धनञ्जयः ।
058e	वज्रकल्पैः शरैर्भूमिं कुर्वन्नुत्तरशोणिताम् ॥
059a	`ततः प्रावर्तत नदी शोणितौघतरङ्गिणी ।
059c	नराश्वद्विपकायेभ्यः पर्वतेभ्य इवापगा ॥
060a	अस्थिशर्करसम्बाधा ध्वजवृक्षा रथह्रदा ।
060c	सञ्छिन्नशीर्षपाषाणा हस्तिहस्तमहाग्रहा ॥
061a	मांसमज्जास्थिपङ्काढ्यां हताश्वमकराकुला ।
061c	उष्णीषफेनसञ्छन्ना शरघोरझषाकुला ॥
062a	रुद्रस्याक्रीडसदृशीं भूमिं कुर्वन्विभीषणाम् ।'
062c	प्राविशद्भारतीं सेनां सङ्क्रुद्धो वै धनञ्जयः ॥
063ac	तं श्रुतायुस्तथाम्बष्ठो व्रजमानं न्यवारयत् ॥
064a	तस्यार्जुनः शरैस्तीक्ष्णैः कङ्कपत्रपरिच्छदैः ।
064c	न्यपातयद्धयाञ्शीघ्रं यतमानस्य मारिष ।
064e	धनुश्चास्यापरैश्छित्त्वा शरैः पार्थो विचक्रमे ॥
065a	अम्बष्ठस्तु गदां गृह्य क्रोधपर्याकुलेक्षणः ।
065c	आससाद रणे पार्थं केशवं च महारथम् ॥
066a	ततः सम्प्रहरन्वीरो गदामुद्यम्य भारत ।
066c	रथमावार्य गदया केशवं समताडयत् ॥
067a	गदया ताडितं दृष्ट्वा केशवं परवीरहा ।
067c	अर्जुनोऽथ भृशं क्रुद्धः सोऽम्बष्ठं प्रति भारत ॥
068a	ततः शरैर्हेमपुङ्खैः सगदं रथिनां वरम् ।
068c	छादयामास समरे मेघः सूर्यमिवोदितम् ॥
069a	अथापरैः शरैश्चापि गदां तस्य महात्मनः ।
069c	अचूर्णयत्तदा पार्थस्तिदद्भुतमिवाभवत् ॥
070a	अथ तां पतितां दृष्ट्वा गृह्यान्यां च महागदाम् ।
070c	अर्जुनं वासुदेवं च पुनः पुनरताडयत् ॥
071a	तस्यार्जुनः क्षुरप्राभ्यां सगदावुद्यतौ भुजौ ।
071c	चिच्छेदेन्द्रध्वजाकारौ शिरश्चान्येन पत्रिणा ॥
072a	स पपात हतो राजन्वसुधामनुनादयन् ।
072c	इन्द्रध्वज इवोत्सृष्टो यन्त्रनिर्मुक्तबन्धनः ॥
073ac	अम्बष्ठे तु तदा भग्ने तव सैन्यमभज्यत ॥
074a	रथानीकावगाढश्च वारणाश्वशतैर्वृतः ।
074c	अदृश्यत तदा पार्थो घनैः सूर्य इवावृतः ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रिनवतितमोऽध्यायः ॥ 93 ॥

5-93-43 गोयोनिप्रभवा नन्दिन्यां जाताः ॥ 5-93-46 सृष्टिः संसृष्टिः ॥ 5-93-47 जटिलाननान् जटिलानि रूढश्मश्रूण्याननानि येषाम् ॥ 5-93-50 प्रच्छन्नेन प्रच्छादनेन कृतो रचितः सङ्क्रमो यस्याम् ॥ 5-93-51 उत्तरशोणितां शोणितप्रधानाम् ॥ 5-93-53 हयान् अश्वारोहान् ॥ 5-93-93 त्रिनवतितमोऽध्यायः ॥	
