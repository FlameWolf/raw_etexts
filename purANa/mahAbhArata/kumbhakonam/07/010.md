श्रीः

अध्यायः 010
द्रोणमरणश्रवणेन मूर्छितस्य धृतराष्ट्रस्य परिचारिकाभिर्जलसेचनादिना समुद्बोधनम् ॥ 1 ॥ धृतराष्ट्रेण सञ्जयम् प्रति युद्धकथनचोदना ॥ 2 ॥
001	वैशम्पायन उवाच 
001a	एवं पृष्ट्वा सूतपुत्रं हृच्छोकेनार्दितो भृशम् ।
001c	जये निराशः पुत्राणां धृतराष्ट्रोऽपतत्क्षितौ ॥
002a	तं विसञ्ज्ञं निपतितं सिषिचुः परिचारिकाः ।
002c	जलेनात्यर्थशीतेन जीवन्त्यः पुण्यगन्धिना ॥
003a	पतितं चैनमालोक्य समस्ता भरतस्त्रियः ।
003c	परिवव्रुर्महाराजमस्पृशंश्चैव पाणिभिः ॥
004a	उत्थाप्य चैनं शनकै राजानं पृथिवीतलात् ।
004c	आसनं प्रापयामासुर्बाष्पकण्ठ्यो वराननाः ॥
005a	आसनं प्राप्य राजा तु मूर्च्छयाऽभिपरिप्लुतः ।
005c	निश्चेष्टोऽतिष्ठत तदा वीज्यमानः समन्ततः ॥
006a	स लब्ध्वा शनकैः सञ्ज्ञां वेपमानो महीपतिः ।
006c	पुनर्गावल्गणिं सूतं पर्यपृच्छद्यथातथम् ॥
007	धृतराष्ट्र उवाच 
007a	यः स उद्यन्निवादित्यो ज्योतिषा प्रणुदंस्तमः ।
007c	अजातशत्रुमायान्तं कस्तं द्रोणादवारयत् ॥
008a	प्रभिन्नमिव मातङ्गं यथा क्रुद्धं तरस्विनम् ।
008c	प्रसन्नवदनं दृष्ट्वा प्रतिद्विरदगामिनम् ॥
009a	वासितासङ्गमे यद्वदजय्यं प्रतियूथपैः ।
009c	निजघान रणे वीरान्वीरः पुरुषसत्तमः ॥
010a	यो ह्येको हि महावीर्यो निर्दहेद्घोरचक्षुषा ।
010c	कृत्स्नं दुर्योधनबलं धृतिमान्सत्यसङ्गरः ॥
011a	चक्षुर्हणं जये सक्तमिष्वासधरमच्युतम् ।
011c	दान्तं बहुमतं लोके के शूराः पर्यवारयन् ॥
012a	के दुष्प्रधर्षं राजानमिष्वासधरमच्युतम् ।
012c	समासेदुर्नरव्याघ्रं कौन्तेयं तत्र मामकाः ॥
013a	तरसैवाभिपद्याथ यो वै द्रोणमुपाद्रवत् ।
013c	यः करोति महत्कर्म शत्रूणां वै महाबलः ॥
014a	महाकायो महोत्साहो नागायुतसमो बले ।
014c	तं भीमसेनमायान्तं के शूराः पर्यवारयन् ॥
015a	यदायाज्जलदप्रख्यो रथः परमवीर्यवान् ।
015c	पर्जन्य इव बीभत्सुस्तुमुलामशनीं सृजन् ॥
016a	विसृजञ्छरजालानि वर्षाणि मघवानिव ।
016c	अवस्फूर्जन्दिशः सर्वास्तलनेमिस्वनेन च ॥
017a	चापविद्युत्प्रभो घोरो रथगुल्मबलाहकः ।
017c	सनेमिघोषस्तनितः शरशब्दातिबन्धुरः ॥
018a	रोषनिर्जितजीमूतो मनोभिप्रायशीघ्रगः ।
018c	मर्मातिगो बाणधरस्तुमुलः शोणितोदकैः ॥
019a	सम्प्लावयन्दिशः सर्वा मानवैरास्तरन्महीम् ।
019c	भीमनिःस्वनितो रौद्रो दुर्योधनपुरोगमान् ॥
020a	युद्धेऽभ्यषिञ्चद्विजयो गार्ध्रपत्रैः शिलाशितैः ।
020c	गाण्डीवं धारयन्धीमान्कीदृशं वो मनस्तदा ॥
021a	इषुसम्बाधमाकाशं कुर्वन्कपिवरध्वजः ।
021c	यदायात्कथमासीत्तु तदा पार्थं समीक्षताम् ॥
022a	कच्चिद्गाण्डीवशब्देन न प्रणश्यति वै बलम् ।
022c	यद्वः सभैरवं कुर्वन्नर्जुनो भृशमन्वयात् ॥
023a	कच्चिन्नापानुदत्प्रामानिषुभिर्वो धनञ्जयः ।
023c	वातो वेगादिवाविध्यन्मेघाञ्शरगणैर्नृपान् ॥
024a	को हि गाण्डीवधन्वानं रणे सोढुं नरोऽर्हति ।
024c	यमुपश्रुत्य सेनाग्रे जनः सर्वो विदीर्यते ॥
025a	यत्सेनाः समकम्पन्त यद्वीरानस्पृशद्भयम् ।
025c	के तत्र नाजहुर्द्रोणं के क्षुद्राः प्राद्रवन्भयात् ॥
026a	के वा तत्र तनूस्त्यक्त्वा प्रतीपं मृत्युमाव्रजन् ।
026c	अमानुषाणां जेतारं युद्धेष्वपि धनञ्जयम् ॥
027a	न च वेगं सिताश्वस्य विसहिष्यन्ति मामकाः ।
027c	गाण्डीवस्य च निर्घोषं प्रावृड्जलदनिःस्वनम् ॥
028a	विष्वक्सेनो यस्य यन्ता यस्य योद्धा धनञ्चयः ।
028c	अशक्यः स रथो जेतुं मन्ये देवासुरैरपि ॥
029a	सुकुमारो युवा शूरो दर्शनीयश्च पाण्डवः ।
029c	मेधावी निपुणो धीमान्युधि सत्यपराक्रमः ॥
030a	आरावं विपुलं कुर्वन्व्यथयन्सर्वसैनिकान् ।
030c	यदायान्नकुलो द्रोणं के शूराः पर्यवारयन् ॥
031a	आशीविष इव क्रुद्धः सहदेवो यदाऽभ्ययात् ।
031c	कदनं करिष्यञ्शत्रूणां तेजसा दुर्जयो युधि ॥
032a	आर्यव्रतममोघेषुं ह्रीमन्तमपराजितम् ।
032c	सहदेवं तमायान्तं के शूराः पर्यवारयन् ॥
033a	यस्तु सौवीरराजस्य प्रमथ्य महतीं चमूम् ।
033c	आदत्त महिषीं भोजां काम्यां सर्वाङ्गशोभनाम् ॥
034a	सत्यं धृतिश्च शौर्यं च ब्रह्मचर्यं च केवलम् ।
034c	सर्वाणि युयुधानेऽस्मिन्नित्यानि पुरुषर्षभे ॥
035a	बलिनं सत्यकर्माणमदीनमपराजितम् ।
035c	वासुदेवसमं युद्धे वासुदेवादनन्तरम् ॥
036a	धनञ्जयोपदेशेन श्रेष्ठमिष्वस्त्रकर्मणि ।
036c	पार्थेन सममस्त्रेषु कस्तं द्रोणादवारयत् ॥
037a	वृष्णीनां प्रवरं वीरं शूरं सर्वधनुष्मताम् ।
037c	रामेण सममस्त्रेषु यशसा विक्रमेण च ॥
038a	सत्यं धृतिर्मतिः शौर्यं ब्राह्मं चास्त्रमनुत्तमम् ।
038c	सात्वते तानि सर्वाणि त्रैलोक्यमिव केशवे ॥
039a	तमेवङ्गुणसम्पन्नं दुर्वारमपि दैवतैः ।
039c	समासाद्य महेष्वासं के शूराः पर्यवारयन् ॥
040a	पाञ्चालेषूत्तमं वीरमुत्तमाभिजनप्रियम् ।
040c	नित्यमुत्तमकर्माणमुत्तमौजसमाहवे ॥
041a	युक्तं धनञ्जयहिते ममानर्थार्थमुत्थितम् ।
041c	यमवैश्रवणादित्यमहेन्द्रवरुणोपमम् ॥
042a	महारथं समाख्यातं द्रोणायोद्यतमाहवे ।
042c	त्यजन्तं तुमुले प्राणान्के शूराः समवारयन् ॥
043a	एकोपसृत्य चेदिभ्यः पाण्डवान्यः समाश्रितः ।
043c	धृष्टकेतुं समायान्तं द्रोणं कस्तं न्यवारयत् ॥
044a	योऽवधीत्केतुमान्वीरो राजपुत्रं दुरासदम् ।
044c	अपरान्तगिरिद्वारे द्रोणात्कस्तं न्यवारयत् ॥
045a	स्त्रीपुंसयोर्नरव्याघ्रो यः स वेद गुणागुणान् ।
045c	शिखण्डिनं याज्ञसेनिमम्लानमनसं युधि ॥
046a	देवव्रतस्य समरे हेतुं मृत्योर्महात्मनः ।
046c	द्रोणायाभिमुखं यान्तं के शूराः पर्यवारयन् ॥
047a	यस्मिन्नभ्यधिका वीरे गुणाः सर्वे धनञ्जयात् ।
047c	यस्मिन्नस्त्राणि सत्यं च ब्रह्मचर्यं च सर्वदा ॥
048a	वासुदेवसमं वीर्ये धनञ्जयसमं बले ।
048c	तेजसाऽऽदित्यसदृशं बृहस्पतिसमं मतौ ॥
049a	अभिमन्युं महात्मानं व्यात्ताननमिवान्तकम् ।
049c	द्रोणायाभिमुखं यान्तं के शूराः समवारयन् ॥
050a	तरुणस्तरुणप्रज्ञः सौभद्रः परवीरहा ।
050c	यदाभ्यधावद्वै द्रोणं तदाऽऽसीद्वो मनः कथम् ॥
051a	द्रौपदेया नरव्याघ्राः समुद्रमिव सिन्धवः ।
051c	यद्द्रोणमाद्रवन्सङ्ख्ये के शूरास्तान्न्यवारयन् ॥
052a	एते द्वादश वर्षाणि क्रीडामुत्सृज्य बालकाः ।
052c	अस्त्रार्थमवसन्भीष्मे बिभ्रतो व्रतमुत्तमम् ॥
053a	क्षत्रञ्जयः क्षत्रदेवः क्षत्रवर्मा च मानदः ।
053c	धृष्टद्युम्नात्मजा वीराः के तान्द्रोणादवारयन् ॥
054a	शताद्विशिष्टं यं युद्धे सममन्यन्त वृष्णयः ।
054c	चेकितानं महेष्वासं कस्तं द्रोणादवारयत् ॥
055a	वार्धक्षेमिः कलिङ्गानां यः कन्यामाहरद्युधि ।
055c	अनाधृष्टिरदीनात्मा कस्तं द्रोणादवारयत् ॥
056a	भ्रातरः पञ्च कैकेया धार्मिकाः सत्यविक्रमाः ।
056c	इन्द्रगोपकसङ्काशा रक्तवर्मायुधध्वजाः ॥
057a	मातृष्वसुः सुता वीराः पाण्डवानां जयार्थिनः ।
057c	तान्द्रोणं हन्तुमायातान्के वीराः पर्यवारयन् ॥
058a	यं योधयन्तो राजानो नाजयन्वारणावते ।
058c	षण्मासानपि संरब्धा जिघांसन्तो युधां पतिम् ॥
059a	धनुष्मतां वरं शूरं सत्यसन्धं महाबलम् ।
059c	द्रोणात्कस्तं नरव्याघ्रं युयुत्सुं पर्यवारयत् ॥
060a	यः पुत्रं काशिराजस्य वाराणस्यां महारथम् ।
060c	समरे स्त्रीषु गृध्यन्तं भल्लेनापाहरद्रथात् ॥
061a	धृष्टद्युम्नं महेष्वासं पार्थानां मन्त्रधारिणम् ।
061c	युक्तं दुर्योधनानर्थे सृष्टं द्रोणवधाय च ॥
062a	निर्दहन्तं रणे योधान्दारयन्तं च सर्वतः ।
062c	द्रोणाभिमुखमायान्तं के शूराः पर्यवारयन् ॥
063a	उत्सङ्ग इव संवृद्धं द्रुपदस्यास्त्रवित्तमम् ।
063c	शैखण्डिनं शस्त्रगुप्तं के च द्रोणादवारयन् ॥
064a	य इमां पृथिवीं कृत्स्नां चर्मवत्समवेष्टयत् ।
064c	महता रथघोषेण मुख्यारिघ्नो महारथः ॥
065a	दशाश्वमेधानाजह्रे स्वन्नपानाप्तदक्षिणान् ।
065c	निरर्गलान्सर्वमेधान्पुत्रवत्पालयन्प्रजाः ॥
066a	विसृष्टा दक्षिणा यस्य गङ्गाजलमवारयत् ।
066c	गङ्गास्रोतसि यावत्यः सिकता अप्यशेषतः ।
066e	तावतीर्गा ददौ वीर उशीनरसुतोऽध्वरे ॥
067a	न पूर्वे नापरे चक्रुरिदं केचन मानवाः ।
067c	इतीदं चुक्रुशुर्देवाः कृते कर्मणि दुष्करे ॥
068a	पश्यामस्त्रिषु लोकेषु न तं संस्थास्नुचारिषु ।
068c	जातं चापि जनिष्यन्तं द्वितीयं चापि साम्प्रतम् ॥
069a	अन्यमौशीनराच्छैब्याद्धुरो वोढारमित्युत ।
069c	गतिं यस्य न यास्यन्ति मानुषा लोकवासिनः ॥
070a	तस्य नप्तारमायान्तं शैब्यं कः समवारयत् ।
070c	द्रोणायाभिमुखं यत्तं व्यात्ताननमिवान्तकम् ॥
071a	विराटस्य रथानीकं मत्स्यस्यामित्रघातिनः ।
071c	प्रेप्सन्तं समरे द्रोणं के वीराः पर्यवारयन् ॥
072a	सद्यो वृकोदराज्जातो महाबलपराक्रमः ।
072c	मायावी राक्षसो वीरो यस्मान्मम महद्भयम् ॥
073a	पार्थानां जयकामं  तं पुत्राणां मम कण्टकम् ।
073c	घटोत्कचं महात्मानं कस्तं द्रोणादवारयत् ॥
074a	एते चान्ये च बहवो येषामर्थाय सञ्जय ।
074c	त्यक्तारः संयुगे प्राणान्किं तेषामजितं युधि ॥
075a	येषां च पुरुषव्याघ्रः शार्ङ्गधन्वा व्यपाश्रयः।
075c	हितार्थी चापि पार्थानां कथं तेषां पराजयः ॥
076a	लोकानां गुरुरत्यर्थं लोकनाथः सनातनः ।
076c	नारायणो रणे नाथो दिव्यो दिव्यात्मकः प्रभुः ॥
077a	यस्य दिव्यानि कर्माणि प्रवदन्ति मनीषिणः ।
077c	तान्यहं कीर्तयिष्यामि भक्त्या स्थैर्यार्थमात्मनः ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि दशमोऽध्यायः ॥ 10 ॥

5-10-8 सः प्रसिद्धः । तमजातशत्रुम् आयान्तं दृष्ट्वा द्रोणात्कः अवारयदित्यन्वयः ॥ 5-10-15 यदा अयात् यदा च दुर्योधनपुरोगमान्गार्ध्रपत्रैरभ्यषिञ्चत्तदा वो मनः कीदृशमभूदिति षष्ठेनान्वयः ॥ 5-10-34 युयुधाने सात्यकौ ॥ 5-10-38 सात्वते सात्यकौ ॥ 5-10-68 स्थास्नुचारिषु स्थावरजङ्गमात्मकेषु । स्नमित्यस्य व्यवहितेन पश्याम इत्यनेन सम्बन्धः ॥ 5-10-10 दशमोऽध्यायः ॥ 10 ॥

