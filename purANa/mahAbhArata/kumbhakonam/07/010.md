श्रीः

अध्यायः 010
द्रोणमरणश्रवणेन मूर्छितस्य धृतराष्ट्रस्य परिचारिकाभिर्जलसेचनादिना समुद्बोधनम् ॥ 1 ॥ धृतराष्ट्रेण सञ्जयम् प्रति युद्धकथनचोदना ॥ 2 ॥
KK-07-01-010-001	वैशम्पायन उवाच 
KK-07-01-010-001a	एवं पृष्ट्वा सूतपुत्रं हृच्छोकेनार्दितो भृशम् ।
KK-07-01-010-001c	जये निराशः पुत्राणां धृतराष्ट्रोऽपतत्क्षितौ ॥
KK-07-01-010-002a	तं विसञ्ज्ञं निपतितं सिषिचुः परिचारिकाः ।
KK-07-01-010-002c	जलेनात्यर्थशीतेन जीवन्त्यः पुण्यगन्धिना ॥
KK-07-01-010-003a	पतितं चैनमालोक्य समस्ता भरतस्त्रियः ।
KK-07-01-010-003c	परिवव्रुर्महाराजमस्पृशंश्चैव पाणिभिः ॥
KK-07-01-010-004a	उत्थाप्य चैनं शनकै राजानं पृथिवीतलात् ।
KK-07-01-010-004c	आसनं प्रापयामासुर्बाष्पकण्ठ्यो वराननाः ॥
KK-07-01-010-005a	आसनं प्राप्य राजा तु मूर्च्छयाऽभिपरिप्लुतः ।
KK-07-01-010-005c	निश्चेष्टोऽतिष्ठत तदा वीज्यमानः समन्ततः ॥
KK-07-01-010-006a	स लब्ध्वा शनकैः सञ्ज्ञां वेपमानो महीपतिः ।
KK-07-01-010-006c	पुनर्गावल्गणिं सूतं पर्यपृच्छद्यथातथम् ॥
KK-07-01-010-007	धृतराष्ट्र उवाच 
KK-07-01-010-007a	यः स उद्यन्निवादित्यो ज्योतिषा प्रणुदंस्तमः ।
KK-07-01-010-007c	अजातशत्रुमायान्तं कस्तं द्रोणादवारयत् ॥
KK-07-01-010-008a	प्रभिन्नमिव मातङ्गं यथा क्रुद्धं तरस्विनम् ।
KK-07-01-010-008c	प्रसन्नवदनं दृष्ट्वा प्रतिद्विरदगामिनम् ॥
KK-07-01-010-009a	वासितासङ्गमे यद्वदजय्यं प्रतियूथपैः ।
KK-07-01-010-009c	निजघान रणे वीरान्वीरः पुरुषसत्तमः ॥
KK-07-01-010-010a	यो ह्येको हि महावीर्यो निर्दहेद्घोरचक्षुषा ।
KK-07-01-010-010c	कृत्स्नं दुर्योधनबलं धृतिमान्सत्यसङ्गरः ॥
KK-07-01-010-011a	चक्षुर्हणं जये सक्तमिष्वासधरमच्युतम् ।
KK-07-01-010-011c	दान्तं बहुमतं लोके के शूराः पर्यवारयन् ॥
KK-07-01-010-012a	के दुष्प्रधर्षं राजानमिष्वासधरमच्युतम् ।
KK-07-01-010-012c	समासेदुर्नरव्याघ्रं कौन्तेयं तत्र मामकाः ॥
KK-07-01-010-013a	तरसैवाभिपद्याथ यो वै द्रोणमुपाद्रवत् ।
KK-07-01-010-013c	यः करोति महत्कर्म शत्रूणां वै महाबलः ॥
KK-07-01-010-014a	महाकायो महोत्साहो नागायुतसमो बले ।
KK-07-01-010-014c	तं भीमसेनमायान्तं के शूराः पर्यवारयन् ॥
KK-07-01-010-015a	यदायाज्जलदप्रख्यो रथः परमवीर्यवान् ।
KK-07-01-010-015c	पर्जन्य इव बीभत्सुस्तुमुलामशनीं सृजन् ॥
KK-07-01-010-016a	विसृजञ्छरजालानि वर्षाणि मघवानिव ।
KK-07-01-010-016c	अवस्फूर्जन्दिशः सर्वास्तलनेमिस्वनेन च ॥
KK-07-01-010-017a	चापविद्युत्प्रभो घोरो रथगुल्मबलाहकः ।
KK-07-01-010-017c	सनेमिघोषस्तनितः शरशब्दातिबन्धुरः ॥
KK-07-01-010-018a	रोषनिर्जितजीमूतो मनोभिप्रायशीघ्रगः ।
KK-07-01-010-018c	मर्मातिगो बाणधरस्तुमुलः शोणितोदकैः ॥
KK-07-01-010-019a	सम्प्लावयन्दिशः सर्वा मानवैरास्तरन्महीम् ।
KK-07-01-010-019c	भीमनिःस्वनितो रौद्रो दुर्योधनपुरोगमान् ॥
KK-07-01-010-020a	युद्धेऽभ्यषिञ्चद्विजयो गार्ध्रपत्रैः शिलाशितैः ।
KK-07-01-010-020c	गाण्डीवं धारयन्धीमान्कीदृशं वो मनस्तदा ॥
KK-07-01-010-021a	इषुसम्बाधमाकाशं कुर्वन्कपिवरध्वजः ।
KK-07-01-010-021c	यदायात्कथमासीत्तु तदा पार्थं समीक्षताम् ॥
KK-07-01-010-022a	कच्चिद्गाण्डीवशब्देन न प्रणश्यति वै बलम् ।
KK-07-01-010-022c	यद्वः सभैरवं कुर्वन्नर्जुनो भृशमन्वयात् ॥
KK-07-01-010-023a	कच्चिन्नापानुदत्प्रामानिषुभिर्वो धनञ्जयः ।
KK-07-01-010-023c	वातो वेगादिवाविध्यन्मेघाञ्शरगणैर्नृपान् ॥
KK-07-01-010-024a	को हि गाण्डीवधन्वानं रणे सोढुं नरोऽर्हति ।
KK-07-01-010-024c	यमुपश्रुत्य सेनाग्रे जनः सर्वो विदीर्यते ॥
KK-07-01-010-025a	यत्सेनाः समकम्पन्त यद्वीरानस्पृशद्भयम् ।
KK-07-01-010-025c	के तत्र नाजहुर्द्रोणं के क्षुद्राः प्राद्रवन्भयात् ॥
KK-07-01-010-026a	के वा तत्र तनूस्त्यक्त्वा प्रतीपं मृत्युमाव्रजन् ।
KK-07-01-010-026c	अमानुषाणां जेतारं युद्धेष्वपि धनञ्जयम् ॥
KK-07-01-010-027a	न च वेगं सिताश्वस्य विसहिष्यन्ति मामकाः ।
KK-07-01-010-027c	गाण्डीवस्य च निर्घोषं प्रावृड्जलदनिःस्वनम् ॥
KK-07-01-010-028a	विष्वक्सेनो यस्य यन्ता यस्य योद्धा धनञ्चयः ।
KK-07-01-010-028c	अशक्यः स रथो जेतुं मन्ये देवासुरैरपि ॥
KK-07-01-010-029a	सुकुमारो युवा शूरो दर्शनीयश्च पाण्डवः ।
KK-07-01-010-029c	मेधावी निपुणो धीमान्युधि सत्यपराक्रमः ॥
KK-07-01-010-030a	आरावं विपुलं कुर्वन्व्यथयन्सर्वसैनिकान् ।
KK-07-01-010-030c	यदायान्नकुलो द्रोणं के शूराः पर्यवारयन् ॥
KK-07-01-010-031a	आशीविष इव क्रुद्धः सहदेवो यदाऽभ्ययात् ।
KK-07-01-010-031c	कदनं करिष्यञ्शत्रूणां तेजसा दुर्जयो युधि ॥
KK-07-01-010-032a	आर्यव्रतममोघेषुं ह्रीमन्तमपराजितम् ।
KK-07-01-010-032c	सहदेवं तमायान्तं के शूराः पर्यवारयन् ॥
KK-07-01-010-033a	यस्तु सौवीरराजस्य प्रमथ्य महतीं चमूम् ।
KK-07-01-010-033c	आदत्त महिषीं भोजां काम्यां सर्वाङ्गशोभनाम् ॥
KK-07-01-010-034a	सत्यं धृतिश्च शौर्यं च ब्रह्मचर्यं च केवलम् ।
KK-07-01-010-034c	सर्वाणि युयुधानेऽस्मिन्नित्यानि पुरुषर्षभे ॥
KK-07-01-010-035a	बलिनं सत्यकर्माणमदीनमपराजितम् ।
KK-07-01-010-035c	वासुदेवसमं युद्धे वासुदेवादनन्तरम् ॥
KK-07-01-010-036a	धनञ्जयोपदेशेन श्रेष्ठमिष्वस्त्रकर्मणि ।
KK-07-01-010-036c	पार्थेन सममस्त्रेषु कस्तं द्रोणादवारयत् ॥
KK-07-01-010-037a	वृष्णीनां प्रवरं वीरं शूरं सर्वधनुष्मताम् ।
KK-07-01-010-037c	रामेण सममस्त्रेषु यशसा विक्रमेण च ॥
KK-07-01-010-038a	सत्यं धृतिर्मतिः शौर्यं ब्राह्मं चास्त्रमनुत्तमम् ।
KK-07-01-010-038c	सात्वते तानि सर्वाणि त्रैलोक्यमिव केशवे ॥
KK-07-01-010-039a	तमेवङ्गुणसम्पन्नं दुर्वारमपि दैवतैः ।
KK-07-01-010-039c	समासाद्य महेष्वासं के शूराः पर्यवारयन् ॥
KK-07-01-010-040a	पाञ्चालेषूत्तमं वीरमुत्तमाभिजनप्रियम् ।
KK-07-01-010-040c	नित्यमुत्तमकर्माणमुत्तमौजसमाहवे ॥
KK-07-01-010-041a	युक्तं धनञ्जयहिते ममानर्थार्थमुत्थितम् ।
KK-07-01-010-041c	यमवैश्रवणादित्यमहेन्द्रवरुणोपमम् ॥
KK-07-01-010-042a	महारथं समाख्यातं द्रोणायोद्यतमाहवे ।
KK-07-01-010-042c	त्यजन्तं तुमुले प्राणान्के शूराः समवारयन् ॥
KK-07-01-010-043a	एकोपसृत्य चेदिभ्यः पाण्डवान्यः समाश्रितः ।
KK-07-01-010-043c	धृष्टकेतुं समायान्तं द्रोणं कस्तं न्यवारयत् ॥
KK-07-01-010-044a	योऽवधीत्केतुमान्वीरो राजपुत्रं दुरासदम् ।
KK-07-01-010-044c	अपरान्तगिरिद्वारे द्रोणात्कस्तं न्यवारयत् ॥
KK-07-01-010-045a	स्त्रीपुंसयोर्नरव्याघ्रो यः स वेद गुणागुणान् ।
KK-07-01-010-045c	शिखण्डिनं याज्ञसेनिमम्लानमनसं युधि ॥
KK-07-01-010-046a	देवव्रतस्य समरे हेतुं मृत्योर्महात्मनः ।
KK-07-01-010-046c	द्रोणायाभिमुखं यान्तं के शूराः पर्यवारयन् ॥
KK-07-01-010-047a	यस्मिन्नभ्यधिका वीरे गुणाः सर्वे धनञ्जयात् ।
KK-07-01-010-047c	यस्मिन्नस्त्राणि सत्यं च ब्रह्मचर्यं च सर्वदा ॥
KK-07-01-010-048a	वासुदेवसमं वीर्ये धनञ्जयसमं बले ।
KK-07-01-010-048c	तेजसाऽऽदित्यसदृशं बृहस्पतिसमं मतौ ॥
KK-07-01-010-049a	अभिमन्युं महात्मानं व्यात्ताननमिवान्तकम् ।
KK-07-01-010-049c	द्रोणायाभिमुखं यान्तं के शूराः समवारयन् ॥
KK-07-01-010-050a	तरुणस्तरुणप्रज्ञः सौभद्रः परवीरहा ।
KK-07-01-010-050c	यदाभ्यधावद्वै द्रोणं तदाऽऽसीद्वो मनः कथम् ॥
KK-07-01-010-051a	द्रौपदेया नरव्याघ्राः समुद्रमिव सिन्धवः ।
KK-07-01-010-051c	यद्द्रोणमाद्रवन्सङ्ख्ये के शूरास्तान्न्यवारयन् ॥
KK-07-01-010-052a	एते द्वादश वर्षाणि क्रीडामुत्सृज्य बालकाः ।
KK-07-01-010-052c	अस्त्रार्थमवसन्भीष्मे बिभ्रतो व्रतमुत्तमम् ॥
KK-07-01-010-053a	क्षत्रञ्जयः क्षत्रदेवः क्षत्रवर्मा च मानदः ।
KK-07-01-010-053c	धृष्टद्युम्नात्मजा वीराः के तान्द्रोणादवारयन् ॥
KK-07-01-010-054a	शताद्विशिष्टं यं युद्धे सममन्यन्त वृष्णयः ।
KK-07-01-010-054c	चेकितानं महेष्वासं कस्तं द्रोणादवारयत् ॥
KK-07-01-010-055a	वार्धक्षेमिः कलिङ्गानां यः कन्यामाहरद्युधि ।
KK-07-01-010-055c	अनाधृष्टिरदीनात्मा कस्तं द्रोणादवारयत् ॥
KK-07-01-010-056a	भ्रातरः पञ्च कैकेया धार्मिकाः सत्यविक्रमाः ।
KK-07-01-010-056c	इन्द्रगोपकसङ्काशा रक्तवर्मायुधध्वजाः ॥
KK-07-01-010-057a	मातृष्वसुः सुता वीराः पाण्डवानां जयार्थिनः ।
KK-07-01-010-057c	तान्द्रोणं हन्तुमायातान्के वीराः पर्यवारयन् ॥
KK-07-01-010-058a	यं योधयन्तो राजानो नाजयन्वारणावते ।
KK-07-01-010-058c	षण्मासानपि संरब्धा जिघांसन्तो युधां पतिम् ॥
KK-07-01-010-059a	धनुष्मतां वरं शूरं सत्यसन्धं महाबलम् ।
KK-07-01-010-059c	द्रोणात्कस्तं नरव्याघ्रं युयुत्सुं पर्यवारयत् ॥
KK-07-01-010-060a	यः पुत्रं काशिराजस्य वाराणस्यां महारथम् ।
KK-07-01-010-060c	समरे स्त्रीषु गृध्यन्तं भल्लेनापाहरद्रथात् ॥
KK-07-01-010-061a	धृष्टद्युम्नं महेष्वासं पार्थानां मन्त्रधारिणम् ।
KK-07-01-010-061c	युक्तं दुर्योधनानर्थे सृष्टं द्रोणवधाय च ॥
KK-07-01-010-062a	निर्दहन्तं रणे योधान्दारयन्तं च सर्वतः ।
KK-07-01-010-062c	द्रोणाभिमुखमायान्तं के शूराः पर्यवारयन् ॥
KK-07-01-010-063a	उत्सङ्ग इव संवृद्धं द्रुपदस्यास्त्रवित्तमम् ।
KK-07-01-010-063c	शैखण्डिनं शस्त्रगुप्तं के च द्रोणादवारयन् ॥
KK-07-01-010-064a	य इमां पृथिवीं कृत्स्नां चर्मवत्समवेष्टयत् ।
KK-07-01-010-064c	महता रथघोषेण मुख्यारिघ्नो महारथः ॥
KK-07-01-010-065a	दशाश्वमेधानाजह्रे स्वन्नपानाप्तदक्षिणान् ।
KK-07-01-010-065c	निरर्गलान्सर्वमेधान्पुत्रवत्पालयन्प्रजाः ॥
KK-07-01-010-066a	विसृष्टा दक्षिणा यस्य गङ्गाजलमवारयत् ।
KK-07-01-010-066c	गङ्गास्रोतसि यावत्यः सिकता अप्यशेषतः ।
KK-07-01-010-066e	तावतीर्गा ददौ वीर उशीनरसुतोऽध्वरे ॥
KK-07-01-010-067a	न पूर्वे नापरे चक्रुरिदं केचन मानवाः ।
KK-07-01-010-067c	इतीदं चुक्रुशुर्देवाः कृते कर्मणि दुष्करे ॥
KK-07-01-010-068a	पश्यामस्त्रिषु लोकेषु न तं संस्थास्नुचारिषु ।
KK-07-01-010-068c	जातं चापि जनिष्यन्तं द्वितीयं चापि साम्प्रतम् ॥
KK-07-01-010-069a	अन्यमौशीनराच्छैब्याद्धुरो वोढारमित्युत ।
KK-07-01-010-069c	गतिं यस्य न यास्यन्ति मानुषा लोकवासिनः ॥
KK-07-01-010-070a	तस्य नप्तारमायान्तं शैब्यं कः समवारयत् ।
KK-07-01-010-070c	द्रोणायाभिमुखं यत्तं व्यात्ताननमिवान्तकम् ॥
KK-07-01-010-071a	विराटस्य रथानीकं मत्स्यस्यामित्रघातिनः ।
KK-07-01-010-071c	प्रेप्सन्तं समरे द्रोणं के वीराः पर्यवारयन् ॥
KK-07-01-010-072a	सद्यो वृकोदराज्जातो महाबलपराक्रमः ।
KK-07-01-010-072c	मायावी राक्षसो वीरो यस्मान्मम महद्भयम् ॥
KK-07-01-010-073a	पार्थानां जयकामं  तं पुत्राणां मम कण्टकम् ।
KK-07-01-010-073c	घटोत्कचं महात्मानं कस्तं द्रोणादवारयत् ॥
KK-07-01-010-074a	एते चान्ये च बहवो येषामर्थाय सञ्जय ।
KK-07-01-010-074c	त्यक्तारः संयुगे प्राणान्किं तेषामजितं युधि ॥
KK-07-01-010-075a	येषां च पुरुषव्याघ्रः शार्ङ्गधन्वा व्यपाश्रयः।
KK-07-01-010-075c	हितार्थी चापि पार्थानां कथं तेषां पराजयः ॥
KK-07-01-010-076a	लोकानां गुरुरत्यर्थं लोकनाथः सनातनः ।
KK-07-01-010-076c	नारायणो रणे नाथो दिव्यो दिव्यात्मकः प्रभुः ॥
KK-07-01-010-077a	यस्य दिव्यानि कर्माणि प्रवदन्ति मनीषिणः ।
KK-07-01-010-077c	तान्यहं कीर्तयिष्यामि भक्त्या स्थैर्यार्थमात्मनः ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि दशमोऽध्यायः ॥ 10 ॥

5-10-8 सः प्रसिद्धः । तमजातशत्रुम् आयान्तं दृष्ट्वा द्रोणात्कः अवारयदित्यन्वयः ॥ 5-10-15 यदा अयात् यदा च दुर्योधनपुरोगमान्गार्ध्रपत्रैरभ्यषिञ्चत्तदा वो मनः कीदृशमभूदिति षष्ठेनान्वयः ॥ 5-10-34 युयुधाने सात्यकौ ॥ 5-10-38 सात्वते सात्यकौ ॥ 5-10-68 स्थास्नुचारिषु स्थावरजङ्गमात्मकेषु । स्नमित्यस्य व्यवहितेन पश्याम इत्यनेन सम्बन्धः ॥ 5-10-10 दशमोऽध्यायः ॥ 10 ॥

