श्रीः
अध्यायः 068
नारदेन सृञ्जयम् प्रति भरतचरितकथनम् ॥ 1 ॥
KK-07-03-068-001	नारद उवाच 
KK-07-03-068-001a	दौष्यन्ति भरतं चापि मृतं सृञ्जय शुश्रुम ।
KK-07-03-068-001c	कर्माण्यसुकराण्यन्यैः कृतवान्यः शिशुर्वने ॥
KK-07-03-068-002a	हिमावदातान्यः सिंहान्नखदंष्ट्रायुधान्बली ।
KK-07-03-068-002c	निर्वीर्यांस्तरसा कृत्वा विचकर्ष बबन्ध च ॥
KK-07-03-068-003a	क्रूरांश्चोग्रतरान्व्याघ्रान्दमित्वा चाकरोद्वशे ।
KK-07-03-068-003c	मनःशिला इव शिलाः संयुक्ता जतुराशिभिः ॥
KK-07-03-068-004a	व्यालादींश्चातिबलवान्सुप्रतीकान्गजानपि ।
KK-07-03-068-004c	दंष्ट्रासु गृह्य विमुखाञ्शुष्कास्यानकरोद्वशे ॥
KK-07-03-068-005a	महिषानप्यतिबलो बलिनो विचकर्ष ह ।
KK-07-03-068-005c	सिंहानां च सुदृप्तानां शतान्याकर्षयद्बलात् ॥
KK-07-03-068-006a	बलिनः सृमरान्खड्गान्नानासत्त्वानि चाप्युत ।
KK-07-03-068-006c	कृच्छ्रप्राणान्वने बद्ध्वा दमयित्वाप्यवासृजत् ॥
KK-07-03-068-007a	तं सर्वदमनेत्याहुर्द्विजास्तेनास्य कर्मणा ।
KK-07-03-068-007c	तं प्रत्यषेधज्जननी मा सत्वानि व्यनीनशः ॥
KK-07-03-068-008a	सोऽश्वमेधशतेनेजे यमुनामनु वीर्यवान् ।
KK-07-03-068-008c	त्रिशतैश्च सरस्वत्यां गङ्गामनु चतुःशतैः ॥
KK-07-03-068-009a	सोऽश्वमेधसहस्रेण राजसूयशतेन च ।
KK-07-03-068-009c	पुनरीजे महायज्ञैः समाप्तवरदक्षिणैः ॥
KK-07-03-068-010a	अग्निष्टोमातिरात्राणामुक्थ्यविश्वजितां च सः ।
KK-07-03-068-010c	वाजपेयसहस्राणां सहस्रैश्च सुसंवृतैः ॥
KK-07-03-068-011a	इष्ट्वा शाकुन्तलो राजा तर्पयित्वा द्विजान्धनैः ।
KK-07-03-068-011c	सहस्रं यत्र पद्मानां कण्वाय भरतो ददौ ।
KK-07-03-068-011e	जाम्बूनदस्य शुद्धस्य कनकस्य महायशाः ॥
KK-07-03-068-012a	यस्य यूपाः शतव्यामाः परिणाहेन काञ्चनाः ।
KK-07-03-068-012c	समागम्य द्विजैः सार्धं सेन्द्रैर्देवैः समुच्छ्रिताः ॥
KK-07-03-068-013a	अलङ्कृतान्राजमानान्सर्वरत्नैर्मनोहरैः ।
KK-07-03-068-013c	हैरण्यान्द्विरदानश्वान्रथानुष्ट्रानजाविकान् ॥
KK-07-03-068-014a	दासी दासं धनं धान्यं गाः सवत्साः पयस्विनीः ।
KK-07-03-068-014c	ग्रामान्गृहांश्च क्षेत्राणि विविधांश्च परिच्छदान् ॥
KK-07-03-068-015a	कोटीशतायुतांश्चैव ब्राह्मणेभ्यो ह्यमन्यत ।
KK-07-03-068-015c	चक्रवर्ती ह्यदीनात्मा जितारिर्ह्यजितः परैः ॥
KK-07-03-068-016a	स चेन्ममार सृञ्जय चतुर्भद्रतरस्त्वया ।
KK-07-03-068-016c	पुत्रात्पुण्यतरस्तुभ्यं मा पुत्रमनुतप्यथाः ।
KK-07-03-068-016e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये अष्टषष्टितमोऽध्यायः ॥ 68 ॥

5-68-1 शुचिर्वने इति क. ङ. ड. पाठः ॥ 5-68-3 क्रूरानिति । यथा मनःशिलामयाः शिलाः जतुराशिभिर्लाभापुञ्जैर्युक्तास्तत्सदृशान् रक्तबिन्दुयुक्तान् रक्तपीतवर्णान् व्याघ्रविशेषान् वशेऽकरोदित्यर्थः । शिलाः प्रभुत्वाज्जनकाशिनः इति क. पाठः ॥ 5-68-12 व्यामो हस्तचतुष्टयम् । परिणाहेन दैर्घ्येण ॥ 5-68-68 अष्टषष्टितमोऽध्यायः ॥	
