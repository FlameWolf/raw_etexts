श्रीः
अध्यायः 047
अभिमन्युपराक्रमवर्णनम् ॥ 1 ॥
KK-07-03-047-001	धृतराष्ट्र उवाच 
KK-07-03-047-001a	तथा प्रविष्टं तरुणं सौभद्रमपराजितम् ।
KK-07-03-047-001c	कुलानुरूपं कुर्वाणं सङ्ग्रामेष्वपराजितम् ॥
KK-07-03-047-002a	आजानेयैः सुबलिभिर्यान्तमश्वैस्त्रिहायनैः ।
KK-07-03-047-002c	प्लवमानमिवाकाशे के शूराः समवारयन् ॥
KK-07-03-047-003	सञ्जय उवाच 
KK-07-03-047-003a	अभिमन्युः प्रविश्यैतांस्तावकान्निशितैः शरैः ।
KK-07-03-047-003c	अकरोत्पार्थिवान्सर्वान्विमुखान्पाण्डुनन्दनः ॥
KK-07-03-047-004a	तं तु द्रोणः कृपः कर्णो द्रौणिश्च सबृहद्बलः ।
KK-07-03-047-004c	कृतवर्मा च हार्दिक्यः षड्रथाः पर्यवारयन् ॥
KK-07-03-047-005a	दृष्ट्वा तु सैन्धवे भारमतिमात्रं समाहितम् ।
KK-07-03-047-005c	सैन्यं तव महाराज युधिष्ठिरमुपाद्रवत् ॥
KK-07-03-047-006a	सौभद्रमितरे वीरमभ्यवर्षञ्शराम्बुभिः ।
KK-07-03-047-006c	तालमात्राणि चापानि विकर्षन्तो महाबलाः ॥
KK-07-03-047-007a	तांस्तु सर्वान्महेष्वासान्सर्वविद्यासु निष्ठितान् ।
KK-07-03-047-007c	व्यष्टम्भयद्रणे बाणैः सौभद्रः परवीरहा ॥
KK-07-03-047-008a	द्रोणं पञ्चाशताविध्यद्विंशत्या च बृहद्बलम् ।
KK-07-03-047-008c	अशीत्या कृतवर्माणं कृपं षष्ट्या शिलीमुखैः ॥
KK-07-03-047-009a	रुक्मपुङ्खैर्महावेगैराकर्णसमचोदितैः ।
KK-07-03-047-009c	अविध्यद्दशभिर्बाणैरश्वत्थामानमार्जुनिः ॥
KK-07-03-047-010a	कर्णं च कर्णिना कर्णे पीतेन च शितेन च ।
KK-07-03-047-010c	फाल्गुनिर्द्विषतां मध्ये विव्याध परमेषुणा ॥
KK-07-03-047-011a	पातयित्वा कृपस्याश्वांस्तथोभौ पार्ष्णिसारथी ।
KK-07-03-047-011c	अथैनं दशभिर्बाणैः प्रत्यविध्यत्स्तनान्तरे ॥
KK-07-03-047-012a	ततो बृन्दारकं वीरं कुरूणां कीर्तिवर्धनम् ।
KK-07-03-047-012c	पुत्राणां तव वीराणां पश्यतामवधीद्बली ॥
KK-07-03-047-013a	तं द्रौणिः पञ्चविंशत्या क्षुद्रकाणां समार्पयत् ।
KK-07-03-047-013c	वरंवरममित्राणामारुजन्तमभीतवत् ॥
KK-07-03-047-014a	स तु बाणैः शितैस्तूर्णं प्रत्यविध्यत मारिष ।
KK-07-03-047-014c	पश्यतां धार्तराष्ट्राणामश्वत्थामानमार्जुनिः ॥
KK-07-03-047-015a	षष्ट्या शराणां तं द्रौणिस्तिग्मधारैः सुतेजनैः ।
KK-07-03-047-015c	उग्रैर्नाकम्पयद्विद्ध्वा मैनाकमिव पर्वतम् ॥
KK-07-03-047-016a	स तु द्रौणिं त्रिसप्तत्या हेमपुङ्घैरजिह्मगैः ।
KK-07-03-047-016c	प्रत्यविध्यन्महातेजा बलवानपकारिणम् ॥
KK-07-03-047-017a	तस्मिन्द्रोणो बाणशतं पुत्रगृद्धी न्यपातयत् ।
KK-07-03-047-017c	अश्वत्थामा तथाऽष्टौ च परीप्सन्पितरं रणे ॥
KK-07-03-047-018a	कर्णो द्वाविंशतिं भल्लान्कृतवर्मा च विंशतिम् ।
KK-07-03-047-018c	बृहद्बलस्तु पञ्चाशत्कृपः शारद्वतो दश ॥
KK-07-03-047-019a	तांस्तु प्रत्यवधीत्सर्वान्दशभिर्दशभिः शरैः ।
KK-07-03-047-019c	तैरर्द्यमानः सौभद्रः सर्वतो निशितैः शरैः ॥
KK-07-03-047-020a	तं कोसलानामधिपः कर्णिनाऽताडयद्धृदि ।
KK-07-03-047-020c	स तस्याश्वान्ध्वजं चापं सूतं चापातयत्क्षितौ ॥
KK-07-03-047-021a	अथ कोसलराजस्तु विरथः खड्गचर्मधृत् ।
KK-07-03-047-021c	इयेष फाल्गुनेः कायाच्छिरो हर्तुं सकुण्डलम् ॥
KK-07-03-047-022a	स कोसलानामधिपं राजपुत्रं बृहद्बलम् ।
KK-07-03-047-022c	हृदि विव्याध बाणेन स भिन्नहृदयोऽपतत् ॥
KK-07-03-047-023a	बभञ्ज च सहस्राणि दश राज्ञां महात्मनाम् ।
KK-07-03-047-023c	सृजतामशिवा वाचः खड्गकार्मुकधारिणाम् ॥
KK-07-03-047-024a	तथा बृहद्बलं हत्वा सौभद्रो व्यचरद्रणे ।
KK-07-03-047-024c	व्यष्टम्भयन्महेष्वासो योधांस्तव शराम्बुभिः ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे सप्तचत्वारिंशोऽध्यायः ॥ 47 ॥
	
