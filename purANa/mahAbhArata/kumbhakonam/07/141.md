श्रीः
अध्यायः 141
सात्यकेरर्जुनदर्शनं भूरिश्रवसा समागमश्च ॥ 1 ॥
KK-07-05-141-001	सञ्जय उवाच 
KK-07-05-141-001a	तमुद्यतं महाबाहुं दुःशासनरथं प्रति ।
KK-07-05-141-001c	त्वरितं त्वरणीयेषु धनञ्जयजयैषिणम् ॥
KK-07-05-141-002a	त्रिगर्तानां महेष्वासाः सुवर्णविकृतध्वजाः ।
KK-07-05-141-002c	सेनासमुद्रमाविष्टमनन्तं पर्यवारयन् ॥
KK-07-05-141-003a	अथैनं रथवंशेन सर्वतः सन्निवार्य ते ।
KK-07-05-141-003c	अवाकिरञ्छरव्रातैः क्रुद्धाः परमधन्विनः ॥
KK-07-05-141-004a	अजयद्राजपुत्रांस्तान्भ्राजमानान्महारणे ।
KK-07-05-141-004c	एकः पञ्चाशतं शत्रून्सात्यकिः सत्यविक्रमः ॥
KK-07-05-141-005a	सम्प्राप्य भारतीमध्यं तलघोषसमाकुलम् ।
KK-07-05-141-005c	असिशक्तिगदापूर्णमप्लवं सागरं यथा ॥
KK-07-05-141-006a	`अथैनमनुवृत्तास्तु त्रिगर्ताः सहिताः पुनः ।
KK-07-05-141-006c	तीव्रेण रथवंशेन महता पर्यवारयन् ।
KK-07-05-141-006e	विकर्षन्तोऽतिमात्राणि चापानि भरतर्षभ ॥'
KK-07-05-141-007a	तत्राद्भुतमपश्याम शैनेयचरितं रणे ।
KK-07-05-141-007c	प्रतीच्यां दिशि तं दृष्ट्वा प्राच्यां पश्यामि लाघवात् ॥
KK-07-05-141-008a	उदीचीं दक्षिणां प्राचीं प्रतीचीं विदिशस्तथा ।
KK-07-05-141-008c	पुनर्मध्यगतो वीर आहवे युद्धदुर्मदः ॥
KK-07-05-141-009a	एकः पर्यचरन्रङ्गे बहुधा स महाबलः ।
KK-07-05-141-009c	नृत्यन्निवाचरच्छूरो यथा रथशतं तथा ॥
KK-07-05-141-010a	तद्दृष्ट्वा चरितं तस्य सिंहविक्रान्तगामिनः ।
KK-07-05-141-010c	त्रिगर्ताः सन्न्यवर्तन्त सन्तप्ताः स्वजनं प्रति ॥
KK-07-05-141-011a	तमन्ये शूरसेनानां शूराः सङ्ख्ये न्यवारयन् ।
KK-07-05-141-011c	नियच्छन्तः शरव्रातैर्मत्तं द्विपमिवाङ्कुशैः ॥
KK-07-05-141-012a	तैर्व्यवाहरदार्यात्मा मुहूर्तादेव सात्यकिः ।
KK-07-05-141-012c	ततः कलिङ्गैर्युयुधे सोऽचिन्त्यबलविक्रमः ॥
KK-07-05-141-013a	तां च सेनामतिक्रम्य कलिङ्गानां दुरत्ययाम् ।
KK-07-05-141-013c	अथ पार्थं महाबाहुर्धनञ्जयमुपासदत् ॥
KK-07-05-141-014a	तरन्निव जले श्रान्तो यथा स्थलमुपेयिवान् ।
KK-07-05-141-014c	तं दृष्ट्वा पुरुषव्याघ्रं युयुधानः समाश्वसत् ॥
KK-07-05-141-015a	तमायान्तमभिप्रेक्ष्य केशवः पार्थमब्रवीत् ।
KK-07-05-141-015c	असावायाति शैनेयस्तव पार्थ पदानुगः ॥
KK-07-05-141-016a	एष शिष्यः सखा चैव तव सत्यपराक्रमः ।
KK-07-05-141-016c	सर्वान्योधांस्तृणीकृत्य विजिग्ये पुरुषर्षभः ॥
KK-07-05-141-017a	एष कौरवयोधानां कृत्वा घोरमुपद्रवम् ।
KK-07-05-141-017c	तव प्राणैः प्रियतमः किरीटिन्नेति सात्यकिः ॥
KK-07-05-141-018a	एष द्रोणं तथा भोजं कृतवर्माणमेव च ।
KK-07-05-141-018c	कदर्थीकृत्य विशिखैः फल्गुनाभ्येति सात्यकिः ॥
KK-07-05-141-019a	धर्मराजप्रियान्वेषी हत्वा योधान्वरान्वरान् ।
KK-07-05-141-019c	शूरश्चैव कृतास्त्रश्च फल्गुनाभ्येति सात्यकिः ॥
KK-07-05-141-020a	कृत्वा सुदुष्करं कर्म सैन्यमध्ये महाबलः ।
KK-07-05-141-020c	तव दर्शनमन्विच्छन्पाण्डवाभ्येति सात्यकिः ॥
KK-07-05-141-021a	बहूनेकरथेनाजौ योधयित्वा महारथान् ।
KK-07-05-141-021c	आचार्यप्रमुखान्पार्थ प्रयात्येष स सात्यकिः ॥
KK-07-05-141-022a	स्वबाहुबलमाश्रित्य विदार्य च वरूथिनीम् ।
KK-07-05-141-022c	प्रेषितो धर्मराजेन पार्थैषोऽभ्येति सात्यकिः ॥
KK-07-05-141-023a	प्रियः शिष्यश्च ते पार्थ त्वया तुल्यपराक्रमः ।
KK-07-05-141-023c	विद्राव्य महतीं सेनामेष ह्यायाति सात्यकिः ॥
KK-07-05-141-024a	यस्य नास्ति समो योधः कौरवेषु कथञ्चन ।
KK-07-05-141-024c	सोऽयमायाति कौन्तेय सात्यकिर्युद्धदुर्मदः ॥
KK-07-05-141-025a	कुरुसैन्याद्विमुक्तो वै सिंहो मध्याद्गवामिव ।
KK-07-05-141-025c	निहत्य बहुलाः सेनाः पार्थैषोऽभ्येति सात्यकिः ॥
KK-07-05-141-026a	एष राजसहस्राणां वक्त्रैः पङ्कजसन्निभैः ।
KK-07-05-141-026c	आस्तीर्य वसुधां पार्थ क्षिप्रमायाति सात्यकिः ॥
KK-07-05-141-027a	एष दुर्योधनं जित्वा भ्रातृभिः सहितं रणे ।
KK-07-05-141-027c	निहत्य जलसन्धं च क्षिप्रमायाति सात्यकिः ॥
KK-07-05-141-028a	रुधिरौघवतीं कृत्वा नदीं शोणितकर्दमाम् ।
KK-07-05-141-028c	तृणवद्व्यस्य कौरव्यानेष ह्यायाति सात्यकिः ॥
KK-07-05-141-029	सञ्जय उवाच 
KK-07-05-141-029a	ततः प्रहृष्टः कौन्तेयः केशवं वाक्यमब्रवीत् ।
KK-07-05-141-029c	न मे प्रियं महाबाहो यन्मामभ्येति सात्यकिः ॥
KK-07-05-141-030a	न हि जानामि वृत्तान्तं धर्मराजस्य केशव ।
KK-07-05-141-030c	सात्वतेन विहीनः स यदि जीवति वा न वा ॥
KK-07-05-141-031a	एतेन हि महाबाहो रक्षितव्यः स पार्थिवः ।
KK-07-05-141-031c	तमेष कथमुत्सृज्य मम कृष्ण पदानुगः ॥
KK-07-05-141-032a	राजा द्रोणाय चोत्सृष्टः सैन्धवश्चानिपातितः ।
KK-07-05-141-032c	प्रत्युद्याति च शैनेयमेष भूरिश्रवा रणे ॥
KK-07-05-141-033a	सोऽयं गुरुतरो भारः सैन्धवार्थे समाहितः ।
KK-07-05-141-033c	ज्ञातव्यश्च हि मे राजा रक्षितव्यश्च सात्यकिः ॥
KK-07-05-141-034a	जयद्रथश्च हन्तव्यो लम्बते च दिवाकरः ।
KK-07-05-141-034c	श्रान्तश्चैष महाबाहुरल्पप्राणश्च साम्प्रतम् ॥
KK-07-05-141-035a	परिश्रान्ता हयाश्चास्य हययन्ता च माधव ।
KK-07-05-141-035c	न च भूरिश्रवाः श्रान्तः ससहायश्च केशव ॥
KK-07-05-141-036a	अपीदानीं भवेदस्य क्षेममस्मिन्समागमे ।
KK-07-05-141-036c	कच्चिन्न सागरं तीर्त्वा सात्यकिः सत्यविक्रमः ।
KK-07-05-141-036e	गोष्पदं प्राप्य सीदेत महौजाः शिनिपुङ्गवः ॥
KK-07-05-141-037a	अपि कौरवमुख्येन कृतास्त्रेण महात्मना ।
KK-07-05-141-037c	समेत्य भूरिश्रवसा स्वस्तिमान्सात्यकिर्भवेत् ॥
KK-07-05-141-038a	व्यतिक्रममिमं मन्ये धर्मराजस्य केशव ।
KK-07-05-141-038c	आचार्याद्भयमुत्सृज्य यः प्रैषयत सात्यकिम् ॥
KK-07-05-141-039a	ग्रहणं धर्मराजस्य खगः श्येन इवामिषम् ।
KK-07-05-141-039c	नित्यमाशंसते द्रोणः कच्चित्स्यात्कुशली नृपः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकचत्वारिंशदधिकशततमोऽध्यायः ॥ 141 ॥

5-141-1 तुरणीयेषु कृत्येषु ॥ 5-141-141 एकचत्वारिंशदधिकशततमोऽध्यायः ॥
