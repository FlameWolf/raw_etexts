श्रीः
अध्यायः 027
अर्जुनेन संशप्तकानां हननम् ॥ 1 ॥
001	सञ्जय उवाच 
001a	यन्मां पार्थस्य सङ्ग्रामे कर्माणि परिपृच्छसि ।
001c	तच्छृणुष्व महाबाहो पार्थो यदकरोद्रणे ॥
002a	रजो दृष्ट्वा समुद्भूतं श्रुत्वा च गजनिःस्वनम् ।
002c	भगदत्ते विकुर्वाणे कौन्तेयः कृष्णमब्रवीत् ॥
003a	यथा प्राग्ज्योतिषो राजा गजेन मधुसूदन ।
003c	त्वरमाणोऽभिनिष्क्रान्तो ध्रुवं तस्यैष निःस्वनः ॥
004a	इन्द्रादनवरः सङ्ख्ये गजयानविशारदः ।
004c	प्रथमो गजयोधानां पृथिव्यामिति मे मतिः ॥
005a	स चापि द्विरदश्रेष्ठः सदाऽप्रतिगजो युधि ।
005c	सर्वशस्त्रातिगः सङ्ख्ये कृतकर्मा जितक्लमः ॥
006a	सहः शस्त्रनिपातानामग्निस्पर्शस्य चानघ ।
006c	स पाण्डवबलं सर्वमद्यैको नाशयिष्यति ॥
007a	`सिंहनादं महत्कृत्वा धनुर्बाणरवैः सह ।
007c	विद्राव्यमाणं सम्पश्य हतभूयिष्ठनायकम् ।
007e	दृष्ट्वा विनद्य सहसा मम सेनां प्रमृद्नति ॥'
008a	न चावाभ्यामृतेऽन्योऽस्ति शक्तस्तं प्रतिबाधितुम् ।
008c	त्वरमाणस्ततो याहि यतः प्राग्ज्योतिषाधिपः ॥
009a	दृप्तं सङ्ख्ये द्विपबलाद्वयसा चापि विस्मितम् ।
009c	अद्यैनं प्रेषयिष्यामि बलहन्तुः प्रियातिथिम् ॥
010a	वचनादथ कृष्णस्तु प्रययौ सव्यसाचिनः ।
010c	दीर्यते भगदत्तेन यत्र पाण्डववाहिनी ॥
011a	तं प्रयान्तं ततः पश्चादाह्वयन्तो महारथाः ।
011c	संशप्तकाः समारोहन्सहस्राणि चतुर्दश ॥
012a	दशैव तु सहस्राणि त्रिगर्तानां महारथाः ।
012c	चत्वारि च सहस्राणि वासुदेवस्य चानुगाः ॥
013a	दीर्यमाणां चमूं दृष्ट्वा भगदत्तेन मानिष ।
013c	आहूयमानस्य च तैरभवद्धृदयं द्विधा ॥
014a	किन्नु श्रेयस्करं कर्म भवेदद्येत्यचिन्तयत् ।
014c	इह वा विनिवर्तेयं गच्छेयं वा युधिष्ठिरम् ॥
015a	तस्य बुद्ध्या विचार्यैवमर्जुनस्य कुरूद्वह ।
015c	अभवद्भूयसी बुद्धिः संशप्तकवधे स्थिरा ॥
016a	स सन्निवृत्तः सहसा कपिप्रवरकेतनः ।
016c	एको रथसहस्राणि निहन्तुं वासवी रणे ॥
017a	सा हि दुर्योधनस्यासीन्मतिः कर्णस्य चोभयोः ।
017c	अर्जुनस्य वधोपाये या वै द्वैधमकल्पयत् ॥
018a	स तु दोलायमानोऽभूद्द्वैधीभावेन पाण्डवः ।
018c	वधेन तु नराग्र्याणामकरोत्तां मृषा तदा ॥
019a	ततः शतसहस्राणि शराणां नतपर्वणाम् ।
019c	असृजन्नर्जुने राजन्संशप्तकमहारथाः ॥
020a	नैव कुन्तीसुतः पार्थो नैव कृष्णो जनार्दनः ।
020c	न हया न रथो राजन्दृश्यन्ते स्म शरैश्चिताः ॥
021a	तदा मोहमनुप्राप्तः सिष्विदे हि जनार्दनः ।
021c	ततस्तान्प्रायशः पार्थो ब्रह्मास्त्रेण निजघ्निवान् ॥
022a	शतशः पाणयश्छिन्नाः सेषुज्यातलकार्मुकाः ।
022c	केतवो वाजिनः सूता रथिनश्चापतन्क्षितौ ॥
023a	द्रुमाचलाग्राम्बुधरैः समकायाः सुकल्पिताः ।
023c	हतारोहाः क्षितौ पेतुर्द्विपाः पार्थशराहताः ॥
024a	विप्रविद्धकुथा नागाश्छिन्नभाण्डाः परासवः ।
024c	सारोहास्तु रणे पेतुर्मथिता मार्गणैर्भृशम् ॥
025a	सर्ष्टिप्रासासिनखराः समुद्गरपरश्वथाः ।
025c	विच्छिन्ना बाहवः पेतुर्नृणां भल्लैः किरीटिना ॥
026a	बालादित्याम्बुजेन्दूनां तुल्यरूपाणि मारिष ।
026c	सञ्च्छिन्नान्यर्जुनशरैः शिरांस्युर्वी प्रपेदिरे ॥
027a	जज्वालालङ्कृता सेना पत्रिभिः प्राणिभोजनैः ।
027c	नानारूपैस्तदाऽमित्रान्क्रुद्धे निघ्नति फल्गुने ॥
028a	क्षोभयन्तं तदा सेनां द्विरदं नलिनीमिव ।
028c	धनञ्जयं भूतगणाः साधुसाध्वित्यपूजयन् ॥
029a	दृष्ट्वा तत्कर्म पार्थस्य वासवस्येव माधवः ।
029c	विस्मयं परमं गत्वा प्राञ्जलिस्तमुवाच ह ॥
030a	कर्मैतत्पार्थ शक्रेण यमेन धनदेन च ।
030c	दुष्करं समरे यत्ते कृतमद्येति मे मतिः ॥
031a	युगपच्चैव सङ्ग्रामे शतशोऽथ सहस्रशः ।
031c	पतिता एव मे दृष्टाः संशप्तकमहारथाः ॥
032a	संशप्तकांस्ततो हत्वा भूयिष्ठा ये व्यवस्थिताः ।
032c	भगदत्ताय याहीति कृष्णं पार्थोऽभ्यनोदयत् ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे सप्तविंशोऽध्यायः ॥ 27 ॥

5-27-2 विकुर्वाणे विविधाः क्रियाः कुर्वाणे ॥ 5-27-6 सहः सोढा । पचाद्यच ॥ 5-27-9 विस्मितं रूढाहङ्कारम् ॥ 5-27-11 समारोहन्संवृतवन्तः ॥ 5-27-27 सप्तविंशोऽध्यायः ॥

