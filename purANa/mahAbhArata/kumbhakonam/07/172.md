श्रीः
अध्यायः 172
सङ्कुलयुद्धम् ॥ 1 ॥ धृष्टद्युम्नादीनां हर्षात्सिंहनादः ॥ 2 ॥
KK-07-06-172-001	सञ्जय उवाच 
KK-07-06-172-001a	ततस्ते प्राद्रवन्सर्वे त्वरिता युद्धदुर्मदाः ।
KK-07-06-172-001c	अमृष्यमाणाः संरब्धा युयुधानरथं प्रति ॥
KK-07-06-172-002a	ते रथैः कल्पितै राजन्हेमरूप्यविभूषितैः ।
KK-07-06-172-002c	सादिभिश्च गजैश्चैव परिवव्रुः समन्ततः ॥
KK-07-06-172-003a	अथैनं कोष्ठकीकृत्य सर्वतस्ते महारथाः ।
KK-07-06-172-003c	सिंहनादांस्ततश्चक्रुस्तर्जयन्ति स्म सात्यकिम् ॥
KK-07-06-172-004a	तेऽभ्यवर्षञ्छरैस्तीक्ष्णैः सात्यकिं सत्यविक्रमम् ।
KK-07-06-172-004c	त्वरमाणा महावीरा माधवस्य वधैषिणः ॥
KK-07-06-172-005a	तान्दृष्ट्वा पततस्तूर्णं शैनेयः परवीरहा ।
KK-07-06-172-005c	प्रत्यगृह्णान्महाबाहुः प्रमुञ्चन्विशिखान्बहून् ॥
KK-07-06-172-006a	तत्र वीरो महेष्वासः सात्यकिर्युद्धदुर्मदः ।
KK-07-06-172-006c	निचकर्त शिरांस्युग्रैः शरैः सन्नतपर्वभिः ॥
KK-07-06-172-007a	हस्तिहस्तान्हयग्रीवा बाहूनपि च सायुधान् ।
KK-07-06-172-007c	क्षुरप्रैः शातयामास तावकानां स माधवः ॥
KK-07-06-172-008a	पतितैश्चामरैश्चैव श्वेतच्छत्रैश्च भारत ।
KK-07-06-172-008c	बभूव धरणी पूर्णा नक्षत्रैर्द्यौरिव प्रभो ॥
KK-07-06-172-009a	एतेषां युयुधानेन युध्यतां युधि भारत ।
KK-07-06-172-009c	बभूव तुमुलः शब्दः प्रेतानां क्रन्दतामिव ॥
KK-07-06-172-010a	तेन शब्देन महता पूरिताऽभूद्वसुन्धरा ।
KK-07-06-172-010c	रात्रिः समभवच्चैव तीव्ररूपा भयावहा ॥
KK-07-06-172-011a	दीर्यमाणं बलं दृष्ट्वा युयुधानशराहतम् ।
KK-07-06-172-011c	श्रुत्वा च विपुलं नादं निशीथे रोमहर्षणे ॥
KK-07-06-172-012a	सुतस्तवाब्रवीद्राजन्सारथिं रथिनां वरः ।
KK-07-06-172-012c	यत्रैष शब्दस्तत्राश्वांश्चोदयेति पुनःपुनः ॥
KK-07-06-172-013a	तेन सञ्चोद्यमानस्तु ततस्तांस्तुरगोत्तमान् ।
KK-07-06-172-013c	सूतः सञ्चोदयामास युयुधानरथं प्रति ॥
KK-07-06-172-014a	ततो दुर्योधनः क्रुद्धो दृढधन्वा जितक्लमः ।
KK-07-06-172-014c	शीघ्रहस्तश्चित्रयोधी युयुधानमुपाद्रवत् ॥
KK-07-06-172-015a	ततः पूर्णायतोत्सृष्टैः शरैः शोणितभोजनैः ।
KK-07-06-172-015c	दुर्योधनं द्वादशभिर्माधवः प्रत्यविध्यत ॥
KK-07-06-172-016a	दुर्योधनस्तेन तथा पूर्वमेवार्दितः शरैः ।
KK-07-06-172-016c	शैनेयं दशभिर्बाणैः प्रत्यविध्यदमर्षितः ॥
KK-07-06-172-017a	ततः समभवद्युद्धं तुमुलं भरतर्षभ ।
KK-07-06-172-017c	पाञ्चालानां च सर्वेषां भरतानां च दारुणम् ॥
KK-07-06-172-018a	शैनेयस्तु रणे क्रुद्धस्तव पुत्रं महारथम् ।
KK-07-06-172-018c	सायकानामशीत्या तु विव्याधोरसि भारत ॥
KK-07-06-172-019a	ततोऽस्य वाहान्समरे शरैर्निन्ये यमक्षयम् ।
KK-07-06-172-019c	सारथिं च रथात्तूर्णं पातयामास पत्रिणा ॥
KK-07-06-172-020a	हताश्वे तु रथेऽतिष्ठन्पुत्रस्तव विशाम्पते ।
KK-07-06-172-020c	मुमोच निशितान्बाणाञ्शैनेयस्य रथं प्रति ॥
KK-07-06-172-021a	शरान्पञ्चशतांस्तस्मै शैनेयः कृतहस्तवत् ।
KK-07-06-172-021c	चिच्छेद समरे राजन्प्रेषितांस्तनयेन ते ॥
KK-07-06-172-022a	अथापरेण भल्लेन मुष्टिदेशे महद्धनुः ।
KK-07-06-172-022c	चिच्छेद तरसा युद्धे तव पुत्रस्य माधव ॥
KK-07-06-172-023a	विरथो विधनुष्कश्च सर्वलोकेश्वरः प्रभुः ।
KK-07-06-172-023c	आरुरोह रथं तूर्णं भास्वरं कृतवर्मणः ॥
KK-07-06-172-024a	दुर्योधने परावृत्ते शैनेयस्तव वाहिनीम् ।
KK-07-06-172-024c	द्रावयामास विशिखैर्निशामध्ये विशाम्पते ॥
KK-07-06-172-025a	शकुनिश्चार्जुनं राजन्परिवार्य समन्ततः ।
KK-07-06-172-025c	रथैरनेकसाहस्रैर्गजैश्चापि सहस्रशः ।
KK-07-06-172-025e	तथा हयसहस्रैश्च नानाशस्त्रैरवाकिरत् ॥
KK-07-06-172-026a	ते महास्त्राणि सर्वाणि विकिरन्तोऽर्जुनं प्रति ।
KK-07-06-172-026c	अर्जुनं योधयन्ति स्म क्षत्रियाः कालचोदिताः ॥
KK-07-06-172-027a	तान्यर्जुनः सहस्राणि रथवारणवाजिनाम् ।
KK-07-06-172-027c	प्रत्यवारयदायस्तः प्रकुर्वन्विपुलं क्षयम् ॥
KK-07-06-172-028a	ततस्तु समरे शूरः शकुनिः सौबलस्तदा ।
KK-07-06-172-028c	विव्याध निशितैर्बाणैरर्जुनं प्रहसन्निव ॥
KK-07-06-172-029ac	पुनश्चैव शतेनास्य संरुरोध महारथम् ॥
KK-07-06-172-030a	तमर्जुनस्तु विंशत्या विव्याध युधि भारत ।
KK-07-06-172-030c	अथेतरान्महेष्वासांस्त्रिभिस्त्रिभिरविध्यत ॥
KK-07-06-172-031a	निवार्य तान्बाणगणैर्युधि राजन्धनञ्जयः ।
KK-07-06-172-031c	जघान तावकान्योधान्वज्रपाणिरिवासुरान् ॥
KK-07-06-172-032a	भुजैश्छिन्नैर्महीपाल हस्तिहस्तोपमैर्मृधे ।
KK-07-06-172-032c	समाकीर्णा मही भाति पञ्चास्यैरिव पन्नगैः ॥
KK-07-06-172-033a	शिरोभिः सकिरीटैश्च सुनसैश्चारुकुण्डलैः ।
KK-07-06-172-033c	सन्दष्टौष्ठपुटैः क्रुद्धैस्तथैवोद्वृत्तलोचनैः ॥
KK-07-06-172-034a	निष्कचूडामणिधरैः क्षत्रियाणां प्रियंवदैः ।
KK-07-06-172-034c	पङ्कजैरिव विन्यस्तैः पर्वतैर्विबभौ मही ॥
KK-07-06-172-035a	कृत्वा तत्कर्म बीभत्सुरुग्रमुग्रपराक्रमः ।
KK-07-06-172-035c	विव्याध शकुनिं भूयः पञ्चभिर्नतपर्वभिः ॥
KK-07-06-172-036a	अताडयदुलूकं च त्रिभिरेव तथा शरैः ।
KK-07-06-172-036c	उलूकं पुनराजघ्ने त्रिभिरेव महायशाः ॥
KK-07-06-172-037a	स तु तेन समाविद्धः क्रोधाद्द्विगुणविक्रमः ।
KK-07-06-172-037c	शरैरनेकसाहस्रैः सोऽर्जुनं प्रत्यविध्यत ॥
KK-07-06-172-038a	तमुलूकस्तथा विद्धा वासुदेवमताडयत् ।
KK-07-06-172-038c	ननाद च महानादं पूरयन्निव मेदिनीम् ॥
KK-07-06-172-039a	अर्जुनः शकुनेश्चापं सायकैरच्छिनद्रणे ।
KK-07-06-172-039c	निन्ये च चतुरो वाहान्यमस्य सदनं प्रति ॥
KK-07-06-172-040a	ततो रथादवप्लुत्य सौबलो भरतर्षभ ।
KK-07-06-172-040c	उलूकस्य रथं तूर्णमारुरोह विशाम्पते ॥
KK-07-06-172-041a	तावेकरथमारूढौ पितापुत्रौ महारथौ ।
KK-07-06-172-041c	पार्थं सिषिचतुर्बाणैर्गिरिं मेघाविवाम्बुभिः ॥
KK-07-06-172-042a	तौ तु विद्ध्वा महाराज पाण्डवो निशितैः शरैः ।
KK-07-06-172-042c	विद्रावयंस्तव चमूं शतशो व्यधमच्छरैः ॥
KK-07-06-172-043a	अनिलेन यथाऽभ्राणि विच्छिन्नानि समन्ततः ।
KK-07-06-172-043c	विच्छिन्नानि तथा राजन्बलान्यासन्विशाम्पते ॥
KK-07-06-172-044a	तद्बलं भरतश्रेष्ठ वध्यमानं तदा निशि ।
KK-07-06-172-044c	प्रदुद्राव दिशः सर्वा वीक्षमाणं भयार्दितम् ॥
KK-07-06-172-045a	उत्सृज्य वाहान्समरे चोदयन्तस्तथाऽपरे ।
KK-07-06-172-045c	सम्भ्रान्ताः पर्यधावन्त तस्मिंस्तमसि दारुणे ॥
KK-07-06-172-046a	विजित्य समरे योधांस्तावकान्भरतर्षभ ।
KK-07-06-172-046c	दध्मतुर्मुदितौ शङ्खौ वासुदेवधनञ्जयौ ॥
KK-07-06-172-047a	धृष्टद्युम्नो महाराज द्रोणं विद्ध्वा त्रिभिः शरैः ।
KK-07-06-172-047c	चिच्छेद धनुषस्तूर्णं ज्यां शरेण शितेन ह ॥
KK-07-06-172-048a	तन्निधाय धनुर्भूमौ द्रोणः क्षत्रियमर्दनः ।
KK-07-06-172-048c	आददेऽन्यद्धनुः शूरो वेगवत्सारवत्तरम् ॥
KK-07-06-172-049a	धृष्टद्युम्नं ततो द्रोणो विद्ध्वा सप्तभिराशुगैः ।
KK-07-06-172-049c	सारथिं पञ्चभिर्बाणै राजन्विव्याध संयुगे ॥
KK-07-06-172-050a	तं निवार्य शरैस्तूर्णं धृष्टद्युम्नो महारथः ।
KK-07-06-172-050c	व्यधमत्कौरवीं सेनामासुरीं मघवानिव ॥
KK-07-06-172-051a	वध्यमाने बले तस्मिंस्तव पुत्रस्य मारिष ।
KK-07-06-172-051c	प्रावर्तत नदी घोरा शोणितौघतरङ्गिणी ॥
KK-07-06-172-052a	उभयोः सेनयोर्मध्ये नराधद्विपवाहिनी ।
KK-07-06-172-052c	तथा वैतरणी राजन्यमराजुपुरं प्रति ॥
KK-07-06-172-053a	द्रावयित्वा तु तत्सैन्यं धृष्टद्युम्नः प्रतापवान् ।
KK-07-06-172-053c	अभ्यराजत तेजस्वी शक्रो देवगणेष्विव ॥
KK-07-06-172-054a	अथ दध्मुर्महाशङ्खान्धृष्टद्युम्नशिखण्डिनौ ।
KK-07-06-172-054c	यमौ च युयुधानश्च पाण्डवश्च वृकोदरः ॥
KK-07-06-172-055a	जित्वा रथसहस्राणि तावकानां महारथाः ।
KK-07-06-172-055c	सिंहनादरवांश्चक्रुः पाण्डवा जितकाशिनः ॥
KK-07-06-172-056a	पश्यतस्तव पुत्रस्य कर्णस्य च रणोत्कटाः ।
KK-07-06-172-056c	तथा द्रोणस्य शूरस्य द्रौणेश्चैव विशाम्पते ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे द्विसप्तत्यधिकशततमोऽध्यायः ॥ 172 ॥
	
