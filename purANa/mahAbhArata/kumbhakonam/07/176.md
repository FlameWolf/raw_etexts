श्रीः
अध्यायः 176
कर्णघटोत्कचयोर्युद्धम् ॥ 1 ॥
001	धृतराष्ट्र उवाच 
001a	यत्तद्वैकर्तनः कर्णो राक्षसश्च घटोत्कचः ।
001c	निशीथे समसज्जेतां तद्युद्धमभवत्कथम् ॥
002a	कीदृशं चाभवद्रूपं तस्य घोरस्य रक्षसः ।
002c	येन वैकर्तनः कर्णः सङ्ग्रामे तेन निर्जितः ॥
003a	रथश्च कीदृशस्तस्य मायाः सर्वायुधानि च ।
003c	किम्प्रमाणा हयास्तस्य रथकेतुर्धनुस्तथा ॥
004a	कीदृशं वर्म चैवास्य शिरस्त्राणं च कीदृशम् ।
004c	पृष्टस्त्वमेतदाचक्ष्व कुशलो ह्यसि सञ्जय ॥
005	सञ्जय उवाच 
005a	लोहिताक्षो महाकायस्ताम्रास्यो निम्नितोदरः ।
005c	ऊर्ध्वरोमा हरिश्मश्रुः शङ्कुकर्णो महाहनुः ॥
006a	आकर्णदारितास्यश्च तीक्ष्णदंष्ट्रः करालवान् ।
006c	सुदीर्घताम्रजिह्वोष्ठो लम्बभ्रूः स्थूलनासिकः ॥
007a	नीलाङ्गो लोहितग्रीवो गिरिवर्ष्मा भयङ्करः ।
007c	महाकायो महाबाहुर्महाशीर्षो महाबलः ॥
008a	विकृतः परुषस्पर्शो विकचोद्वृद्धपिण्डकः ।
008c	स्थूलस्फिग्गूढनाभिश्च शिथिलोपचयो महान् ॥
009a	तथैव हस्ताभरणी महामायोऽङ्गदी तथा ।
009c	उरसाऽधारयन्निष्कमग्निमालां यथाऽचलः ॥
010a	तस्य हेममयं चित्रं बहुरूपाङ्गशोभितम् ।
010c	तोरणप्रतिमं शुभ्रं किरीटं मूर्ध्न्यशोभत ॥
011a	कुण्डले बालसूर्याभे मालां हेममयीं शुभाम् ।
011c	धारयन्विपुलं कांस्यं कवचं च महाप्रभम् ।
011e	ताराजालनिभं राजन्पूर्णचन्द्रसमप्रभम् ॥
012a	कण्ठसूत्रं महच्चापि तपनीयमधारयत् ।
012c	स तेन विभ्राजत वै सविद्युदिव तोयदः ॥
013a	किङ्किणीशतनिर्घोषं रक्तध्वजपताकिनम् ।
013c	ऋक्षचर्मावनद्धाङ्गं नल्वमात्रं महारथम् ॥
014a	सर्वायुधवरोपेतमास्थितं ध्वजमालिनम् ।
014c	अष्टचक्रसमायुक्तं मेघगम्भीरनिःस्वनम् ॥
015a	मत्तमातङ्गसङ्काशा लोहिताक्षा विभीषणाः ।
015c	कालवर्णासमायुक्ता बलवन्तः शतं हयाः ॥
016a	वहन्तो राक्षसं घोरं वालवन्तो जितश्रमाः ।
016c	विपुलाभिः सटाभिस्ते ह्रेषमाणा मुहुर्मुहुः ॥
017a	मुखैर्नानाविधाकारैर्वेगवन्तो हयोत्तमाः ।
017c	रथेऽस्य युक्ता गर्जन्तोऽवहंस्ते राक्षसाधिपम् ॥
018a	राक्षसोऽस्य विरूपाक्षः सूतो दीप्तास्यकुण्डलः ।
018c	`घोररूपो महाकायः करालो विकृताननः ।'
018e	रश्मिभिः सूर्यरश्म्याह्वैः सञ्जग्राह हयान्रणे ॥
019a	स तेन सहितस्तस्थावरुणेन यथा रविः ।
019c	संसक्त इव चाभ्रेण यथाऽद्रिर्महता महान् ॥
020a	दिवस्पृक्सुमहान्केतुः स्यन्दनेऽस्य समुच्छ्रितः ।
020c	रक्तोत्तमाङ्गः क्रव्यादो गृध्रः परमभीषणः ॥
021a	वासवाशनिनिर्घोषं दृढज्यमतिविक्षिपन् ।
021c	व्यक्तं किष्कुपरीणाहं द्वादशारत्नि कार्मुकम् ॥
022a	रथाक्षमात्रैरिषुभिः सर्वाः प्रच्छादयन्दिशः ।
022c	तस्यां वीरापहारिण्यां निशायां कर्णमभ्ययात् ॥
023a	तस्य विक्षिपतश्चापं रथे विष्टभ्य तिष्ठतः ।
023c	अश्रूयत धनुर्घोषो विस्फूर्जितमिवाशनेः ॥
024a	तेन वित्रास्यमानानि तव सैन्यानि भारत ।
024c	समकम्पन्त सर्वाणि सिन्धोरिव महोर्मयः ॥
025a	तमापतन्तं सम्प्रेक्ष्य विरूपाक्षं विभीषणम् ।
025c	उत्स्मयन्निव राधेयस्त्वरमाणोऽभ्यवारयत् ॥
026a	ततः कर्णोऽभ्ययादेनमस्यन्नस्यन्तमन्तिकात् ।
026c	मातङ्ग इव मातङ्गं यूथर्षभमिवर्षभः ॥
027a	स सन्निपातस्तुमुलस्तयोरासीद्विशाम्पते ।
027c	कर्णराक्षसयो राजन्निन्द्रशम्बरयोरिव ॥
028a	तौ प्रगृह्य महावेगे धनुषी भीमनिःस्वने ।
028c	प्राच्छादयेतामन्योन्यं तक्षमाणौ महेषुभिः ॥
029a	ततः पूर्णायतोत्सृष्टैरिषुभिर्नतपर्वभिः ।
029c	न्यवारयेतामन्योन्यं कांस्ये निर्भिद्य वर्मणी ॥
030a	तौ नखैरिव शार्दूलौ दन्तैरिव महाद्विपौ ।
030c	रथशक्तिभिरन्योन्यं विशिखैश्च ततक्षतुः ॥
031a	सञ्छिन्दन्तौ च गात्राणि सन्दधानौ च सायकान् ।
031c	दहन्तौ च शरोल्काभिर्दुष्प्रेक्ष्यौ च बभूवतुः ॥
032a	तौ तु विक्षतसर्वाङ्गौ रुधिरौघपरिप्लुतौ ।
032c	विभ्राजेतां यथा वारि स्रवन्तौ गैरिकाचलौ ॥
033a	तौ शराग्रविनुन्नाङ्गौ निर्भिन्दन्तौ परस्परम् ।
033c	नाकम्पयेतामन्योन्यं यतमानौ महाद्युती ॥
034a	तत्प्रवृत्तं निशायुद्धं चिरं सममिवाभवत् ।
034c	प्राणयोर्दीव्यतो राजन्कर्णराक्षसयोर्मृधे ॥
035a	तस्य सन्दधतस्तीक्ष्णाञ्छरांश्चासक्तमस्यतः ।
035c	धनुर्घोषेण वित्रस्ताः स्वे परे च तदाऽभवन् ॥
036a	घटोत्कचं यदा कर्णो विशेषयति नो नृप ।
036c	ततः प्रादुष्करोद्दिव्यमस्त्रमस्त्रविदां वरः ॥
037a	कर्णेन सन्धितं दृष्ट्वा दिव्यमस्त्रं घटोत्कचः ।
037c	प्रादुश्चक्रे महामायां राक्षसीं पाण्डुनन्दनः ॥
038a	शूलमुद्गरधारिण्या शैलपादपहस्तया ।
038c	रक्षसां घोररूपाणां महत्या सेनया वृतः ॥
039a	तमुद्यतमहाचापं दृष्ट्वा ते व्यथिता नृपाः ।
039c	भूतान्तकमिवायान्तं कालदण्डोग्रधारिणम् ॥
040a	घटोत्कचप्रयुक्तेन सिंहनादेन भीषिताः ।
040c	प्रसुस्रुवुर्गजा मूत्रं विव्यधुश्च नरा भृशम् ॥
041a	ततोऽश्मवृष्टिरत्युग्रा महत्यासीत्समन्ततः ।
041c	अर्धरात्रेऽधिकबलैर्विमुक्ता रक्षसां बलैः ॥
042a	आयसानि च चक्राणि भुशुण्ड्यः शक्तितोमराः ।
042c	पतन्त्यविरलाः शूलाः शतघ्न्यः पट्टसास्तथा ॥
043a	तदुग्रमतिरौद्रं च दृष्ट्वा युद्धं नराधिप ।
043c	पुत्राश्च तव योधाश्च व्यथिता विप्रदुद्रुवुः ॥
044a	तत्रैकोऽस्तबलश्लाघी कर्णो मानी न विव्यथे ।
044c	व्यधमच्च शरैर्मायां तां घटोत्कचनिर्मिताम् ॥
045a	मायायां तु प्रहीणायाममर्षाच्च घटोत्कचः ।
045c	विससर्ज शरान्घोरान्सूत पुत्रं त आविशन् ॥
046a	ततस्ते रुधिराभ्यक्ता भित्त्वा कर्णं महाहवे ।
046c	विविशुर्धरणीं बाणाः सङ्क्रुद्धा इव पन्नगाः ॥
047a	सूतपुत्रस्तु सङ्क्रुद्धो लघुहस्तः प्रतापवान् ।
047c	घटोत्कचमतिक्रम्य बिभेद दशभिः शरैः ॥
048a	घटोत्कचो विनिर्भिन्नः सूतपुत्रेण मर्मसु ।
048c	चक्रं दिव्यं सहस्रारमगृह्णाद्व्यथितो भृशम् ॥
049a	क्षुरान्तं बालसूर्याभं मणिरत्नविभूषितम् ।
049c	चिक्षेपाधिरथेः क्रुद्धो भैमसेनिर्जिघांसया ॥
050a	प्रविद्धमतिवेगेन विक्षिप्तं कर्णसायकैः ।
050c	अभाग्यस्येव सङ्कल्पस्तन्मोघमपतद्भुवि ॥
051a	घटोत्कचस्तु सङ्क्रुद्धो दृष्ट्वा चक्रं निपातितम् ।
051c	कर्णं प्राच्छादयद्बाणैः स्वर्भानुरिव भास्करम् ॥
052a	सूतपुत्रस्त्वसम्भ्रान्तो रुद्रोपेन्द्रेन्द्रविक्रमः ।
052c	घटोत्कचरथं तूर्णं छादयामास पत्रिभिः ॥
053a	घटोत्कचेन क्रुद्धेन गदा हेमाङ्गदा तदा ।
053c	क्षिप्ता भ्राम्य शरैः साऽपि कर्णेनाभ्याहताऽपतत् ॥
054a	ततोऽन्तरिक्षमुत्पत्य कालमेघ इवोन्नदन् ।
054c	प्रववर्ष महाकायो द्रुमवर्षं नभस्तलात् ॥
055a	ततो मायाविनं कर्णो भीमसेनसुतं दिवि ।
055c	मार्गणैरभिविव्याध घनं सूर्य इवांशुभिः ॥
056a	तस्य सर्वान्हयान्हत्वा सञ्छिद्य शतधा रथम् ।
056c	अभ्यवर्षच्छरैः कर्णः पर्जन्य इव वृष्टिमान् ॥
057a	न चास्यासीदनिर्भिन्नं गात्रे द्व्यङ्गुलमन्तरम् ।
057c	सोऽदृश्यत मुहूर्तेन श्वाविच्छललितो यथा ॥
058a	न हयान्न रथं तस्य न ध्वजं न घटोत्कचम् ।
058c	दृष्टवन्तः स्म समरे शरौघैरभिसंवृतम् ॥
059a	स तु कर्णस्य तद्दिव्यमस्त्रमस्त्रेण शातयन् ।
059c	मायायुद्धेन मायावी सूतपुत्रमयोधयत् ॥
060a	सोऽयोधयत्तदा कर्णं मायया लाघवेन च ।
060c	अलक्ष्यमाणानि दिवि शरजालानि चापतन् ॥
061a	भैमसेनिर्महामायो मायया कुरुसत्तम ।
061c	विचचार महाकायो मोहयन्निव भारत ॥
062a	स तु कृत्वा विरूपाणि वदनान्यशुभानि च ।
062c	अग्रसत्सूतपुत्रस्य दिव्यान्यस्त्राणि मायया ॥
063a	पुनश्चापि महाकायः सञ्छिन्नः शतधा रणे ।
063c	गतसत्वो निरुत्साहः पतितः खाद्व्यदृश्यत ॥
064a	तं हतं मन्यमानाः स्म प्राणदन्कुरुपुङ्गवाः ।
064c	अथ देहैर्नवैरन्यैर्दिक्षु सर्वास्वदृश्यत ॥
065a	पुनश्चापि महाकायः शतशीर्षः शतोदरः ।
065c	व्यदृश्यत महाबाहुर्मैनाक इव पर्वतः ॥
066a	अङ्गुष्ठमात्रो भूत्वा च पुनरेव स राक्षसः ।
066c	सागरोर्मिरिवोद्धूतस्तिर्यगूर्ध्वमवर्तत ॥
067a	वसुधां दारयित्वा च पुनरप्सु न्यमज्जत ।
067c	अदृश्यत तदा तत्र पुनरुन्मज्जितोऽन्यतः ॥
068a	सोऽवतीर्य पुनस्तस्थौ रथे हेमपरिष्कृते ।
068c	क्षितिं खं च दिशश्चैव माययाऽभ्येत्य दंशितः ॥
069a	गत्वा कर्णरथाभ्याशं व्यचरत्कुण्डलाननः ।
069c	प्राह वाक्यमसम्भ्रान्तः सूतपुत्रं विशाम्पते ॥
070a	तिष्ठेदानीं क्व मे जीवन्सूतपुत्र गमिष्यसि |
070c	युद्धश्रद्धामहं तेऽद्य विनेष्यामि रणाजिरे ||
071a	इत्युक्त्वा रोषताम्राक्षं रक्षः क्रूरपराक्रमम् ।
071c	उत्पपातान्तरिक्षं च जहास च सुविस्तरम् ।
071e	कर्णमभ्यहनच्चैव गजेन्द्रमिव केसरी ॥
072a	रथाक्षमात्रेरिषुभिरभ्यवर्षद्धटोत्कचः ।
072c	रथिनामृषभंं कर्णं धाराभिरिव तोयदः ||	
073ac	शरवृष्टिं च तां कर्णो दूरात्प्राप्तामशातयत् ॥
074a	दृष्ट्वा च विहतां मायां कर्णेन भरतर्षभ ।
074c	घटोत्कचस्ततो मायां ससर्जान्तर्हितःपुनः ॥
075a	सोऽभवद्गिरिरत्युच्चः शिखरैस्तरुसङ्कटैः ।
075c	शूलप्रासासिमुसलजलप्रस्रवणो महान् ॥
076a	तमञ्जनचयप्रख्यं कर्णो दृष्ट्वा महीधरम् ।
076c	प्रपातैरायुधान्युग्राण्युद्वहन्तं न चुक्षुभे ॥
077a	स्मयन्निव ततः कर्णो दिव्यमस्त्रमुदैरयत् ।
077c	ततः सोऽस्त्रेण शैलेन्द्रो विक्षिप्तो वै व्यनश्यत ॥
078a	ततः स तोयदो भूत्वा नीलः सेन्द्रायुधो दिवि ।
078c	अश्मवृष्टिभिरत्युग्रः सूतपुत्रमवाकिरत् ॥
079a	अथ सन्धाय वायव्यमस्त्रमस्त्रविदां वरः ।
079c	व्यधमत्कालमेघं तं कर्णो वैकर्तनो वृषः ॥
080a	स मार्गणगणैः कर्णो दिशः प्रच्छाद्य सर्वशः ।
080c	जघानास्त्रं महाराज घटोत्कचसमीरितम् ॥
081a	ततः प्रहस्य समरे भैमसेनिर्महाबलः ।
081c	प्रादुश्चक्रे महामायां कर्णं प्रति महारथम् ॥
082a	स दृष्ट्वा पुनरायान्तं रथेन रथिनां वरम् ।
082c	घटोत्कचमसम्भ्रान्तं राक्षसैर्बहुभिर्वृतम् ॥
083a	सिंहशार्दूलसदृशैर्मत्तमातङ्गविक्रमैः ।
083c	गजस्थैश्च रथस्थैश्च वाजिपृष्ठगतैस्तथा ।
083e	नानाशस्त्रधरैर्घोरैर्नानाकवचभूषणैः ॥	
084a	वृतं घटोत्कचं क्रूरैर्मरुद्भिरिव वासवम् ।
084c	दृष्ट्वा कर्णो महेष्वासो योधयामास राक्षसम् ॥
085a	घटोत्कचस्ततः कर्णं विद्ध्वा पञ्चभिराशुगैः ।
085c	ननाद भैरवं नादं भीषयन्सर्वपार्थिवान् ॥
086a	भूयश्चाञ्जलिकेनाथ स मार्गणगणं महत् ।
086c	कर्णहस्तस्थितं चापं चिच्छेदाशु घटोत्कचः ॥
087a	अथान्यद्धनुरादाय दृढं भारसहं महत् ।
087c	विचकर्ष बलात्कर्ण इन्द्रायुधमिवोच्छ्रितम् ॥
088a	ततः कर्णो महाराज प्रेषयामास सायकान् ।
088c	सुवर्णपुङ्खाञ्छत्रुघ्नान्खेचरान्राक्षसान्प्रति ॥
089a	तद्बाणैरर्दितं यूथं रक्षसां पीनवक्षसाम् ।
089c	सिंहेनेवार्दितं वन्यं गजानामाकुलं कुलम् ॥
090a	विधम्य राक्षसान्बाणैः साश्वसूतगजान्विभुः ।
090c	ददाह भगवान्वह्निर्भूतानीव युगक्षये ॥
091a	स हत्वा राक्षसीं सेनां शुशुभे सूतनन्दनः ।
091c	पुरेव त्रिपुरं दग्ध्वा दिवि देवो महेश्वरः ॥
092a	तेषु राजसहस्रेषु पाण्डवेयेषु मारिष ।
092c	नैनं निरीक्षितुमपि कश्चिच्छक्नोति पार्थिव ॥
093a	ऋते घटोत्कचाद्राजन्राक्षसेन्द्रान्महाबलात् ।
093c	भीमवीर्यबलोपेतात्क्रुद्धाद्वैवस्वतादिव ॥
094a	तस्य क्रुद्धस्य नेत्राभ्यां पावकः समजायत ।
094c	महोल्काभ्यां यथा राजन्सार्जिषः स्नेहबिन्दवः ॥
095a	तलं तलेन संहत्य सन्दश्य दशनच्छदम् ।
095c	रथमास्थाय च पुनर्मायया निर्मितं तदा ॥
096a	युक्तं गजनिभैर्वाहैः पिशाचवदनैः खरैः ।
096c	स सूतमब्रवीत्क्रुद्धः सूतपुत्राय मां वह ॥
097a	स ययौ घोररूपेण रथेन रथिनां वरः ।
097c	द्वैरथं सूतपुत्रेण पुनरेव विशाम्पते ॥
098a	स चिक्षेप पुनः क्रुद्धः सूतपुत्राय राक्षसः ।
098c	अष्टचक्रां महाघोरामशनिं रुद्रनिर्मिताम् ॥
099a	द्वियोजनसमुत्सेधां योजनायामविस्तराम् ।
099c	आयसीं निचितां शूलैः कदम्बमिव केशरैः ॥
100a	तामवप्लुत्य जग्राह कर्णो न्यस्य महद्धनुः ।
100c	चिक्षेप चैनां तस्यैव स्यन्दनात्सोऽवपुप्लुवे ॥
101a	साश्वसूतध्वजं यानं भस्म कृत्वा महाप्रभा ।
101c	विवेश वसुधां भित्त्वा सुरास्तत्र विसिस्मियुः ॥
102a	कर्णं तु सर्वभूतानि पूजयामासुरञ्जसा ।
102c	यदवप्लुत्य जग्राह देवसृष्टां महाशनिम् ॥
103a	एवं कृत्वा रणे कर्ण आरुरोह रथं पुनः ।
103c	ततो मुमोच नाराचान्सूतपुत्रः परन्तपः ॥
104a	अशक्यं कर्तुमन्येन सर्वभूतेषु मानद ।
104c	यदकार्षीत्तदा कर्णः सङ्ग्रामे भीमदर्शने ॥
105a	स हन्यमानो नाराचैर्धाराभिरिव पर्वतः ।
105c	गन्धर्वनगराकारः पुनरन्तरधीयत ॥
106a	एवं स वै महाकायो मायया लाघवेन च ।
106c	अस्त्राणि तानि दिव्यानि जघान रिपुसूदनः ॥
107a	निहन्यमानेष्वस्त्रेषु मायया तेन रक्षसा ।
107c	असम्भ्रान्तस्तदा कर्णस्तद्रक्षः प्रत्ययुध्यत ॥
108a	ततः क्रुद्धो महाराज भैमसेनिर्महाबलः ।
108c	चकार बहुधाऽऽत्मानं भीषयाणो महारथान् ॥
109a	ततो दिग्भ्यः समापेतुः सिंहव्याघ्रतरक्षवः ।
109c	अग्निजिह्वाश्च भुजगा विहगाश्चाप्ययोमुखाः ॥
110a	स कीर्यमाणो विशिखैः कर्णचापच्युतैः शरैः ।
110c	नागराडिव दुष्प्रेक्ष्यस्तत्रैवान्तरधीयत ॥
111a	राक्षसाश्च पिशाचाश्च यातुधानास्तथैव च ।
111c	शालावृकाश्च बहवो वृकाश्च विकृताननाः ॥
112a	ते कर्णं क्षपयिष्यन्तः सर्वतः समुपाद्रवन् ।
112c	अथैनं वाग्भिरुग्राभिस्त्रासयाञ्चक्रिरे तदा ॥
113a	उद्यतैर्बहुभिर्घोरैरायुधैः शोणितोक्षितैः ।
113c	तेषामनेकैरेकैकं कर्णो विव्याध सायकैः ॥
114a	प्रतिहत्य तु तां मायां दिव्येनास्त्रेण राक्षसीम् ।
114c	आजघान हयानस्य शरैः सन्नतपर्वभिः ॥
115a	ते भग्ना विक्षताङ्गाश्च भिन्नपृष्ठाश्च सायकैः ।
115c	वसुधामन्वपद्यन्त पश्यतस्तस्य रक्षसः ॥
116a	स भग्नमायो हैडिम्बिः कर्णं वैकर्तनं तदा ।
116c	एष ते विदधे मृत्युमित्युक्त्वान्तरधीयत ॥ ॥
इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे षट्सप्तत्यधिकशततमोऽध्यायः ॥ 176 ॥

5-176-5 निम्नितोदरः निम्नितं पृष्ठवंशसंलग्नमशनहीनस्येवोदरं यस्येत्यर्थः ॥ 5-176-6 करालवान् उन्नतदन्तचतुष्कः ॥ 5-176-8 विकचश्चासावुद्वृद्धपिण्डो दृढाङ्गः को मूर्धा यस्य स विकचोद्वृद्धपिण्डकः । शिथिलोपचयः स्फिक्प्रदेशे एव शिथिलः श्लथ उपचयो वृद्धिर्यस्य ॥ 5-176-13 नल्वो हस्तचतुःशतम् ॥ 5-176-29 विष्कुर्हस्तस्तन्मितः परीणाहो विस्तारो यस्य । अरत्निर्निरष्टमांशः करः ॥ 5-176-30 रथः स्यन्दनदेहयोरिति कोशाद्देहानुकूलशक्तिमद्भिरिति वा ॥ 5-176-35 तस्य घटोत्कचस्य । आसक्तमन्योन्यसंसक्तं यथास्यात्तथा शरानस्यतः ॥ 5-176-94 उल्काभ्यां सर्जरसमिश्रोल्मुकाभ्याम् । ततो हि दीप्तस्य सर्जरसस्य कणाः सस्नेहत्वात्सार्चिष एव पतन्तीति प्रसिद्धम् ॥ षट्सप्तत्यधिकशततमोऽध्यायः ॥
