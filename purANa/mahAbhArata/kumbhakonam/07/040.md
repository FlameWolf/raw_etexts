श्रीः
अध्यायः 040
अभिमन्युना कर्णदुःशासनपराजयः ॥ 1 ॥
001	सञ्जय उवाच 
001a	`ततः समभवद्युद्धं तयोः पुरुषसिंहयोः ।
001c	तस्मिन्काले महाबाहुः सौभद्रः परवीरहा ॥
002a	सशरं कार्मुकं छित्त्वा लाघवेन व्यपातयत् ।
002c	दुःशासनं शरैस्तीक्ष्णैः संततक्ष समन्ततः ॥'
003a	शरविक्षतगात्रं तु प्रत्यमित्रमवस्थितम् ।
003c	अभिमन्युः स्मयन्धीमान्दुःशासनमथाब्रवीत् ॥
004a	दिष्ट्या पश्यामि सङ्ग्रामे मानिनं शूरमागतम् ।
004c	निष्ठुरं त्यक्तधर्माणमाक्रोशनपरायणम् ॥
005a	यत्सभायां त्वया राज्ञो धृतराष्ट्रस्य शृण्वतः ।
005c	कोपितः परुषैर्वाक्यैर्धर्मराजो युधिष्ठिरः ॥
006a	जयोन्मत्तेन भीमश्च बह्वबद्धं प्रभाषितः ।
006c	अक्षकूटं समाश्रित्य सौबलस्यात्मनो बलम् ॥
007a	तत्त्वयेदमनुप्राप्तं तस्य कोपान्महात्मनः ।
007c	परवित्तापहारस्य कोधस्याप्रशमस्य च ॥
008a	लोभस्य ज्ञाननाशस्य द्रोहस्यात्याहितस्य च ।
008c	पितॄणां मम राज्यस्य हरणस्योग्रधन्विनाम् ॥
009a	तत्त्वयेदमनुप्राप्तं प्रकोपाद्वै महात्मनाम् ।
009c	स तस्योग्रमधर्मस्य फलं प्राप्नुहि दुर्मते ॥
010a	शासिताऽस्म्यद्य ते बाणैः सर्वसैन्यस्य पश्यतः ।
010c	अद्याहमनृणस्तस्य कोपस्य भविता रणे ॥
011a	अमर्षितायाः कृष्णायाः काङ्क्षितस्य च मे पितुः ।
011c	अद्य कौरव्य भीमस्य भवितास्म्यनृणो युधि ।
011e	न हि मे मोक्ष्यसे जीवन्यदि नोत्सृजसे रणम् ॥
012	सञ्जय उवाच 
012a	एवमुक्त्वा महाबाहुर्बाणं दुःशासनान्तकम् ।
012c	सन्दधे परवीरघ्नः कालाग्न्यनिलवर्चसम् ॥
013a	तस्योरस्तूर्णमासाद्य जत्रुदेशे विभिद्य तम् ।
013c	जगाम सह पुङ्खेन वल्मीकमिव पन्नगः |
013e	अथैनं पञ्चविंशत्या पुनरेव समार्पयत् ॥
014a	शरैरग्निसमस्पर्शैराकर्णसमचोदितैः ।
014c	स गाढविद्धो व्यथितो रथोपस्थ उपाविशत् ।
014e	दुःशासनो महाराज कश्मलं चाविशन्महत् ॥
015a	सारथिस्त्वरमाणस्तु दुःशासनमचेतनम् ।
015c	रणमध्यादपोवाह सौभद्रशरपीडितम् ॥
016a	पाण्डवा द्रौपदेयाश्च विराटश्च समीक्ष्य तम् ।
016c	पाञ्चालाः केकयाश्चैव सिंहनादमथानदन् ॥
017a	वादित्राणि च सर्वाणि नानालिङ्गानि सर्वशः ।
017c	प्रावादयन्त संहृष्टाः पाण्डूनां तत्र सैनिकाः ॥
018a	अपश्यन्स्मयमानाश्च सौभद्रस्य विचेष्टितम् ।
018c	अत्यन्तवैरिणं दृप्तं दृष्ट्वा शत्रुं पराजितम् ॥
019a	धर्ममारुतशक्राणामश्विनोः प्रतिमास्तथा ।
019c	धारयन्तो ध्वजाग्रेषु द्रौपदेया महारथाः ॥
020a	सात्यकिश्चेकितानश्च धृष्टद्युम्नशिखण्डिनौ ।
020c	केकया धृष्टकेतुश्च मात्स्याः पाञ्चालसृञ्जयाः ॥
021a	पाण्डवाश्च मुदा युक्ता युधिष्ठिरपुरोगमाः ।
021c	अभ्यद्रवन्त त्वरिता द्रोणानीकं बिभित्सवः ॥
022a	ततोऽभवन्महायुद्धं त्वदीयानां परैः सह ।
022c	जयमाकाङ्क्षमाणानां शूराणामनिवर्तिनाम् ॥
023a	तथा तु वर्तमाने वै सङ्ग्रामेऽतिभयङ्करे ।
023c	दुर्योधनो महाराज राधेयमिदमब्रवीत् ॥
024a	पश्य दुःशासनं वीरमभिमन्युवशङ्गतम् ।
024c	प्रतपन्तमिवादित्यं निघ्नन्तं शात्रवान्रणे ||
025a	अथ चैते सुसंरब्धाः सिंहा इव बलोत्कटाः ।
035c	सौभद्रमुद्यतास्त्रातुमभ्यधावन्त पाण्डवाः ॥
026	सञ्जय उवाच 
026a	ततः कर्णः शरैस्तीक्ष्णैरभिमन्युं दुरासदम् ।
026c	अभ्यवर्षत सङ्क्रुद्धः पुत्रस्य हितकृत्तव ॥
027a	तस्य चानुचरांस्तीक्ष्णैर्विव्याध परमेषुभिः ।
027c	अवज्ञापूर्वकं शूरः सौभद्रस्य रणाजिरे ॥
028a	अभिमन्युस्तु राधेयं त्रिसप्तत्या शिलीमुखैः ।
028c	अविध्यत्त्वरितो राजन्द्रोणं प्रेप्सुर्महामनाः ॥
029a	तं तथा नाशकत्कश्चिद्द्रोणाद्वारयितुं रथी ।
029c	आरुजन्तं रथव्रातान्वज्रहस्तात्मजात्मजम् ॥
030a	ततः कर्णो जयप्रेप्सुर्मानी सर्वधनुष्मताम् ।
030c	सौभद्रं शतशोऽविध्यदुत्तमास्त्राणि दर्शयन् ॥
031a	सोऽस्त्रैरस्त्रविदां श्रेष्ठो रामशिष्यः प्रतापवान् ।
031c	समरे शत्रुदुर्धर्षमभिमन्युमपीडयत् ॥
032a	स तथा पीड्यमानस्तु राधेयेनास्त्रवृष्टिभिः ।
032c	समरेऽमरसङ्काशः सौभद्रो न व्यशीर्यत ॥
033a	ततः शिलाशितैस्तीक्ष्णैर्भल्लैरानतपर्वभिः ।
033c	छित्त्वा धनूंषि शूराणामार्जुनिः कर्णमार्दयत् ॥
034a	धनुर्मण्डलनिर्मुक्तैः शरैराशीविषोपमैः ।
034c	सच्छत्रध्वजयन्तारं साश्वमाशु स्मयन्निव ॥
035a	कर्णोऽपि चास्य चिक्षेप बाणान्सन्नतपर्वणः ।
035c	असम्भ्रान्तश्च तान्सर्वानगृह्णात्फल्गुनात्मजः ॥
036a	ततो मुहूर्तात्कर्णस्य बाणेनैकेन वीर्यवान् ।
036c	सध्वजं कार्मुकं वीरश्छित्त्वा भूमावपातयत् ॥
037a	ततः कृच्छ्रगतं कर्णं दृष्ट्वा कर्णादनन्तरः ।
037c	सौभद्रमभ्ययात्तूर्णं दृढमुद्यम्य कार्मुकम् ॥
038a	तत उच्चुक्रुशुः पार्थास्तेषां चानुचरा जनाः ।
038c	वादित्राणि च सञ्जघ्नुः सौभद्रं चापि तुष्टुवुः ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे चत्वारिंशोऽध्यायः ॥ 40 ॥

5-40-8 अत्याहितस्य जीवानपेक्षकर्मणः । साहसस्येतियावत् ॥ 5-40-40 चत्वारिंशोऽध्यायः ॥
