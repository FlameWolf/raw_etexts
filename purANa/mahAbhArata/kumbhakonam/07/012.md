श्रीः
अध्यायः 012

द्रोणचोदितेन दुर्योधनेन युधिष्ठिरस्य जीवग्राहं ग्रहणवरणम् ॥ 1 ॥ द्रोणेन अर्जुनासन्निधाने तद्ग्रहणे प्रतिज्ञाते दुर्योधनेन तदुद्घोषणम् ॥ 2 ॥
KK-07-01-012-001	सञ्जय उवाच 
KK-07-01-012-001a	`शुश्रूषस्व स्थिरो भूत्वां शंसतो मम भारत ।'
KK-07-01-012-001c	हन्त ते कथयिष्यामि सर्वं प्रत्यक्षदर्शिवान् ।
KK-07-01-012-001e	यथा सत्यपरो द्रोणः सादितः पाण्डुसृञ्जयैः ॥
KK-07-01-012-002a	सेनापतित्वं सम्प्राप्य भारद्वाजो महारथः ।
KK-07-01-012-002c	मध्ये सर्वस्य सैन्यस्य पुत्रं ते वाक्यमब्रवीत् ॥
KK-07-01-012-003a	यत्कौरवाणामृषभादापगेयादनन्तरम् ।
KK-07-01-012-003c	सैनापत्ये त्वया राजन्नद्य सत्कृतवानहम् ॥
KK-07-01-012-004a	सदृशं कर्मणस्तस्य फलं प्राप्नुहि भारत ।
KK-07-01-012-004c	करोमि कामं कं तेऽद्य प्रवृणीष्व यमिच्छसि ॥
KK-07-01-012-005	सञ्जय उवाच 
KK-07-01-012-005a	ततो दुर्योधनो राजा कर्णदुःशासनादिभिः ।
KK-07-01-012-005c	सम्मन्त्र्योवाच दुर्धर्षमाचार्यं जयतां वरम् ॥
KK-07-01-012-006a	ददासि चेद्वरं मह्यं जीवग्राहं युधिष्ठिरम् ।
KK-07-01-012-006c	गृहीत्वा रथिनां श्रेष्ठं मत्समीपमिहानय ॥
KK-07-01-012-007a	`इच्छेयं वै महात्मानं धर्मात्मानं युधिष्ठिरम् ।
KK-07-01-012-007c	भ्रातॄणां पश्यतामेव जीवग्राहेण मे द्विज ॥
KK-07-01-012-008a	गृहीत्वा रथिनां श्रेष्ठं मत्सकाशमिहानय ।
KK-07-01-012-008c	प्रीणाम्यनेन कार्येण ससुहृज्जनबान्धवः ॥
KK-07-01-012-009	सञ्जय उवाच 
KK-07-01-012-009a	ततः कुरूणामाचार्यः श्रुत्वा पुत्रस्य ते वचः ।
KK-07-01-012-009c	सेनां प्रहर्षयन्सर्वामिदं वचनमब्रवीत् ॥
KK-07-01-012-010a	धन्यः कुन्तीसुतो राजन्यस्य ग्रहणमिच्छसि ।
KK-07-01-012-010c	न वधं तस्य दुर्धर्ष वरमद्य प्रयाचसे ॥
KK-07-01-012-011a	किमर्थं च नरव्याघ्र न वधं तस्य काङ्क्षसे ।
KK-07-01-012-011c	नाशंससि क्रियामेतां मत्तो दुर्योधन ध्रुवम् ॥
KK-07-01-012-012a	आहोस्विद्धर्मराजस्य द्वेष्टा कश्चिन्न विद्यते ।
KK-07-01-012-012c	यदीच्छसि त्वं जीवन्तं कुलं रक्षसि चात्मनः ॥
KK-07-01-012-013a	अथवा भरतश्रेष्ठ निर्जित्य युधि पाण्डवान् ।
KK-07-01-012-013c	राज्यांशं प्रति दत्त्वा च सौभ्रात्रं कर्तुमिच्छसि ॥
KK-07-01-012-014a	धन्यः कुन्तीसुतो राजा सुजातं चास्य धीमतः ।
KK-07-01-012-014c	अजातशत्रुता सत्या तस्य यत्स्निह्यते भवान् ॥
KK-07-01-012-015	सञ्जय उवाच 
KK-07-01-012-015a	द्रोणेन चैवमुक्तस्य तव पुत्रस्य भारत ।
KK-07-01-012-015c	सहसा निःसृतो भावो योस्य नित्यं हृदि स्थितः ॥
KK-07-01-012-016a	नाकारो गूहितुं शक्यो बृहस्पतिसमैरपि ।
KK-07-01-012-016c	तस्मात्तव सुतो राजन्प्रहृष्टो वाक्यमब्रवीत् ॥
KK-07-01-012-017a	वधे कुन्तीसुतस्याजौ नाचार्य विजयो मम ।
KK-07-01-012-017c	हते युधिष्ठिरे पार्था हन्युःसर्वान्हि नो ध्रुवम् ॥
KK-07-01-012-018a	नैव शक्या रणे सर्वे निहन्तुममरैरपि ।
KK-07-01-012-018c	`यदि सर्वे हनिष्यन्ते पाण्डवाः ससुता मृधे ॥
KK-07-01-012-019a	ततः कृत्स्नं वशे कृत्वा निःशेषं नृपमण्डलम् ।
KK-07-01-012-019c	ससागरवनां स्फीतां विजित्य वसुधामिमाम् ॥
KK-07-01-012-020a	विष्णुर्दास्यति कृष्णायै कुन्त्यै वा पुरुषोत्तमः' ।
KK-07-01-012-020c	यद्येष चैषां शेषःस्यात्स एवास्मान्न शेषयेत् ॥
KK-07-01-012-021a	सत्यप्रतिज्ञे त्वानीते पुनर्द्यूतेन निर्जिते ।
KK-07-01-012-021c	`तस्मिञ्जीवति चायाते ह्युपायैर्बहुभिः कृतैः ।'
KK-07-01-012-021e	पुनर्यास्यन्त्यरण्याय पाण्डवास्तमनुव्रताः ॥
KK-07-01-012-022a	सोऽयं मम जयो व्यक्तं दीर्घकालं भविष्यति ।
KK-07-01-012-022c	अतो न वधमिच्छामि धर्मराजस्य कर्हिचित् ॥
KK-07-01-012-023	सञ्जय उवाच 
KK-07-01-012-023a	तस्य जिह्ममभिप्रायं ज्ञात्वा द्रोणोऽर्थतत्त्ववित् ।
KK-07-01-012-023c	तं वरं सान्तरं तस्मै ददौ सञ्चिन्त्य बुद्धिमान् ॥
KK-07-01-012-024	द्रोण उवाच 
KK-07-01-012-024a	न चेद्युधिष्ठिरं वीरः पालयेदर्जुनो युधि ।
KK-07-01-012-024c	मन्यस्व पाण्डवश्रेष्ठमानीतं वशमात्मनः ॥
KK-07-01-012-025a	न हि शक्यो रणे पार्थः सेन्द्रैर्देवासुरैरपि ।
KK-07-01-012-025c	प्रत्युद्यातुमतस्तात न तस्माद्धर्षयाम्यहम् ॥
KK-07-01-012-026a	असंशयं स मे शिष्यो मत्पूर्वश्चास्त्रकर्मणि ।
KK-07-01-012-026c	तरुणः सुकृती युक्त एकायनगतश्च सः ॥
KK-07-01-012-027a	अस्त्राणीन्द्राच्च रुद्राच्च भूयांसि समवाप्तवान् ।
KK-07-01-012-027c	अमर्षितश्च ते राजंस्ततो नामर्षयाम्यहम् ॥
KK-07-01-012-028a	स चापक्रम्यतां युद्धाद्येनोपायेन शक्यते ।
KK-07-01-012-028c	अपनीते ततः पार्थे धर्मराजो जितस्त्वया ॥
KK-07-01-012-029a	ग्रहणे हि जयस्तस्य न वधे पुरुषर्षभ ।
KK-07-01-012-029c	`ग्रहणं हि वधात्तस्य धर्मराजस्य मन्यसे ।'
KK-07-01-012-029e	अनेनैवाभ्युपायेन ग्रहणं समुपैष्यसि ॥
KK-07-01-012-030a	अहं गृहीत्वा राजानं सत्यधर्मपरायणम् ।
KK-07-01-012-030c	आनयिष्यामि ते राजन्वशमद्य न संशयः ॥
KK-07-01-012-031a	यदि स्थास्यति सङ्ग्रामे मुहूर्तमपि मेऽग्रतः ।
KK-07-01-012-031c	अपनीते नरव्याघ्रे कुन्तीपुत्रे धनञ्जये ॥
KK-07-01-012-032a	फल्गुनस्य समीपे तु न हि शक्यो युधिष्ठिरः ।
KK-07-01-012-032c	ग्रहीतुं समरे राजन्सेन्द्रैरपि सुरासुरैः ॥
KK-07-01-012-033	सञ्जय उवाच 
KK-07-01-012-033a	`एवमुक्ते तदा तस्मिन्युद्धे देवासुरोपमे।'
KK-07-01-012-033c	सान्तरं तु प्रतिज्ञाते राज्ञो द्रोणेन निग्रहे ।
KK-07-01-012-033e	गृहीतं तममन्यन्त तव पुत्राः सुबालिशाः ॥
KK-07-01-012-034a	ततो दुर्योधनेनापि ग्रहणं पाण्डवस्य तत् ।
KK-07-01-012-034c	`स्कन्धावारेषु सर्वेषु यथास्थानेषु मारिष।'
KK-07-01-012-034e	सैन्यस्थानेषु सर्वेषु सुघोषितमरिन्दम ॥
KK-07-01-012-035a	पाण्डवेयेषु सापेक्षं द्रोणं जानाति ते सुतः ।
KK-07-01-012-035c	ततः प्रतिज्ञास्थैर्यार्थं स मन्त्रो बहुलीकृतः ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि द्वादशोऽध्यायः ॥ 12 ॥

5-12-11 एतां वधरूपां क्रियां मत्तो नाशंससि न सम्भावयसि ॥ 5-12-12 तदिच्छसि त्वम् इति क.ख.पाठः ॥ 5-12-14 सुजातं शोभनं जन्म 5-12-22 व्यक्तं नियतम् ॥ 5-12-26 मत्पूर्वः अहं पूर्वो गुरुर्यस्य । एकायनगतः जयमरणान्यतरनिश्चयवान् ॥ 5-12-35 बहुलीकृतः प्रतिज्ञां न त्यजेदिति बहुषु प्रकाशितः ॥ 5-12-12 द्वादशोऽध्यायः ॥

