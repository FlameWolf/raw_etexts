श्रीः
अध्यायः 082
श्रीकृष्णस्य कृताह्निकं युधिष्ठिरं प्रत्यागमनम् ॥ 1 ॥
001	सञ्जय उवाच 
001a	तयोः संवदतोरेव कृष्णदारुकयोस्तथा ।
001c	साऽत्यगाद्रजनी राजन्नथ राजा स्म बोध्यते ॥
002a	पठन्ति पाणिध्वनिका मागधाः स्तवगायकाः ।
002c	वैतालिकाश्च सूताश्च तुष्टुवुः पुरुषर्षभम् ॥
003a	नर्तकाश्चाप्यनृत्यन्त जगुर्गीतानि गायकाः ।
003c	कुरुवंशस्तवार्थानि मधुरं रक्तकण्ठिनः ॥
004a	मृदङ्गा झर्झरा भेर्यः पणवानकगोमुखाः ।
004c	आडम्बराश्च शङ्खाश्च दुन्दुभ्यश्च महास्वनाः ॥
005a	एवमेतानि सर्वाणि तथान्यान्यपि भारत ।
005c	वादयन्ति स्म संहृष्टाः कुशलाः साधुशिक्षिताः ॥
006a	स मेघसमनिर्घोषो महाञ्शब्दोऽस्पृशद्दिवम् ।
006c	पार्थिवप्रवरं सुप्तं युधिष्ठिरमबोधयत् ॥
007a	प्रतिबुद्धः सुखं सुप्तो महार्हे शयनोत्तमे ।
007c	उत्थायावश्यकार्यार्थं ययौ स्नानगृहं नृपः ॥
008a	ततः शुक्लाम्बराः स्नातास्तरुणाः शतमष्ट च ।
008c	स्नापकाः काञ्चनैः कुम्भैः पूर्णैः समुपतस्थिरे ॥
009a	भद्रासने सूपविष्टः परिधायाम्बरं लघु ।
009c	सस्नौ चन्दनसंयुक्तैः पानीयैरभिमन्त्रितैः ॥
010a	उत्सादितः कषायेण बलवद्भिः सुशिक्षितैः ।
010c	आप्लुतः साधिवासेन जलेन ससुगन्धिना ॥
011a	राजहंसनिभं प्राप्य उष्णीषं शिथिलार्पितम् ।
011c	जलक्षयनिमित्तं वै वेष्टयामास मूर्धनि ॥
012a	हरिणा चन्दनेनाङ्गमुपलिप्य महाभुजः ।
012c	स्रग्वी चाक्लिष्टवसनः प्राङ्मुखः प्राञ्जलिः स्थितः ॥
013a	`कृत्वेन्द्रियाणामैकाग्र्यं मनसश्च महामनाः ।'
013c	जजाप जप्यं कौन्तेयः सतां मार्गमनुष्ठितः ।
013e	तत्राग्निशरणं दीप्तं प्रविवेश विनीतवत् ॥
014a	समिद्भिः स पवित्राभिरग्निमाहुतिभिस्तथा ।
014c	मन्त्रपूताभिरर्चित्वा निश्चक्राम गृहात्ततः ॥
015a	द्वितीयां पुरुषव्याघ्रः कक्ष्यां निर्गम्य पार्थिवः ।
015c	ततो वेदविदो वृद्धानपश्यद्ब्राह्मणर्षभान् ॥
016a	दान्तान्वेदव्रतस्नातान्स्नातानवभृथेषु च ।
016c	सहस्रानुचरान्सौरान्सहस्रं चाष्ट चापरान् ॥
017a	अक्षतैः सुमनोभिश्च वाचयित्वा महाभुजः ।
017c	तान्द्विजान्मधुसर्पिर्भ्यां फलैः श्रेष्ठैः सुमङ्गलैः ॥
018a	प्रादात्काञ्चनमेकैकं निष्कं विप्राय पाण्डवः ।
018c	अलङ्कृतं चाश्वशतं वासांसीष्टाश्च दक्षिणाः ॥
019a	तथा गाः कपिला दोग्ध्रीः सवत्साः पाण्डुनन्दनः ।
019c	हेमशृङ्गा रौप्यखुरा दत्त्वा तेभ्यः प्रदक्षिणम् ॥
020a	स्वस्तिकान्वर्धमानांश्च नन्द्यावर्तांश्च काञ्चनान् ।
020c	माल्यं च जलकुम्भांश्च ज्वलितं च हुताशनम् ॥
021a	पूर्णान्यक्षतपात्राणि रुचकं रोचनास्तथा ।
021c	स्वलङ्कृताः शुभाः कन्या दधिसर्पिर्मधूदकम् ॥
022a	मङ्गल्यान्पक्षिणश्चैव यच्चान्यदपि पूजितम् ।
022c	दृष्ट्वा स्पृष्ट्वा च कौन्तेयो बाह्यां कक्ष्यां ततोऽगमत् ॥
023a	ततस्तस्यां महाबाहोस्तिष्ठतः परिचारकाः ।
023c	सौवर्णं सर्वतोभद्रं मुक्तावैदूर्यमण्डितम् ॥
024a	परार्ध्यास्तरणास्तीर्णं सोत्तरच्छदमृद्धिमत् ।
024c	विश्वकर्मकृतं दिव्यमुपजह्रुर्वरासनम् ॥
025a	तत्र तस्योपविष्टस्य भूषणानि महात्मनः ।
025c	उपाजह्रुर्महार्हाणि प्रेष्याः शुभ्राणि सर्वशः ॥
026a	युक्ताभरणवेषस्य कौन्तेयस्य महात्मनः ।
026c	रूपमासीन्महाराज द्विषतां शोकवर्धनम् ॥
027a	चामरैश्चन्द्ररश्म्याभैर्हेमदण्डैः सुशोभनैः ।
027c	दोधूयमानैः शुशुभे विद्युद्भिरिव तोयदः ॥
028a	संस्तूयमानः सूतैश्च वन्द्यमानश्च वन्दिभिः ।
028c	उपगीयमानो गन्धर्वैरास्ते स्म कुरुनन्दनः ॥
029a	ततो मुहूर्तमासीच्च वन्दिनां निनदो महान् ।
029c	रथानां नेमिघोषश्च खुरघोषश्च वाजिनाम् ॥
030a	ह्रादेन गजघण्टानां शङ्खानां निनदेन च ।
030c	नराणां पदशब्दैश्च कम्पतीव स्म मेदिनी ॥
031a	ततः शुद्धान्तमासाद्य जानुभ्यां भूतले स्थितः ।
031c	शिरसा वन्दनीयं तमभिवाद्य जनेश्वरम् ॥
032a	कुण्डली बद्धनिस्त्रिंशः सन्नद्धकवचो युवा ।
032c	अभिप्रणम्य शिरसा द्वास्थो धर्मात्मजाय वै ॥
033a	न्यवेदयद्धृषीकेशमुपयान्तं महात्मने ।
033c	सोऽब्रवीत्पुरुषव्याघ्रः स्वागतेनैव माधवः ॥
034a	`प्रवेश्यतां समीपं मे किमर्थं प्रविलम्बसे ।'
034c	आसनं च मधुघ्नाय दीयतां परमार्चितम् ।
034e	ततः प्रवेश्य वार्ष्णेयमुपवेश्य वरासने ॥
035ac	सत्कृत्य सत्कृतस्तेन पर्यपृच्छद्युधिष्ठिरः ॥ ॥

इति श्रीमन्महाभारते द्रोणपर्वणि प्रतिज्ञापर्वणि द्व्यशीतितमोऽध्यायः ॥ 82 ॥

5-82-2 पाणिध्वनिका हस्तेन तालस्वनं कुर्वते ॥ 5-82-3 रक्तकण्ठिनो रञ्जकस्वराः ॥ 5-82-4 झर्झरा झिल्लिकाः । भेर्यो बृहढ्ढक्काः । पणवा मुरजाः । आनकाः पटहाः । गोमुखाः त्रागडाः । आडम्बराश्च क्षुद्रपटहाः । दुन्दुभ्यो ढक्काः ॥ 5-82-9 भद्रासने चतुःसमासने ॥ 5-82-10 कषायेण सर्वौषध्यादिकल्केन ॥ 5-82-12 अक्लिष्टमनुपहतं वसनं यस्य ॥ 5-82-13 दीप्तं ज्वलदग्निम् ॥ 5-82-16 सौरान्सूर्योपासकान् ॥ 5-82-19 प्रदक्षिणं कृत्वेति शेषः ॥ 5-82-20 स्वस्तिकानालिङ्गनानि । वर्धमानान् शरावान् । नन्द्यावर्तान्सम्पुटिताद्यर्घपात्राणि ॥ 5-82-21 रुचकं मातुलुङ्गकम् ॥ 5-82-24 विश्वकर्मकृतं विश्वकर्मप्रणीतेन विधिना निर्मितम् ॥ 5-82-28 वन्द्यमानः स्तूयमानः । स्तुत्यर्थस्य वदे रूपम् ॥ 5-82-31 शुद्धान्तं कक्ष्याभ्यन्तरम् ॥ 5-82-82 द्व्यशीतिततमोऽध्यायः ॥
