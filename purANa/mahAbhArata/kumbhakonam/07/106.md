श्रीः
अध्यायः 106
द्रोणयुधिष्ठिरयोर्युद्धम् ॥ 1 ॥
KK-07-05-106-001	धृतराष्ट्र उवाच 
KK-07-05-106-001a	अर्जुने सैन्धवं प्राप्ते भारद्वाजेन संवृताः ।
KK-07-05-106-001c	पाञ्चालाः कुरुभिः सार्धं किमकुर्वत सञ्जय ॥
KK-07-05-106-002	सञ्जय उवाच 
KK-07-05-106-002a	अपराह्णे महाराज सङ्ग्रामे रोमहर्षणे ।
KK-07-05-106-002c	पाञ्चालानां कुरूणां च द्रोणद्यूतमवर्तत ॥
KK-07-05-106-003a	पाञ्चाला हि जिघांसन्तो द्रोणं संहृष्टचेतसः ।
KK-07-05-106-003c	अभ्यमुञ्चन्त गर्जन्तः शरवर्षाणि मारिष ॥
KK-07-05-106-004a	ततस्तु तुमुलस्तेषां सङ्ग्रामोऽवर्तताद्भुतः ।
KK-07-05-106-004c	पाञ्चालानां कुरूणां च घोरो देवासुरोपमः ॥
KK-07-05-106-005a	सर्वे द्रोणरथं प्राप्य पाञ्चालाः पाण्डवैः सह ।
KK-07-05-106-005c	तदनीकं बिभित्सन्तो महास्त्राणि व्यदर्शयन् ॥
KK-07-05-106-006a	द्रोणस्य रथपर्यन्तं रथिनो रथमास्थिताः ।
KK-07-05-106-006c	कम्पयन्तोऽभ्यवर्तन्त वेगमास्थाय मध्यमम् ॥
KK-07-05-106-007a	तमभ्ययाद्बृहत्क्षत्रः केकयानां महारथः ।
KK-07-05-106-007c	विमुञ्चन्निशितान्बाणान्महेन्द्राशनिसन्निभान् ॥
KK-07-05-106-008a	तं तु प्रत्युद्ययौ शीघ्रं क्षेमधूर्तिर्महायशाः ।
KK-07-05-106-008c	विमुञ्चन्निशितान्बाणाञ्शतशोऽथ सहस्रशः ॥
KK-07-05-106-009a	धृष्टकेतुश्च चेदीनामृषभोऽतिबलोदितः ।
KK-07-05-106-009c	त्वरितोऽभ्यद्रवद्द्रोणं महेन्द्रमिव शम्बरः ॥
KK-07-05-106-010a	तमापतन्तं सहसा व्यादितास्यमिवान्तकम् ।
KK-07-05-106-010c	वीरधन्वा महेष्वासस्त्वरमाणः समभ्ययात् ॥
KK-07-05-106-011a	युधिष्ठिरं महाराजं जिगीषुं समवस्थितम् ।
KK-07-05-106-011c	सहानीकं ततो द्रोणो न्यवारयत वीर्यवान् ॥
KK-07-05-106-012a	नकुलं कुशलं युद्धे पराक्रन्तं पराक्रमी ।
KK-07-05-106-012c	अभ्यगच्छत्समायान्तं विकर्णस्ते सुतः प्रभो ॥
KK-07-05-106-013a	सहदेवं तथाऽऽयान्तं दुर्मुखः शत्रुकर्शनः ।
KK-07-05-106-013c	शरैरनेकसाहस्रैः समवाकिरदाशुगैः ॥
KK-07-05-106-014a	सात्यकिं तु नरव्याघ्रं व्याघ्रदत्तस्त्ववारयत् ।
KK-07-05-106-014c	शरैः सुनिशितैस्तीक्ष्णैः कम्पयन्वै मुहुर्मुहुः ॥
KK-07-05-106-015a	द्रौपदेयान्नरव्याघ्रान्मुञ्चतः सायकोत्तमान् ।
KK-07-05-106-015c	संरब्धान्रथिनः श्रेष्ठान्सौमदत्तिरवारयत् ॥
KK-07-05-106-016a	भीमसेनं तदा क्रुद्धं भीमरूपो भयानकः ।
KK-07-05-106-016c	प्रत्यवारयदायान्तमार्श्यशृङ्गिर्महाबलः ॥
KK-07-05-106-017a	तयोः समभवद्युद्धं नरराक्षसयोर्मृधे ।
KK-07-05-106-017c	यादृगेव पुरावृत्तं रामरावणयोर्नृप ॥
KK-07-05-106-018a	ततो युधिष्ठिरो द्रोणं नवत्या नतपर्वणाम् ।
KK-07-05-106-018c	आजघ्ने भरतश्रेष्ठः सर्वमर्मसु भारत ॥
KK-07-05-106-019a	तं द्रोणः पञ्चविंशत्या निजघान स्तनान्तरे ।
KK-07-05-106-019c	रोषितो भरतश्रेष्ठ कौन्तेयेन यशस्विना ॥
KK-07-05-106-020a	अदृश्यं समरे चक्रे राजानं सायकोत्तमैः ।
KK-07-05-106-020c	साश्वसूतध्वजं द्रोणः पश्यतां सर्वधन्विनाम् ॥
KK-07-05-106-021a	ताञ्शरान्द्रोणमुक्तांस्तु शरवर्षेण पाण्डवः ।
KK-07-05-106-021c	अवारयत धर्मात्मा दर्शयन्पाणिलाघवम् ॥
KK-07-05-106-022a	ततो द्रोणो भृशं क्रुद्धो धर्मराजस्य संयुगे ।
KK-07-05-106-022c	चिच्छेद समरे धन्वी धनुस्तस्य महात्मनः ॥
KK-07-05-106-023a	अथैनं छिन्नधन्वानं त्वरमाणो महारथः ।
KK-07-05-106-023c	शरैरनेकसाहस्रैः पूरयामास सर्वतः ॥
KK-07-05-106-024a	अदृश्यं वीक्ष्य राजानं भारद्वाजस्य सायकैः ।
KK-07-05-106-024c	सर्वभूतान्यमन्यन्त हतमेव युधिष्ठिरम् ॥
KK-07-05-106-025a	केचिच्चैनममन्यन्त तथैव विमुखीकृतम् ।
KK-07-05-106-025c	हृतो राजेति राजेन्द्र ब्राह्मणेन महात्मना ॥
KK-07-05-106-026a	स कृच्छ्रं परमं प्राप्तो धर्मराजो युधिष्ठिरः ।
KK-07-05-106-026c	त्यक्त्वा तत्कार्मुकं छिन्नं भारद्वाजेन संयुगे ।
KK-07-05-106-026e	आददेऽन्यद्धनुर्दिव्यं भारघ्नं वेगवत्तरम् ॥
KK-07-05-106-027a	ततस्तान्सायकांस्तत्र दोणनुन्नान्सहस्रशः ।
KK-07-05-106-027c	चिच्छेद समरे वीरस्तदद्भुतमिवाभवत् ॥
KK-07-05-106-028a	छित्त्वा तु ताञ्शरान्राजन्क्रोधसंरक्तलोचनः ।
KK-07-05-106-028c	शक्तिं जग्राह समरे गिरीणामपि दारिणीम् ।
KK-07-05-106-028e	स्वर्णदण्डां महाघोरामष्टघण्टां भयावहाम् ॥
KK-07-05-106-029a	समुत्क्षिप्य च तां हृष्टो ननाद बलवद्बली ।
KK-07-05-106-029c	नादेन सर्वभूतानि त्रासयन्निव भारत ॥
KK-07-05-106-030a	शक्तिं समुद्यतां दृष्ट्वा धर्मराजेन संयुगे ।
KK-07-05-106-030c	स्वस्ति द्रोणाय सहसा सर्वभूतान्यथाब्रुवन् ॥
KK-07-05-106-031a	सा राजभुजनिर्मुक्ता निर्मुक्तोरगसन्निभा ।
KK-07-05-106-031c	प्रज्वालयन्ती गगनं दिशः सप्रदिशस्तथा ।
KK-07-05-106-031e	द्रोणान्तिकमनुप्राप्ता दीप्तास्या पन्नगी यथा ॥
KK-07-05-106-032a	तामापतन्तीं सहसा दृष्ट्वा द्रोणो विशाम्पते ।
KK-07-05-106-032c	प्रादुश्चक्रे ततो ब्राह्ममस्त्रमस्त्रविदां वरः ॥
KK-07-05-106-033a	तदस्त्रं भस्मसात्कृत्वा तां शक्तिं घोरदर्शनाम् ।
KK-07-05-106-033c	जगाम स्यन्दनं तूर्णं पाण्डवस्य यशस्विनः ॥
KK-07-05-106-034a	ततो युधिष्ठिरो राजा द्रोणास्त्रं तत्समुद्यतम् ।
KK-07-05-106-034c	अशामयन्महाप्राज्ञो ब्रह्मास्त्रेणैव मारिष ॥
KK-07-05-106-035a	विद्ध्वा तं च रणे द्रोणं पञ्चभिर्नतपर्वभिः ।
KK-07-05-106-035c	क्षुरप्रेण सुतीक्ष्णेन चिच्छेदास्य महद्धनुः ॥
KK-07-05-106-036a	तदपास्य धनुश्छिन्नं द्रोणः क्षत्रियमर्दनः ।
KK-07-05-106-036c	गदां चिक्षेप सहसा धर्मपुत्राय मारिष ॥
KK-07-05-106-037a	तामापतन्तीं सहसा गदां दृष्ट्वा युधिष्ठिरः ।
KK-07-05-106-037c	गदामेवाग्रहीत्क्रुद्धश्चिक्षेप च परन्तप ॥
KK-07-05-106-038a	ते गदे सहसा मुक्ते समासाद्य परस्परम् ।
KK-07-05-106-038c	सङ्घर्षात्पावकं मुक्त्वा समेयातां महीतले ॥
KK-07-05-106-039a	ततो द्रोणो भृशं क्रुद्धो धर्मराजस्य मारिष ।
KK-07-05-106-039c	चतुर्भिर्निशितैस्तीक्ष्णैर्हयाञ्जघ्ने शरोत्तमैः ॥
KK-07-05-106-040a	चिच्छेदैकेन भल्लेन धनुश्चेन्द्रध्वजोपमम् ।
KK-07-05-106-040c	केतुमेकेन चिच्छेद पाण्डवं चार्दयत्त्रिभिः ॥
KK-07-05-106-041a	हताश्वात्तु रथात्तूर्णमवप्लुत्य युधिष्ठिरः ।
KK-07-05-106-041c	तस्थावूर्ध्वभुजो राजा व्यायुधो भरतर्षभ ॥
KK-07-05-106-042a	विरथं तं समालोक्य व्यायुधं च विशेषतः ।
KK-07-05-106-042c	द्रोणो व्यमोहयच्छत्रून्सर्वसैन्यानि चाभिभो ॥
KK-07-05-106-043a	मुञ्चंश्चेषुगणांस्तीक्ष्णाँल्लघुहस्तो दृढव्रतः ।
KK-07-05-106-043c	अभिदुद्राव राजानं सिंहो मृगमिवोल्बणः ॥
KK-07-05-106-044a	तमभिद्रुतमालोक्य द्रोणेनामित्रघातिना ।
KK-07-05-106-044c	हाहेति सुमहाञ्शब्दः पाण्डूनां समजायत ॥
KK-07-05-106-045a	हृतो राजा हृतो राजा भारद्वाजेन मारिष ।
KK-07-05-106-045c	इत्यासीत्सुमहाञ्शब्दः पाण्डुसैन्यस्य सर्वतः ॥
KK-07-05-106-046a	ततस्त्वरितमारुह्य सहदेवरथं नृपः ।
KK-07-05-106-046c	अपायाज्जवनैरश्वैः कुन्तीपुत्रो युधिष्ठिरः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षडधिकशततमोऽध्यायः ॥ 106 ॥

5-106-2 द्रोणे युद्धमवर्तत क. ङ. पाठः । घोरं युद्धमवर्तत इति ट. पाठः ॥ 5-106-6 कम्पयन्तो भुवमिति शेषः ॥ 5-106-15 सौमदत्तिः शलः ॥ 5-106-25 हृतो राजेति अमन्यन्तेत्यनुषङ्गः ॥ 5-106-106 षडधिकशततमोऽध्यायः ॥
