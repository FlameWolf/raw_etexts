श्रीः
अध्यायः 107
सङ्कुलयुद्धवर्णनम् ॥ 1 ॥
001	सञ्जय उवाच 
001a	बृहत्क्षत्रमथायान्तं केकयं दृढविक्रमम् ।
001c	क्षेमधूर्तिर्महाराज विव्याधोरसि मार्गणैः ॥
002a	बृहत्क्षत्रस्तु तं राजा नवत्या नतपर्वणाम् ।
002c	आजघ्ने त्वरितो राजन्द्रोणानीकबिभित्सया ॥
003a	क्षेमधूर्तिस्तु सङ्क्रुद्धः केकयस्य महात्मनः ।
003c	धनुश्चिच्छेद भल्लेन पीतेन निशितेन ह ॥
004a	अथैनं छिन्नधन्वानं शरेणानतपर्वणा ।
004c	विव्याध समरे तूर्णं प्रवरं सर्वधन्विनाम् ॥
005a	अथान्यद्धनुरादाय बृहत्क्षत्रो हसन्निव ।
005c	व्यश्वसूतरथं चक्रे क्षेमधूर्तिं महारथम् ॥
006a	ततोऽपरेण भल्लेन पीतेन निशितेन च ।
006c	जहार नृपतेः कायाच्छिरोऽज्वलितकुण्डलम् ॥
007a	तच्छिन्नं सहसा तस्य शिरः कुञ्चितमूर्धजम् ।
007c	सकिरीटं महीं प्राप्य बभौ ज्योतिरिवाम्बरात् ॥
008a	तं निहत्य रणे हृष्टो बृहत्क्षत्रो महारथः ।
008c	सहसाऽभ्यपतत्सैन्यं तावकं पार्थकारणात् ॥
009a	धृष्टकेतुं तथाऽऽयान्तं द्रोणहेतोः पराक्रमी ।
009c	वीरधन्वा महेष्वासो वारयामास भारत ॥
010a	तौ परस्परमासाद्य शरदंष्ट्रौ तरस्विनौ ।
010c	शरैरनेकसाहस्रैरन्योन्यमभिजघ्नतुः ॥
011a	तावुभौ नरशार्दूलौ युयुधाते परस्परम् ।
011c	महावने तीव्रमदौ वारणाविव यूथपौ ॥
012a	गिरिगह्वरमासाद्य शार्दूलाविव रोषितौ ।
012c	युयुधाते महावीर्यौ परस्परजिघांसया ॥
013a	तद्युद्धमासीत्तुमुलं प्रेक्षणीयं विशाम्पते ।
013c	सिद्धचारणसङ्घानां विस्मयाद्भुतदर्शनम् ॥
014a	वीरधन्वा ततः क्रुद्धो धृष्टकेतोः शरासनम् ।
014c	द्विधा चिच्छेद भल्लेन प्रहसन्निव भारत ॥
015a	तदुत्सृज्य धनुच्छिन्नं चेदिराजो महारथः ।
015c	शक्तिं जग्राह विपुलां हेमदण्डामयस्मयीम् ॥
016a	तां तु शक्तिं महावीर्यां दोर्भ्यामायम्य भारत ।
016c	चिक्षेप सहसा यत्तो वीरधन्वरथं प्रति ॥
017a	तया तु वीरघातिन्या शक्त्या त्वभिहतो भृशम् ।
017c	निर्भिन्नहृदयस्तूर्णं निपपात रथान्महीम् ॥
018a	तस्मिन्विनिहते वीरे त्रैगर्तानां महारथे ।
018c	बलं तेऽभज्यत विभो पाण्डवेयैः समन्ततः ॥
019a	सहदेवे ततः षष्टिं सायकान्दुर्मुखोऽक्षिपत् ।
019c	ननाद च महानादं तर्जयन्पाण्डवं रणे ॥
020a	माद्रेयस्तु ततः क्रुद्धो दुर्मुखं च शितैः शरैः ।
020c	भ्राता भ्रातरमायत्तो विव्याध प्रहसन्निव ॥
021a	तं रणे रभसं दृष्ट्वा सहदेवं महाबलम् ।
021c	दुर्मुखो नवभिर्बाणैस्ताडयामास भारत ॥
022a	दुर्मुखस्य तु भल्लेन च्छित्त्वा केतुं महाबलः ।
022c	जघान चतुरो वाहांश्चतुर्भिर्निशितैः शरैः ॥
023a	अथापरेण भल्लेन पीतेन निशितेन ह ।
023c	चिच्छेद सारथेः कायाच्छिरो ज्वलितकुण्डलम् ॥
024a	क्षुरप्रेण च तीक्ष्णेन कौरव्यस्य महद्धनुः ।
024c	सहदेवो रणे छित्त्वा तं च विव्याध पञ्चभिः ॥
025a	हताश्वं तु रथं त्यक्त्वा दुर्मुखो विमनास्तदा ।
025c	आरुरोह रथं राजन्निरमित्रस्य भारत ॥
026a	सहदेवस्ततः क्रुद्धो निरमित्रं महाहवे ।
026c	जघान पृथुधारेण भल्लेन परवीरहा ॥
027a	स पपात रथोपस्थान्निरमित्रो जनेश्वरः ।
027c	त्रिगर्तराजस्य सुतो व्यथयंस्तव वाहिनीम् ॥
028a	तं तु हत्वा महाबाहुः सहदेवो व्यरोचत ।
028c	यथा दाशरथी रामः खरं हत्वा महाबलम् ॥
029a	हाहाकारो महानासीत्त्रिगर्तानां जनेश्वर ।
029c	राजपुत्रं हतं दृष्ट्वा निरमित्रं महारथम् ॥
030a	नकुलस्ते सुतं राजन्विकर्णं पृथुलोचनम् ।
030c	मुहूर्ताज्जितवाँल्लोके तदद्भुतमिवाभवत् ॥
031a	सात्यकिं व्याघ्रदत्तस्तु शरैः सन्नतपर्वभिः ।
031c	चक्रेऽदृश्यं साश्वसूतं सध्वजं पृतनान्तरे ॥
032a	तान्निवार्य शराञ्शूरः शैनेयः कृतहस्तवत् ।
032c	साश्वसूतध्वजं बाणैर्व्याघ्रदत्तमपातयत् ॥
033a	कुमारे निहते तस्मिन्मागधस्य सुते प्रभो ।
033c	मागधाः सर्वतो यत्ता युयुधानमुपाद्रवन् ॥
034a	विसृजन्तः शरांश्चैव तोमरांश्च सहस्रशः ।
034c	भिण्डिपालांस्तथा प्रासान्मुद्गरान्मुसलानपि |
034e	अयोधयन्रणे शूराः सात्वतं युद्धदुर्मदम् ॥
035a	तांस्तु सर्वान्स बलवान्सात्यकिर्युद्धदुर्मदः ।
035c	नातिकृच्छ्राद्धसन्नेव विजिग्ये पुरुषर्षभः ॥
036a	मागधान्द्रवतो दृष्ट्वा हतशेषान्समन्ततः ।
036c	बलं तेऽभज्यत विभो युयुधानशरार्दितम् ॥
037a	नाशयित्वा रणे सैन्यं त्वदीयं तु समन्ततः ।
037c	विधुन्वानो धनुःश्रेष्ठं व्यभ्राजत महायशाः ॥
038a	भज्यमानं बलं राजन्सात्वतेन महात्मना ।
038c	नाभ्यवर्तत युद्धाय त्रासितं दीर्घबाहुना ॥
039a	ततो द्रोणो भृशं क्रुद्धः सहसोद्वृत्य चक्षुषी ।
039c	सात्यकिं सत्यकर्माणं स्वयमेवाभिदुद्रुवे ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्ताधिकशततमोऽध्यायः ॥ 107 ॥
