श्रीः
अध्यायः 053
ब्रह्मरुद्रसंवादः ॥ 1 ॥ ब्रह्मणा प्रजासंहाराय मृत्युदेवीसर्जनम् ॥ 2 ॥
001	स्थाणुरुवाच 
001a	प्रजासर्गनिमित्तं हि कृतो यत्नस्त्वया विभो ।
001c	त्वया सृष्टाश्च वृद्धाश्च भूतग्रामाः पृथग्विधाः ॥
002a	तास्तवेह पुनः क्रोधात्प्रजा नश्यन्ति सर्वशः ।
002c	ता दृष्ट्वा मम कारुण्यं प्रसीद भगवन्प्रभो ॥
003	ब्रह्मोवाच 
003a	संहर्तुं न च मे काम एतदेवं भवेदिति ।
003c	पृथिव्या हितकामं तु ततो मां मन्युराविशत् ॥
004a	इयं सन्ना तदा देवी भारार्ता समचूचुदत् ।
004c	संहारार्थं महादेव भारेणाभिहता सती ॥
005a	ततोऽहं नाधिगच्छामि बुद्ध्या बहु विचारयन् ।
005c	संहारमप्रमेयस्य ततो मां मन्युराविशत् ॥
006	रुद्र उवाच 
006a	संहारार्थं प्रसीदस्व मारुषो वसुधाधिप ।
006c	मा प्रजाः स्थावराश्चैव जङ्गमाश्च व्यनीनशः ॥
007a	तव प्रसादाद्भगवन्निदं वर्तेत्त्रिधा जगत् ।
007c	अनागतमतीतं च यच्च सम्प्रति वर्तते ॥
008a	भगवन्क्रोधसन्दीप्तः क्रोधादग्निमवासृजत् ।
008c	स दहत्यश्मकूटानि द्रुमांश्च सरितस्तथा ॥
009a	पल्वलानि च सर्वाणि सर्वे चैव तृणोलपाः ।
009c	स्थावरं जङ्गमं चैव निःशेषं कुरुते जगत् ॥
010a	तदेतद्भस्मसाद्भूतं जगत्स्थावरजङ्गमम् ।
010c	प्रसीद भगवन्स त्वं रोषो न स्याद्वरो मम ॥
011a	सर्वे हि सृष्टा नश्यन्ति तव देव कथञ्चन ।
011c	तस्मान्निवर्ततां तेजस्त्वय्येवेदं प्रलीयताम् ॥
012a	उपायमन्यं सम्पश्य प्रजानां हितकाम्यया ।
012c	यथेमे प्राणिनः सर्वे निर्वर्तेरंस्तथा कुरु ॥
013a	अभावं नेह गच्छेयुरुत्सन्नजननाः प्रजाः ।
013c	भवता हि नियुक्तोऽहं प्रजानां पालने विभो ।
013e	दया ते न समुत्पन्ना प्रजासु विबुधेश्वर ॥
014a	मा विनश्येज्जगन्नाथ जगत्स्थावरजङ्गमम् ।
014c	प्रसादाभिमुखं देवं तस्मादेवं ब्रवीम्यहम् ॥
015	नारद उवाच 
015a	श्रुत्वा हि वचनं देवः प्रजानां हितकारणे ।
015c	तेजः सन्धारयामास पुनरेवान्तरात्मनि ॥
016a	ततोऽग्निमुपसंहृत्य भगवाँल्लोकसत्कृतः ।
016c	प्रवृत्तं च निवृत्तं च कल्पयामास वै प्रभुः ॥
017a	उपसंहरतस्तस्य तमग्निं रोषजं तथा ।
017c	प्रादुर्बभूव विश्वेभ्यो गोभ्यो नारी महात्मनः ॥
018a	कृष्णरक्ता तथा पिङ्गा रक्तजिह्वास्यलोचना ।
018c	कुण्डलाभ्यां च राजेन्द्र तप्ताभ्यां तप्तभूषणा ॥
019a	सा निःसृत्य तथा खेभ्यो दक्षिणां दिशमाश्रिता ।
019c	स्मयमाना च साऽवेक्ष्य देवौ विश्वेश्वरावुभौ ॥
020a	`तां तु तत्र तदा देवीं ब्रह्मा लोकपितामहः ।
020c	उक्तवान्मधुरं वाक्यं सान्त्वयित्वा पुनः पुनः ।'
020e	मृत्यो इति महीपाल जहि चेमाः प्रजा इति ॥
021a	त्वं हि संहारबुद्ध्याऽथ प्रादुर्भूता रुषो मम ।
021c	तस्मात्संहर सर्वास्त्वं प्रजाः सजडपण्डिताः ॥
022a	अविशेषेण चैव त्वं प्रजाः संहर भामिनि ।
022c	मम त्वं हि नियोगेन ततः श्रेयो ह्यवाप्स्यसि ॥
023	नारद उवाच 
023a	एवमुक्ता तु सा तेन मृत्युः कमललोचना ।
023c	प्रारुदद्भृशसंविग्ना प्रापतन्नश्रुबिन्दवः ॥
024a	पाणिभ्यां प्रतिजग्राह तान्यश्रूणि पितामहः ।
024c	सर्वभूतहितार्थाय तां चाप्यनुनयत्तदा ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रिपञ्चाशत्तमोऽध्यायः ॥ 53 ॥

5-53-2 कारुण्यं जातमिति शेषः ॥ 5-53-5 अप्रमेयस्यानन्तस्य जगत इति शेषः । अहिंस्यस्येतिवार्थः ॥ 5-53-6 संहारार्थं मारुषः रोषं माकार्षीः किन्तु प्रसीदस्व ॥ 5-53-10 तव रोषो न स्यादिति मम मह्यं वरोऽस्त्विति योजना ॥ 5-53-13 उत्सन्नजननाः प्रक्षीणसन्तानाः ॥ 5-53-16 प्रवृत्तं कर्म सृष्टिहेतुम् । निवृत्तं कर्म मोक्षहेतुम् ॥ 5-53-17 गोभ्य इन्द्रियच्छिद्रेभ्यः ॥ 5-53-19 देवौ ब्रह्मरुद्रौ ॥ 5-53-20 मरणं मृत्प्राणवियोगस्तमन्यस्येच्छतीति मृत्युरित्मर्थः । इति आहेति शेषः ॥ 5-53-21 रुषो रोषात् ॥ 5-53-53 त्रिपञ्चाशत्तमोऽध्यायः ॥
