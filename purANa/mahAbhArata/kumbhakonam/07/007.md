श्रीः

अध्यायः 007
दुर्योधनेन द्रोणस्य सैनापत्येऽभिषेचनम् ॥ 1 ॥ द्रोणयुद्धवर्णनम् ॥ 2 ॥
001	द्रोण उवाच 
001a	वेदं षडङ्गं वेदाहमर्थविद्यां च मानवीम् ।
001c	त्रैय्यम्बकमथेष्वस्त्रं शस्त्राणि विविधानि च ॥
002a	ये चाप्युक्ता मयि गुणा भवद्भिर्जयकाङ्क्षिभिः ।
002c	चिकीर्षुस्तानहं सर्वान्योधयिष्यामि पाण्डवान् ॥
003a	पार्षतं तु रणे राजन्न हनिष्ये कथञ्चन ।
003c	स हि सृष्टो वधार्थाय ममैव पुरुषर्षभः ॥
004a	योधयिष्यामि सैन्यानि नाशयन्सर्वसोमकान् ।
004c	न च मां पाण्डवा युद्धे योधयिष्यन्ति हर्षिताः ॥
005	सञ्जय उवाच 
005a	स एवमभ्यनुज्ञातश्चक्रे सेनापतिं ततः ।
005c	द्रोणं तव सुतो राजन्विधिदृष्टेन कर्मणा ॥
006a	अथाभिषिषिचुर्द्रोणं दुर्योधनमुखा नृपाः ।
006c	`स्वस्तिवादरवैश्चान्यैः श्लक्ष्णैश्चान्यैर्मनोरमैः ।'
006e	सैनापत्ये यथा स्कन्दं पुरा शक्रमुखाः सुराः ॥
007a	ततो वादित्रघोषेण शङ्खानां च महास्वनैः ।
007c	प्रादुरासीत्कृते द्रोणे हर्षः सेनापतौ तदा ॥
008a	ततः पुण्याहघोषेण साशीर्वादस्वनेन च ।
008c	संस्तवैर्गीतशब्दैश्च सूतमागधवन्दिनाम् ॥
009a	जयशब्दैर्द्विजाग्र्याणां सुभगानर्तितैस्तथा ।
009c	सत्कृत्य विधिना द्रोणं मेनिरे पाण्डवाञ्जितान् ॥
010	सञ्जय उवाच 
010a	सैनापत्यं तु सम्प्राप्य भारद्वाजो महारथः ।
010c	युयुत्सुर्व्यूह्य सैन्यानि प्रायात्तव सुतैः सह ॥
011a	सैन्धवश्च कलिङ्गश्च विकर्णश्च तवात्मजः ।
011c	दक्षिणं पार्श्वमास्थाय समतिष्ठन्त दंशिताः ॥
012a	प्रपक्षः शकुनिस्तेषां प्रवरैर्हयसादिभिः ।
012c	ययौ गान्धारकैः सार्धं विमलप्रासयोधिभिः ॥
013a	कृपश्च कृतवर्मा च चित्रसेनो विविंशतिः ।
013c	दुःशासनमुखा यत्ताः सव्यं पक्षमपालयन् ॥
014a	तेषां प्रपक्षाः काम्भोजाः सुदक्षिणपुरस्सराः ।
014c	ययुरश्वैर्महावेगैः शकाश्च यवनैः सह ॥
015a	मद्रास्त्रिगर्ताः साम्बष्ठाः प्रतीच्योदीच्यमालवाः ।
015c	शिबयः शूरसेनाश्च शूद्राश्च मलदैः सह ॥
016a	सौवीराः कितवाः प्राच्या दाक्षिणात्याश्च सर्वशः ।
016c	तवात्मजं पुरस्कृत्य सूतपुत्रस्य पृष्ठतः ॥
017a	हर्षयन्तः स्वसैन्यानि ययुस्तव सुतैः सह ।
017c	प्रवरः सर्वयोधानां बलेषु बलमादधत्॥
018a	ययौ वैकर्तनः कर्णः प्रमुखे सर्वधन्विनाम् ।
018c	तस्य दीप्तो महाकायः स्वान्यनीकानि हर्षयन् ॥
019a	हस्तिकक्ष्यो महाकेतुर्बभौ सूर्यसमद्युतिः ।
019c	न भीष्मव्यसनं कश्चिदृष्ट्वा कर्णममन्यत ॥
020a	विशोकाश्चाभवन्सर्वे राजानः कुरुभिः सह ।
020c	हृष्टाश्च बहवो योधास्तत्राजल्पन्त वेगतः ॥
021a	न हि कर्णं रणे दृष्ट्वा युधि स्थास्यन्ति पाण्डवाः ।
021c	कर्णो हि समरे शक्तो जेतुं देवान्सवासवान् ॥
022a	किमु पाण्डुसुतान्युद्धे हीनवीर्यपराक्रमान् ।
022c	भीष्मेण तु रणे पार्थाः पालिता बाहुशालिना ॥
023a	तांस्तु कर्णः शरैस्तीक्ष्णैर्नाशयिष्यति संयुगे ।
023c	एवं ब्रुवन्तस्तेऽन्योन्यं हृष्टरूपा विशाम्पते ॥
024a	राधेयं पूजयन्तश्च प्रशंसन्तश्च निर्ययुः ।
024c	अस्माकं शकटव्यूहो द्रोणेन विहितोऽभवत् ॥
025a	परेषां क्रौञ्च एवासीद्व्यूहो राजन्महात्मनाम् ।
025c	प्रीयमाणेन विहितो धर्मराजेन भारत ॥
026a	व्यूहप्रमुखतस्तेषां तस्थतुः पुरुषर्षभौ ।
026c	वानरध्वजमुच्छ्रित्य विष्वक्सेनधनञ्जयौ ॥
027a	ककुदं सर्वसैन्यानां धाम सर्वधनुष्मताम् ।
027c	आदित्यपथगः केतुः पार्थस्यामिततेजसः ॥
028a	दीपयामास तत्सैन्यं पाण्डवस्य महात्मनः ।
028c	यथा प्रज्वलितः सूर्यो युगान्ते वै वसुन्धराम् ॥
029a	दीप्यन्दृश्येत हि तथा केतुः सर्वत्र धीमतः ।
029c	योधानामर्जुनः श्रेष्ठो गाण्डीवं धनुषां वरम् ॥
030a	वासुदेवश्च भूतानां चक्राणां च सुदर्शनम् ।
030c	चत्वार्येतानि तेजांसि वहञ्श्वेतहयो रथः ॥
031a	परेषामग्रतस्तस्थौ कालचक्रमिवोद्यतम् ।
031c	एवं तौ सुमहात्मानौ बलसेनाग्रगावुभौ ॥
032a	तावकानां मुखे कर्णः परेषां च धनञ्जयः ।
032c	ततो जयाभिसंरब्धौ परस्परवधैषिणौ ॥
033a	अवेक्षेतां तदान्योन्यं समरे कर्णपाण्डवौ ।
033c	ततः प्रयाते सहसा भारद्वाजे महारथे ॥
034a	सिंहनादेन घोरेण वसुधा समकम्पत ।
034c	ततस्तुमुलमाकाशमावृणोत्सदिवाकरम् ॥
035a	वातोद्धूतं रजस्तीव्रं कौशेयनिकरोपमम् ।
035c	ववर्ष द्यौरनभ्राऽपि मांसास्थिरुधिराण्युत ॥
036a	गृध्राः श्येना बकाः कङ्का वायसाश्च सहस्रशः ।
036c	उपर्युपरि सेनां ते तदा पर्यपतन्नृप ॥
037a	गोमायवश्च प्राक्रोशन्भयदान्दारुणान्रवान् ।
037c	अकार्षुरपसव्यं च बहुशः पृतनां तव ॥
038a	चिखादिषन्तो मांसानि पिपासन्तश्च शोणितम् ।
038c	अपतद्दीप्यमाना च सनिर्घाता सकम्पना ॥
039a	उल्का ज्वलन्ती सङ्ग्रामे पुच्छेनावृत्य सर्वशः ।
039c	परिवेषो महांश्चापि सविद्युत्स्तनयित्नुमान् ॥
040a	भास्करस्याभवद्राजन्प्रयाते वाहिनीपतौ ।
040c	एते चान्ये च बहवः प्रादुरासन्सुदारुणाः ।
04e	उत्पाता युधि वीराणां जीवितक्षयकारिणः ॥
041a	ततः प्रववृते युद्धं परस्परवधैषिणाम् ।
041c	कुरुपाण्डवसैन्यानां शब्देनापूरयज्जगत् ॥
042a	ते त्वन्योन्यं सुसंरब्धाः पाण्डवाः कौरवैः सह ।
042c	अभ्यघ्नन्निशितैः शस्त्रैर्जयगृद्धाः प्रहारिणः ॥
043a	स पाण्डवानां महतीं महेष्वासो महाद्युतिः ।
043c	वेगेनाभ्यद्रवत्सेनां किरञ्शरशतैः शितैः ॥
044a	द्रोणमभ्युद्यतं दृष्ट्वा पाण्डवाः सहसृञ्जयैः ।
044c	प्रत्यगृह्णंस्तदा राजञ्छरवर्षैः पृथक्पृथक् ॥
045a	विक्षोभ्यमाणा द्रोणेन भिद्यमाना महाचमूः ।
045c	व्यशीर्यत सपाञ्चाला वातेनेव बलाहकाः ॥
046a	बहूनीह विकुर्वाणो दिव्यान्यस्त्राणि संयुगे ।
046c	अपीडयत्क्षणेनैव द्रोणः पाण्डवसृञ्जयान् ॥
047a	ते वध्यमाना द्रोणेन वासवेनेव दानवाः ।
047c	पाञ्चालाः समकम्पन्त धृष्टद्युम्नपुरोगमाः ॥
048a	ततो दिव्यास्त्रविच्छूरो याज्ञसेनिर्महारथः ।
048c	अभिनच्छरवर्षेण द्रोणानीकमनेकधा ॥
049a	द्रोणस्य शरवर्षाणि शरवर्षेण पार्षतः ।
049c	सन्निवार्य ततः सर्वान्कुरूनप्यवधीद्बली ॥
050a	संयम्य तु ततो द्रोणः समवस्थाप्य चाहवे ।
050c	स्वमनीकं महेष्वासः पार्षतं समुपाद्रवत् ॥
051a	स बाणवर्षं सुमहदसृजत्पार्षतं प्रति ।
051c	मघवान्समभिक्रुद्धः सहसा दानवानिव ॥
052a	ते कम्प्यमाना द्रोणेन बाणैः पाण्डवसृञ्जयाः ।
052c	पुनःपुनरभज्यन्त सिंहेनैवेतरे मृगाः ॥
053a	तथा पर्यपतद्द्रोणः पाण्डवानां बले बली ।
053c	अलातचक्रवद्राजंस्तदद्भुतमिवाभवत् ॥
054a	खचरनगरकल्पं कल्पितं शास्त्रदृष्ट्या चलदनिलपताकं ह्लादनं वल्गिताश्वम् ।
054c	स्फटिकविमलकेतुं त्रासनं शात्रवाणां रथवरमधिरूढः सञ्जहारारिसेनाम् ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि सप्तमोऽध्यायः ॥7॥

5-1-9 सुभगानर्तितैः सौभाग्यवतीनृत्तैः ॥ 5-1-27 आदित्यपथगः आकाशगः ॥ 5-1-54 ह्लादनं योद्धुरानन्दजननम् ॥ 5-1-7 सप्तमोऽध्यायः ॥
