श्रीः

अध्यायः 007
दुर्योधनेन द्रोणस्य सैनापत्येऽभिषेचनम् ॥ 1 ॥ द्रोणयुद्धवर्णनम् ॥ 2 ॥
KK-07-01-007-001	द्रोण उवाच 
KK-07-01-007-001a	वेदं षडङ्गं वेदाहमर्थविद्यां च मानवीम् ।
KK-07-01-007-001c	त्रैय्यम्बकमथेष्वस्त्रं शस्त्राणि विविधानि च ॥
KK-07-01-007-002a	ये चाप्युक्ता मयि गुणा भवद्भिर्जयकाङ्क्षिभिः ।
KK-07-01-007-002c	चिकीर्षुस्तानहं सर्वान्योधयिष्यामि पाण्डवान् ॥
KK-07-01-007-003a	पार्षतं तु रणे राजन्न हनिष्ये कथञ्चन ।
KK-07-01-007-003c	स हि सृष्टो वधार्थाय ममैव पुरुषर्षभः ॥
KK-07-01-007-004a	योधयिष्यामि सैन्यानि नाशयन्सर्वसोमकान् ।
KK-07-01-007-004c	न च मां पाण्डवा युद्धे योधयिष्यन्ति हर्षिताः ॥
KK-07-01-007-005	सञ्जय उवाच 
KK-07-01-007-005a	स एवमभ्यनुज्ञातश्चक्रे सेनापतिं ततः ।
KK-07-01-007-005c	द्रोणं तव सुतो राजन्विधिदृष्टेन कर्मणा ॥
KK-07-01-007-006a	अथाभिषिषिचुर्द्रोणं दुर्योधनमुखा नृपाः ।
KK-07-01-007-006c	`स्वस्तिवादरवैश्चान्यैः श्लक्ष्णैश्चान्यैर्मनोरमैः ।'
KK-07-01-007-006e	सैनापत्ये यथा स्कन्दं पुरा शक्रमुखाः सुराः ॥
KK-07-01-007-007a	ततो वादित्रघोषेण शङ्खानां च महास्वनैः ।
KK-07-01-007-007c	प्रादुरासीत्कृते द्रोणे हर्षः सेनापतौ तदा ॥
KK-07-01-007-008a	ततः पुण्याहघोषेण साशीर्वादस्वनेन च ।
KK-07-01-007-008c	संस्तवैर्गीतशब्दैश्च सूतमागधवन्दिनाम् ॥
KK-07-01-007-009a	जयशब्दैर्द्विजाग्र्याणां सुभगानर्तितैस्तथा ।
KK-07-01-007-009c	सत्कृत्य विधिना द्रोणं मेनिरे पाण्डवाञ्जितान् ॥
KK-07-01-007-010	सञ्जय उवाच 
KK-07-01-007-010a	सैनापत्यं तु सम्प्राप्य भारद्वाजो महारथः ।
KK-07-01-007-010c	युयुत्सुर्व्यूह्य सैन्यानि प्रायात्तव सुतैः सह ॥
KK-07-01-007-011a	सैन्धवश्च कलिङ्गश्च विकर्णश्च तवात्मजः ।
KK-07-01-007-011c	दक्षिणं पार्श्वमास्थाय समतिष्ठन्त दंशिताः ॥
KK-07-01-007-012a	प्रपक्षः शकुनिस्तेषां प्रवरैर्हयसादिभिः ।
KK-07-01-007-012c	ययौ गान्धारकैः सार्धं विमलप्रासयोधिभिः ॥
KK-07-01-007-013a	कृपश्च कृतवर्मा च चित्रसेनो विविंशतिः ।
KK-07-01-007-013c	दुःशासनमुखा यत्ताः सव्यं पक्षमपालयन् ॥
KK-07-01-007-014a	तेषां प्रपक्षाः काम्भोजाः सुदक्षिणपुरस्सराः ।
KK-07-01-007-014c	ययुरश्वैर्महावेगैः शकाश्च यवनैः सह ॥
KK-07-01-007-015a	मद्रास्त्रिगर्ताः साम्बष्ठाः प्रतीच्योदीच्यमालवाः ।
KK-07-01-007-015c	शिबयः शूरसेनाश्च शूद्राश्च मलदैः सह ॥
KK-07-01-007-016a	सौवीराः कितवाः प्राच्या दाक्षिणात्याश्च सर्वशः ।
KK-07-01-007-016c	तवात्मजं पुरस्कृत्य सूतपुत्रस्य पृष्ठतः ॥
KK-07-01-007-017a	हर्षयन्तः स्वसैन्यानि ययुस्तव सुतैः सह ।
KK-07-01-007-017c	प्रवरः सर्वयोधानां बलेषु बलमादधत्॥
KK-07-01-007-018a	ययौ वैकर्तनः कर्णः प्रमुखे सर्वधन्विनाम् ।
KK-07-01-007-018c	तस्य दीप्तो महाकायः स्वान्यनीकानि हर्षयन् ॥
KK-07-01-007-019a	हस्तिकक्ष्यो महाकेतुर्बभौ सूर्यसमद्युतिः ।
KK-07-01-007-019c	न भीष्मव्यसनं कश्चिदृष्ट्वा कर्णममन्यत ॥
KK-07-01-007-020a	विशोकाश्चाभवन्सर्वे राजानः कुरुभिः सह ।
KK-07-01-007-020c	हृष्टाश्च बहवो योधास्तत्राजल्पन्त वेगतः ॥
KK-07-01-007-021a	न हि कर्णं रणे दृष्ट्वा युधि स्थास्यन्ति पाण्डवाः ।
KK-07-01-007-021c	कर्णो हि समरे शक्तो जेतुं देवान्सवासवान् ॥
KK-07-01-007-022a	किमु पाण्डुसुतान्युद्धे हीनवीर्यपराक्रमान् ।
KK-07-01-007-022c	भीष्मेण तु रणे पार्थाः पालिता बाहुशालिना ॥
KK-07-01-007-023a	तांस्तु कर्णः शरैस्तीक्ष्णैर्नाशयिष्यति संयुगे ।
KK-07-01-007-023c	एवं ब्रुवन्तस्तेऽन्योन्यं हृष्टरूपा विशाम्पते ॥
KK-07-01-007-024a	राधेयं पूजयन्तश्च प्रशंसन्तश्च निर्ययुः ।
KK-07-01-007-024c	अस्माकं शकटव्यूहो द्रोणेन विहितोऽभवत् ॥
KK-07-01-007-025a	परेषां क्रौञ्च एवासीद्व्यूहो राजन्महात्मनाम् ।
KK-07-01-007-025c	प्रीयमाणेन विहितो धर्मराजेन भारत ॥
KK-07-01-007-026a	व्यूहप्रमुखतस्तेषां तस्थतुः पुरुषर्षभौ ।
KK-07-01-007-026c	वानरध्वजमुच्छ्रित्य विष्वक्सेनधनञ्जयौ ॥
KK-07-01-007-027a	ककुदं सर्वसैन्यानां धाम सर्वधनुष्मताम् ।
KK-07-01-007-027c	आदित्यपथगः केतुः पार्थस्यामिततेजसः ॥
KK-07-01-007-028a	दीपयामास तत्सैन्यं पाण्डवस्य महात्मनः ।
KK-07-01-007-028c	यथा प्रज्वलितः सूर्यो युगान्ते वै वसुन्धराम् ॥
KK-07-01-007-029a	दीप्यन्दृश्येत हि तथा केतुः सर्वत्र धीमतः ।
KK-07-01-007-029c	योधानामर्जुनः श्रेष्ठो गाण्डीवं धनुषां वरम् ॥
KK-07-01-007-030a	वासुदेवश्च भूतानां चक्राणां च सुदर्शनम् ।
KK-07-01-007-030c	चत्वार्येतानि तेजांसि वहञ्श्वेतहयो रथः ॥
KK-07-01-007-031a	परेषामग्रतस्तस्थौ कालचक्रमिवोद्यतम् ।
KK-07-01-007-031c	एवं तौ सुमहात्मानौ बलसेनाग्रगावुभौ ॥
KK-07-01-007-032a	तावकानां मुखे कर्णः परेषां च धनञ्जयः ।
KK-07-01-007-032c	ततो जयाभिसंरब्धौ परस्परवधैषिणौ ॥
KK-07-01-007-033a	अवेक्षेतां तदान्योन्यं समरे कर्णपाण्डवौ ।
KK-07-01-007-033c	ततः प्रयाते सहसा भारद्वाजे महारथे ॥
KK-07-01-007-034a	सिंहनादेन घोरेण वसुधा समकम्पत ।
KK-07-01-007-034c	ततस्तुमुलमाकाशमावृणोत्सदिवाकरम् ॥
KK-07-01-007-035a	वातोद्धूतं रजस्तीव्रं कौशेयनिकरोपमम् ।
KK-07-01-007-035c	ववर्ष द्यौरनभ्राऽपि मांसास्थिरुधिराण्युत ॥
KK-07-01-007-036a	गृध्राः श्येना बकाः कङ्का वायसाश्च सहस्रशः ।
KK-07-01-007-036c	उपर्युपरि सेनां ते तदा पर्यपतन्नृप ॥
KK-07-01-007-037a	गोमायवश्च प्राक्रोशन्भयदान्दारुणान्रवान् ।
KK-07-01-007-037c	अकार्षुरपसव्यं च बहुशः पृतनां तव ॥
KK-07-01-007-038a	चिखादिषन्तो मांसानि पिपासन्तश्च शोणितम् ।
KK-07-01-007-038c	अपतद्दीप्यमाना च सनिर्घाता सकम्पना ॥
KK-07-01-007-039a	उल्का ज्वलन्ती सङ्ग्रामे पुच्छेनावृत्य सर्वशः ।
KK-07-01-007-039c	परिवेषो महांश्चापि सविद्युत्स्तनयित्नुमान् ॥
KK-07-01-007-040a	भास्करस्याभवद्राजन्प्रयाते वाहिनीपतौ ।
KK-07-01-007-040c	एते चान्ये च बहवः प्रादुरासन्सुदारुणाः ।
KK-07-01-007-04e	उत्पाता युधि वीराणां जीवितक्षयकारिणः ॥
KK-07-01-007-041a	ततः प्रववृते युद्धं परस्परवधैषिणाम् ।
KK-07-01-007-041c	कुरुपाण्डवसैन्यानां शब्देनापूरयज्जगत् ॥
KK-07-01-007-042a	ते त्वन्योन्यं सुसंरब्धाः पाण्डवाः कौरवैः सह ।
KK-07-01-007-042c	अभ्यघ्नन्निशितैः शस्त्रैर्जयगृद्धाः प्रहारिणः ॥
KK-07-01-007-043a	स पाण्डवानां महतीं महेष्वासो महाद्युतिः ।
KK-07-01-007-043c	वेगेनाभ्यद्रवत्सेनां किरञ्शरशतैः शितैः ॥
KK-07-01-007-044a	द्रोणमभ्युद्यतं दृष्ट्वा पाण्डवाः सहसृञ्जयैः ।
KK-07-01-007-044c	प्रत्यगृह्णंस्तदा राजञ्छरवर्षैः पृथक्पृथक् ॥
KK-07-01-007-045a	विक्षोभ्यमाणा द्रोणेन भिद्यमाना महाचमूः ।
KK-07-01-007-045c	व्यशीर्यत सपाञ्चाला वातेनेव बलाहकाः ॥
KK-07-01-007-046a	बहूनीह विकुर्वाणो दिव्यान्यस्त्राणि संयुगे ।
KK-07-01-007-046c	अपीडयत्क्षणेनैव द्रोणः पाण्डवसृञ्जयान् ॥
KK-07-01-007-047a	ते वध्यमाना द्रोणेन वासवेनेव दानवाः ।
KK-07-01-007-047c	पाञ्चालाः समकम्पन्त धृष्टद्युम्नपुरोगमाः ॥
KK-07-01-007-048a	ततो दिव्यास्त्रविच्छूरो याज्ञसेनिर्महारथः ।
KK-07-01-007-048c	अभिनच्छरवर्षेण द्रोणानीकमनेकधा ॥
KK-07-01-007-049a	द्रोणस्य शरवर्षाणि शरवर्षेण पार्षतः ।
KK-07-01-007-049c	सन्निवार्य ततः सर्वान्कुरूनप्यवधीद्बली ॥
KK-07-01-007-050a	संयम्य तु ततो द्रोणः समवस्थाप्य चाहवे ।
KK-07-01-007-050c	स्वमनीकं महेष्वासः पार्षतं समुपाद्रवत् ॥
KK-07-01-007-051a	स बाणवर्षं सुमहदसृजत्पार्षतं प्रति ।
KK-07-01-007-051c	मघवान्समभिक्रुद्धः सहसा दानवानिव ॥
KK-07-01-007-052a	ते कम्प्यमाना द्रोणेन बाणैः पाण्डवसृञ्जयाः ।
KK-07-01-007-052c	पुनःपुनरभज्यन्त सिंहेनैवेतरे मृगाः ॥
KK-07-01-007-053a	तथा पर्यपतद्द्रोणः पाण्डवानां बले बली ।
KK-07-01-007-053c	अलातचक्रवद्राजंस्तदद्भुतमिवाभवत् ॥
KK-07-01-007-054a	खचरनगरकल्पं कल्पितं शास्त्रदृष्ट्या चलदनिलपताकं ह्लादनं वल्गिताश्वम् ।
KK-07-01-007-054c	स्फटिकविमलकेतुं त्रासनं शात्रवाणां रथवरमधिरूढः सञ्जहारारिसेनाम् ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि सप्तमोऽध्यायः ॥7॥

5-1-9 सुभगानर्तितैः सौभाग्यवतीनृत्तैः ॥ 5-1-27 आदित्यपथगः आकाशगः ॥ 5-1-54 ह्लादनं योद्धुरानन्दजननम् ॥ 5-1-7 सप्तमोऽध्यायः ॥
