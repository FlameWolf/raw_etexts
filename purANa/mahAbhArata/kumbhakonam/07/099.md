श्रीः
अध्यायः 099
अर्जुनेन रणाङ्कणे हयाप्यायनाय शरैः सरोनिर्माणम् ॥ 1 ॥ तथा शरमयवेश्मनिर्माणम् ॥ 2 ॥
KK-07-05-099-001	सञ्जय उवाच 
KK-07-05-099-001a	`वर्तमाने तदा युद्धे द्रोणस्य सह पाण्डुभिः ।'
KK-07-05-099-001c	परिवर्तमान आदित्ये तत्र सूर्ये च रश्मिभिः ।
KK-07-05-099-001e	रजसा कीर्यमाणाश्च मन्दीभूताश्च कौरवाः ॥
KK-07-05-099-002a	तिष्ठतां युध्यमानानां पुनरावर्ततामपि ।
KK-07-05-099-002c	भज्यतां जयतां चैव जगाम तदहः शनैः ॥
KK-07-05-099-003a	तथा तेषु विषक्तेषु सैन्येषु जयगृद्धिषु ।
KK-07-05-099-003c	अर्जुनो वासुदेवश्च सैन्धवायैव जग्मतुः ॥
KK-07-05-099-004a	रथमार्गप्रमाणं तु कौन्तेयो निशितैः शरैः ।
KK-07-05-099-004c	चकार यं च पन्थानं ययौ तेन जनार्दनः ॥
KK-07-05-099-005a	यत्रयत्र रथो याति पाण्डवस्य महात्मनः ।
KK-07-05-099-005c	तत्रतत्रैव दीर्यन्ते सेनास्तव विशाम्पते ॥
KK-07-05-099-006a	रथशिक्षां तु दाशार्हो दर्शयामास वीर्यवान् ।
KK-07-05-099-006c	उत्तमाधममध्यानि मण्डलानि विदर्शयन् ॥
KK-07-05-099-007a	ते तु नामाङ्किता बाणाः कालज्वलनसन्निभाः ।
KK-07-05-099-007c	स्नायुनद्धाः सुपर्वाणः पृथवो दीर्घगामिनः ॥
KK-07-05-099-008a	वैणवाश्चायसाश्चोग्रा ग्रसन्तो विविधानरीन् ।
KK-07-05-099-008c	रुधिरं पतगैः सार्धं प्राणिनां पपुराहवे ॥
KK-07-05-099-009a	रथस्थितोऽग्रतः क्रोशं यानस्यत्यर्जुनः शरान् ।
KK-07-05-099-009c	रथे क्रोशमतिक्रान्ते तस्य ते घ्नन्ति शात्रवान् ॥
KK-07-05-099-010a	तार्क्ष्यमारुतरंहोभिर्वाजिभिः साधुवाहिभिः ।
KK-07-05-099-010c	यथाऽगच्छद्धृषीकेशः कृत्स्नं विस्मापयञ्जगत् ॥
KK-07-05-099-011a	न तथा गच्छति रथस्तपनस्य विशाम्पते ।
KK-07-05-099-011c	नेन्द्रस्य न तु रुद्रस्य नापि वैश्रवणस्य च ॥
KK-07-05-099-012a	नान्यस्य समरे राजन्गतपूर्वस्तथा रथः ।
KK-07-05-099-012c	यथा ययावर्जुनस्य मनोभिप्रायशीघ्रगः ॥
KK-07-05-099-013a	प्रविश्य तु रणे राजन्केशवः परवीरहा ।
KK-07-05-099-013c	सेनामध्ये हयांस्तूर्णं चोदयामास भारत ॥
KK-07-05-099-014a	ततस्तस्य रथौघस्य मध्यं प्राप्य हयोत्तमाः ।
KK-07-05-099-014c	कृच्छ्रेण रथमूहुस्तं क्षुत्पिपासासमन्विताः ॥
KK-07-05-099-015a	क्षताश्च बहुभिः शस्त्रैर्युद्धशौण्डैरनेकशः ।
KK-07-05-099-015c	मण्डलानि विचित्राणि विचेरुस्ते मुहुर्मुहुः ॥
KK-07-05-099-016a	हतानां वाजिनागानां रथानां च नरैः सह ।
KK-07-05-099-016c	उपरिष्टादतिक्रान्ताः शैलाभानां सहस्रशः ॥
KK-07-05-099-017a	`श्रमेण महता युक्तास्ते हया वातरंहसः ।
KK-07-05-099-017c	मन्दवेगगता राजन्संवृत्तास्तत्र संयुगे ॥'
KK-07-05-099-018a	एतस्मिन्नन्तरे वीरावावन्त्यौ भ्रातरौ नृप ।
KK-07-05-099-018c	सहसेनौ समार्च्छेतां पाण्डवं क्लान्तवाहनम् ॥
KK-07-05-099-019a	तावर्जुनं चतुःषष्ट्या सप्तत्या च जनार्दनम् ।
KK-07-05-099-019c	शराणां च शतैरश्वानविध्येतां मुदान्वितौ ॥
KK-07-05-099-020a	तावर्जुनो महाराज नवभिर्नतपर्वभिः ।
KK-07-05-099-020c	आजघान रणे क्रुद्धो मर्मज्ञो मर्मभेदिभिः ॥
KK-07-05-099-021a	ततस्तौ तु शरौघेण बीभत्सुं सहकेशवम् ।
KK-07-05-099-021c	आच्छादयेतां संरब्धौ सिंहनादं च चक्रतुः ॥
KK-07-05-099-022a	तयोस्तु धनुषी मुष्टौ भल्लाभ्यां श्वेतवाहनः ।
KK-07-05-099-022c	चिच्छेद समरे तूर्णं भूय एव धनञ्जयः ।
KK-07-05-099-022e	अथान्यैर्विशिखैस्तूर्णं ध्वजौ च कनकोज्ज्वलौ ॥
KK-07-05-099-023a	अथान्ये धनुषी राजन्प्रगृह्य समरे तदा ।
KK-07-05-099-023c	पाण्डवं भृशसङ्क्रुद्धावर्दयामासतुः शरैः ॥
KK-07-05-099-024a	तयोस्तु भृशसङ्क्रुद्धः शराभ्यां पाण्डुनन्दनः ।
KK-07-05-099-024c	धनुषी चिच्छिदे तूर्णं भूय एव धनञ्जयः ॥
KK-07-05-099-025a	तथान्यैर्विशिखैस्तूर्णं रुक्मपुङ्खैः शिलाशितैः ।
KK-07-05-099-025c	जघानाश्वांस्तथा सूतौ पार्ष्णी च सपदानुगौ ॥
KK-07-05-099-026a	ज्येष्ठस्य च शिरः कायात्क्षुरप्रेण न्यकृन्तत ।
KK-07-05-099-026c	स पपात हतः पृथ्व्यां वातरुग्ण इव द्रुमः ॥
KK-07-05-099-027a	विन्दं तु निहतं दृष्ट्वा ह्यनुविन्दः प्रतापवान् ।
KK-07-05-099-027c	हताश्वं रथमुत्सृज्य गदां गृह्य महाबलः ॥
KK-07-05-099-028a	अभ्यवर्तत सङ्ग्रामे भ्रातुर्वधमनुस्मरन् ।
KK-07-05-099-028c	गदया रथिनां श्रेष्ठो नृत्यन्निव महारथः ॥
KK-07-05-099-029a	अनुविन्दस्तु गदया ललाटे मधुसूदनम् ।
KK-07-05-099-029c	स्पष्ट्वा नाकम्पयत्क्रुद्धो मैनाकमिव पर्वतम् ॥
KK-07-05-099-030a	तस्यार्जुनः शरैः षड्भिर्ग्रीवां पादौ भुजौ शिरः ।
KK-07-05-099-030c	निचकर्त स सञ्छिन्नः पपाताद्रिचयो यथा ॥
KK-07-05-099-031a	ततस्तौ निहतौ दृष्ट्वा तयो राजन्पदानुगाः ।
KK-07-05-099-031c	अभ्यद्रवन्त सङ्क्रुद्धाः किरन्तः शतशः शरान् ॥
KK-07-05-099-032a	तानर्जुनः शरैस्तूर्णं निहत्य भरतर्षभ ।
KK-07-05-099-032c	व्यरोचत यथा वह्निर्दावं दग्ध्वा हिमात्यये ॥
KK-07-05-099-033a	तयोः सेनामतिक्रम्य कृच्छ्रादिव धनञ्जयः ।
KK-07-05-099-033c	विबभौ जलदं हित्वा दिवाकर इवोदितः ॥
KK-07-05-099-034a	तं दृष्ट्वा कुरवस्त्रस्ताः प्रहृष्टाश्चाभवन्पुनः ।
KK-07-05-099-034c	अभ्यवर्तन्त पार्थं च समन्ताद्भरतर्षभ ॥
KK-07-05-099-035a	श्रान्तं चैनं समालक्ष्य ज्ञात्वा दूरे च सैन्धवम् ।
KK-07-05-099-035c	सिंहनादेन महता सर्वतः पर्यवारयन् ॥
KK-07-05-099-036a	तांस्तु दृष्ट्वा सुसंरब्धानुत्स्मयन्पुरुषर्षभः ।
KK-07-05-099-036c	शनकैरिव दाशार्हमर्जुनो वाक्यमब्रवीत् ॥
KK-07-05-099-037a	शरार्दिताश्च ग्लानाश्च हया दूरे च सैन्धवः ।
KK-07-05-099-037c	किमिहानन्तरं कार्यं साधिष्ठं तव रोचते ॥
KK-07-05-099-038a	ब्रूहि कृष्ण यथातत्त्वं त्वं हि प्राज्ञतमः सदा ।
KK-07-05-099-038c	भवन्नेत्रा रणे शत्रून्विजेष्यन्तीह पाण्डवाः ॥
KK-07-05-099-039a	मम त्वनन्तरं कृत्यं यद्वै तत्त्वं निबोध मे ।
KK-07-05-099-039c	हयान्विमुच्य हि सुखं विशल्यान्कुरु माधव ॥
KK-07-05-099-040	सञ्जय उवाच 
KK-07-05-099-040a	एवमुक्तस्तु पार्थेन केशवः प्रत्युवाच तम् ।
KK-07-05-099-040c	ममाप्येतन्मतं पार्थ यदितं ते प्रभाषितम् ॥
KK-07-05-099-041	अर्जुन उवाच 
KK-07-05-099-041a	अहमावारयिष्यामि सर्वसैन्यानि केशव ।
KK-07-05-099-041c	त्वमप्यत्र यथान्यायं कुरु कार्यमनन्तरम् ॥
KK-07-05-099-042	सञ्जय उवाच 
KK-07-05-099-042a	सोऽवतीर्य रथोपस्थादसम्भ्रान्तो धनञ्जयः ।
KK-07-05-099-042c	गाण्डीवं धनुरादाय तस्थौ गिरिविवाचलः ॥
KK-07-05-099-043a	तमभ्यधावन्क्रोशन्तः क्षत्रिया जयकाङ्क्षिणः ।
KK-07-05-099-043c	इदं छिद्रमिति ज्ञात्वा धरणीस्थं धनञ्जयम् ॥
KK-07-05-099-044a	तमेकं रथवंशेन महता पर्यवारयन् ।
KK-07-05-099-044c	विकर्षन्तश्च चापानि विसृजन्तश्च सायकान् ॥
KK-07-05-099-045a	शस्त्राणि च विचित्राणि क्रुद्धास्तत्र व्यदर्शयन् ।
KK-07-05-099-045c	छादयन्तः शरैः पार्थं मेघा इव दिवाकरम् ॥
KK-07-05-099-046a	अभ्यद्रवन्त वेगेन क्षत्रियाः क्षत्रियर्षभम् ।
KK-07-05-099-046c	नरसिंहं रथोदाराः सिंहं मत्ता इव द्विपाः ॥
KK-07-05-099-047a	तत्र पार्थस्य भुजयोर्महद्बलमदृश्यत ।
KK-07-05-099-047c	यत्क्रुद्धो बहुलाः सेनाः सर्वतः समवारयत् ॥
KK-07-05-099-048a	अस्त्रैरस्त्राणि संवार्य द्विषतां सर्वतो विभुः ।
KK-07-05-099-048c	इषुभिर्बहुभिस्तूर्णं सर्वानेव समावृणोत् ॥
KK-07-05-099-049a	तत्रान्तरिक्षे बाणानां प्रगाढानां विशाम्पते ।
KK-07-05-099-049c	सङ्घर्षेण महार्चिष्मान्पावकः समजायत ॥
KK-07-05-099-050a	तत्रतत्र महेष्वासैः श्वसद्भिः शोणितोक्षितैः ।
KK-07-05-099-050c	हयैर्नागैश्च सम्भिन्नैर्नदद्भिश्चारिकर्शन ॥
KK-07-05-099-051a	संरब्धैश्चारिभिर्वीरैः प्रार्थयद्भिर्जयं मृधे ।
KK-07-05-099-051c	एकस्थैर्बहुभिः क्रुद्धैरूष्मेव समजायत ॥
KK-07-05-099-052a	शरोर्मिणं ध्वजावर्तं नागनक्रं दुरत्ययम् ।
KK-07-05-099-052c	पदातिमत्स्यकलिलं शङ्खदुन्दुभिनिःस्वनम् ॥
KK-07-05-099-053a	असङ्ख्येयमपारं च रजो नीरमतीव च ।
KK-07-05-099-053c	उष्णीषकमठं छत्रपताकाफेनमालिनम् ॥
KK-07-05-099-054a	रथसागरमक्षोभ्यं मातङ्गाङ्गशिलाचितम् ।
KK-07-05-099-054c	वेलाभूतस्तदा पार्थः पत्रिभिः समवारयत् ॥
KK-07-05-099-055	[धृतराष्ट्र उवाच 
KK-07-05-099-055a	अर्जुने धरणीं प्राप्ते हयहस्ते च केशवे ।
KK-07-05-099-055c	एतदन्तरमासाद्य कथं पार्थो न घातितः ॥
KK-07-05-099-056	सञ्जय उवाच 
KK-07-05-099-056a	सद्यः पार्थिव पार्थेन निरुद्धाः सर्वपार्थिवाः ।
KK-07-05-099-056c	रथस्था धरणीस्थेन वाक्यमच्छान्दसं यथा ॥
KK-07-05-099-057a	स पार्थः पार्थिवान्सर्वान्भूमिस्थोपि रथस्थितान् ।
KK-07-05-099-057c	एको निवारयामास लोभः सर्वगुणानिव ॥]
KK-07-05-099-058a	ततो जनार्दनः सङ्ख्ये प्रियं पुरुषसत्तमम् ।
KK-07-05-099-058c	असम्भ्रान्तो महाबाहुरर्जुनं वाक्यमब्रवीत् ॥
KK-07-05-099-059a	उदपानमिहाश्वानां नालमस्ति रणेऽर्जुन ।
KK-07-05-099-059c	परीप्सन्ते जलं चेमे पेयं न त्ववगाहनम् ॥
KK-07-05-099-060a	इदमस्तीत्यसम्भ्रान्तो ब्रुवन्नस्त्रेण मेदिनीम् ।
KK-07-05-099-060c	अभिहत्यार्जुनश्चक्रे वाजिपानं सरः शुभम् ॥
KK-07-05-099-061a	[हंसकारण्डवाकीर्णं चक्रवाकोपशोभितम् ।
KK-07-05-099-061c	सुविस्तीर्णं प्रसन्नाम्भः प्रफुल्लवरपङ्कजम् ॥
KK-07-05-099-062a	कूर्ममत्स्यगणाकीर्णमगाधमृषिसेवितम् ।
KK-07-05-099-062c	आगच्छन्नारदमुनिर्दर्शनार्थं कृतं क्षणात् ॥]
KK-07-05-099-063a	शरवंशं शरस्थूणं शराच्छादनमद्भुतम् ।
KK-07-05-099-063c	शरवेश्माकरोत्पार्थस्त्वष्टेवाद्भुतकर्मकृत् ॥
KK-07-05-099-064a	ततः प्रहस्य गोविन्दः साधुसाध्वित्यथाब्रवीत् ।
KK-07-05-099-064c	शरवेश्मनि पार्थेन कृते तस्मिन्महात्मना ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनशततमोऽध्यायः ॥ 99 ॥

5-99-17 स्नायुनद्धाः सूक्ष्मचर्माग्रग्रथिताः ॥ 5-99-9 क्रोशं कोशमुद्दिश्य ॥ 5-99-25 सूतौ सारथी । पाष्णीं पृष्ठरक्षौ ॥ 5-99-30 अद्रिचयो गिरिशृङ्गम् ॥ 5-99-49 प्रगाढानां व्यवगाढानाम् ॥ 5-99-54 वेलाभूतो मर्यादारूपः ॥ 5-99-55 कुण्डलितास्त्रयः श्लोकाः झ. पाठे एव वर्तन्ते ॥ 5-99-59 अलं पर्याप्तम् ॥ 5-99-60 अभिहत्य खात्वा । वाजिपानम् अश्वपानीयम् ॥ 5-99-61 हंसकारण्डवाकीर्णमित्यादियोग्यतया वर्णनम् ॥ कुण्डलितौ द्वौ श्लोकौ घ. झ. पाठयोरेव ॥ 5-99-63 वंशः शालाधारकाष्ठम् । स्थूणा मध्यस्तम्भः ॥ 5-99-99 एकोनशततमोऽध्यायः ॥
