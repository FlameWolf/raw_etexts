श्रीः
अध्यायः 167
सात्यकिना भूरिनाम्नो राज्ञो वधः ॥ 1 ॥ द्रौणिना घटोत्कचपराजयः ॥ 2 ॥ भीमेन दुर्योधनपराभवः ॥ 3 ॥
001	सञ्जय उवाच 
001a	भूरिस्तु समरे राजञ्शैनेयं रथिनां वरम् ।
001c	आपतन्तमपासेधत्प्रयाणादिव कुञ्जरम् ॥
002a	अथैनं सात्यकिः क्रुद्धः पञ्चभिर्निशितैः शरैः ।
002c	विव्याध हृदये तस्य प्रास्रवत्तस्य शोणितम् ॥
003a	तथैव कौरवो युद्धे शैनेयं युद्धदुर्मदम् ।
003c	दशिभिर्निशितैस्तीक्ष्णैरविध्यत भुजान्तरे ॥
004a	तावन्योन्यं महाराज ततक्षाते शरैर्भृशम् ।
004c	क्रोधसंरक्तनयनौ क्रोधाद्विष्फार्य कार्मुके ॥
005a	तयोरासीन्महाराज शस्त्रवृष्टिः सुदारुणा ।
005c	क्रुद्धयोः सायकमुचोर्यमान्तकनिकाशयोः ॥
006a	तावन्योन्यं शरैः राजन्सञ्छाद्य समवस्थितौ ।
006c	मुहूर्तं चैव तद्युद्धं समरूपमिवाभवत् ॥
007a	ततः क्रुद्धो महाराज शैनेयः प्रहसन्निव ।
007c	धनुश्चिच्छेद समरे कौरव्यस्य महात्मनः ॥
008a	अथैनं छिन्नधन्वानं नवभिर्निशितैः शरैः ।
008c	विव्याध हृदये तूर्णं तिष्ठतिष्ठेति चाब्रवीत् ॥
009a	सोऽतिविद्धो बलवता शत्रुणा शत्रुतापनः ।
009c	धनुरन्यत्समादाय सात्वतं प्रत्यविध्यत ॥
010a	स विद्ध्वा सात्वतं बाणैस्त्रिभिरेव विशाम्पते ।
010c	धनुश्चिच्छेद भल्लेन सुतीक्ष्णेन हसन्निव ॥
011a	छिन्नधन्वा महाराज सात्यकिः क्रोधमूर्च्छितः ।
011c	प्रजहार महावेगां शक्तिं तस्य महोरसि ॥
012a	स तु शक्त्या विभिन्नाङ्गो निपपात रथोत्तमात् ।
012c	लोहिताङ्ग इवाकाशाद्दीप्तरश्मिर्यदृच्छया ॥
013a	तं तु दृष्ट्वा हतं शूरमश्वत्थामा महारथः ।
013c	अभ्यधावत वेगेन शैनेयं प्रति संयुगे ॥
014a	तिष्ठतिष्ठेति चाभाष्य शैनेयं स नराधिप ।
014c	अभ्यवर्षच्छरौघेण मेरुं वृष्ट्या यथाम्बुदः ॥
015a	तमापतन्तं संरब्धं शैनेयस्य रथं प्रति ।
015c	घटोत्कचोऽब्रवीद्राजन्नादं मुक्त्वा महारथः ॥
016a	तिष्ठतिष्ठ न मे जीवन्द्रोणपुत्र गमिष्यसि ।
016c	एष त्वां निहनिष्यामि महिषं मृगराडिव ॥
017a	युद्धश्रद्धामहं तेऽद्य विनेष्यामि रणाजिरे ।
017c	इत्युक्त्वा क्रोधताम्राक्षो राक्षसः परवीरहा ।
017e	द्रोणिमभ्यद्रवत्क्रुद्धो गजेन्द्रमिव केसरी ॥
018a	रथाक्षमात्रैरिषुभिरभ्यवर्षद्घटोत्कचः ।
018c	रथिनामृषभं द्रौणिं धाराभिरिव तोयदः ॥
019a	शरवृष्टिं तु तां प्राप्तां शरैराशीविषोपमैः ।
019c	शातयामास समरे तरसा द्रौणिरुत्स्मयन् ॥
020a	ततः शरशतैस्तीक्ष्णैर्मर्मभेदिभिराशुगैः ।
020c	समाचिनोद्राक्षसेन्द्रं घटोत्कचमरिन्दमम् ॥
021a	स शरैराचितस्तेन राक्षसो रणमूर्धनि ।
021c	व्यकाशत महाराज श्वाविच्छललतो यथा ॥
022a	ततः क्रोधसमाविष्टो भैमसेनिः प्रतापवान् ।
022c	शरैरवचकर्तोग्रैर्द्रौणिं वज्राशनिप्रभैः ॥
023a	क्षुरप्रैरर्धचन्द्रैश्च नाराचैः सशिलीमुखैः ।
023c	वराहकर्णैर्नालीकैर्विकर्णैश्चाभ्यवीवृषत् ॥
024a	तां शस्त्रवृष्टिमतुलां वज्राशनिसमस्वनाम् ।
024c	पतन्तीमुपरि क्रुद्धो द्रौणिरव्यथितेन्द्रियः ॥
025a	सुदुःसहां शरैर्घोरैर्दिव्यास्त्रप्रतिमन्त्रितैः ।
025c	व्यधमत्सुमहातेजा महाभ्राणीव मारुतः ॥
026a	ततोऽन्तरिक्षे बाणानां सङ्ग्रामोऽन्य इवाभवत् ।
026c	घोररूपो महाराज योधानां हर्षवर्धनः ॥
027a	ततोऽस्त्रसङ्घर्षकृतैर्विस्फुलिङ्गैः समन्ततः ।
027c	बभौ निशामुखे व्योम खद्योतैरिव संवृतम् ॥
028a	स मार्गणगणैर्द्रौणिर्दिशः प्रच्छाद्य सर्वतः |
028c	प्रियार्थं तव पुत्राणां राक्षसं समवाकिरत् ॥
029a	ततः प्रववृते युद्धं द्रौणिराक्षसयोर्मृधे ।
029c	विगाढे रजनीमध्ये शक्रप्रह्लादयोरिव ॥
030a	ततो घटोत्कचो बाणैर्दशभिर्द्रौणिमाहवे ।
030c	जघानोरसि सङ्क्रुद्धः कालज्वलनसन्निभैः ॥
031a	स तैरभ्यायतैर्विद्धो राक्षसेन महाबलः ।
031c	चचाल समरे द्रौणिर्वातनुन्न इव द्रुमः ॥
032ac	स मोहं समरे प्राप्तो ध्वजयष्टिं समाश्रितः ॥
033a	ततो हाहाकृतं सैन्यं तव सर्वं जनाधिप ।
033c	हतं स्म मेनिरे सर्वे द्रोणसूनुं जनाधिपाः ॥
034a	तं तु दृष्ट्वा तथावस्थमश्वत्थामानमाहवे ।
034c	पाञ्चालाः सृञ्जयाश्चैव सिंहनादं प्रचक्रिरे ॥
035a	प्रतिलभ्य ततः सञ्ज्ञामश्वत्थामा महाबलः ।
035c	धनुः प्रपीड्य वामेन करेणामित्रकर्शनः ॥
036a	मुमोचाकर्णपूर्णेन धनुषा शरमुत्तमम् ।
036c	यमदण्डोपमं घोरमुद्दिश्याशु घटोत्कचम् ॥
037a	स भित्त्वा हृदयं तस्य राक्षसस्य शरोत्तमः ।
037c	विवेश वसुधामुग्रः सपुङ्खः पृथिवीपते ॥
038a	सोऽतिविद्धो महाराज रथोपस्थ उपाविशत् ।
038c	राक्षसेन्द्रः सुबलवान्द्रौणिना रणशालिना ॥
039a	दृष्ट्वा विमूढं हैडिम्बं सारथिस्तु रणाजिरात् ।
039c	द्रौणेः सकाशात्सम्भ्रान्तस्त्वपनिन्ये त्वरान्वितः ॥
040a	तथा तु समरे विद्ध्वा राक्षसेन्द्रं घटोत्कचम् ।
040c	ननाद सुमहानादं द्रोणपुत्रो महारथः ॥
041a	पूजितस्तव पुत्रैश्च सर्वयोधैश्च भारत ।
041c	वपुषाऽतिप्रजज्वाल मध्याह्न इव भास्करः ॥
042a	भीमसेनं तु युध्यन्तं भारद्वाजरथं प्रति ।
042c	स्वयं दुर्योधनो राजा प्रत्यविध्यच्छितैः शरैः ॥
043a	तं भीमसेनो दशभिः शरैर्विव्याध मारिष ।
043c	दुर्योधनोऽपि विंशत्या शराणां प्रत्यविध्यत ॥
044a	तौ सायकैरवच्छिन्नावदृश्येतां रणाजिरे ।
044c	मेघजालसमाच्छन्नौ नभसीवेन्दुभास्करौ ॥
045a	अथ दुर्योधनो राजा भीमं विव्याध पत्रिभिः ।
045c	पञ्चभिर्भरतश्रेष्ठ तिष्ठतिष्ठेति चाब्रवीत् ॥
046a	तस्य भीमो धनुश्छित्त्वा ध्वजं च दशभिः शरैः ।
046c	विव्याध कौरवश्रेष्ठं नवत्या नतपर्वणाम् ॥
047a	ततो दुर्योधनः क्रुद्धो धनुरन्यन्महत्तरम् ।
047c	गृहीत्वा भरतश्रेष्ठो भीमसेनं शितैः शरैः ।
047e	अपीडयद्रणमुखे पश्यतां सर्वधन्विनाम् ॥
048a	तान्निहत्य शरान्भीमो दुर्योधनधनुश्च्युतान् ।
048c	कौरवं पञ्चविंशत्या क्षुद्रकाणां समार्पयत् ॥
049a	दुर्योधनस्तु सङ्क्रुद्धो भीमसेनस्य मारिष ।
049c	क्षुरप्रेण धनुश्छित्त्वा दशभिः प्रत्यविध्यत ॥
050a	अथान्यद्धनुरादाय भीमसेनो महाबलः ।
050c	विव्याध नृपतिं तूर्णं सप्तभिर्निशितैः शरैः ॥
051a	तदप्यस्य धनुः क्षिप्रं चिच्छेद लघुहस्तवत् ।
051c	द्वितीयं च तृतीयं च चतुर्थं पञ्चमं तथा ॥
052a	आत्तमात्तं महाराज भीमस्य धनुराच्छिनत् ।
052c	तव पुत्रो महाराज जितकाशी मदोत्कटः ॥
053a	स तथा भिद्यमानेषु कार्मुकेषु पुनः पुनः ।
053c	शक्तिं चिक्षेप समरे सर्वपारशवीं शुभाम् ॥
054a	मृत्योरिव स्वसारं हि दीप्तां वह्निशिखामिव ।
054c	सीमन्तमिव कुर्वन्तीं नभसोऽग्निसमप्रभाम् ॥
055a	अप्राप्तामेव तां शक्तिं त्रिधा चिच्छेद कौरवः ।
055c	पश्यतः सर्वलोकस्य भीमस्य च महात्मनः ॥
056a	ततो भीमो महाराज गदां गुर्वीं महाप्रभाम् ।
056c	चिक्षेपाविध्य वेगेन दुर्योधनरथं प्रति ॥
057a	ततः सा सहसा वाहांस्तव पुत्रस्य संयुगे ।
057c	सारथिं च गदा गुर्वी ममर्दास्य रथं पुनः ॥
058a	पुत्रस्तु तव राजेन्द्र भीमाद्भीतः प्रणश्य च ।
058c	आरुरोह रथं चान्यं नन्दकस्य महात्मनः ॥
059a	ततो भीमो हतं मत्वा तव पुत्रं महारथम् ।
059c	सिंहनादं महच्चक्रे तर्जयन्निशि कौरवान् ॥
060a	तावकाः सैनिकाश्चापि मेनिरे निहतं नृपम् ।
060c	ततोऽतिचुक्रुशुः सर्वे ते हाहेति समन्ततः ॥
061a	तेषां तु निनदं श्रुत्वा त्रस्तानां सर्वयोधिनाम् ।
061c	भीमसेनस्य नादं च श्रुत्वा राजन्महात्मनः ॥
062a	ततो युधिष्ठिरो राजा हतं मत्वा सुयोधनम् ।
062c	अभ्यवर्तत वेगेन यत्र पार्थो वृकोदरः ॥
063a	पाञ्चालाः केकया मात्स्याः सृञ्जयाश्च विशाम्पते ।
063c	सर्वोद्योगेनाभिजग्मुर्द्रोणमेव युयुत्सया ॥
064a	तत्रासीत्सुमहद्युद्धं द्रोणस्याथ परैः सह ।
064c	घोरे तमसि मग्नानां निघ्नतामितरेतरम् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तषष्ट्यधिकशततमोऽध्यायः ॥ 167 ॥

5-167-1 प्रयाणाद्यानस्थानात् । प्रवणादिति पाठे प्रवणं प्रकृष्टं वनं जलम् ॥ 5-167-2 तस्य सात्यकेः । तस्य तस्माद्धृदयात् ॥ 5-167-12 लोहिताङ्गः कुजः । यदृच्छया दैवेनेत्यभूतोपमा ॥ 5-167-16 महिषमसुरम् । महिषं षण्मुखो यथा इति घ. ङ. झ. पाठः ॥ 5-167-21 श्वाविच्छल्यकः । शललतः शललीभिः ॥ 5-167-58 प्रणश्य निलीनो भूत्वा ॥ सप्तषष्ट्यधिकशततमोऽध्यायः ॥ 167 ॥
