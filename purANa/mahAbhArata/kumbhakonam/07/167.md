श्रीः
अध्यायः 167
सात्यकिना भूरिनाम्नो राज्ञो वधः ॥ 1 ॥ द्रौणिना घटोत्कचपराजयः ॥ 2 ॥ भीमेन दुर्योधनपराभवः ॥ 3 ॥
KK-07-06-167-001	सञ्जय उवाच 
KK-07-06-167-001a	भूरिस्तु समरे राजञ्शैनेयं रथिनां वरम् ।
KK-07-06-167-001c	आपतन्तमपासेधत्प्रयाणादिव कुञ्जरम् ॥
KK-07-06-167-002a	अथैनं सात्यकिः क्रुद्धः पञ्चभिर्निशितैः शरैः ।
KK-07-06-167-002c	विव्याध हृदये तस्य प्रास्रवत्तस्य शोणितम् ॥
KK-07-06-167-003a	तथैव कौरवो युद्धे शैनेयं युद्धदुर्मदम् ।
KK-07-06-167-003c	दशिभिर्निशितैस्तीक्ष्णैरविध्यत भुजान्तरे ॥
KK-07-06-167-004a	तावन्योन्यं महाराज ततक्षाते शरैर्भृशम् ।
KK-07-06-167-004c	क्रोधसंरक्तनयनौ क्रोधाद्विष्फार्य कार्मुके ॥
KK-07-06-167-005a	तयोरासीन्महाराज शस्त्रवृष्टिः सुदारुणा ।
KK-07-06-167-005c	क्रुद्धयोः सायकमुचोर्यमान्तकनिकाशयोः ॥
KK-07-06-167-006a	तावन्योन्यं शरैः राजन्सञ्छाद्य समवस्थितौ ।
KK-07-06-167-006c	मुहूर्तं चैव तद्युद्धं समरूपमिवाभवत् ॥
KK-07-06-167-007a	ततः क्रुद्धो महाराज शैनेयः प्रहसन्निव ।
KK-07-06-167-007c	धनुश्चिच्छेद समरे कौरव्यस्य महात्मनः ॥
KK-07-06-167-008a	अथैनं छिन्नधन्वानं नवभिर्निशितैः शरैः ।
KK-07-06-167-008c	विव्याध हृदये तूर्णं तिष्ठतिष्ठेति चाब्रवीत् ॥
KK-07-06-167-009a	सोऽतिविद्धो बलवता शत्रुणा शत्रुतापनः ।
KK-07-06-167-009c	धनुरन्यत्समादाय सात्वतं प्रत्यविध्यत ॥
KK-07-06-167-010a	स विद्ध्वा सात्वतं बाणैस्त्रिभिरेव विशाम्पते ।
KK-07-06-167-010c	धनुश्चिच्छेद भल्लेन सुतीक्ष्णेन हसन्निव ॥
KK-07-06-167-011a	छिन्नधन्वा महाराज सात्यकिः क्रोधमूर्च्छितः ।
KK-07-06-167-011c	प्रजहार महावेगां शक्तिं तस्य महोरसि ॥
KK-07-06-167-012a	स तु शक्त्या विभिन्नाङ्गो निपपात रथोत्तमात् ।
KK-07-06-167-012c	लोहिताङ्ग इवाकाशाद्दीप्तरश्मिर्यदृच्छया ॥
KK-07-06-167-013a	तं तु दृष्ट्वा हतं शूरमश्वत्थामा महारथः ।
KK-07-06-167-013c	अभ्यधावत वेगेन शैनेयं प्रति संयुगे ॥
KK-07-06-167-014a	तिष्ठतिष्ठेति चाभाष्य शैनेयं स नराधिप ।
KK-07-06-167-014c	अभ्यवर्षच्छरौघेण मेरुं वृष्ट्या यथाम्बुदः ॥
KK-07-06-167-015a	तमापतन्तं संरब्धं शैनेयस्य रथं प्रति ।
KK-07-06-167-015c	घटोत्कचोऽब्रवीद्राजन्नादं मुक्त्वा महारथः ॥
KK-07-06-167-016a	तिष्ठतिष्ठ न मे जीवन्द्रोणपुत्र गमिष्यसि ।
KK-07-06-167-016c	एष त्वां निहनिष्यामि महिषं मृगराडिव ॥
KK-07-06-167-017a	युद्धश्रद्धामहं तेऽद्य विनेष्यामि रणाजिरे ।
KK-07-06-167-017c	इत्युक्त्वा क्रोधताम्राक्षो राक्षसः परवीरहा ।
KK-07-06-167-017e	द्रोणिमभ्यद्रवत्क्रुद्धो गजेन्द्रमिव केसरी ॥
KK-07-06-167-018a	रथाक्षमात्रैरिषुभिरभ्यवर्षद्घटोत्कचः ।
KK-07-06-167-018c	रथिनामृषभं द्रौणिं धाराभिरिव तोयदः ॥
KK-07-06-167-019a	शरवृष्टिं तु तां प्राप्तां शरैराशीविषोपमैः ।
KK-07-06-167-019c	शातयामास समरे तरसा द्रौणिरुत्स्मयन् ॥
KK-07-06-167-020a	ततः शरशतैस्तीक्ष्णैर्मर्मभेदिभिराशुगैः ।
KK-07-06-167-020c	समाचिनोद्राक्षसेन्द्रं घटोत्कचमरिन्दमम् ॥
KK-07-06-167-021a	स शरैराचितस्तेन राक्षसो रणमूर्धनि ।
KK-07-06-167-021c	व्यकाशत महाराज श्वाविच्छललतो यथा ॥
KK-07-06-167-022a	ततः क्रोधसमाविष्टो भैमसेनिः प्रतापवान् ।
KK-07-06-167-022c	शरैरवचकर्तोग्रैर्द्रौणिं वज्राशनिप्रभैः ॥
KK-07-06-167-023a	क्षुरप्रैरर्धचन्द्रैश्च नाराचैः सशिलीमुखैः ।
KK-07-06-167-023c	वराहकर्णैर्नालीकैर्विकर्णैश्चाभ्यवीवृषत् ॥
KK-07-06-167-024a	तां शस्त्रवृष्टिमतुलां वज्राशनिसमस्वनाम् ।
KK-07-06-167-024c	पतन्तीमुपरि क्रुद्धो द्रौणिरव्यथितेन्द्रियः ॥
KK-07-06-167-025a	सुदुःसहां शरैर्घोरैर्दिव्यास्त्रप्रतिमन्त्रितैः ।
KK-07-06-167-025c	व्यधमत्सुमहातेजा महाभ्राणीव मारुतः ॥
KK-07-06-167-026a	ततोऽन्तरिक्षे बाणानां सङ्ग्रामोऽन्य इवाभवत् ।
KK-07-06-167-026c	घोररूपो महाराज योधानां हर्षवर्धनः ॥
KK-07-06-167-027a	ततोऽस्त्रसङ्घर्षकृतैर्विस्फुलिङ्गैः समन्ततः ।
KK-07-06-167-027c	बभौ निशामुखे व्योम खद्योतैरिव संवृतम् ॥
KK-07-06-167-028a	स मार्गणगणैर्द्रौणिर्दिशः प्रच्छाद्य सर्वतः |
KK-07-06-167-028c	प्रियार्थं तव पुत्राणां राक्षसं समवाकिरत् ॥
KK-07-06-167-029a	ततः प्रववृते युद्धं द्रौणिराक्षसयोर्मृधे ।
KK-07-06-167-029c	विगाढे रजनीमध्ये शक्रप्रह्लादयोरिव ॥
KK-07-06-167-030a	ततो घटोत्कचो बाणैर्दशभिर्द्रौणिमाहवे ।
KK-07-06-167-030c	जघानोरसि सङ्क्रुद्धः कालज्वलनसन्निभैः ॥
KK-07-06-167-031a	स तैरभ्यायतैर्विद्धो राक्षसेन महाबलः ।
KK-07-06-167-031c	चचाल समरे द्रौणिर्वातनुन्न इव द्रुमः ॥
KK-07-06-167-032ac	स मोहं समरे प्राप्तो ध्वजयष्टिं समाश्रितः ॥
KK-07-06-167-033a	ततो हाहाकृतं सैन्यं तव सर्वं जनाधिप ।
KK-07-06-167-033c	हतं स्म मेनिरे सर्वे द्रोणसूनुं जनाधिपाः ॥
KK-07-06-167-034a	तं तु दृष्ट्वा तथावस्थमश्वत्थामानमाहवे ।
KK-07-06-167-034c	पाञ्चालाः सृञ्जयाश्चैव सिंहनादं प्रचक्रिरे ॥
KK-07-06-167-035a	प्रतिलभ्य ततः सञ्ज्ञामश्वत्थामा महाबलः ।
KK-07-06-167-035c	धनुः प्रपीड्य वामेन करेणामित्रकर्शनः ॥
KK-07-06-167-036a	मुमोचाकर्णपूर्णेन धनुषा शरमुत्तमम् ।
KK-07-06-167-036c	यमदण्डोपमं घोरमुद्दिश्याशु घटोत्कचम् ॥
KK-07-06-167-037a	स भित्त्वा हृदयं तस्य राक्षसस्य शरोत्तमः ।
KK-07-06-167-037c	विवेश वसुधामुग्रः सपुङ्खः पृथिवीपते ॥
KK-07-06-167-038a	सोऽतिविद्धो महाराज रथोपस्थ उपाविशत् ।
KK-07-06-167-038c	राक्षसेन्द्रः सुबलवान्द्रौणिना रणशालिना ॥
KK-07-06-167-039a	दृष्ट्वा विमूढं हैडिम्बं सारथिस्तु रणाजिरात् ।
KK-07-06-167-039c	द्रौणेः सकाशात्सम्भ्रान्तस्त्वपनिन्ये त्वरान्वितः ॥
KK-07-06-167-040a	तथा तु समरे विद्ध्वा राक्षसेन्द्रं घटोत्कचम् ।
KK-07-06-167-040c	ननाद सुमहानादं द्रोणपुत्रो महारथः ॥
KK-07-06-167-041a	पूजितस्तव पुत्रैश्च सर्वयोधैश्च भारत ।
KK-07-06-167-041c	वपुषाऽतिप्रजज्वाल मध्याह्न इव भास्करः ॥
KK-07-06-167-042a	भीमसेनं तु युध्यन्तं भारद्वाजरथं प्रति ।
KK-07-06-167-042c	स्वयं दुर्योधनो राजा प्रत्यविध्यच्छितैः शरैः ॥
KK-07-06-167-043a	तं भीमसेनो दशभिः शरैर्विव्याध मारिष ।
KK-07-06-167-043c	दुर्योधनोऽपि विंशत्या शराणां प्रत्यविध्यत ॥
KK-07-06-167-044a	तौ सायकैरवच्छिन्नावदृश्येतां रणाजिरे ।
KK-07-06-167-044c	मेघजालसमाच्छन्नौ नभसीवेन्दुभास्करौ ॥
KK-07-06-167-045a	अथ दुर्योधनो राजा भीमं विव्याध पत्रिभिः ।
KK-07-06-167-045c	पञ्चभिर्भरतश्रेष्ठ तिष्ठतिष्ठेति चाब्रवीत् ॥
KK-07-06-167-046a	तस्य भीमो धनुश्छित्त्वा ध्वजं च दशभिः शरैः ।
KK-07-06-167-046c	विव्याध कौरवश्रेष्ठं नवत्या नतपर्वणाम् ॥
KK-07-06-167-047a	ततो दुर्योधनः क्रुद्धो धनुरन्यन्महत्तरम् ।
KK-07-06-167-047c	गृहीत्वा भरतश्रेष्ठो भीमसेनं शितैः शरैः ।
KK-07-06-167-047e	अपीडयद्रणमुखे पश्यतां सर्वधन्विनाम् ॥
KK-07-06-167-048a	तान्निहत्य शरान्भीमो दुर्योधनधनुश्च्युतान् ।
KK-07-06-167-048c	कौरवं पञ्चविंशत्या क्षुद्रकाणां समार्पयत् ॥
KK-07-06-167-049a	दुर्योधनस्तु सङ्क्रुद्धो भीमसेनस्य मारिष ।
KK-07-06-167-049c	क्षुरप्रेण धनुश्छित्त्वा दशभिः प्रत्यविध्यत ॥
KK-07-06-167-050a	अथान्यद्धनुरादाय भीमसेनो महाबलः ।
KK-07-06-167-050c	विव्याध नृपतिं तूर्णं सप्तभिर्निशितैः शरैः ॥
KK-07-06-167-051a	तदप्यस्य धनुः क्षिप्रं चिच्छेद लघुहस्तवत् ।
KK-07-06-167-051c	द्वितीयं च तृतीयं च चतुर्थं पञ्चमं तथा ॥
KK-07-06-167-052a	आत्तमात्तं महाराज भीमस्य धनुराच्छिनत् ।
KK-07-06-167-052c	तव पुत्रो महाराज जितकाशी मदोत्कटः ॥
KK-07-06-167-053a	स तथा भिद्यमानेषु कार्मुकेषु पुनः पुनः ।
KK-07-06-167-053c	शक्तिं चिक्षेप समरे सर्वपारशवीं शुभाम् ॥
KK-07-06-167-054a	मृत्योरिव स्वसारं हि दीप्तां वह्निशिखामिव ।
KK-07-06-167-054c	सीमन्तमिव कुर्वन्तीं नभसोऽग्निसमप्रभाम् ॥
KK-07-06-167-055a	अप्राप्तामेव तां शक्तिं त्रिधा चिच्छेद कौरवः ।
KK-07-06-167-055c	पश्यतः सर्वलोकस्य भीमस्य च महात्मनः ॥
KK-07-06-167-056a	ततो भीमो महाराज गदां गुर्वीं महाप्रभाम् ।
KK-07-06-167-056c	चिक्षेपाविध्य वेगेन दुर्योधनरथं प्रति ॥
KK-07-06-167-057a	ततः सा सहसा वाहांस्तव पुत्रस्य संयुगे ।
KK-07-06-167-057c	सारथिं च गदा गुर्वी ममर्दास्य रथं पुनः ॥
KK-07-06-167-058a	पुत्रस्तु तव राजेन्द्र भीमाद्भीतः प्रणश्य च ।
KK-07-06-167-058c	आरुरोह रथं चान्यं नन्दकस्य महात्मनः ॥
KK-07-06-167-059a	ततो भीमो हतं मत्वा तव पुत्रं महारथम् ।
KK-07-06-167-059c	सिंहनादं महच्चक्रे तर्जयन्निशि कौरवान् ॥
KK-07-06-167-060a	तावकाः सैनिकाश्चापि मेनिरे निहतं नृपम् ।
KK-07-06-167-060c	ततोऽतिचुक्रुशुः सर्वे ते हाहेति समन्ततः ॥
KK-07-06-167-061a	तेषां तु निनदं श्रुत्वा त्रस्तानां सर्वयोधिनाम् ।
KK-07-06-167-061c	भीमसेनस्य नादं च श्रुत्वा राजन्महात्मनः ॥
KK-07-06-167-062a	ततो युधिष्ठिरो राजा हतं मत्वा सुयोधनम् ।
KK-07-06-167-062c	अभ्यवर्तत वेगेन यत्र पार्थो वृकोदरः ॥
KK-07-06-167-063a	पाञ्चालाः केकया मात्स्याः सृञ्जयाश्च विशाम्पते ।
KK-07-06-167-063c	सर्वोद्योगेनाभिजग्मुर्द्रोणमेव युयुत्सया ॥
KK-07-06-167-064a	तत्रासीत्सुमहद्युद्धं द्रोणस्याथ परैः सह ।
KK-07-06-167-064c	घोरे तमसि मग्नानां निघ्नतामितरेतरम् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तषष्ट्यधिकशततमोऽध्यायः ॥ 167 ॥

5-167-1 प्रयाणाद्यानस्थानात् । प्रवणादिति पाठे प्रवणं प्रकृष्टं वनं जलम् ॥ 5-167-2 तस्य सात्यकेः । तस्य तस्माद्धृदयात् ॥ 5-167-12 लोहिताङ्गः कुजः । यदृच्छया दैवेनेत्यभूतोपमा ॥ 5-167-16 महिषमसुरम् । महिषं षण्मुखो यथा इति घ. ङ. झ. पाठः ॥ 5-167-21 श्वाविच्छल्यकः । शललतः शललीभिः ॥ 5-167-58 प्रणश्य निलीनो भूत्वा ॥ सप्तषष्ट्यधिकशततमोऽध्यायः ॥ 167 ॥
