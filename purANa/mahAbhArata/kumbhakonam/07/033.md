श्रीः
अध्यायः 033
युधिष्ठिरस्याग्रहणात् दुर्मनायमानं दुर्योधनम् प्रति द्रोणेन कस्यचिन्महारथस्य हननप्रतिज्ञा ॥ 1 ॥ सञ्जयेन धृतराष्ट्रम् प्रति सङ्क्षेपतोऽभिमन्युवधकथनम् ॥ 2 ॥
KK-07-03-033-001	सञ्जय उवाच 
KK-07-03-033-001a	पूर्वमस्मासु भग्नेषु फल्गुगेनामितौजसा ।
KK-07-03-033-001c	द्रोणे च मोघसङ्कल्पे रक्षिते च युधिष्ठिरे ॥
KK-07-03-033-002a	सर्वे विध्वस्तकवचास्तावका युधि निर्जिताः ।
KK-07-03-033-002c	रजस्वला भृशोद्विग्ना वीक्षमाणा दिशो दश ॥
KK-07-03-033-003a	अवहारं ततः कृत्वा भारद्वाजस्य सम्मते ।
KK-07-03-033-003c	लब्धलक्षैः शरैर्भिन्ना भृशावहसिता रणे ॥
KK-07-03-033-004a	श्लाघमानेषु भूतेषु फल्गुनस्यामितान्गुणान् ।
KK-07-03-033-004c	केशवस्य च सौहार्दे कीर्त्यमानेऽर्जुनं प्रति ॥
KK-07-03-033-005a	अभिशस्ता इवाभूवन्ध्यानमूकत्वमास्थिताः ।
KK-07-03-033-005c	ततः प्रभातसमये द्रोणं दुर्योधनोऽब्रवीत् ॥
KK-07-03-033-006a	प्रणयादभिमानाच्च द्विषद्वृद्ध्या च दुर्मनाः ।
KK-07-03-033-006c	शृण्वतां सर्वयोधानां संरब्धो वाक्यकोविदः ॥
KK-07-03-033-007a	नूनं वयं वध्यपक्षे भवतो द्विजसत्तम ।
KK-07-03-033-007c	तथाहि नाग्रहीः प्राप्तं समीपेऽद्य युधिष्ठिरम् ॥
KK-07-03-033-008a	इच्छतस्ते न मुच्येत चक्षुःप्राप्तो रणे रिपुः ।
KK-07-03-033-008c	जिघृक्षतो रक्ष्यमाणः सामरैरपि पाण्डवैः ॥
KK-07-03-033-009a	वरं दत्त्वा मम प्रीतः पश्चाद्विकृतवानसि ।
KK-07-03-033-009c	आशाभङ्गं न कुर्वन्ति भक्तस्यार्याः कथञ्चन ॥
KK-07-03-033-010	सञ्जय उवाच 
KK-07-03-033-010a	ततोऽप्रीतस्तथोक्तः सन्भारद्वाजोऽब्रवीन्नृपम् ।
KK-07-03-033-010c	नार्हसे मां तथा ज्ञातुं घटमानं तव प्रिये ॥
KK-07-03-033-011a	ससुरासुरगन्धर्वाः सयक्षोरगराक्षसाः ।
KK-07-03-033-011c	नालं लोका रणे जेतुं पाल्यमानं किरीटिना ॥
KK-07-03-033-012a	विश्वसृग्यत्र गोविन्दः पृतनानीस्तथाऽर्जुनः ।
KK-07-03-033-012c	तत्र कस्य बलं क्रामेदन्यत्र त्र्यम्बकात्प्रभोः ॥
KK-07-03-033-013a	सत्यं तात ब्रवीम्यद्य नैतज्जात्वन्यथा भवेत् ।
KK-07-03-033-013c	अद्यैकं प्रवरं कञ्चित्पातयिष्ये महारथम् ॥
KK-07-03-033-014a	चक्रव्यूहं विधास्यामि योऽभेद्यस्त्रिदशैरपि ।
KK-07-03-033-014c	योगेन केनचिद्राजन्नर्जुनस्त्वपनीयताम् ॥
KK-07-03-033-015a	न ह्यज्ञातमसाध्यं वा तस्य सङ्ख्येऽस्ति किञ्चन ।
KK-07-03-033-015c	तेन ह्युपात्तं सकलं सर्वज्ञानमितस्ततः ॥
KK-07-03-033-016a	द्रोणेन व्याहृते त्वेवं संशप्तकगणाः पुनः ।
KK-07-03-033-016c	आह्वयन्नर्जुनं सङ्ख्ये दक्षिणामभितो दिशम् ॥
KK-07-03-033-017a	ततोऽर्जुनस्याथ परैः सार्धं समभवद्रणः ।
KK-07-03-033-017c	तादृशो यादृशो नान्यः श्रुतो दृष्टोपि वा क्वचित् ||
KK-07-03-033-018a	तत्र द्रोणेन विहितो व्यूहो राजन्व्यरोचत ।
KK-07-03-033-018e	चरन्मध्यन्दिने सूर्यः प्रतपन्निव दुर्दृशः ॥
KK-07-03-033-019a	तं चाभिमन्युर्वचनात्पितुर्ज्येष्ठस्य भारत ।
KK-07-03-033-019c	बिभेद दुर्भिदं सङ्ख्ये चक्रव्यूहमनेकधा ॥
KK-07-03-033-020a	स कृत्वा दुष्करं कर्म हत्वा वीरान्सहस्रशः ।
KK-07-03-033-020c	राजपुत्रशतं हत्वा कौसल्यं च बृहद्बलम् ॥
KK-07-03-033-021a	महारथं शल्यपुत्रं पौत्रं ते लक्ष्मणं तथा ।
KK-07-03-033-021c	षट्सु वीरेषु संसक्तो दौःशासनिवशं गतः |
KK-07-03-033-021e	सौभद्रः पृथिवीपाल जहौ प्राणान्परन्तप ॥
KK-07-03-033-022a	वयं परमसंहृष्टाः पाण्डवाः शोककर्शिताः ।
KK-07-03-033-022c	सौभद्रे निहते राजन्नवहारमकुर्महि ॥
KK-07-03-033-023	`जनमेजय उवाच 
KK-07-03-033-023a	समरोद्युक्तकर्माणः कर्मभिर्व्यञ्जितश्रमाः ।
KK-07-03-033-023c	सकृष्णाः पाण्डवाः पञ्च देवैरपि दुरासदाः ॥
KK-07-03-033-024a	शश्वत्कर्मान्वयैर्बुद्ध्या प्रकृत्या यशसा श्रिया ।
KK-07-03-033-024c	न भूतो भविता वापि कृष्णस्य सदृशः पुमान् ॥
KK-07-03-033-025a	सत्यधर्मतपोदानैर्द्विजपूजादिभिर्गुणैः ।
KK-07-03-033-025c	सदेहस्त्रिदिवं प्राप्तो राजा किल युधिष्ठिरः ॥
KK-07-03-033-026a	युगान्ते चान्तकश्चैव जामदग्न्यश्च कीर्तिमान् ।
KK-07-03-033-026c	रणस्थो भीमसेनश्च कथ्यन्ते सदृशास्त्रयः ॥
KK-07-03-033-027a	प्रतिज्ञाकर्मदक्षस्य रणे गाण्डीवधन्वनः ।
KK-07-03-033-027c	उपमां नाधिगच्छामि पार्थस्य सदृशीं क्षितौ ॥
KK-07-03-033-028a	गुरुवात्सल्यमत्यन्तं नैभृत्यं विनयो दमः ।
KK-07-03-033-028c	नकुले त्वाभिरूप्यं च शौर्यं च नियतानि षट् ॥
KK-07-03-033-029a	श्रुतमाधुर्यगाम्भीर्यसत्त्वरूपपराक्रमैः ।
KK-07-03-033-029c	सदृशो देवयोर्वीरः सहदेवः किलाश्विनोः ॥
KK-07-03-033-030a	ये च कृष्णे गुणाः स्फीताः पाण्डवेषु च ये गुणाः ।
KK-07-03-033-030c	अभिमन्यौ किलैकस्था दृश्यन्ते ते गुणाः शुभाः ॥
KK-07-03-033-031a	युधिष्ठिरस्य शौर्येण कृष्णस्य चरितेन च ।
KK-07-03-033-031c	कर्मणा भीमसेनस्य सदृशं भीमकर्मणः ॥
KK-07-03-033-032a	धनञ्जयस्य रूपेण विक्रमेण शुभेन च ।
KK-07-03-033-032c	विनये सहदेवस्य सदृशं नकुलस्य च ॥
KK-07-03-033-033a	अभिमन्युं द्विजश्रेष्ठ सौभद्रमपराजितम् ।
KK-07-03-033-033c	श्रोतुमिच्छामि कार्त्स्न्येन कथमायोधने हतः ॥
KK-07-03-033-034	वैशम्पायन उवाच 
KK-07-03-033-034a	अभिमन्युं हतं श्रुत्वा धृतराष्ट्रो जनाधिपः ।
KK-07-03-033-034c	विस्तरेण महाराज पर्यपृच्छत्स सञ्जयम् ॥'
KK-07-03-033-035	धृतराष्ट्र उवाच 
KK-07-03-033-035a	पुत्रं पुरुषसिंहस्य सञ्जयाप्राप्तयौवनम् ।
KK-07-03-033-035c	रणे विनिहतं श्रुत्वा भृशं मे दीर्यते मनः ॥
KK-07-03-033-036a	दारुणः क्षत्रधर्मोऽयं विहितो धर्मकर्तृभिः ।
KK-07-03-033-036c	यत्र राज्येप्सवः शूरा बाले शस्त्रमपातयन् ॥
KK-07-03-033-037a	बालमत्यन्तसुखिनं विचरन्तमभीतवत् ।
KK-07-03-033-037c	कृतास्त्रा बहवो जघ्नुर्ब्रूहि गावल्गणे कथम् ॥
KK-07-03-033-038a	बिभित्सता रथानीकं सौभद्रेणामितौजसा ।
KK-07-03-033-038c	विक्रीडितं यथा सङ्ख्ये तन्ममाचक्ष्व सञ्जय ॥
KK-07-03-033-039	सञ्जय उवाच 
KK-07-03-033-039a	यन्मां पृच्छसि राजेन्द्र सौभद्रस्य निपातनम् ।
KK-07-03-033-039c	तत्ते कार्त्स्न्येन वक्ष्यामि शृणु राजन्समाहितः ॥
KK-07-03-033-040a	विक्रीडितं कुमारेण यथानीकं बिभित्सता ।
KK-07-03-033-040c	आरुग्णाश्च यथा वीरा दुःसाध्याश्चापि विप्लवे ॥
KK-07-03-033-041a	दावाग्न्यभिपरीतानां भूरिगुल्मतृणद्रुमे ।
KK-07-03-033-041c	वनौकसामिवारण्ये त्वदीयानामभूद्भयम् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयस्त्रिंशोऽध्यायः ॥ 33 ॥

5-33-2 रजस्वला धूलिव्याप्ताः ॥ 5-33-9 विकृतवानन्यथा कृतवान् ॥ 5-33-15 कलाभिः सहितं सकलम् । इतोऽस्मत्तः । ततोऽन्यतः ॥ 5-33-21 षट्सु द्रोणद्रौणिकृपकर्णभोजशल्येषु ॥ 5-33-28 नैभृत्यं कृतकर्तव्याप्रकाशनम् ॥ 5-33-36 धर्मकर्तृभिर्मन्वादिभिः ॥ 5-33-33 त्रयस्त्रिंशोऽध्यायः ॥
