श्रीः
अध्यायः 110
रणाङ्कणे पाञ्चजन्यस्वने श्रुते अश्रुतेच गाण्डीवघोषे अर्जुनस्य विपदमाशङ्कमानेन युधिष्ठिरेण सात्यकिम् प्रति अर्जुनवृत्तान्तपरिज्ञानाय गमनचोदना ॥ 1 ॥
001	धृतराष्ट्र उवाच 
001a	भारद्वाजं कथं युद्धे युयुधानो न्यवारयत् ।
001c	सञ्जयाचक्ष्व तत्त्वेन परं कौतूहलं हि मे ॥
002	सञ्जय उवाच 
002a	शृणु राजन्महाप्राज्ञ सङ्ग्रामं रोमहर्षणम् ।
002c	द्रोणस्य पाण्डवैः सार्धं युयुधानपुरोगमैः ॥
003a	वध्यमानं बलं दृष्ट्वा युयुधानेन मारिष ।
003c	अभ्यद्रवत्स्वयं द्रोणः सात्यकिं सत्यविक्रमम् ॥
004a	तमापतन्तं सहसा भारद्वाजं महारथम् ।
004c	सात्यकिः पञ्चविंशत्या क्षुद्रकाणां समार्पयत् ॥
005a	द्रोणोऽपि युधि विक्रान्तो युयुधानं समाहितः ।
005c	अविध्यत्पञ्चभिस्तूर्णं हेमपुङ्खैः शरैः शितैः ॥
006a	ते वर्म भित्त्वा सुदृढं द्विषत्पिशितभोजनाः ।
006c	अभ्ययुर्धरणीं राजन्वल्मीकमिव पन्नगाः ॥
007a	दीर्घबाहुरभिक्रुद्धस्तोत्रार्दित इव द्विपः ।
007c	द्रोणं पञ्चाशताऽविध्यन्नाराचैरग्निसन्निभैः ॥
008a	भारद्वाजो रणे विद्धो युयुधानेन सत्वरम् ।
008c	सात्यकिं बहुभिर्बाणैर्यतमानमविध्यत ॥
009a	ततः क्रुद्धो महेष्वासो भूय एव महाबलः ।
009c	सात्वतं पीडयामास व्रातेन नतपर्वणाम् ॥
010a	स वध्यमानः समरे भारद्वाजेन सात्यकिः ।
010c	नान्वपद्यत कर्तव्यं किञ्चिदेव विशाम्पते ॥
011a	विषण्णवदनश्चापि युयुधानोऽभवन्नृप ।
011c	भारद्वाजं रणे दृष्ट्वा विसृजन्तं शिताञ्शरान् ॥
012a	तं तु सम्प्रेक्ष्य ते पुत्राः सैनिकाश्च विशाम्पते ।
012c	प्रहृष्टमनसो भूत्वा सिंहवद्व्यनदन्मुहुः ॥
013a	तं श्रुत्वा निनदं घोरं पीड्यमानं च माधवम् ।
013c	युधिष्ठिरोऽब्रवीद्राजा सर्वसैन्यानि भारत ॥
014a	एष वृष्णिवरो वीरः सात्यकिः सत्यविक्रमः ।
014c	ग्रस्यते युधि वीरेण भानुमानिव राहुणा ।
014e	अभिद्रवत गच्छध्वं सात्यकिर्यत्र युध्यते ॥
015a	धृष्टद्युम्नं च पाञ्चाल्यमिदमाह जनाधिपः ।
015c	`द्रोणं वारय सुक्षिप्रं सात्यकिं मावधीद्द्विजः ॥'
016a	अभिद्रव द्रुतं द्रोणं किमु तिष्ठसि पार्षत ।
016c	न पश्यसि भयं द्रोणाद्घोरं नः समुपस्थितम् ॥
017a	असौ द्रोणो महेष्वासो युयुधानेन संयुगे ।
017c	क्रीडते सूत्रबद्धेन पक्षिणा बालको यथा ॥
018a	तत्रैव सर्वे गच्छन्तु भीमसेनपुरोगमाः ।
018c	त्वयैव सहिताः सर्वे युयुधानरथं प्रति ॥
019a	पृष्ठतोऽनुगमिष्यामि त्वामहं सहसैनिकः ।
019c	सात्यकिं मोक्षयस्वाद्य यमदंष्ट्रान्तरं गतम् ॥
020	सञ्जय उवाच
020a	एवमुक्त्वा ततो राजा सर्वसैन्येन भारत ।
020c	अभ्यद्रवद्रणे द्रोणं युयुधानस्य कारणात् ॥
021a	तत्रारावो महानासीद्द्रोणमेकं युयुत्सताम् ।
021c	पाण्डवानां च भद्रं ते सृञ्जयानां च सर्वशः ॥
022a	ते समेत्य नरव्याघ्रा भारद्वाजं महारथम् ।
022c	अभ्यवर्षञ्शरैस्तीक्ष्णैः कङ्कबर्हिणवाजितैः ॥
023a	स्मयन्नेव तु तान्वीरान्द्रोणः प्रत्यग्रहीत्स्वयम् ।
023c	अतिथीनागतान्यद्वत्सलिलेनासनेन च ॥
024a	तर्पितास्ते शरैस्तस्य भारद्वाजस्य धन्विनः ।
024c	आतिथेयं गृहं प्राप्य तर्प्यन्तेऽतिथयो यथा ॥
025a	भारद्वाजं च ते सर्वे न शेकुः प्रतिवीक्षितुम् ।
025c	मध्यन्दिनमनुप्राप्तं सहस्रांशुमिव प्रभो ॥
026a	तांस्तु सर्वान्महेष्वासान्द्रोणः शस्त्रभृतां वरः ।
026c	अतापयच्छरव्रातैर्गभस्तिभिरिवांशुमान् ॥
027a	वध्यमाना महाराज पाण्डवाः सृञ्जयास्तथा ।
027c	त्रातारं नाध्यगच्छन्त पङ्कमग्ना इव द्विपाः ॥
028a	द्रोणस्य च व्यदृश्यन्त विसर्पन्तो महाशराः ।
028c	गभस्तय इवार्कस्य प्रतपन्तः समन्ततः ॥
029a	तस्मिन्द्रोणेन निहताः पाञ्चालाः पञ्चविंशतिः ।
029c	महारथाः समाख्याता धृष्टद्युम्नस्य सम्मताः ॥
030a	पाण्डूनां सर्वसैन्येषु पाञ्चालानां तथैव च ।
030c	द्रोणं स्म ददृशुः शूरं विनिघ्नन्तं वरान्वरान् ॥
031a	केकयानां शतं हत्वा विद्राव्य च समन्ततः ।
031c	द्रोणस्तस्थौ महाराज व्यादितास्य इवान्तकः ॥
032a	पाञ्चालान्सृञ्जयान्मत्स्यान्केकयांश्च नराधिप ।
032c	द्रोणोऽजयन्महाबाहुः शतशोऽथ सहस्रशः ॥
033a	तेषां समभवच्छब्दो विद्धानां द्रोणसायकैः ।
033c	वनौकसामिवारण्ये व्याप्तानां धूमकेतुना ॥
034a	तत्र देवाः सगन्धर्वाः पितरश्चाब्रुवन्नृप ।
034c	एते द्रवन्ति पाञ्चालाः पाण्डवाश्च ससैनिकाः ॥
035a	तं तथा समरे द्रोणं निघ्नन्तं सौमकान्रणे ।
035c	न चाप्यभिययुः केचिदपरे नैव विव्यधुः ॥
036a	वर्तमाने तथा रौद्रे तस्मिन्वीरवरक्षये ।
036c	अशृणोत्सहसा पार्थः पाञ्चजन्यस्य निःस्वनम् ॥
037a	पूरिते वासुदेवेन शङ्खराजे महात्मना ।
037c	युध्यमानेषु वीरेषु सैन्धवस्याभिरक्षिषु ॥
038a	नदत्सु धार्तराष्ट्रेषु विजयस्य रथं प्रति ।
038c	गाण्डीवस्य च निर्घोषे विप्रनष्टे समन्ततः ॥
039a	कश्मलाभिहतो राजा चिन्तयामास पाण्डवः ।
039c	न नूनं स्वस्ति पार्थाय यथा नदति शङ्खराट् ॥
040a	कौरवाश्च यथा हृष्टा विनदन्ति मुहुर्मुहुः ।
040c	`व्यक्तमद्य विनश्यन्ति सर्वलोकमहारथाः ॥'
041a	एवं सञ्चिन्तयित्वा तु व्याकुलेनान्तरात्मना ।
041c	अजताशत्रुः कौन्तेयः सात्वतं प्रत्यभाषत ॥
042a	बाष्पगद्गदया वाचा मुह्यमानो मुहुर्मुहुः ।
042c	कृत्यस्यानन्तरापेक्षी शैनेयं शिनिपुङ्गवम् ॥
043	युधिष्ठिर उवाच
043a	यः स धर्मः पुरा दृष्टः सद्भिः शैनेय शाश्वतः ।
043c	साम्पराये सुहृत्कृत्ये तस्य कालोऽयमागतः ॥
044a	सर्वेष्वपि च योधेषु चिन्तयञ्शिनिपुङ्गव ।
044c	त्वत्तः सुहृत्तमं कञ्चिन्नाभिजानामि सात्यके ॥
045a	यो हि प्रीतमना नित्यं यश्च नित्यमनुव्रतः ।
045c	स कार्ये साम्पराये तु नियोज्य इति मे मतिः ॥
046a	यथा च केशवो नित्यं पाण्डवानां परायणम् ।
046c	तथा त्वमपि वार्ष्णेय कृष्णतुल्यपराक्रमः ॥
047a	सोऽहं भारं समाधास्ये त्वयि तं वोढुमर्हसि ।
047c	अभिप्रायं च मे नित्यं न वृथा कर्तुमर्हसि ॥
048a	स त्वं भ्रातुर्वयस्यस्य गुरोरपि च संयुगे ।
048c	कुरु कृच्छ्रे सहायार्थमर्जुनस्य नरर्षभ ॥
049a	त्वं हि सत्यव्रतः शूरो मित्राणामभयङ्करः ।
049c	लोके विख्यायसे वीर कर्मभिः सत्यवागिति ॥
050a	यो हि शैनेय मित्रार्थे युध्यमानस्त्यजेत्तनुम् ।
050c	पृथिवीं च द्विजातिभ्यो यो दद्यात्स समो भवेत् ॥
051a	श्रुताश्च बहवोऽस्माभी राजानो ये दिवं गताः ।
051c	दत्त्वेमां पृथिवीं कृत्स्नां ब्राह्मणेभ्यो यथाविधि ॥
052a	`दीयमाना च बहुभिर्दास्यते च मुहुर्मही ।
052c	न हि कश्चिद्रणे प्राणान्मित्रार्थे त्यक्तवानिह ॥'
053a	एवं त्वामपि धर्मात्मन्प्रयाचेऽहं कृताञ्जलिः ।
053c	पृथिवीदानतुल्यं स्यादधिकं वा फलं विभो ॥
054a	एक एव सदा कृष्णो मित्राणामभयङ्करः ।
054c	रणे सन्त्यजति प्राणान्द्वितीयस्त्वं च सात्यके ॥
055a	विक्रान्तस्य च वीरस्य युद्धे प्रार्थयतो यशः ।
055c	शूर एव सहायः स्यान्नेतरः प्राकृतो जनः ॥
056a	ईदृशे तु परामर्दे वर्तमानस्य माधव ।
056c	त्वदन्यो हि रणे गोप्ता विजयस्य न विद्यते ॥
057a	श्लाघन्नेव हि कर्माणि शतशस्तव पाण्डवः ।
057c	मम सञ्जनयन्हर्षं पुनः पुनरकीर्तयत् ॥
058a	लघुहस्तश्चित्रयोधी तथा लघुपराक्रमः ।
058c	प्राज्ञः सर्वास्त्रविच्छूरो मुह्यते न च संयुगे ॥
059a	महास्कन्धो महोरस्को महाबाहुर्महाहनुः ।
059c	महाबलो महावीर्यः स महात्मा महारथः ॥
060a	शिष्यो मम सखा चैव प्रियोऽस्याहं प्रियश्च मे ।
060c	युयुधानः सहायो मे प्रमथिष्यति कौरवान् ॥
061a	अस्मदर्थं च राजेन्द्र सन्नह्येद्यदि केशवः ।
061c	रामो वाप्यनिरुद्धो वा प्रद्युम्नो वा महारथः ॥
062a	गदो वा सारणो वापि साम्बो वा सह वृष्णिभिः ।
062c	सहायार्थं महाराज सङ्ग्रामोत्तममूर्धनि ॥
063a	तथाप्यहं नरव्याघ्रं शैनेयं सत्यविक्रमम् ।
063c	साहाय्ये विनियोक्ष्यामि नास्ति मेऽन्योहि तत्समः ॥
064a	इति द्वैतवने तात मामुवाच धनञ्जयः ।
064c	परोक्षे त्वद्गुणांस्तथ्यान्कथयन्नार्यसंसदि ॥
065a	तस्य त्वमेवं सङ्कल्पं न वृथा कर्तुमर्हसि ।
065c	धनञ्जयस्य वार्ष्णेय मम भीमस्य चोभयोः ॥
066a	यच्चापि तीर्थानि चरन्नगच्छं द्वारकां प्रति ।
066c	तत्राहमपि ते भक्तिमर्जुनं प्रति दृष्टवान् ॥
067a	न तन्सौहृदमन्येषु मया शैनेय लक्षितम् ।
067c	यथा त्वमस्मान्भजसे वर्तमानानुपप्लवे ॥
068a	सोऽभिजात्या च भक्त्या च सख्यस्याचार्यकस्य च ।
068c	सौहृदस्य च वीर्यस्य कुलीनत्वस्य माधव ॥
069a	सत्यस्य च महाबाहो अनुकम्पार्थमेव च ।
069c	अनुरूपं महेष्वास कर्म त्वं कर्तुमर्हसि ॥
070a	सुयोधनो हि सहसा गतो द्रोणेन दंशितः ।
070c	पूर्वमेवानुयातास्ते कौरवाणां महारथाः ॥
071a	सुमहान्निनदश्चैव श्रूयते विजयं प्रति ।
071c	स शैनेय जवेनाशु गन्तुमर्हसि मानद ॥
072a	भीमसेनो वयं चैव संयत्ताः सहसैनिकाः ।
072c	द्रोणमावारयिष्यामो यदि त्वां प्रतियोत्स्यते ॥
073a	पश्य शैनेय सैन्यानि द्रवमाणानि संयुगे ।
073c	महान्तं च रणे शब्दं दीर्यमाणां च भारतीम् ॥
074a	महामारुतवेगेन समुद्रमिव पर्वसु ।
074c	धार्तराष्ट्रबलं तात विक्षिप्तं सव्यसाचिना ॥
075a	रथैर्विपरिधावद्भिर्मनुष्यैश्च हयैश्च ह ।
075c	सैन्यं रजःसमुद्भूतमेतत्सम्परिवर्तते ॥
076a	संवृतः सिन्धुसौवीरैर्नखरप्रासयोधिभिः ।
076c	अत्यन्तोपचितैः शूरैः फल्गुनः परवीरहा ॥
077a	नैतद्बलमसंवार्यं शक्यो जेतुं जयद्रथः ।
077c	एते हि सैन्धवस्यार्थे सर्वे सन्त्यक्तजीविताः ॥
078a	शरशक्तिध्वजवरं हयनागसमाकुलम् ।
078c	पश्यैतद्धार्तराष्ट्राणामनीकं सुदुरासदम् ॥
079a	शृणु दुन्दुभिनिर्घोषं शङ्खशब्दांश्च पुष्कलान् ।
079c	सिंहनादरवांश्चैव रथनेमिस्वनांस्तथा ॥
080a	नागानां शृणु शब्दं च पत्तीनां च सहस्रशः ।
080c	सादिनां द्रवतां चैव शृणु कम्पयतां महीम् ॥
081a	पुरस्तात्सैन्धवानीकं द्रोणानीकं च पृष्ठतः ।
081c	बहुत्वाद्धि नरव्याघ्र देवेन्द्रमपि पीडयेत् ॥
082a	अपर्यन्ते बले मग्नो जह्यादपि च जीवितम् ।
082c	तस्मिंश्च निहते युद्धे कथं जीवेत मादृशः ॥
083a	सर्वथा समनुप्राप्तः सुकृच्छ्रं त्वयि जीवति ।
083c	श्यामो युवा गुडाकेशो दर्शनीयश्च पाण्डवः ॥
084a	लघ्वस्त्रश्चित्रयोधी च प्रविष्टस्तात भारतीम् ।
084c	सूर्योदये महाबाहुर्दिवसश्चातिवर्तते ॥
085a	तन्न जानामि वार्ष्णेय यदि जीवति वा न वा ।
085c	कुरूणां चापि तत्सैन्यं सागरप्रतिमं महत् ॥
086a	एक एव च बीभत्सुः प्रविष्टस्तात भारतीम् ।
086c	अविषह्यां महाबाहुः सुरैरपि महाहवे ॥
087a	न हि मे वर्तते बुद्धिरद्य युद्धे कथञ्चन ।
087c	द्रोणोऽपि रभसो युद्धे मम पीडयते बलम् ॥
088a	प्रत्यक्षं ते महाबाहो यथाऽसौ चरति द्विजः ।
088c	युगपच्च समेतानां कार्याणां त्वं विचक्षणः ।
088e	महार्थं लघुसंयुक्तं कर्तुमर्हसि मानद ॥
089a	तस्य मे सर्वकार्येषु कार्यमेतन्मतं महत् ।
089c	अर्जुनस्य परित्राणं कर्तव्यमिति संयुगे ॥
090a	नाहं शोचामि दाशार्हं गोप्तारं जगतः पतिम् ।
090c	स हि शक्तो रणे तात त्रीँल्लोकानपि सङ्गतान् ॥
091a	विजेतुं पुरुषव्याघ्रः सत्यमेतद्ब्रवीमि ते ।
091c	किम्पुनर्धार्तराष्ट्रस्य बलमेतत्सुदुर्बलम् ॥
092a	अर्जुनस्त्वेष वार्ष्णेय पीडितो बहुभिर्युधि ।
092c	प्रजह्यात्समरे प्राणांस्तस्माद्विन्दामि कश्मलम् ॥
093a	तस्य त्वं पदवीं गच्छ गच्छेयुस्त्वादृशा यथा ।
093c	तादृशस्येदृशे काले मादृशेनाभिनोदितः ॥
094a	रणे वृष्णिप्रवीराणां द्वावेवातिरथौ स्मृतौ ।
094c	प्रद्युम्नश्च महाबाहुस्त्वं च सात्वत विश्रुतः ॥
095a	अस्त्रे नारायणसमः सङ्कर्षणसमो बले ।
095c	वीरतायां नरव्याघ्र धनञ्जयसमो ह्यसि ॥
096a	भीष्मद्रोणावतिक्रम्य सर्वयुद्धविशारदम् ।
096c	त्वामेव पुरुषव्याघ्रं लोके सन्तः प्रचक्षते ॥
097a	`सदेवासुरगन्धर्वान्सकिन्नरमहोरगान् ।
097c	योधयेच्च जगत्सर्वं विजयेत रिपून्बहून् ॥
098a	इति ब्रुवन्ति लोकेषु जनास्तव गुणांस्तथा ।
098c	समागमेषु सर्वेषु पृथगेव च सर्वदा ।'
098e	नाशक्यं विद्यते लोके सात्यकेरिति माधव ॥	
099ac	तत्त्वां यदभिवक्ष्यामि तत्कुरुष्व महाबल ॥	
100a	सम्भावना हि लोकस्य मम पार्थस्य चोभयोः ।
100c	नान्यथा तां महाबाहो सम्प्रकर्तुमिहार्हसि ॥
101a	परित्यज्य प्रियान्प्राणान्रणे चर विभीतवत् ।
101c	न हि शैनेय दाशार्हा रणे रक्षन्ति जीवितम् ॥
102a	अयुद्धमनवस्थानं सङ्ग्रामे च पलायनम् ।
102c	भीरूणामसतां मार्गे नैष दाशार्हसेवितः ॥
103a	तवार्जुनो गुरुस्तात धर्मात्मा शिनिपुङ्गव ।
103c	वासुदेवो गुरुश्चापि तव पार्थस्य धीमतः ॥
104a	कारणद्वयमेतद्धि जानंस्त्वामहमब्रुवम् ।
104c	मावमंस्था वचो मह्यं गुरुस्तव गुरोर्ह्यहम् ॥
105a	वासुदेवमतं चैव मम चैवार्जुनस्य च ।
105c	सत्यमेतन्मयोक्तं ते याहि यत्र धनञ्जयः ॥
106a	एतद्वचनमाज्ञाय मम सत्यपराक्रम ।
106c	प्रविशैतद्बलं तात धार्तराष्ट्रस्य दुर्मतेः ॥
107a	प्रविश्य च यथान्यायं सङ्गम्य च महारथैः ।
107c	यथार्हमात्मनः कर्म रणे सात्वत दर्शय ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे दशाधिकशततमोऽध्यायः ॥ 110 ॥

5-110-29 तस्मिन्नवसरे ॥ 5-110-42 कृत्यस्य जयद्रथवधस्यानन्तरापेक्षी अविघ्नाकाङ्क्षी ॥ 5-110-43 यः स धर्मो मैत्रीलक्षणः । साम्पराये आपत्काले ॥ 5-110-47 वयस्यस्य स्निग्धस्य । सहायार्थं सहायरूपप्रयोजनम् ॥ 5-110-67 उपप्लवे विमर्दे ॥ 5-110-68 सख्यादेरनुरूपमित्यनेनान्वयः ॥ 5-110-69 सत्यस्याङ्गीकारस्य । अनुकम्पार्थमर्जुनानुपालननिमित्तम् ॥ 5-110-79 श्रूयते हि रणं प्रति इति क. पाठः ॥ 5-110-88 महार्थं महान्तमर्थम् । लघुसंयुक्तमविलम्बसम्पन्नम् ॥ 5-110-101 विभीतवदभीतः ॥ 5-110-102 अनवस्थानमस्थैर्यम् ॥ 5-110-110 दशाधिकशततमोऽध्यायः ॥
