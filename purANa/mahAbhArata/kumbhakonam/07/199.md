श्रीः
अध्यायः 199
सात्यकिनिष्ठुरभाषणरुष्टेन धृष्टद्युम्नेन समर्मोद्घाटनं तद्गर्हणम् ॥ 1 ॥ धृष्टद्युम्नजिघांसया गदामुद्यम्यापततः सात्यकेः कृष्णचोदितेन भीमेन निवारणम् ॥ 2 ॥ सर्वेषां पुनर्युद्धोद्यमः ॥ 3 ॥
KK-07-08-199-001	धृतराष्ट्र उवाच 
KK-07-08-199-001a	साङ्गा वेदा यथान्यायं येनाधीता महात्मना ।
KK-07-08-199-001c	यस्मिन्साक्षाद्धनुर्वेदो ह्रीनिषेवे प्रतिष्ठितः ॥
KK-07-08-199-002a	यस्य प्रसादात्कुर्वन्ति कर्माणि पुरुषर्षभाः ।
KK-07-08-199-002c	अमानुषाणि सङ्ग्रामे देवैरसुकराणि च ॥
KK-07-08-199-003a	तस्मिन्नाक्रुश्यति द्रोणे समक्षं पापकर्मणा ।
KK-07-08-199-003c	नीचं कर्म कृतं तेन क्षुद्रेण गुरुघातिना ॥
KK-07-08-199-004ac	नामर्षं तत्र कुर्वन्ति धिक्क्षात्रं धिगमर्षिताम् ॥
KK-07-08-199-005a	पार्थाः सर्वे च राजानः पृथिव्यां ये धनुर्धराः ।
KK-07-08-199-005c	श्रुत्वा किमाहुः पाञ्चाल्यं तन्ममाचक्ष्व सञ्जय ॥
KK-07-08-199-006	सञ्जय उवाच 
KK-07-08-199-006a	श्रुत्वा द्रुपदपुत्रस्य ता वाचः क्रूरकर्मणः ।
KK-07-08-199-006c	तूष्णीं बभूवू राजानः सर्व एव विशाम्पते ॥
KK-07-08-199-007a	अर्जुनस्तु कटाक्षेण जिह्मं विप्रेक्ष्य पार्षतम् ।
KK-07-08-199-007c	सबाष्पमतिनिःश्वस्य धिग्धिगित्येव चाब्रवीत् ॥
KK-07-08-199-008a	युधिष्ठिरश्च भीमश्च यमौ कृष्णस्तथाऽपरे ।
KK-07-08-199-008c	आसन्सुव्रीडिता राजन्सात्यकिस्त्वब्रवीदिदम् ॥
KK-07-08-199-009a	नेहास्ति पुरुषः कश्चिद्य इमं पापपूरुषम् ।
KK-07-08-199-009c	भाषमाणमकल्याणं शीघ्रं हन्यान्नराधमम् ॥
KK-07-08-199-010a	एते त्वां पाण्डवाः सर्वे कुत्सयन्ति विवित्सया ।
KK-07-08-199-010c	कर्मणा तेन पापेन श्वपाकं ब्राह्मणा इव ॥
KK-07-08-199-011a	एतत्कृत्वा महत्पापं निन्दितः सर्वसाधुभिः ।
KK-07-08-199-011c	न लज्जसे कथं वक्तुं समितिं प्राप्य शोभनाम् ॥
KK-07-08-199-012a	कथं च शतधा जिह्वा न ते मूर्धा च दीर्यते ।
KK-07-08-199-012c	गुरुमाक्रोशतः क्षुद्र न चाधर्मेण पात्यसे ॥
KK-07-08-199-013a	वाच्यस्त्वमसि पार्थैश्च सर्वैश्चान्धकवृष्णिभिः ।
KK-07-08-199-013c	यत्कर्म कलुषं कृत्वा श्लाघसे जनसंसदि ॥
KK-07-08-199-014a	अकार्यं तादृशं कृत्वा पुनरेव गुरुं क्षिपन् ।
KK-07-08-199-014c	वध्यस्त्वं न त्वयार्थोऽस्ति मुहूर्तमपि जीवता ॥
KK-07-08-199-015a	कस्त्वेतद्व्यवसेत्पापं त्वदन्यः पुरुषाधम ।
KK-07-08-199-015c	निगृह्य केशेषु वधं गुरोर्धर्मात्मनः सतः ॥
KK-07-08-199-016a	सप्तावरे तथा पूर्वे बान्धवास्ते निमज्जिताः ।
KK-07-08-199-016c	यशसा च परित्यक्तास्त्वां प्राप्य कुलपांसनम् ॥
KK-07-08-199-017a	उक्तवांश्चापि यत्पार्थे भीष्मं प्रति नरर्षभ ।
KK-07-08-199-017c	तथान्तो विहितस्तेन स्वयमेव महात्मना ॥
KK-07-08-199-018a	तस्यापि तव सोदर्यो निहन्ता पापकृत्तमः ।
KK-07-08-199-018c	नान्यः पाञ्चालपुत्रेभ्यो विद्यते भुवि पापकृत् ॥
KK-07-08-199-019a	स चापि सृष्टः पित्रा ते भीष्मस्यान्तकरः किल ।
KK-07-08-199-019c	शिखण्डी रक्षितस्तेन स च मृत्युर्महात्मनः ॥
KK-07-08-199-020a	पाञ्चालाश्चलिता धर्मात्क्षुद्रा मित्रगुरुद्रुहः ।
KK-07-08-199-020c	त्वां प्राप्य सहसोदर्यं धिक्कृतं सर्वसाधुभिः ॥
KK-07-08-199-021a	पुनश्चेदीदृशीं वाचं मत्समीपे वदिष्यसि ।
KK-07-08-199-021c	शिरस्ते पोथयिष्यामि गदया वज्रकल्पया ॥
KK-07-08-199-022a	त्वां च ब्रह्महणं दृष्ट्वा जनः सूर्यमवेक्षते ।
KK-07-08-199-022c	ब्रह्महत्या हि ते पापं प्रायश्चित्तार्थमात्मनः ॥
KK-07-08-199-023a	पाञ्चालक सुदुर्वृत्त ममैव गुरुमग्रतः ।
KK-07-08-199-023c	गुरोर्गुरुं च भूयोऽपि क्षिपन्नैव हि लज्जसे ॥
KK-07-08-199-024a	तिष्ठतिष्ठ सहस्वैकं गदापातमिमं मम ।
KK-07-08-199-024c	तव चापि सहिष्येऽहं गदापाताननेकशः ॥
KK-07-08-199-025a	सात्वतेनैवमाक्षिप्तः पार्षतः परुषाक्षरम् ।
KK-07-08-199-025c	संरब्धं सात्यकिं प्राह सङ्क्रुद्धः प्रहसन्निव ॥
KK-07-08-199-026	धृष्टद्युम्न उवाच 
KK-07-08-199-026a	श्रूयते श्रूयते चेति क्षम्यते चेति माधव ।
KK-07-08-199-026c	सदाऽनार्योऽशुभः साधुं पुरुषं क्षेप्तुमिच्छति ॥
KK-07-08-199-027a	क्षमा प्रशस्यते लोके न तु पापोऽर्हति क्षमाम् ।
KK-07-08-199-027c	क्षमावन्तं हि पापात्मा जितोऽयमिति मन्यते ॥
KK-07-08-199-028a	स त्वं क्षुद्रसमाचारो नीचात्मा पापनिश्चयः ।
KK-07-08-199-028c	आकेशाग्रान्नखाग्राच्च वक्तव्यो वक्तुमिच्छसि ॥
KK-07-08-199-029a	`वरं हि ते मृतिः पाप न च ते चित्तमीदृशम् ।
KK-07-08-199-029c	श्रोतुं वक्तव्यतामूलं नीचाचाराश्च मानवाः ।
KK-07-08-199-029e	परान्क्षिपन्ति दोषेण स्वेषु दोषेष्वदृष्टयः ॥'
KK-07-08-199-030a	यः स भूरिश्रवाश्छिन्नभुजः प्रायगतस्त्वया ।
KK-07-08-199-030c	वार्यमाणेन हि हतस्ततः पापतरं नु किम् ॥
KK-07-08-199-031a	प्रेषमाणो मया द्रोणो दिव्येनास्त्रेण संयुगे ।
KK-07-08-199-031c	विसृष्टशस्त्रो निहतः किं तत्र क्रूर दुष्कृतम् ॥
KK-07-08-199-032a	अयुध्यमानं यस्त्वाजौ तथा प्रायगतं मुनिम् ।
KK-07-08-199-032c	छिन्नबाहुं परैर्हन्यात्सात्यके स कथं वदेत् ॥
KK-07-08-199-033a	निहत्य त्वां पदा भूमौ स विकर्षति वीर्यवान् ।
KK-07-08-199-033c	किं तदा न निहंस्येनं भूत्वा पुरुषसत्तमः ॥
KK-07-08-199-034a	त्वया पुनरनार्येण पूर्वं पार्थेन निर्जितः ।
KK-07-08-199-034c	यदा तदा हतः शूरः सौमदत्तिः प्रतापवान् ॥
KK-07-08-199-035a	यत्रयत्र तु पाण्डूनां द्रोणो द्रावयते चमूम् ।
KK-07-08-199-035c	किरञ्छरसहस्राणि तत्रतत्र प्रयाम्यहम् ॥
KK-07-08-199-036a	स त्वमेवंविधं कृत्वा कर्म चण्डालवत्स्वयम् ।
KK-07-08-199-036c	वक्तुमर्हसि वक्तव्यः कस्मात्त्वं परुषाण्यथ ॥
KK-07-08-199-037a	कर्ता त्वं कर्मणो ह्यस्य नाहं वृष्णिकुलाधम ।
KK-07-08-199-037c	पापानां च त्वमावासः कर्मणां मा पुनर्वद ॥
KK-07-08-199-038a	जोषमास्व न मां भूयो वक्तुमर्हस्यतः परम् ।
KK-07-08-199-038c	अधरोत्तरमेतद्धि यन्मां त्वं वक्तुमर्हसि ॥
KK-07-08-199-039a	अथ वक्ष्यसि मां मौर्ख्याद्भूयः परुषमीदृशम् ।
KK-07-08-199-039c	गमयिष्यामि बाणैस्त्वां युधि वैवस्वतक्षयम् ॥
KK-07-08-199-040a	न चैव मूर्ख धर्मेण केवलेनैव शक्यते ।
KK-07-08-199-040c	तेषामपि ह्यधर्मेण चेष्टितं शृणु यादृशम् ॥
KK-07-08-199-041a	वञ्चितः पाण्डवः पूर्वमधर्मेण युधिष्ठिरः ।
KK-07-08-199-041c	द्रौपदी च परिक्लिष्टा तथाऽधर्मेण सात्यके ॥
KK-07-08-199-042a	प्रव्राजिता वनं सर्वे पाण्डवाः सह कृष्णया ।
KK-07-08-199-042c	सर्वस्वमपकृष्टं च तथाऽधर्मेण बालिश ॥
KK-07-08-199-043a	अधर्मेणापकृष्टश्च मद्रराजः परैरितः ।
KK-07-08-199-043c	अधर्मेण तथा बालः सौभद्रो विनिपातितः ॥
KK-07-08-199-044a	इतोऽप्यधर्मेण हतो भीष्मः परपुरञ्जयः ।
KK-07-08-199-044c	भूरिश्रवा ह्यधर्मेण त्वया धर्मविदा हतः ॥
KK-07-08-199-045a	एवं परैराचरितं पाण्डवेयैश्च संयुगे ।
KK-07-08-199-045c	रक्षमाणैर्जयं वीरैर्धर्मज्ञैरपि सात्वत ॥
KK-07-08-199-046a	दुर्ज्ञेयः स परो धर्मस्तथाऽधर्मश्च दुर्विदः ।
KK-07-08-199-046c	युध्यस्व कौरवैः सार्धं मा गाः पितृनिवेशनम् ॥
KK-07-08-199-047	सञ्जय उवाच 
KK-07-08-199-047a	एवमादीनि वाक्यानि क्रूराणि परुषाणि च ।
KK-07-08-199-047c	श्रावितः सात्यकिः श्रीमानाकम्पित इवाभवत् ॥
KK-07-08-199-048a	तच्छ्रुत्वा क्रोधताम्राक्षः सात्यकिस्त्वाददे गदाम् ।
KK-07-08-199-048c	विनिःश्वस्य यथा सर्पः प्रणिधाय रथे धनुः ॥
KK-07-08-199-049a	ततोऽभिपत्य पाञ्चाल्यं संरम्भेणेदमब्रवीत् ।
KK-07-08-199-049c	न त्वां वक्ष्यामि परुषं हनिष्ये त्वां वधक्षमम् ॥
KK-07-08-199-050a	तमापतन्तं सहसा महाबलममर्षणम् ।
KK-07-08-199-050c	पाञ्चाल्यायाभिसङ्क्रुद्धमन्तकायान्तकोपमम् ॥
KK-07-08-199-051a	चोदितो वासुदेवेन भीमसेनो महाबलः ।
KK-07-08-199-051c	अवप्लुत्य रथात्तूर्णं बाहुभ्यां समवारयत् ॥
KK-07-08-199-052a	द्रवमाणं तथा क्रुद्धं सात्यकिं पाण्डवो बली ।
KK-07-08-199-052c	प्रस्पन्दमानमादाय जगाम बलिनं बलात् ॥
KK-07-08-199-053a	स्थित्वा विष्टभ्य चरणौ भीमेन शिनिपुङ्गवः ।
KK-07-08-199-053c	निगृहीतः पदे षष्ठे बलेन बलिनां वरः ॥
KK-07-08-199-054a	अवरुह्य रथात्तूर्णं ध्रियमाणं बलीयसा ।
KK-07-08-199-054c	उवाच श्लक्ष्णया वाचा सहदेवो विशाम्पते ॥
KK-07-08-199-055a	अस्माकं पुरुषव्याघ्र मित्रमन्यन्न विद्यते ।
KK-07-08-199-055c	परमन्धकवृष्णिभ्यः पाञ्चलेभ्यश्च मारिष ॥
KK-07-08-199-056a	तथैवान्धकवृष्णीनां तथैव च विशेषतः ।
KK-07-08-199-056c	कृष्णस्य च तथाऽस्मत्तो मित्रमन्यन्न विद्यते ॥
KK-07-08-199-057a	पाञ्चालानां च वार्ष्णेय समुद्रान्तां विचिन्वताम् ।
KK-07-08-199-057c	नान्यदस्ति परं मित्रं यथा पाण्डववृष्णयः ॥
KK-07-08-199-058a	स भवानीदृशं मित्रं मन्यते च यथा भवान् ।
KK-07-08-199-058c	भवन्तश्च यथाऽस्माकं भवतां च तथा वयम् ॥
KK-07-08-199-059a	स एवं सर्वधर्मज्ञ मित्रधर्ममनुस्मरन् ।
KK-07-08-199-059c	नियच्छ मन्युं पाञ्चाल्यात्प्रशाम्य शिनिपुङ्गव ॥
KK-07-08-199-060a	पार्षतस्य क्षम त्वं वै क्षमतां पार्षतश्च ते ।
KK-07-08-199-060c	वयं क्षमयितारश्च किमन्यत्र शमाद्भवेत् ॥
KK-07-08-199-061a	प्रशाम्यमाने शैनेये सहदेवेन मारिष ।
KK-07-08-199-061c	पाञ्चालराजस्य सुतः प्रहसन्निदमब्रवीत् ॥
KK-07-08-199-062a	मुञ्चमुञ्च शिनेः पौत्रं भीम युद्धमदान्वितम् ।
KK-07-08-199-062c	आसादयतु मामेष धराधरमिवानिलः ॥
KK-07-08-199-063a	यावदस्य शितैर्बाणैः संरम्भं विनयाम्यहम् ।
KK-07-08-199-063c	युद्धश्रद्धां च कौन्तेय जीवितं चास्य संयुगे ॥
KK-07-08-199-064a	किं नु शक्यं मया कर्तुं यत्कार्यमिदमुच्यताम् ।
KK-07-08-199-064c	सुमहत्पाण्डुपुत्राणामायान्त्येते हि कौरवाः ॥
KK-07-08-199-065a	अथवा फल्गुनः सर्वान्वारयिष्यति संयुगे ।
KK-07-08-199-065c	अहमप्यस्य मूर्धानं पातयिष्यामि सायकैः ॥
KK-07-08-199-066a	मन्यते च्छिन्नबाहुं मां भूरिश्रवसमाहवे ।
KK-07-08-199-066c	उत्सृजैनमहं चैनमेष वा मां हनिष्यति ॥
KK-07-08-199-067a	शृण्वन्पाञ्चालवाक्यानि सात्यकिः सर्पवच्छ्वसन् ।
KK-07-08-199-067c	भीमबाह्वन्तरे सक्तो विस्फुरत्यनिशं बली ॥
KK-07-08-199-068a	तौ वृषाविव नर्दन्तौ बलिनौ बाहुशालिनौ ।
KK-07-08-199-068c	त्वरया वासुदेवश्च धर्मराजश्च मारिष ।
KK-07-08-199-068e	यत्नेन महता वीरौ वारयामासतुस्ततः ॥
KK-07-08-199-069a	निवार्य परमेष्वासौ कोपसंरक्तलोचनौ ।
KK-07-08-199-069c	युयुत्सूनपरान्सङ्ख्ये प्रतीयुः क्षत्रियर्षभाः ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे एकोनद्विशततमोऽध्यायः ॥ 199 ॥	
