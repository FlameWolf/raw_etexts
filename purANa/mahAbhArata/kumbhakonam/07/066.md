श्रीः
अध्यायः 066
नारदेन सृञ्जयम् प्रति गयगुणानुवर्णनम् ॥ 1 ॥
001	नारद उवाच 
001a	गयं चाधूर्तरजसं मृतं सृञ्जय शुश्रुम ।
001c	ये वै वर्षशतं राजा हुतशिष्टाशनोऽभवत् ॥
002a	तस्मै ह्यग्निर्वरं प्रादात्ततो वव्रे वरं गयः ।
002c	तपसा ब्रह्मचर्येण व्रतेन नियमेन च ॥
003a	गुरूणां च प्रसादेन वेदानिच्छामि वेदितुम् ।
003c	स्वधर्मेणाविहिंस्यान्यान्धनमिच्छामि चाक्षयम् ॥
004a	विप्रेषु ददतश्चैव श्रद्धा भवतु नित्यशः ।
004c	कन्यासु च सवर्णासु सुप्रजस्त्वं च मे भवेत् ॥
005a	अन्नमोजो महो मह्यं धर्मे मे रमतां मनः ।
005c	अविघ्नं चास्तु मे नित्यं धर्मकार्येषु पावक ॥
006a	तथा भविष्यतीत्युक्त्वा तत्रैवान्तरधीयत ।
006c	गयो ह्यवाप्य तत्सर्वं धर्मेणाराधयञ्जगत् ॥
007a	स दर्शपूर्णमासाभ्यां कालेष्वाग्रयणेन च ।
007c	चातुर्मास्यैश्च विविधैर्यज्ञैश्चावाप्तदक्षिणैः ॥
008a	अयजच्छ्रद्धया राजा परिसंवत्सराञ्शतम् ।
008c	गवां शतसहस्राणि शतमश्वशतानि च ॥
009a	शतं निष्कसहस्राणि गवां चाप्ययुतानि षट् ।
009c	उत्थायोत्थाय सम्प्रादात्परिसंवत्सराञ्शतम् ॥
010a	नक्षत्रेषु च सर्वेषु ददन्नक्षत्रदक्षिणाः ।
010c	ईजे च विविधैर्यज्ञैर्यथा सोमोऽङ्गिरा यथा ॥
011a	सौवर्णां पृथिवीं कृत्वा य इमां मणिशर्कराम् ।
011c	विप्रेभ्यः प्राददद्राजा सोऽश्वमेधे महामखे ॥
012a	जाम्बूनदमया यूपाः सर्वे रत्नपरिच्छदाः ।
012c	गयस्यासन्समृद्धास्तु सर्वभूतमनोहराः ॥
013a	सर्वकामसमृद्धं च प्रादादन्नं गयस्तदा ।
013c	ब्राह्मणेभ्यः प्रहृष्टेभ्यः सर्वभूतेभ्य एव च ॥
014a	ससमुद्रवनद्वीपनदीनदवनेषु च ।
014c	नगरेषु च राष्ट्रेषु दिवि व्योम्नि च येऽवसन् ॥
015a	भूतग्रामाश्च विविधाः सन्तृप्ता यज्ञसम्पदा ।
015c	गयस्य सदृशो यज्ञो नास्त्यन्य इति तेऽब्रुवन् ॥
016a	षट्त्रिंशद्योजनायामा त्रिंशद्योजनमायता ।
016c	पश्चात्पुरश्चतुर्विंशद्वेदी ह्यासीद्धिरण्मयी ॥
017a	गयस्य यजमानस्य मुक्तावज्रमणिस्तृता ।
017c	प्रादात्स ब्राह्मणेभ्योऽथ वासांस्याभरणानि च ॥
018a	यथोक्ता दक्षिणाश्चान्या विप्रेभ्यो भूरिदक्षिणः ।
018c	यत्र भोजनशिष्टस्य पर्वताः पञ्चविंशतिः ॥
019a	कुल्याश्च क्षीरवाहिन्यो रसानां चाभवंस्तदा ।
019c	वस्त्राभरणगन्धानां राशयश्च पृथग्विधाः ॥
020a	यस्य प्रभावाच्च गयस्त्रिषु लोकेषु विश्रुतः ।
020c	वटश्चाक्षय्यकरणः पुण्यं ब्रह्मसरश्च तत् ॥
021a	स चेन्ममार सृञ्जय चतुर्भद्रतरस्त्वया ।
021c	पुत्रात्पुण्यतरस्तुभ्यं मा पुत्रमनुतप्यथाः ।
021e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये षट्षष्टितमोऽध्यायः ॥ 66 ॥

5-66-1 गयं चामूर्तरयसम् इति घ. झ.पाठः ॥ 5-66-4 पात्रेषु ददतः सामे श्रद्धा भवतु इति क. ङ. ड. पाठः ॥ 5-66-7 पौर्णमासाभ्यम् इति घ. पाठः ॥ 5-66-10 नक्षत्रविहिता दक्षिणाः ॥ 5-66-20 यस्य प्रसादाद्गायत्री त्रिषु लोकेषु विश्रुता इति क. पाठः ॥ 5-66-66 षट्षष्टितमोऽध्यायः ॥	
