श्रीः
अध्यायः 029
अर्जुनेन सगजस्य भगदत्तस्य वधः ॥ 1 ॥
KK-07-02-029-001	धृतराष्ट्र उवाच 
KK-07-02-029-001a	तथा क्रुद्धः किमकरोद्भगदत्तस्य पाण्डवः ।
KK-07-02-029-001c	प्राग्ज्योतिषो वा पार्थस्य तन्मे शंस यथातथम् ॥
KK-07-02-029-002	सञ्जय उवाच 
KK-07-02-029-002a	प्राग्ज्योतिषेण संसक्तावुभौ दाशार्हपाण्डवौ ।
KK-07-02-029-002c	मृत्युदंष्ट्रान्तिकं प्राप्तौ सर्वभूतानि मेनिरे ॥
KK-07-02-029-003a	तथा तु शरवर्षाणि पातयत्यनिशं प्रभो ।
KK-07-02-029-003c	गजस्कन्धान्महाराज कृष्णयोः स्यन्दनस्थयोः ॥
KK-07-02-029-004a	अथ कार्ष्णायसैर्बाणैः पूर्णकार्मुकनिःसृतैः ।
KK-07-02-029-004c	अविध्यद्देवकीपुत्रं हेमपुङ्खैः शिलाशितैः ॥
KK-07-02-029-005a	अग्निस्पर्शसमास्तीक्ष्णा भगदत्तेन चोदिताः ।
KK-07-02-029-005c	निर्भिद्य देवकीपुत्रं क्षितिं जग्मुः सुवाससः ॥
KK-07-02-029-006a	तस्य पार्थो धनुश्छित्त्वा परिवारं निहत्य च ।
KK-07-02-029-006c	लालयन्निव राजानं भगदत्तमयोधयत् ॥
KK-07-02-029-007a	सोऽर्करश्मिनिभांस्तीक्ष्णांस्तोमरान्वै चतुर्दश ।
KK-07-02-029-007c	अप्रेषयत्सव्यसाची द्विधैकैकमथाच्छिनत् ॥
KK-07-02-029-008a	ततो नागस्य तद्वर्म व्यधमत्पाकशासनिः ।
KK-07-02-029-008c	शरजालेन महता तद्व्यशीर्यत भूतले ॥
KK-07-02-029-009a	शीर्णवर्मा स तु गजः शरैः सुभृशमर्दितः ।
KK-07-02-029-009c	बभौ धारानिपाताक्तो व्यभ्रः पर्वतराडिव ॥
KK-07-02-029-010a	ततः प्राग्ज्योतिषः शक्तिं हेमदण्डामयस्मयीम् ।
KK-07-02-029-010c	व्यसृजद्वासुदेवाय द्विधा तामर्जुनोऽच्छिनत् ॥
KK-07-02-029-011a	ततश्छत्रं ध्वजं चैव च्छित्त्वा राज्ञोऽर्जुनः शरैः ।
KK-07-02-029-011c	विव्याध दशभिस्तूर्णमुत्स्मयन्पर्वतेश्वरम् ॥
KK-07-02-029-012a	सोऽतिविद्धोऽर्जुनशरैः सुपुङ्खैः कङ्कपत्रिभिः ।
KK-07-02-029-012c	भगदत्तस्ततः क्रुद्धः पाण्डवस्य जनाधिपः ॥
KK-07-02-029-013a	व्यसृजत्तोमरान्मूर्ध्नि श्वेताश्वस्योन्ननाद च ।
KK-07-02-029-013c	तैरर्जुनस्य समरे किरीटं परिवर्तितम् ॥
KK-07-02-029-014a	परिवृत्तं किरीटं तद्यमयन्नेव पाण्डवः ।
KK-07-02-029-014c	सुदृष्टः क्रियतां लोक इति राजानमब्रवीत् ॥
KK-07-02-029-015a	एवमुक्तस्तु सङ्क्रुद्धः शरवर्षेण पाण्डवम् ।
KK-07-02-029-015c	अभ्यवर्षत्स गोविन्दं धनुरादाय भास्वरम् ॥
KK-07-02-029-016a	तस्य पार्थो धनुश्छित्त्वा तूणीरान्सन्निकृत्य च ।
KK-07-02-029-016c	त्वरमाणो द्विसप्तत्या सर्वमर्मस्वताडयत् ॥
KK-07-02-029-017a	विद्धस्ततोऽतिव्यथितो वैष्णवास्त्रमुदीरयन् ।
KK-07-02-029-017c	अभिमन्त्र्याङ्कुशं क्रुद्धो व्यसृजत्पाण्डवोरसि ॥
KK-07-02-029-018a	विसृष्टं भगदत्तेन तदस्त्रं सर्वघाति वै ।
KK-07-02-029-018c	उरसा प्रतिजग्राह पार्थं सञ्छाद्य केशवः ॥
KK-07-02-029-019a	वैजयन्त्यभवन्माला तदस्त्रं केशवोरसि ।
KK-07-02-029-019c	पद्मकोशविचित्रा सा सर्वर्तुकुसुमोत्करा ॥
KK-07-02-029-020a	ज्वलनार्केन्दुवर्णाभा पावकोज्ज्वलपल्लवा ।
KK-07-02-029-020c	तया पद्मपलाशिन्या वातकम्पितपत्रया ॥
KK-07-02-029-021a	शुशुभेऽभ्यधिकं शौरिरतसीपुष्पसन्निभः ।
KK-07-02-029-021c	ततोऽर्जुनः क्लान्तमनाः केशवं प्रत्यभाषत ॥
KK-07-02-029-022a	अयुध्यमानस्तुरगान्संयन्तास्मि जनार्दन ।
KK-07-02-029-022c	इत्युक्त्वा पुण्डरीकाक्ष प्रतिज्ञां स्वां न रक्षसि ॥
KK-07-02-029-023a	यद्यहं व्यसनी वा स्यामशक्तो वा निवारणे ।
KK-07-02-029-023c	ततस्त्वयैवं कार्यं स्यान्न तु कार्यं मयि स्थिते ॥
KK-07-02-029-024a	सबाणः सधनुश्चाहं ससुरासुरमानुषान् ।
KK-07-02-029-024c	शक्तो लोकानिमाञ्जेतुं तच्चापि विदितं तव ॥
KK-07-02-029-025a	ततोऽर्जुनं वासुदेवः प्रत्युवाचार्थवद्वचः ।
KK-07-02-029-025c	शृणु गुह्यमिदं पार्थ पुरावृत्तं यथाऽनघ ॥
KK-07-02-029-026a	`येयं भूतधरा देवी सर्वभूतधरा धरा ।
KK-07-02-029-026c	सकामा लोककर्तारं नारायणमुपस्थिता ॥
KK-07-02-029-027a	स सङ्गत्य तया सार्धं प्रीतस्तस्या वरं ददौ ।
KK-07-02-029-027c	सा वव्रे विष्णुसदृशं पुत्रमस्त्रं च वैष्णवम् ॥
KK-07-02-029-028a	बभूव च सुतस्तस्या नरको नाम विश्रुतः ।
KK-07-02-029-028c	अस्त्रं च वैष्णवं तस्मै ददौ नारायणः स्वयम् ॥
KK-07-02-029-029a	तदेवं नरकस्यासीदस्त्रं सर्वाहितान्तकम् ।
KK-07-02-029-029c	तस्मात्प्राग्ज्योतिषं प्राप्तं सर्वशस्त्रविघातनम् ॥
KK-07-02-029-030a	नास्यावध्योऽस्ति लोकेऽस्मिन्मदन्यः कश्चिदर्जुन ।
KK-07-02-029-030c	तस्मान्मया कृतं ह्येतन्मा भूत्ते बुद्धिरन्यथा ॥
KK-07-02-029-031	सञ्जय उवाच 
KK-07-02-029-031a	अनुनीय तु दाशार्हः पाण्डवं त्वरितोऽब्रवीत् ।
KK-07-02-029-031c	जहि प्राग्ज्योतिषं क्षिप्रं वाक्यशेषं च मे शृणु ॥'
KK-07-02-029-032a	चतुर्मूर्तिरहं शश्वल्लोकत्राणार्थमुद्यतः ।
KK-07-02-029-032c	आत्मानं प्रविभज्येह लोकानां हितमादधे ॥
KK-07-02-029-033a	एका मूर्तिस्तपश्चर्यां कुरुते मे भुवि स्थिता ।
KK-07-02-029-033c	अपरा पश्यति जगत्कुर्वाणं साध्वसाधुनी ॥
KK-07-02-029-034a	अपरा कुरुते कर्म मानुषं लोकमाश्रिता ।
KK-07-02-029-034c	शेते चतुर्थी त्वपरा निद्रां वर्षसहस्रिकीम् ॥
KK-07-02-029-035a	याऽसौ वर्षसहस्रान्ते मूर्तिरुत्तिष्ठते मम ।
KK-07-02-029-035c	वरार्हेभ्यो वराञ्श्रेष्ठांस्तस्मिन्काले ददाति सा ॥
KK-07-02-029-036a	तं तु कालमनुप्राप्तं विदित्वा पृथिवी तदा ।
KK-07-02-029-036c	अयाचत वरं यन्मां नरकार्थाय तच्छृणु ॥
KK-07-02-029-037a	देवानां दानवानां च अवध्यस्तनयोऽस्तु मे ।
KK-07-02-029-037c	उपेतो वैष्णवास्त्रेण तन्मे त्वं दातुमर्हसि ॥
KK-07-02-029-038a	एवं वरमहं श्रुत्वा जगत्यास्तनये तदा ।
KK-07-02-029-038c	अमोघमस्त्रं प्रायच्छं वैष्णवं परमं पुरा ॥
KK-07-02-029-039a	अवोचं चैतदस्त्रं वै ह्यमोघं भवतु क्षमे ।
KK-07-02-029-039c	नरकस्याभिरक्षार्थं नैनं कश्चिद्वधिष्यति ॥
KK-07-02-029-040a	अनेनास्त्रेण ते गुप्तः सुतः परबलार्दनः ।
KK-07-02-029-040c	भविष्यति दुराधर्षः सर्वलोकेषु सर्वदा ॥
KK-07-02-029-041a	तथेत्युक्त्वा गता देवी कृतकामा मनस्विनी ।
KK-07-02-029-041c	स चाप्यासीद्दुराधर्षो नरकः शत्रुतापनः ॥
KK-07-02-029-042a	तस्मात्प्राग्ज्योतिषं प्राप्तं तदस्त्रं पार्थ मामकम् ।
KK-07-02-029-042c	नास्यावध्योऽस्ति लोकेषु सेन्द्ररुद्रेषु मारिष ॥
KK-07-02-029-043a	तन्मया त्वत्कृते चैतदन्यथैवोपनिर्मितम् ।
KK-07-02-029-043c	वियुक्तं परमास्त्रेण जहि पार्थ महासुरम् ॥
KK-07-02-029-044a	`अवध्योऽयं महास्त्रेण भगदत्तः सुरासुरैः ।'
KK-07-02-029-044c	वैरिणं जहि दुर्धर्षं भगदत्तं सुरद्विषम् ।
KK-07-02-029-044e	यथाऽहं जघ्निवान्पूर्वं हितार्थं नरकं तथा ॥
KK-07-02-029-045	सञ्जय उवाच 
KK-07-02-029-045a	एवमुक्तस्तदा पार्थः केशवेन महात्मना ।
KK-07-02-029-045c	भगदत्तं शितैर्बाणैः सहसा समवाकिरत् ॥
KK-07-02-029-046a	ततः पार्थो महाबाहुरसम्भ्रान्तो महामनाः ।
KK-07-02-029-046c	कुम्भयोरन्तरे नागं नाराचेन समार्पयत् ॥
KK-07-02-029-047a	स समासाद्य तं नागं बाणो वज्र इवाचलम् ।
KK-07-02-029-047c	अभ्यगात्सह पुङ्खेन वल्मीकमिव पन्नगः ॥
KK-07-02-029-048a	स करी भगदत्तेन प्रेर्यमाणो मुहुर्मुहुः ।
KK-07-02-029-048c	न करोति वचस्तस्य दरिद्रस्येव योषिता ॥
KK-07-02-029-049a	स तु विष्टभ्य गात्राणि दन्ताभ्यामवनिं ययौ ।
KK-07-02-029-049c	नदन्नार्तस्वनं प्राणानुत्ससर्ज महाद्विपः ॥
KK-07-02-029-050a	ततो गाण्डीवधन्वानमभ्यभाषत केशवः ।
KK-07-02-029-050c	अयं महत्तरः पार्थ पलितेन समावृतः ॥
KK-07-02-029-051a	वलीसञ्छन्ननयनः शूरः परमदुर्जयः ।
KK-07-02-029-051c	अक्ष्णोरुन्मीलनार्थाय बद्धपट्टो ह्यसौ नृपः ॥
KK-07-02-029-052a	देववाक्यात्प्रचिच्छेद शरेण भृशमर्जुनः ।
KK-07-02-029-052c	छिन्नमात्रेंऽशुके तस्मिन्रुद्धनेत्रो बभूव सः ॥
KK-07-02-029-053a	तमोमयं जगन्मेने भगदत्तः प्रतापवान् ।
KK-07-02-029-053c	ततश्चन्द्रार्धबिम्बेन बाणेन नतपर्वणा ॥
KK-07-02-029-054a	बिभेद हृदयं राज्ञो भगदत्तस्य पाण्डवः ।
KK-07-02-029-054c	स भिन्नहृदयो राजा भगदत्तः किरीटिना ॥
KK-07-02-029-055a	शरासनं शरांश्चैव गतासुः प्रमुमोच ह ।
KK-07-02-029-055c	शिरसस्तस्य विभ्रष्टं पपात च वरांशुकम् ।
KK-07-02-029-055e	नालताडनविभ्रष्टं पलाशं नलिनादिव ॥
KK-07-02-029-056a	स हेममाली तपनीयभाण्डात्पपात नागाद्गिरिसन्निकाशात् ।
KK-07-02-029-056c	सुपुष्पितो मारुतवेगभग्नो महीधराग्रादिव कर्णिकारः ॥
KK-07-02-029-057a	निहत्य तं नरपतिमिन्द्रविक्रमं सखायमिन्द्रस्य तदैन्द्रिराहवे ।
KK-07-02-029-057c	ततोऽपरांस्तव जयकाङ्क्षिणो नरान्बभञ्ज वायुर्बलवान्द्रुमानिव ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकोनत्रिंशोऽध्यायः ॥ 29 ॥

5-29-33 एका मूर्तिर्बदरिकाश्रमे नारायणरूपा । अपरा परमात्मरूपा ॥ 5-29-34 अपरा रामकृष्णादिरूपा । अपरा जलशायिनी ॥ 5-29-48 योषिता भागुरिमते टाप् ॥ 5-29-29 एकोनत्रिंशोऽध्यायः ॥
