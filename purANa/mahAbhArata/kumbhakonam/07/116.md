श्रीः
अध्यायः 116
सात्यकिना दुर्योधनकृतवर्मणोः पराजयः ॥ 1 ॥
KK-07-05-116-001	सञ्जय उवाच 
KK-07-05-116-001a	`सात्वतस्य रणे कर्म दृष्ट्वा योद्धुं महारथाः ।
KK-07-05-116-001c	अमृष्यमाणाः संयत्ताः शैनेयं समुपाद्रवन् ॥'
KK-07-05-116-002a	ते किरन्तः शरव्रातान्सर्वे यत्ताः प्रहारिणः ।
KK-07-05-116-002c	त्वरमाणा महाराज युयुधानमयोधयन् ॥
KK-07-05-116-003a	तं द्रोणः सप्तसप्तत्या जघान निशितैः शरैः ।
KK-07-05-116-003c	दुर्मर्षणो द्वादशभिर्दुःसहो दशभिः शरैः ॥
KK-07-05-116-004a	विकर्णश्चापि निशितैस्त्रिंशद्भिः कङ्कपत्रिभिः ।
KK-07-05-116-004c	विव्याध मार्गणैस्तूर्णं वामपार्श्वे स्तनान्तरे ॥
KK-07-05-116-005a	दुर्मुखो दशभिर्बाणैस्तथा दुःशासनोऽष्टभिः ।
KK-07-05-116-005c	चित्रसेनश्च शैनेयं द्वाभ्यां विव्याध मारिष ॥
KK-07-05-116-006a	दुर्योधनश्च महता शरवर्षेण माधवम् ।
KK-07-05-116-006c	अपीडयद्रणे राजञ्शूराश्चान्ये महारथाः ॥
KK-07-05-116-007a	सर्वतः प्रतिविद्धस्तु तव पुत्रैर्महारथैः ।
KK-07-05-116-007c	`स तुद्यमानश्च तदा सर्वतः कुरुपुङ्गवैः ॥'
KK-07-05-116-008a	तान्प्रत्यविध्यद्वार्ष्णेयः पृथक्पृथगजिह्मगैः ।
KK-07-05-116-008c	`सात्यकिः पुण्डरीकाक्षो ह्यस्त्रेषु परिनिष्ठितः ॥'
KK-07-05-116-009a	भारद्वाजं त्रिभिर्बाणैर्दुःसहं नवभिः शरैः ।
KK-07-05-116-009c	विकर्णं पञ्चविंशत्या चित्रसेनं च सप्तभिः ॥
KK-07-05-116-010a	दुर्मर्षणं द्वादशभिरष्टाभिश्च विविंशतिम् ।
KK-07-05-116-010c	सत्यव्रतं च नवभिर्विजयं दशभिः शरैः ॥
KK-07-05-116-011a	`दुर्योधनं त्रिभिर्विद्ध्वा सुपुङ्खैस्तिग्मतेजनैः ।'
KK-07-05-116-011c	ततो रुक्माङ्गदं चापं विधुन्वानो महारथः ।
KK-07-05-116-011e	अभ्ययात्सात्यकिस्तूर्णं पुत्रं तव महारथम् ॥
KK-07-05-116-012a	राजानं सर्वलोकस्य सर्वलोकमहारथम् ।
KK-07-05-116-012c	शरैरभ्यहनद्गाढं ततो युद्धमभूत्तयोः ॥
KK-07-05-116-013a	विमुञ्चतौ शरांस्तीक्ष्णान्सन्दधानौ च सायकान् ।
KK-07-05-116-013c	अदृश्यं समरेऽन्योन्यं चक्रतुस्तौ महारथौ ॥
KK-07-05-116-014a	सात्यकिः कुरुराजेन निर्विद्धो बह्वशोभत ।
KK-07-05-116-014c	अस्रवद्रुधिरं भूरि स्वरसं चन्दनो यथा ॥
KK-07-05-116-015a	सात्वतेन च बाणौघैर्निर्विद्धस्तनयस्तव ।
KK-07-05-116-015c	शातकुम्भमयापीडो बभौ यूप इवोच्छ्रितः ॥
KK-07-05-116-016a	माधवस्तु रणे राजन्कुरुराजस्य धन्विनः ।
KK-07-05-116-016c	धनुश्चिच्छेद समरे क्षुरप्रेण हसन्निव ॥
KK-07-05-116-017a	अथैनं छिन्नधन्वानं शरैर्बहुभिराचिनोत् ।
KK-07-05-116-017c	निर्भिन्नश्च शरैस्तेन द्विषता क्षिप्रकारिणा ।
KK-07-05-116-017e	नामृष्यत रणे राजा शत्रोर्विजयलक्षणम् ॥
KK-07-05-116-018a	अथान्यद्धनुरादाय हेमपृष्ठं दुरासदम् ।
KK-07-05-116-018c	विव्याध सात्यकिं तूर्णं सायकानां शतेन ह ॥
KK-07-05-116-019a	सोऽतिविद्धो बलवता तव पुत्रेण धन्विना ।
KK-07-05-116-019c	अमर्षवशमापन्नस्तव पुत्रमपीडयत् ॥
KK-07-05-116-020a	पीडितं नृपतिं दृष्ट्वा तव पुत्रं महारथाः ।
KK-07-05-116-020c	सात्यकिं शरवर्षेण छादयामासुरोजसा ॥
KK-07-05-116-021a	स च्छाद्यमानो बहुभिस्तव पुत्रैर्महारथैः ।
KK-07-05-116-021c	एकैकं पञ्चभिर्विद्ध्वा पुनर्विव्याध सप्तभिः ।
KK-07-05-116-021e	दुर्योधनं च त्वरितो विव्याधाष्टभिराशुगैः ॥
KK-07-05-116-022a	प्रहसंश्चास्य चिच्छेद कार्मुकं रिपुभीषणम् ।
KK-07-05-116-022c	नागं मणिमयं चैव शरैर्ध्वजमपातयत् ॥
KK-07-05-116-023a	हत्वा तु चतुरो वाहांश्चतुर्भिर्निशितैः शरैः ।
KK-07-05-116-023c	सारथिं पातयामास क्षुरप्रेण महायशाः ॥
KK-07-05-116-024a	एतस्मिन्नन्तरे चैव कुरुराजं महारथम् ।
KK-07-05-116-024c	अवारिकच्छरैर्हृष्टो बहुभिर्मर्मभेदिभिः ॥
KK-07-05-116-025a	स विध्यमानः समरे शैनेयस्य शरोत्तमैः ।
KK-07-05-116-025c	प्राद्रवत्सहसा राजन्पुत्रो दुर्योधनस्तव ।
KK-07-05-116-025e	आप्लुतश्च ततो यानं चित्रसेनस्य धन्विनः ॥
KK-07-05-116-026a	हाहाभूतं जगच्चासीद्दृष्ट्वा राजानमाहवे ।
KK-07-05-116-026c	ग्रस्यमानं सात्यकिना खे सोममिव राहुणा ॥
KK-07-05-116-027a	तं तु शब्दमथ श्रुत्वा कृतवर्मा महारथः ।
KK-07-05-116-027c	अभ्ययात्सहसा तत्र यत्रास्ते माधवः प्रभुः ॥
KK-07-05-116-028a	विधुन्वानो धनुः श्रेष्ठं चोदयंश्चैव वाजिनः ।
KK-07-05-116-028c	भर्त्सयन्सारथिं चाग्रे याहियाहीति सत्वरम् ॥
KK-07-05-116-029a	तमापतन्तं सम्प्रेक्ष्य व्यादितास्यमिवान्तकम् ।
KK-07-05-116-029c	युयुधानो महाराज यन्तारमिदमब्रवीत् ॥
KK-07-05-116-030a	कृतवर्मा रथेनैष द्रुतमापतते शरी ।
KK-07-05-116-030c	प्रत्युद्याहि रथेनैनं प्रवरं सर्वधन्विनाम् ॥
KK-07-05-116-031a	`प्रयाहि सत्वरं सूत रथेन रथसत्तमम् ।
KK-07-05-116-031c	निहनिष्यामि तं सङ्ख्ये वृष्णिवीरमरिन्दमम् ॥'
KK-07-05-116-032a	ततः प्रजविताश्वेन रथेन रथिनांवरः ।
KK-07-05-116-032c	आससाद रणे भोजं प्रतिमानं धनुष्मताम् ॥
KK-07-05-116-033a	ततो गभस्तिमत्प्रख्यौ ज्वलिताविव पावकौ ।
KK-07-05-116-033c	समेयातां नरव्याघ्रौ व्याघ्राविव तरस्विनौ ॥
KK-07-05-116-034a	कृतवर्मा तु शैनेयं षड्विंशत्या समार्पयत् ।
KK-07-05-116-034c	निशितैः सायकैस्तीक्ष्णैर्यन्तारं चास्य पञ्चभिः ॥
KK-07-05-116-035a	चतुरश्चतुरो वाहांश्चतुर्भिः परमेषुभिः ।
KK-07-05-116-035c	अविध्यत्साधुदान्तान्वै सैन्धवान्सात्वतस्य हि ॥
KK-07-05-116-036a	रुक्मध्वजो रुक्मपृष्ठं महद्विष्फार्य कार्मुकम् ।
KK-07-05-116-036c	रुक्माङ्गदी रुक्मवर्मा रुक्मपुङ्खैरवारयत् ॥
KK-07-05-116-037a	ततोऽशीतिं शिनेः पौत्रः सायकान्कृतवर्मणे ।
KK-07-05-116-037c	प्राहिणोत्त्वरया युक्तो द्रष्टुकामो धनञ्जयम् ॥
KK-07-05-116-038a	सोऽतिविद्धो बलवता शत्रुणा शत्रुतापनः ।
KK-07-05-116-038c	समकम्पत दुर्धर्षः क्षितिकम्पे यथाऽचलः ॥
KK-07-05-116-039a	त्रिषष्ट्या चतुरोऽस्याश्वान्सप्तभिः सारथिं तथा ।
KK-07-05-116-039c	विव्याध निशितैस्तूर्णं सात्यकिः सत्यविक्रमः ॥
KK-07-05-116-040a	`हताश्वसूते तु रथे स्थिताय शिनिपुङ्गवः ।'
KK-07-05-116-040c	सुवर्णपुङ्खं विशिखं समादाय च सात्यकिः ।
KK-07-05-116-040e	व्यसृजत्तं महाज्वालं सङ्क्रुद्धमिव पन्नगम् ॥
KK-07-05-116-041a	सोऽविध्यत्कृतवर्माणं यमदण्डोपमः शरः ।
KK-07-05-116-041c	जाम्बूनदविचित्रं च वर्म निर्भिद्य भानुमत् ।
KK-07-05-116-041e	अभ्यगाद्धरणीमुग्रो रुधिरेण समुक्षितः ॥
KK-07-05-116-042a	सञ्जातरुधिरश्चाजौ सात्वतेषुभिरर्दितः ।
KK-07-05-116-042c	सशरं धनुरुत्सृज्य न्यपतत्स्यन्दनोत्तमात् ॥
KK-07-05-116-043a	स सिंहदंष्ट्रो जानुभ्यां पतितोऽमितविक्रमः ।
KK-07-05-116-043c	शरार्दितः सात्यकिना रथोपस्थे नरर्षभः ॥
KK-07-05-116-044a	सहस्रबाहुसदृशमक्षोभ्यमिव सागरम् ।
KK-07-05-116-044c	निवार्य कृतवर्माणं सात्यकिः प्रययौ ततः ॥
KK-07-05-116-045a	`न हि तस्य शरोऽपार्थः कथञ्चिदपि पार्थिव ।
KK-07-05-116-045c	दिदृक्षुः स हि वेगेन प्रायाद्यत्र धनञ्जयः ॥
KK-07-05-116-046a	स शक्त्या क्षत्रियैस्तत्र निरुद्धो बलवत्तरः ।
KK-07-05-116-046c	युयुधे सात्वतो राजन्दिदृक्षुः पाण्डुनन्दनम् ॥'
KK-07-05-116-047a	खड्गशक्तिधनुःकीर्णां गजाश्वरथसङ्कुलाम् ।
KK-07-05-116-047c	प्रवर्तितोग्ररुधिरां शतशः क्षत्रियर्षभैः ॥
KK-07-05-116-048a	प्रेक्षतां सर्वसैन्यानां मध्येन शिनिपुङ्गवः ।
KK-07-05-116-048c	अभ्यगाद्वाहिनीं हित्वा वृत्रहेवासुरीं चमूम् ॥
KK-07-05-116-049a	समाश्वस्य च हार्दिक्यो गृह्य चान्यन्महद्धनुः ।
KK-07-05-116-049c	तस्थौ स तत्र बलवान्वारयन्युधि पाण्डवान् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पोडशाधिकशततमोऽध्यायः ॥ 116 ॥

5-116-11 रुक्माङ्गदं चापि इति ङ. पाठः ॥ 5-116-14 चन्दनो रक्तचन्दनः ॥ 5-116-43 दंष्ट्राश्चतस्रो यस्य स्युर्दशनेभ्यः समुच्छ्रिताः । सिंहदंष्ट्रः स गदितश्चतुर्दंष्ट्रश्च सूरिभिः ॥ 5-116-116 षोडशाधिकशततमोऽध्यायः ॥
