श्रीः
अध्यायः 185
निद्रोपद्रुतानां सैन्यानामर्जुनाज्ञया स्वापेन श्रान्तिमपनीय चन्द्रोदयानन्तरं युद्धारम्भः ॥ 1 ॥
001	सञ्जय उवाच 
001a	व्यासेनैवमथोक्तस्तु धर्मराजो युधिष्ठिरः ।
001c	स्वयं कर्णवधाद्वीरो निवृत्तो भरतर्षभ ॥
002a	घटोत्कचे तु निहते सूतपुत्रेण तां निशाम् ।
002c	दुःखामर्षवशं प्राप्तो धर्मराजो युधिष्ठिरः ॥
003a	दृष्ट्वा भीमेन महतीं वार्यमाणां चमूं तव ।
003c	धृष्टद्युम्नमुवाचेदं कुम्भयोनिं निवारय ॥
004a	त्वं हि द्रोणविनाशाय समुत्पन्नो हुताशनात् ।
004c	सशरः कवची खड्गी धन्वी च परतापनः ।
004e	अभिद्रव रणे हृष्टो मा च ते भीः कथञ्चन ॥
005a	जनमेजयः शिखण्डी च दौर्मुखिश्च यशोधरः ।
005c	अभिद्रवन्तु संहृष्टाः कुम्भयोनिं समन्ततः ॥
006a	नकुलः सहदेवश्च द्रौपदेयाः प्रभद्रकाः ।
006c	द्रुपदश्च विराटश्च पुत्रभातृसमन्वितौ ॥
007a	सात्यकिः केकयाश्चैव पाण्डवश्च धनञ्जयः ।
007c	अभिद्रवन्तु वेगेन कुम्भयोनिवधेप्सया ॥
008a	तथैव रथिनः सर्वे हस्त्यश्वं यच्च किञ्चन ।
008c	पदाताश्च रणे द्रोणं पातयन्तु महारथम् ॥
009a	तथाऽऽज्ञप्तास्तु ते सर्वे पाण्डवेन महात्मना ।
009c	अभ्यद्रवन्त वेगेन कुम्भयोनिवधेप्सया ॥
010a	आगच्छतस्तान्सहसा सर्वोद्योगेन पाण्डवान् ।
010c	प्रतिजग्राह समरे द्रोणः शस्त्रभृतां वरः ॥
011a	ततो दुर्योधनो राजा सर्वोद्योगेन पाण्डवान् ।
011c	अभ्यद्रवत्सुसङ्क्रुद्ध इच्छन्द्रोणस्य जीवितम् ॥
012a	ततः प्रववृते युद्धं श्रान्तवाहनसैनिकम् ।
012c	पाण्डवानां कुरूणां च गर्जतामितरेतरम् ॥
013a	निद्रान्धास्ते महाराज परिश्रान्ताश्च संयुगे ।
013c	नाभ्यपद्यन्त समरे काञ्चिच्चेष्टां महारथाः ॥
014a	त्रियामा रजनी चैषा घोररूपा भयानका ।
014c	सहस्रयामप्रतिमा बभूव प्राणहारिणी ॥
015a	वध्यतां च तथा तेषां क्षतानां च विशेषतः ।
015c	घोरा रात्रिः समाजज्ञे निद्रान्धानां विशेषतः ॥
016a	सर्वे ह्यासन्निरुत्साहाः क्षत्रिया दीनचेतसः ।
016c	तव चैव परेषां च गतास्त्रा विगतेषवः ॥
017a	ते तदा पारयन्तश्च भ्रमन्तश्च विशेषतः ।
017c	स्वधर्ममनुपश्यन्तो न जहुः स्वामनीकिनीम् ॥
018a	अस्त्राण्यन्ये समुत्सृज्य निद्रान्धाः शेरते जनाः ।
018c	रथेष्वन्ये गजेष्वन्ये हयेष्वन्ये च भारत ॥
019a	निद्रान्धा नो बुबुधिरे काञ्चिच्चेष्टां नराधिप ।
019c	तानन्ये समरे योधाः प्रेषयन्ति यमक्षयम् ॥
020a	स्वप्नायमानांस्त्वपरे परानतिविचेतसः ।
020c	आत्मानं समरे जघ्नुः स्वानेव च परानपि ॥
021ac	नानावाचो विमुञ्चन्तो निद्रान्धास्ते महारणे ॥
022a	अस्माकं च महाराज परेभ्यो बहवो जनाः ।
022c	योद्धव्यमिति तिष्ठन्तो निद्रासंरक्तलोचनाः ॥
023a	संसर्पन्तो रणे केचिन्निद्रान्धास्ते तथापरान् ।
023c	जघ्नुः शूरा रणे शूरांस्तस्मिंस्तमसि दारुणे ॥
024a	हन्यमानमथात्मानं परैश्च बहवो जनाः ।
024c	नाभ्यजानन्त समरे निद्रया मोहिता भृशम् ॥
025a	तेषामेतादृशीं चेष्टां विज्ञाय पुरुषर्षभः ।
025c	उवाच वाक्यं बीभत्सुरुच्चैः सन्नादयन्दिशः ॥
026a	श्रान्ता भवन्तो निद्रान्धाः सर्व एव सवाहनाः ।
026c	तमसा च वृते सैन्ये रजसा बहुलेन च ॥
027a	ते यूयं यदि मन्यध्वमुपारमत सैनिकाः ।
027c	निमीलयत चात्रैव रणभूमौ मुहूर्तकम् ॥
028a	ततो विनिद्रा विश्रान्ताश्चन्द्रमस्युदिते पुनः ।
028c	संसाधयिष्यथान्योन्यं स्वर्गाय कुरुपाण्डवाः ॥
029a	तद्वचः सर्वधर्मज्ञा धार्मिकस्य विशाम्पते ।
029c	अरोचयन्त सैन्यानि तथा चान्योन्यमब्रुवन् ॥
030a	चुक्रुशुः कर्णकर्णेति तथा दुर्योधनेति च ।
030c	उपारमत पाण्डूनां विरता हि वरूथिनी ॥
031a	तथा विक्रोशमानस्य फल्गुनस्य ततस्ततः ।
031c	उपारमत पाण्डूनां सेना तव च भारत ॥
032a	तामस्य वाचं देवाश्च ऋषयश्च महात्मनः ।
032c	सर्वसैन्यानि चाक्षुद्रां प्रहृष्टाः प्रत्यपूजयन् ॥
033a	तत्सम्पूज्य वचोऽक्रूरं सर्वसैन्यानि भारत ।
033c	मुहूर्तमस्वपन्राजञ्श्रान्तानि भरतर्षभ ॥
034a	सा तु सम्प्राप्य विश्रामं ध्वजिनी तव भारत ।
034c	सुखमाप्तवती वीरमर्जुनं प्रत्यपूजयत् ॥
035a	त्वयि वेदास्तथास्त्राणि त्वयि बुद्धिपराक्रमौ ।
035c	धर्मस्त्वयि महाबाहो दया भूतेषु चानघ ॥
036a	यच्चाश्वस्तास्तवेच्छामः शर्म पार्थ तदस्तु ते ।
036c	मनसश्च प्रियानर्थान्वीर क्षिप्रमवाप्नुहि ॥
037a	इति ते तं नरव्याघ्रं प्रशंसन्तो महारथाः ।
037c	निद्रया समवाक्षिप्तास्तूष्णीमासन्विशाम्पते ॥
038a	`वीरा वारणकुम्भेषु सुषुपुर्युद्धकर्शिताः ।
038c	रात्रौ रतिपरिश्रान्ताः कामिनीनां कुचेष्विव ॥'
039a	अश्वपृष्ठेषु चाप्यन्ये रथनीडेषु चापरे ।
039c	गजस्कन्धगताश्चान्ये शेरते चापरे क्षितौ ॥
040a	सायुधाः सगदाश्चैव सखड्गाः सपरश्वथाः ।
040c	सप्रासकवचाश्चान्ये नराः सुप्ताः पृथक्पृथक् ॥
041a	गजास्ते पन्नगाभोगैर्हस्तैर्भूरेणुगुण्ठितैः ।
041c	निद्रान्धा वसुधां चक्रुर्घ्राणनिःश्वासशीतलाम् ॥
042a	सुप्ताः शुशुभिरे तत्र निःश्वसन्तो महीतले ।
042c	विकीर्णा गिरयो यद्वन्निःश्वसद्भिर्महोरगैः ॥
043a	समां च विषमां चक्रुः खुराग्रैर्विकृतां महीम् ।
043c	हयाः काञ्चनयोक्त्रास्ते केसरालम्बिभिर्युगैः ।
043e	सुषुपुस्तत्र राजेन्द्र युक्ता वाहेषु सर्वशः ॥
044a	एवं हयाश्च नागाश्च योधाश्च भरतर्षभ ।
044c	युद्धाद्विरम्य सुषुपुः श्रमेण महताऽन्विताः ॥
045a	तत्तथा निद्रया भग्नं तद्बभौ निःस्वनं बलम् ।
045c	कुशलैः शिल्पिभिर्न्यस्तं पटे चित्रमिवाद्भुतम् ॥
046a	ते क्षत्रियाः कुण्डलिनो युवानः परस्परं सायकविक्षताङ्गाः ।
046c	कुम्भेषु लीनाः सुषुपुर्गजानां कुचेषु लग्ना इव कामिनीनाम् ॥
047a	ततः कुमुदनाथेन कामिनीगण्डपाण्डुना ।
047c	नेत्रानन्देन चन्द्रेण माहेन्द्री दिगलङ्कृता ॥
048a	दशशताक्षककुब्दरिनिःसृतः किरणकेसरभासुरपिञ्जरः ।
048c	तिमिरवारणयूथविदारणः समुदियादुदयाचलकेसरी ॥
049a	हरवृषोत्तमगात्रसमद्युतिः स्मरशरासनपूर्णसमप्रभः ।
049c	नववधूस्मितचारुमनोहरः प्रविसृतः कुमुदाकरबान्धवः ॥
050a	ततो मुहूर्ताद्भगवान्पुरस्ताच्छशलक्षणः ।
050c	अरुणं दर्शयामास ग्रसञ्ज्योतिः प्रभां प्रभुः ॥
051a	अरुणस्य तु तस्यानु जातरूपसमप्रभम् ।
051c	रश्मिजालं महच्चन्द्रो मन्दं मन्दमवासृजत् ॥
052a	उत्सारयन्तः प्रभया तमस्ते चन्द्ररश्मयः ।
052c	पर्यगच्छञ्छनैः सर्वा दिशः खं च क्षितिं तथा ॥
053a	ततो मुहूर्ताद्भुवनं ज्योतिर्भूतमिवाभवत् ।
053c	अप्रख्यमप्रकाशं च जगामाशु तमस्तथा ॥
054a	प्रतिप्रकाशिते लोके दिवाभूते निशाकरे ।
054c	विचेरुर्न विचेरुश्च राजन्नक्तञ्चरास्ततः ॥
055a	बोध्यमानं तु तत्सैन्यं राजंश्चन्द्रस्य रश्मिभिः ।
055c	बुबुधे शतपत्राणां वनं सूर्यांशुभिर्यथा ॥
056a	यथा चन्द्रोदयोद्धूतः क्षुभितः सागरोऽभवत् ।
056c	तथा चन्द्रोदयोद्धूतः क्षुभितश्च बलार्णवः ॥
057a	ततः प्रववृते युद्धं पुनरेव विशाम्पते ।
057c	लोके लोकविनाशाय परं लोकमभीप्सताम् ॥ ॥

इति श्रीमन्महाभारते द्रोणपर्वणि द्रोणवधपर्वणि चतुर्दशरात्रियुद्धे पञ्चाशीत्यधिकशततमोऽध्यायः ॥ 185 ॥

5-185-28 सङ्ग्राममिति झ. पाठः ॥ पञ्चाशीत्यधिकशततमोऽध्यायः ॥	
