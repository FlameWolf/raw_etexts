श्रीः
अध्यायः 104
अर्जुनस्य भूरिश्रवःप्रभृतिभिरष्टभिर्युद्धम् ॥ 1 ॥
KK-07-05-104-001	सञ्जय उवाच 
KK-07-05-104-001a	तावकास्त्वभिसम्प्रेक्ष्य वृष्ण्यन्धककुरूद्वहौ ।
KK-07-05-104-001c	सत्वरास्तौ जिघांसन्तस्तथैव विजयः परान् ॥
KK-07-05-104-002a	सुवर्णचित्रैर्वैयाघ्रैः स्वनवद्भिर्महारथैः ।
KK-07-05-104-002c	दीपयन्तो दिशः सर्वा ज्वलद्भिरिव पावकैः ॥
KK-07-05-104-003a	रुक्मपुङ्खैश्च दुष्प्रेक्ष्यैः कार्मुकैः पृथिवीपते ।
KK-07-05-104-003c	कूजद्भिरतुलान्नादन्रोषितैरुरगैरिव ॥
KK-07-05-104-004a	भूरिश्रवाः शलः कर्णो वृषसेनो जयद्रथः ।
KK-07-05-104-004c	कृपश्च मद्रराजश्च द्रोणिश्च रथिनां वरः ॥
KK-07-05-104-005a	ते पिबन्त इवाकाशमश्वैरष्टौ महारथाः ।
KK-07-05-104-005c	व्यराजयन्दश दिशो वैयार्घ्रैर्हेमचन्द्रकैः ॥
KK-07-05-104-006a	ते दंशिताः सुसंरब्धा रथैर्मेघौघनिःस्वनैः ।
KK-07-05-104-006c	समावृण्वन्दश दिशः पार्थस्य निशितैः शरैः ॥
KK-07-05-104-007a	कौलूतका हयाश्चित्रा वहन्तस्तान्महारथान् ।
KK-07-05-104-007c	व्यशोभन्त तदा शीघ्रा दीपयन्तो दिशो दश ॥
KK-07-05-104-008a	आजानेयैर्महावेगैर्नानादेशसमुत्थितैः ।
KK-07-05-104-008c	पार्वतीयैर्नदीजैश्च सैन्धवैश्च हयोत्तमैः ॥
KK-07-05-104-009a	कुरुयोधवरा राजंस्तव पुत्रं परीप्सवः ।
KK-07-05-104-009c	धनञ्जयरथं शीघ्रं सर्वतः समुपाद्रवन् ॥
KK-07-05-104-010a	ते प्रगृह्य महाशङ्खान्दध्मुः पुरुषसत्तमाः ।
KK-07-05-104-010c	पूरयन्तो दिवं राजन्पृथिवीं च ससागराम् ॥
KK-07-05-104-011a	तथैव दध्मतुः शङ्खौ वासुदेवधनञ्जयौ ।
KK-07-05-104-011c	प्रवरौ सर्वदेवानां सर्वशङ्खवरौ भुवि ॥
KK-07-05-104-012a	देवदत्तं च कौन्तेयः पाञ्चजन्यं च केशवः ।
KK-07-05-104-012c	शब्दस्तु देवदत्तस्य धनञ्जयसमीरितः ॥
KK-07-05-104-013a	पृथिवीं चान्तरिक्षं च दिशश्चैव समावृणोत् ।
KK-07-05-104-013c	तथैव पाञ्चजन्योऽपि वासुदेवसमीरितः ॥
KK-07-05-104-014a	सर्वशब्दानतिक्रम्य पूरयामास रोदसी ।
KK-07-05-104-014c	तस्मिंस्तथा वर्तमाने दारुणे नादसङ्कुले ॥
KK-07-05-104-015a	भीरूणां त्रासजनने शूराणां हर्षवर्धने ।
KK-07-05-104-015c	प्रवादितासु भेरीषु झर्झरेष्वानकेषु च ॥
KK-07-05-104-016a	मृदङ्गेष्वपि राजेन्द्र वाद्यमानेष्वेनकशः ।
KK-07-05-104-016c	महारथसमाख्याता दुर्योधनहितैषिणः ॥
KK-07-05-104-017a	अमृष्यमाणास्तं शब्दं क्रुद्धाः परमधन्विनः ।
KK-07-05-104-017c	कर्णादयो महेष्वासास्त्वत्सैन्यपरिरक्षिणः ॥
KK-07-05-104-018a	अमर्षिता महाशङ्खान्दध्मुर्वीरा महारथाः ।
KK-07-05-104-018c	कृते प्रतिकरिष्यन्तः केशवस्यार्जुनस्य च ॥
KK-07-05-104-019a	बभूव तव तत्सैन्यं शङ्खशब्दे समीरिते ।
KK-07-05-104-019c	उद्विग्नरथनागाश्वमस्वस्थमिव चाभिभो ॥
KK-07-05-104-020a	तत्प्रहृष्टजनाबाधं भेरीशङ्खनिनादितम् ।
KK-07-05-104-020c	बभूव भृशमुद्विग्नं निर्घातैरिव संवृतम् ॥
KK-07-05-104-021a	स शब्दः सुमहान्राजन्दिशः सर्वा व्यनादयत् ।
KK-07-05-104-021c	त्रासयामास तत्सैन्यं युगान्त इव सम्भृतः ॥
KK-07-05-104-022a	ततो दुर्योधनोऽष्टौ च राजानस्ते महारथाः ।
KK-07-05-104-022c	जयद्रथस्य रक्षार्थं पाण्डवं पर्यवारयन् ॥
KK-07-05-104-023a	ततो द्रौणिस्त्रिसप्तत्या वासुदेवमताडयत् ।
KK-07-05-104-023c	अर्जुनं च त्रिभिर्भल्लैर्ध्वजमश्वांश्च पञ्चभिः ॥
KK-07-05-104-024a	तमर्जुनः पृषत्कानां शतैः षड्भिरताडयत् ।
KK-07-05-104-024c	अत्यर्थमिव सङ्क्रुद्धः प्रतिविद्धे जनार्दने ॥
KK-07-05-104-025a	कर्णं च दशभिर्विद्ध्वा वृषसेनं त्रिभिस्तथा ।
KK-07-05-104-025c	शल्यस्य सशरं चापं मुष्टौ चिच्छेद वीर्यवान् ॥
KK-07-05-104-026a	गृहीत्वा धनुरन्यत्तु शल्यो विव्याध पाण्डवम् ।
KK-07-05-104-026c	भूरिश्रवास्त्रिभिर्बाणैर्हेमपुङ्खैः शिलाशितैः ॥
KK-07-05-104-027a	कर्णो द्वात्रिंशता चैव वृषसेनश्च सप्तभिः ।
KK-07-05-104-027c	जयद्रथस्त्रिसप्तत्या कृपश्च दशभिः शरैः ।
KK-07-05-104-027e	मद्रराजश्च दशभिर्विव्यधुः फल्गुनं रणे ॥
KK-07-05-104-028a	ततः शराणां षष्ट्या तु द्रौणिः पार्थमवाकिरत् ।
KK-07-05-104-028c	वासुदेवं च विंशत्या पुनः पार्थं च पञ्चभिः ॥
KK-07-05-104-029a	प्रहसंस्तु नरव्याघ्रः श्वेताश्वः कृष्णसारथिः ।
KK-07-05-104-029c	प्रत्यविध्यत्स तान्सर्वान्दर्शयन्पाणिलाघवम् ॥
KK-07-05-104-030a	कर्णं द्वादशभिर्विद्ध्वा वृषसेनं त्रिभिः शरैः ।
KK-07-05-104-030c	शल्यस्य सशरं चापं मुष्टिदेशे व्यकृन्तत ॥
KK-07-05-104-031a	सौमदत्तिं त्रिभिर्विद्ध्वा शल्यं च दशभिः शरैः ।
KK-07-05-104-031c	शितैरग्निशिखाकारैर्द्रौणिं विव्याध चाष्टभिः ॥
KK-07-05-104-032a	गौतमं पञ्चविंशत्या सैन्धवं च शतेन ह ।
KK-07-05-104-032c	पुनर्द्रौणिं च सप्तत्या शराणां सोऽभ्यताडयत् ॥
KK-07-05-104-033a	भूरिश्रवास्तु सङ्क्रुद्धः प्रतोदं चिच्छिदे हरेः ।
KK-07-05-104-033c	अर्जुनं च त्रिसप्तत्या बाणानामाजघान ह ॥
KK-07-05-104-034a	ततः शरशतैस्तीक्ष्णैस्तानरीन्श्वेतवाहनः ।
KK-07-05-104-034c	प्रत्यषेधद्द्रुतं क्रुद्धो महावातो घनानिव ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुरधिकशततमोऽध्यायः ॥ 104 ॥

5-104-2 वैयाघ्रैर्व्याघ्रचर्मचित्रैः ॥ 5-104-7 कौलूतकाः कुलूतदेशजाः पार्वतीयसमानलक्षणाः ॥ 5-104-8 आजानेयैः कुलीनैः । नदीजैर्नदीतीरजैः ॥ 5-104-104 चतुरधिकशततमोऽध्यायः ॥
