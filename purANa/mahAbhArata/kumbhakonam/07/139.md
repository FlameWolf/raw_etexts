श्रीः
अध्यायः 139
भीमकर्णयुद्धवर्णनम् ॥ 1 ॥
KK-07-05-139-001	सञ्जय उवाच 
KK-07-05-139-001a	ततः कर्णो महाराज भीमं विद्ध्वा त्रिभिः शरैः ।
KK-07-05-139-001c	`पुनश्च षड्भिस्तीक्ष्णाग्रैरविध्यत्कङ्कपत्रिभिः ।'
KK-07-05-139-001e	मुमोच शरवर्षाणि विचित्राणि बहूनि च ॥
KK-07-05-139-002a	वध्यमानो महाबाहुः सूतपुत्रेण पाण्डवः ।
KK-07-05-139-002c	न विव्यथे भीमसेनो भिद्यमान इवाचलः ॥
KK-07-05-139-003a	स कर्णं कर्णिना कर्णे पीतेन निशितेन च ।
KK-07-05-139-003c	विव्याध सुभृशं सङ्ख्ये तैलधौतेन मारिष ॥
KK-07-05-139-004a	स कुण्डलं महच्चारु कर्णस्यापातयद्भुवि ।
KK-07-05-139-004c	तपनीयं महाराज दीप्तं ज्योतिरिवाम्बरात् ॥
KK-07-05-139-005a	अथापरेण भल्लेन सूतपुत्रं स्तनान्तरे ।
KK-07-05-139-005c	आजघान भृशं क्रुद्धो हसन्निव वृकोदरः ॥
KK-07-05-139-006a	पुनरस्य त्वरन्भीमो नाराचान्दश भारत ।
KK-07-05-139-006c	रणे प्रैषीन्महाबाहुर्निर्मुक्ताशीविषोपमान् ॥
KK-07-05-139-007a	ते ललाटं विनिर्भिद्य सूतपुत्रस्य भारत ।
KK-07-05-139-007c	विविशुश्चोदितास्तेन वल्मीकमिव पन्नगाः ॥
KK-07-05-139-008a	ललाटस्थैस्ततो बाणैः सूतपुत्रो व्यरोचत ।
KK-07-05-139-008c	नीलोत्पलमयीं मालां धारयन्वै यथा पुरा ॥
KK-07-05-139-009a	सोऽतिविद्धो भृशं कर्णः पाण्डवेन तरस्विना ।
KK-07-05-139-009c	रथकूबरमालम्ब्य न्यमीलयत लोचने ॥
KK-07-05-139-010a	स मुहूर्तात्पुनः सञ्ज्ञां लेभे कर्णः परन्तपः ।
KK-07-05-139-010c	रुधिरोक्षितसर्वाङ्गः क्रोधमाहारयत्परम् ॥
KK-07-05-139-011a	ततः क्रुद्धो रणे कर्णः पीडितो दृढधन्वना ।
KK-07-05-139-011c	वेगं चक्रे महावेगो भीमसेनरथं प्रति ॥
KK-07-05-139-012a	तस्मै कर्णः शतं राजन्निषूणां गार्ध्रवाससाम् ।
KK-07-05-139-012c	अमर्षी बलवान्क्रुद्धः प्रेषयामास भारत ॥
KK-07-05-139-013a	ततः प्रासृजदुग्राणि शरवर्षाणि पाण्डवः ।
KK-07-05-139-013c	समरे तमनादृत्य तस्य वीर्यमचिन्तयन् ॥
KK-07-05-139-014a	कर्णस्ततो महाराज पाण्डवं नवभिः शरैः ।
KK-07-05-139-014c	आजघानोरसि क्रुद्धः क्रुद्धरूपं परन्तप ॥
KK-07-05-139-015a	तावुभौ नरशार्दूलौ शार्दूलाविव दंष्ट्रिणौ ।
KK-07-05-139-015c	`शरदंष्ट्रौ समासाद्य ततक्षतुररिन्दमौ ।'
KK-07-05-139-015e	जिमूताविव चान्योन्यं प्रववर्षतुराहवे ॥
KK-07-05-139-016a	तलशब्दरवैश्चैव त्रासयेतां परस्परम् ।
KK-07-05-139-016c	शरजालैश्च विविधैस्त्रासयामासतुर्मृधे ॥
KK-07-05-139-017a	अन्योन्यं समरे क्रुद्धौ कृतप्रतिकृतैषिणौ ।
KK-07-05-139-017c	ततो भीमो महाबाहुः सूतपुत्रस्य भारत ॥
KK-07-05-139-018a	क्षुरप्रेण धनुश्छित्त्वा ननाद परवीरहा ।
KK-07-05-139-018c	तदपास्य धनुश्छिन्नं सूतपुत्रो महारथः ॥
KK-07-05-139-019a	अन्यत्कार्मुकमादत्त भारघ्नं वेगवत्तरम् ।
KK-07-05-139-019c	तदप्यथ निमेषार्धाच्चिच्छेदास्य वृकोदरः ॥
KK-07-05-139-020a	तृतीयं च चतुर्थं च पञ्चमं षष्ठमेव हि ।
KK-07-05-139-020c	सप्तमं चाष्टमं चैव नवमं दशमं तथा ॥
KK-07-05-139-021a	एकादशं द्वादशं च त्रयोदशमथापि च ।
KK-07-05-139-021c	चतुर्दशं पञ्चदशं षोडशं च वृकोदरः ॥
KK-07-05-139-022a	तथा सप्तदशं वेगादष्टादशमथापि वा ।
KK-07-05-139-022c	बहूनि भीमश्चिच्छेद कर्णस्यैवं धनूंषि हि ।
KK-07-05-139-022e	निमेषार्धात्ततः कर्णो धनुर्हस्तो व्यतिष्ठत ॥
KK-07-05-139-023a	दृष्ट्वा स कुरुसौवीरसिन्धुवीरबलक्षयम् ।
KK-07-05-139-023c	स वर्मध्वजशस्त्रैश्च पतितैः संवृतां महीम् ॥
KK-07-05-139-024a	`रथैर्विमथितैर्भल्लैरश्वैश्चान्यैः प्रवल्गितैः ।
KK-07-05-139-024c	भ्रष्टश्रीकैर्नरवरैः पांसुकुण्ठितमूर्धजैः ॥'
KK-07-05-139-025a	हस्त्यश्वरथदेहांश्च गतासून्प्रेक्ष्य सर्वशः ।
KK-07-05-139-025c	सूतपुत्रस्य संरम्भाद्दीप्तं वपुरजायत ॥
KK-07-05-139-026a	स विष्फार्य महच्चापं कार्तस्वरविभूषितम् ।
KK-07-05-139-026c	भीमं प्रैक्षत राधेयो घोरं घोरेण चक्षुषा ॥
KK-07-05-139-027a	ततः क्रुद्धः शरानस्यन्सूतपुत्रो व्यरोचत ।
KK-07-05-139-027c	मध्यन्दिनगतोऽर्चिष्माञ्शरदीव दिवाकरः ॥
KK-07-05-139-028a	मरीचिविकचस्येव राजन्भानुमतो वपुः ।
KK-07-05-139-028c	आसीदाधिरथेर्घोरं वपुः शरशताचितम् ॥
KK-07-05-139-029a	कराभ्यामाददानस्य सन्दधानस्य चाशुगान् ।
KK-07-05-139-029c	कर्षतो मुञ्चतो बाणान्नान्तरं ददृशे रणे ॥
KK-07-05-139-030a	अग्निचक्रोपमं घोरं मण्डलीकृतमायुधम् ।
KK-07-05-139-030c	कर्णस्यासीन्महीपाल सव्यं दक्षिणमस्यतः ॥
KK-07-05-139-031a	स्वर्णपुङ्खाः सुनिशिताः कर्मचापच्युताः शराः ।
KK-07-05-139-031c	प्राच्छादयन्महाराज दिशः सूर्य इवांशुभिः ॥
KK-07-05-139-032a	ततः कनकपुङ्खानां शराणां नतपर्वणाम् ।
KK-07-05-139-032c	धनुश्च्युतानां वियति ददृशे बहुधा व्रजः ॥
KK-07-05-139-033a	बाणासनादाधिरथेः प्रभवन्ति स्म सायकाः ।
KK-07-05-139-033c	श्रेणीकृता व्यरोचन्त राजन्क्रौञ्चा इवाम्बरे ॥
KK-07-05-139-034a	गार्ध्रपत्राञ्शिलाधौतान्कार्तस्वरविभूषितान् ।
KK-07-05-139-034c	महावेगान्प्रदीप्ताग्रान्मुमोचाधिरथिः शरान् ॥
KK-07-05-139-035a	ते तु चापबलोद्धूताः शातकुम्भविभूषिताः ।
KK-07-05-139-035c	अजस्रमपतन्बाणा भीमसेनरथं प्रति ॥
KK-07-05-139-036a	ते व्योम्नि रुक्मविकृता व्यकाशन्त सहस्रशः ।
KK-07-05-139-036c	शलभानामिव व्राताः शराः कर्णसमीरिताः ॥
KK-07-05-139-037a	चापादाधिरथेर्मुक्ताः प्रपतन्तश्चकाशिरे ।
KK-07-05-139-037c	एको दीर्घ इवात्यर्थमाकाशे संस्थितः शरः ॥
KK-07-05-139-038a	पर्वतं वारिधाराभिच्छादयन्निव तोयदः ।
KK-07-05-139-038c	कर्णः प्राच्छादयत्क्रुद्धो भीमं सायकवृष्टिभिः ॥
KK-07-05-139-039a	तत्र भारत भीमस्य बलं वीर्यं पराक्रमम् ।
KK-07-05-139-039c	व्यवसायं च पुत्रास्ते ददृशुः सहसैनिकाः ॥
KK-07-05-139-040a	तां समुद्रमिवोद्धूतां शरवृष्टिं समुत्थिताम् ।
KK-07-05-139-040c	अचिन्तयित्वा भीमस्तु क्रुद्धः कर्णमुपाद्रवत् ॥
KK-07-05-139-041a	रुक्मपृष्ठं महच्चापं भीमस्यासीद्विशाम्पते ।
KK-07-05-139-041c	आकर्षान्मण्डलीभूतं शक्रचापमिवापरम् ।
KK-07-05-139-041e	तस्माच्छराः प्रादुरासन्पूरयन्त इवाम्बरम् ॥
KK-07-05-139-042a	सुवर्णपुङ्खैर्भीमेन सायकैर्नतपर्वभिः ।
KK-07-05-139-042c	गगने रचिता माला काञ्चनीव व्यरोचत ॥
KK-07-05-139-043a	ततो व्योम्नि विषक्तानि शरजालानि भागशः ।
KK-07-05-139-043c	आहतानि व्यशीर्यन्त भीमसेनस्य पत्रिभिः ॥
KK-07-05-139-044a	कर्णस्य शरजालौघैर्भीमसेनस्य चोभयोः ।
KK-07-05-139-044c	अग्निस्फुलिङ्गसंस्पर्शैरञ्जोगतिभिराहवे ।
KK-07-05-139-044e	तैस्तैः कनकपुङ्खानां द्यौरासीत्संवृता व्रजैः ॥
KK-07-05-139-045a	न स्म सूर्यस्तदा भाति न स्म वाति समीरणः ।
KK-07-05-139-045c	शरजालावृते व्योम्नि न प्राज्ञायत किञ्चन ॥
KK-07-05-139-046a	स भीमं छादयन्बाणैः सूतपुत्रः पृथग्विधैः ।
KK-07-05-139-046c	उपारोहदनादृत्य तस्य वीर्यं महात्मनः ॥
KK-07-05-139-047a	तयोर्विसृजतोस्तत्र शरजालानि मारिष ।
KK-07-05-139-047c	वायुभूतान्यदृश्यन्त संसक्तानीतरेतरम् ॥
KK-07-05-139-048a	अन्योन्यशरसंसम्पर्शात्तयोर्मनुजसिंहयोः ।
KK-07-05-139-048c	आकाशे भरतश्रेष्ठ पावकः समजायत ॥
KK-07-05-139-049a	तथा कर्णः शितान्बाणान्कर्मारपरिमार्जितान् ।
KK-07-05-139-049c	सुवर्णविकृतान्क्रुद्धः प्राहिणोद्वधकाङ्क्षया ॥
KK-07-05-139-050a	तानन्तरिक्षे विशिखैस्त्रिधैकैकमशातयत् ।
KK-07-05-139-050c	विशेषयन्सूतपुत्रं भीमस्तिष्ठेति चाब्रवीत् ॥
KK-07-05-139-051a	पुनश्चासृजदुग्राणि शरवर्षाणि पाण्डवः ।
KK-07-05-139-051c	अमर्षी बलवान्क्रुद्धो दिधक्षन्निव पावकः ॥
KK-07-05-139-052ac	ततश्चटचटाशब्दो गोधाघातादभूत्तयोः ॥
KK-07-05-139-053a	तलशब्दश्च सुमहान्सिंहनादश्च भैरवः ।
KK-07-05-139-053c	रथनेमिनिनादश्च ज्याशब्दश्चैव दारुणः ॥
KK-07-05-139-054a	योधा व्युपारमन्युद्धाद्दिदृक्षन्तः पराक्रमम् ।
KK-07-05-139-054c	कर्णपाण्डवयो राजन्परस्परवधैषिणोः ॥
KK-07-05-139-055a	देवर्षिसिद्धगन्धर्वाः साधुसाध्वित्यपूजयन् ।
KK-07-05-139-055c	मुमुचुः पुष्पवर्षं च विद्याधरगणास्तथा ॥
KK-07-05-139-056a	ततो भीमो महाबाहुः संरम्भी दृढविक्रमः ।
KK-07-05-139-056c	अस्त्रैरस्त्राणि संवार्य शरैर्विव्याध सूतजम् ॥
KK-07-05-139-057a	कर्णोऽपि भीमसेनस्य निवार्येषून्महाबलः ।
KK-07-05-139-057c	प्राहिणोन्नव नाराचानाशीविषसमान्रणे ॥
KK-07-05-139-058a	तावद्भिरथ तान्भीमो व्योम्नि चिच्छेद पत्रिभिः ।
KK-07-05-139-058c	नाराचान्सूतपुत्रस्य तिष्ठतिष्ठेति चाब्रवीत् ॥
KK-07-05-139-059a	ततो भीमो महाबाहुः शरं क्रुद्धान्तकोपमम् ।
KK-07-05-139-059c	मुमोचाधिरथेर्वीरो यमदण्डमिवापरम् ॥
KK-07-05-139-060a	तमापतन्तं चिच्छेद राधेयः प्रहसन्निव ।
KK-07-05-139-060c	त्रिभिः शरैः शरं राजन्पाण्डवस्य प्रतापवान् ॥
KK-07-05-139-061a	पुनश्चासृजदुग्राणि शरवर्षाणि पाण्डवः ।
KK-07-05-139-061c	तस्य तान्याददे कर्णः सर्वाण्यस्त्राण्यभीतवत् ।
KK-07-05-139-061e	युध्यमानस्य भीमस्य सूतपुत्रोऽस्त्रमायया ॥
KK-07-05-139-062a	तस्येषुधी धनुर्ज्यां च बाणैः सन्नतपर्वभिः ।
KK-07-05-139-062c	रश्मीन्योक्त्राणि चाश्वानां क्रुद्धः कर्णोऽच्छिनन्मृधे ||
KK-07-05-139-063a	तस्याश्वांश्च पुनर्हत्वा सूतं विव्याध पञ्चभिः ।
KK-07-05-139-063c	सोपसृत्य द्रुतं सूतो युधामन्यो रथं ययौ ॥
KK-07-05-139-064a	विहसन्निव भीमस्य क्रुद्धः कालानलद्युतिः ।
KK-07-05-139-064c	ध्वजं चिच्छेद राधेयः पताकां च व्यपातयत् ॥
KK-07-05-139-065a	स विधन्वा महाबाहुरथ शक्तिं परामृशत् ।
KK-07-05-139-065c	तां व्यवासृजदाविध्य क्रुद्धः कर्णरथं प्रति ॥
KK-07-05-139-066a	तामाधिरथिरायस्तः शक्तिं काञ्चनभूषणाम् ।
KK-07-05-139-066c	आपतन्तीं महोल्काभां चिच्छेद दशभिः शरैः ॥
KK-07-05-139-067a	साऽपतद्दशधा छिन्ना कर्णस्य निशितैः शरैः ।
KK-07-05-139-067c	अस्यतः सूतपुत्रस्य मित्रार्थे चित्रयोधिनः ॥
KK-07-05-139-068a	स चर्मादत्त कौन्तेयो जातरूपपरिष्कृतम् ।
KK-07-05-139-068c	खड्गं चान्यतरप्रेप्सुर्जयं मरणमेव वा ॥
KK-07-05-139-069a	तदस्य तरसा क्रुद्धो व्यधमच्चर्म सुप्रभम् ।
KK-07-05-139-069c	शरैर्बहुभिरत्युग्रैः प्रहसन्निव भारत ॥
KK-07-05-139-070a	स विचर्मा महाराज विरथः क्रोधमूर्च्छितः ।
KK-07-05-139-070c	असिं प्रासृजदाविध्य त्वरन्कर्णरथं प्रति ॥
KK-07-05-139-071a	स धनुः सूतपुत्रस्य सज्यं छित्त्वा महानसिः ।
KK-07-05-139-071c	पपात भुवि राजेन्द्र क्रुद्धः सर्प इवाम्बरात् ॥
KK-07-05-139-072a	ततः प्रहस्याधिरथिरन्यदादाय कार्मुकम् ।
KK-07-05-139-072c	शत्रुघ्नं समरे क्रुद्धो दृढज्यं वेगवत्तरम् ॥
KK-07-05-139-073a	व्यायच्छत्स शरान्कर्णः कुन्तीपुत्रजिघांसया ।
KK-07-05-139-073c	सहस्रशो महाराज रुक्मपुङ्खान्सुतेजनान् ॥
KK-07-05-139-074a	स वध्यमानो बलवान्कर्णचापच्युतैः शरैः ।
KK-07-05-139-074c	वैहायसं प्राक्रमद्वै कर्णस्य रथमाविशत् ॥
KK-07-05-139-075a	स तस्य चरितं दृष्ट्वा सङ्ग्रामे विजयैषिणः ।
KK-07-05-139-075c	ध्वजालयस्थो राधेयो भीमसेनमवञ्चयत् ॥
KK-07-05-139-076a	तमदृष्ट्वा रथोपस्थे निलीनं व्यथितेन्द्रियम् ।
KK-07-05-139-076c	ध्वजमस्य समारुह्य तस्मै भीमो महीतले ॥
KK-07-05-139-077a	तदस्य कुरवः सर्वे चारणाश्चाभ्यपूजयन् ।
KK-07-05-139-077c	यदि येष रथात्कर्णं हर्तुं तार्क्ष्य इवोरगम् ॥
KK-07-05-139-078a	स च्छिन्नधन्वा विरथः स्वधर्ममनुपालयन् ।
KK-07-05-139-078c	स्वरथं पृष्ठतः कृत्वा युद्धायैव व्यवस्थितः ॥
KK-07-05-139-079a	तद्विचिन्त्य स राधेयस्तत एनं समभ्ययात् ।
KK-07-05-139-079c	संरम्भात्पाण्डवं सङ्ख्ये युद्धाय समुपस्थितम् ॥
KK-07-05-139-080a	तौ समेतौ महाराज स्पर्धमानौ महाबलौ ।
KK-07-05-139-080c	जीमूताविव घर्मान्ते गर्जमानौ नरर्षभौ ॥
KK-07-05-139-081a	तयोरासीत्सम्प्रहारः क्रुद्धयोर्नरसिंहयोः ।
KK-07-05-139-081c	अमृष्यमाणयोः सङ्ख्ये देवदानवयोरिव ॥
KK-07-05-139-082a	क्षीणशस्त्रस्तु कौन्तेयः कर्णेन समभिद्रुतः ।
KK-07-05-139-082c	दृष्ट्वाऽर्जुनहतान्नागान्पतितान्पर्वतोपमान् ।
KK-07-05-139-082e	रथमार्गविघातार्थं व्यायुधः प्रविवेश ह ॥
KK-07-05-139-083a	हस्तिनां व्रजमासाद्य रथदुर्गं प्रविश्य च ।
KK-07-05-139-083c	पाण्डवो जीविताकाङ्क्षी राधेयं नाभ्यवर्तत ॥
KK-07-05-139-084a	व्यवस्थानमथाकाङ्क्षन्धनञ्जयशरैर्हतम् ।
KK-07-05-139-084c	उद्यम्य कुञ्जरं पार्थस्तस्थौ परपुरञ्जयः ॥
KK-07-05-139-085a	महौषधिसमायुक्तं हनूमानिव पर्वतम् ।
KK-07-05-139-085c	तमस्य विशिखैः कर्णो व्यधमत्कुञ्जरं पुनः ॥
KK-07-05-139-086a	हस्त्यङ्गान्यथ कर्णाय प्राहिणोत्पाण्डुनन्दनः ।
KK-07-05-139-086c	चक्राण्यश्वांस्तथा चान्यद्यद्यत्पश्यति भूतले ॥
KK-07-05-139-087a	तत्तदादाय चिक्षेप क्रुद्धः कर्णाय पाण्डवः ।
KK-07-05-139-087c	तदस्य सर्वं चिच्छेद क्षिप्तंक्षिप्तं शितैः शरैः ॥
KK-07-05-139-088a	भीमोऽपि मुष्टिमुद्यम्य वज्रगर्भं सुदारुणम् ।
KK-07-05-139-088c	हन्तुमैच्छत्सूतपुत्रं संस्मरन्नर्जुनं क्षणात् ॥
KK-07-05-139-089a	शक्तोऽपि नावधीत्कर्णं समर्थः पाण्डुनन्दनः ।
KK-07-05-139-089c	रक्षमाणः प्रतिज्ञां तां या कृता सव्यसाचिना ॥
KK-07-05-139-090a	तमेवं व्याकुलं भीमं भूयोभूयः शितैः शरैः ।
KK-07-05-139-090c	मूर्च्छयाभिपरीताङ्गमकरोत्सूतनन्दनः ॥
KK-07-05-139-091a	व्यायुधं नावधीच्चैनं कर्णः कुन्त्या वचः स्मरन् ।
KK-07-05-139-091c	धनुषोग्रेण तं कर्णः सोऽभिद्रुत्य परामृशत् ॥
KK-07-05-139-092a	धनुषा स्पृष्टमात्रेण क्रुद्धः सर्प इव श्वसन् ।
KK-07-05-139-092c	आच्छिद्य स धनुस्तस्य कर्णं मूर्धन्यताडयत् ॥
KK-07-05-139-093a	ताडितो भीमसेनेन क्रोधादारक्तलोचनः ।
KK-07-05-139-093c	विहसन्निव राधेयो वाक्यमेतदुवाच ह ॥
KK-07-05-139-094a	पुनः पुनस्तूबरक मूढ औदरिकेति च ।
KK-07-05-139-094c	अकृतास्त्रक मा योत्सीर्बाल सङ्ग्रामकातर ॥
KK-07-05-139-095a	यत्र भोज्यं बहुविधं भक्ष्यं पेयं च पाण्डव ।
KK-07-05-139-095c	तत्र त्वं दुर्मते योग्यो न युद्धेषु कदाचन ॥
KK-07-05-139-096a	मूलपुष्पफलाहारो व्रतेषु नियमेषु च ।
KK-07-05-139-096c	उचितस्त्वं वने भीम न त्वं युद्धविशारदः ॥
KK-07-05-139-097a	क्व युद्वं क्व मुनित्वं च वनं गच्छ वृकोदर ।
KK-07-05-139-097c	न त्वं युद्धोचितस्तात वनवासरतिर्भवान् ॥
KK-07-05-139-098a	सूदान्भृत्यजनान्दासांस्त्वं गृहे त्वरयन्भृशम् ।
KK-07-05-139-098c	योग्यस्ताडयितुं क्रोधाद्भोजनार्थं वृकोदर ॥
KK-07-05-139-099a	मुनिर्भूत्वाऽथवा भीम फलान्यादत्स्व दुर्मते ।
KK-07-05-139-099c	वनाय व्रज कौन्तेय न त्वं युद्धविशारदः ॥
KK-07-05-139-100a	फलमूलाशने शक्तस्त्वं तथाऽतिथिपूजने ।
KK-07-05-139-100c	न त्वां शस्त्रसमुद्योगे योग्यं मन्ये वृकोदर ॥
KK-07-05-139-101	`सञ्जय उवाच 
KK-07-05-139-101ac	एवं तं विरथं दृष्ट्वा स्मृत्वा कर्णोऽब्रवीद्वचः ॥'
KK-07-05-139-102a	कौमारे यानि वृत्तानि विप्रियाणि विशाम्पते ।
KK-07-05-139-102c	तानि सर्वाणि चाप्येव रूक्षाण्यश्रावयद्भृशम् ॥
KK-07-05-139-103a	अथैनं तत्र संलीनमस्पृशद्धनुषा पुनः ।
KK-07-05-139-103c	प्रहसंश्च पुनर्वाक्यं भीममाह वृषस्तदा ॥
KK-07-05-139-104a	योद्धव्यं मारिषान्यत्र न योद्धव्यं च मादृशैः ।
KK-07-05-139-104c	मादृशैर्युध्यमानानामेतच्चान्यच्च विद्यते ॥
KK-07-05-139-105a	गच्छ वा यत्र तौ कृष्णौ तौ त्वां रक्षिष्यतो रणे ।
KK-07-05-139-105c	गृहं वा गच्छ कौन्तेय किं ते युद्धेन बालक ॥
KK-07-05-139-106	सञ्जय उवाच 
KK-07-05-139-106a	कर्णस्य वचनं श्रुत्वा भीमसेनोऽतिदारुणम् ।
KK-07-05-139-106c	उवाच कर्णं प्रहसन्सर्वेषां शृण्वतां वचः ॥
KK-07-05-139-107a	जितस्त्वमसकृद्दुष्ट कत्थसे किं वृथात्मना ।
KK-07-05-139-107c	जयाजयौ महेन्द्रस्य लोके दृष्टौ पुरातनैः ॥
KK-07-05-139-108a	मल्लयुद्धं मया सार्धं कुरु दुष्कुलसम्भव ।
KK-07-05-139-108c	महाबलो महाभोगी कीचको निहतो यथा ।
KK-07-05-139-108e	तथा त्वां घातयिष्यामि पश्यत्सु सर्वराजसु ॥
KK-07-05-139-109a	भीमस्य मतमाज्ञाय कर्णो बुद्धिमतां वरः ।
KK-07-05-139-109c	विरराम रणात्तस्मात्पश्यतां सर्वधन्विनाम् ॥
KK-07-05-139-110a	एवं तं विरथं कृत्वा कर्णो राजन्व्यकत्थयत् ।
KK-07-05-139-110c	प्रमुखे वृष्णिसिंहस्य पार्थस्य च महात्मनः ॥
KK-07-05-139-111a	तं ब्रुवाणं तु भीमः स काङ्क्षन्भीमपराक्रमः ।
KK-07-05-139-111c	न चाकार्षीन्मृतं स्मृत्वा ह्यर्जुनस्य महाबलम् ॥
KK-07-05-139-112ac	तस्य कार्मुकमारुज्य बभञ्जाशुपराक्रमी ॥
KK-07-05-139-113a	ततो दृष्ट्वा महाराज वासुदेवो महाद्युतिः ।
KK-07-05-139-113c	अर्जुनार्जुन पश्येमं भीमं कर्णेन बाधितम् ॥
KK-07-05-139-114	सञ्जय उवाच 
KK-07-05-139-114a	एवमुक्तस्तदा पार्थः केशवेन महात्मना ।
KK-07-05-139-114c	भीमसेनं तथाभूतं क्रोधसंरक्तलोचनः ।
KK-07-05-139-114e	अमर्षवशमापन्नो निर्दहन्निव चक्षुषा ॥'
KK-07-05-139-115a	ततो राजञ्शिलाधौताञ्शराञ्शाखामृगध्वजः ।
KK-07-05-139-115c	प्राहिणोत्सूतपुत्राय केशवेन प्रचोदितः ॥
KK-07-05-139-116a	ततः पार्थभुजोत्सृष्टाः शराः कनकभूषणाः ।
KK-07-05-139-116c	गाण्डीवप्रभवाः कर्णं हंसाः क्रौञ्चमिवाविशन् ॥
KK-07-05-139-117a	स भुजङ्गैरिवाविष्टैर्गाण्डीवप्रेषितैः शरैः ।
KK-07-05-139-117c	भीमसेनादपासेधत्सूतपुत्रं धनञ्जयः ॥
KK-07-05-139-118a	स च्छिन्नधन्वा भीमेन धनञ्जयशराहतः ।
KK-07-05-139-118c	कर्णो भीमादपायासीद्रथेन महता द्रुतम् ॥
KK-07-05-139-119a	भीमोऽपि सात्यकेर्वाहं समारुह्य नरर्षभः ।
KK-07-05-139-119c	अन्वयाद्धातरं सङ्ख्ये पाण्डवं सव्यसाचिनम् ॥
KK-07-05-139-120a	ततः कर्णं समुद्दिश्य त्वरमाणो धनञ्जयः ।
KK-07-05-139-120c	नाराचं क्रोधताम्राक्षः प्रैषीन्मृत्युमिवान्तकः ॥
KK-07-05-139-121a	स गरुत्मानिवाकशे प्रार्थयन्भुजगोत्तमम् ।
KK-07-05-139-121c	नाराचोऽभ्यपतत्कर्णं तूर्णं गाण्डीवचोदितः ॥
KK-07-05-139-122a	तमन्तरिक्षे नाराचं द्रौणिश्चिच्छेद पत्रिणा ।
KK-07-05-139-122c	धनञ्जयभयात्कर्णमुज्जिहीर्षन्महारथः ॥
KK-07-05-139-123a	ततो द्रौणिं चतुःषष्ट्या विव्याध कुपितोऽर्जुनः ।
KK-07-05-139-123c	शिलीमुखैर्महाराज मागास्तिष्ठेति चाब्रवीत् ॥
KK-07-05-139-124a	स तु मत्तगजाकीर्णमनीकं रथसङ्कुलम् ।
KK-07-05-139-124c	तूर्णमभ्याविशद्द्रौणिर्धनञ्जयशरार्दितः ॥
KK-07-05-139-125a	ततः सुवर्णपृष्ठानां चापानां कूजतां रणे ।
KK-07-05-139-125c	शब्दं गाण्डीवघोषेण कौन्तेयोऽभ्यभवद्बली ॥
KK-07-05-139-126a	धनञ्जयस्तथाऽऽयान्तं पृष्ठतो द्रौणिमभ्यगात् ।
KK-07-05-139-126c	नातिदीर्घमिवाध्वानं शरैः सन्त्रासयन्बलम् ॥
KK-07-05-139-127a	विदार्य देहान्नाराचैर्नरवारणवाजिनाम् ।
KK-07-05-139-127c	कङ्कबर्हिणवासोभिर्बलं व्यधमदर्जुनः ॥
KK-07-05-139-128a	तद्बलं भरतश्रेष्ठ सवाजिद्विपमानवम् ।
KK-07-05-139-128c	पाकशासनिरायत्तः पार्थः स निजघान ह ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनचत्वारिंशदधिकशततमोऽध्यायः ॥ 139 ॥

5-139-46 उपारोहत्सन्निकर्षमगात् ॥ 5-139-47 वायुभूतानि वातोद्भूतान्यतिवेगवन्ति वा ॥ 5-139-74 वैहायसमाकाशम् ॥ 5-139-75 लयमङ्गसङ्कोचम् ॥ 5-139-87 तद्रथादिसाधनम् ॥ 5-139-88 वज्रगर्भमन्तर्विहिताङ्गुष्ठम् ॥ 5-139-89 समर्थः समीचीनार्थो धर्मापेक्षीति यावत् ॥ 5-139-94 तूबरकः पुंश्चिह्नरहितः षण्ड इतियावत् । तूबरोऽश्मश्रुपुरुषे इत्युपक्रम्य पुरुषव्यञ्जनत्यक्तो इति मेदिनी । औदरिको बह्वाशी ॥ 5-139-96 व्रतेषु नियमेषु आगन्तुकेषु ॥ 5-139-103 संलीनं सङ्कुचिताङ्गम् ॥ 5-139-110 व्यकत्थयत् भर्त्सितवान् ॥ 5-139-139 एकोनचत्वारिंशदधिकशततमोऽध्यायः ॥
