श्रीः
अध्यायः 077
श्रीकृष्णेन सुभद्रासमाश्वासनम् ॥ 1 ॥
KK-07-04-077-001	सञ्जय उवाच 
KK-07-04-077-001a	तां निशां दुःखशोकार्तौ निःश्वसन्ताविवोरगौ ।
KK-07-04-077-001c	निद्रां नैवोपलेभाते वासुदेवधनञ्जयौ ॥
KK-07-04-077-002a	नरनारायणौ क्रुद्धौ ज्ञात्वा देवाः सवासवाः ।
KK-07-04-077-002c	व्यथिताश्चिन्तयामासुः किंस्विदेतद्भविष्यति ॥
KK-07-04-077-003a	ववुश्च दारुणा वाता रूक्षा घोराभिशंसिनः ।
KK-07-04-077-003c	सकबन्धस्तथाऽऽदित्ये परिघः समदृश्यत ॥
KK-07-04-077-004a	शुष्काशन्यश्च निष्पेतुः सनिर्घाताः सविद्युतः ।
KK-07-04-077-004c	चचाल चापि पृथिवी सशैलवनकानना ॥
KK-07-04-077-005a	चुक्षुभुश्च महाराज सागरा मकरालयाः ।
KK-07-04-077-005c	प्रतिस्रोतःप्रवृत्ताश्च तथा गन्तुं समुद्रगाः ॥
KK-07-04-077-006a	रथाश्वनरनागानां प्रवृत्तमधरोत्तरम् ।
KK-07-04-077-006c	क्रव्यादानां प्रमोदार्थं यमराष्ट्रविवृद्धये ॥
KK-07-04-077-007a	वाहनानि शकृन्मूत्रे मुमुचू रुरुदुश्च ह ।
KK-07-04-077-007c	तान्दृष्ट्वा दारुणान्सर्वानुत्पाताँल्लोमहर्षणान् ॥
KK-07-04-077-008a	सर्वे ते व्यथिताः सैन्यास्त्वदीया भरतर्षभ ।
KK-07-04-077-008c	श्रुत्वा महाबलस्योग्रां प्रतिज्ञां सव्यसाचिनः ॥
KK-07-04-077-009a	अथ कृष्णं महाबाहुरब्रवीत्पाकशासनिः ।
KK-07-04-077-009c	आश्वासय सुभद्रां त्वं भगिनीं स्नुषया सह ॥
KK-07-04-077-010a	स्नुषां चास्या वयस्याश्च विशोकाः कुरु माधव ।
KK-07-04-077-010c	साम्ना सत्येन युक्तेन वचसाऽऽश्वासय प्रभो ॥
KK-07-04-077-011a	ततोऽर्जुनगृहं गत्वा वासुदेवः सुदुर्मनाः ।
KK-07-04-077-011c	भगिनीं पुत्रशोकार्तामाश्वासयत दुःखिताम् ॥
KK-07-04-077-012	वासुदेव उवाच 
KK-07-04-077-012a	मा शोकं कुरु वार्ष्णेयि कुमारं प्रति सस्नुषा ।
KK-07-04-077-012c	सर्वेषां प्राणिनां भीरु निष्ठैषा कालनिर्मिता ॥
KK-07-04-077-013a	कुले जातस्य वीरस्य क्षत्रियस्य विशेषतः ।
KK-07-04-077-013c	सदृशं मरणं ह्येतत्तव पुत्रस्य मा शुचः ॥
KK-07-04-077-014a	दिष्ट्या महारथो धीरः पितुस्तुल्यपराक्रमः ।
KK-07-04-077-014c	क्षात्रेण विधिना प्राप्तो वीराभिलषितां गतिम् ॥
KK-07-04-077-015a	जित्वा सुबहुशः शत्रून्प्रेषयित्वा च मृत्यवे ।
KK-07-04-077-015c	गतः पुण्यकृतां लोकान्सर्वकामदुहोऽक्षयान् ॥
KK-07-04-077-016a	तपसा ब्रह्मचर्येण श्रुतेन प्रज्ञयापि च ।
KK-07-04-077-016c	सन्तो यां गतिमिच्छन्ति तां प्राप्तस्तव पुत्रकः ॥
KK-07-04-077-017a	वीरसूर्वीरपत्नी त्वं वीरजा वीरबान्धवा ।
KK-07-04-077-017c	मा शुचस्तनयं भद्रे गतःस परमां गतिम् ॥
KK-07-04-077-018a	`स्वाध्याययुक्तं ब्राह्मणी याचितारं गौर्वोढारं क्षिप्रगन्तारमश्वा ।
KK-07-04-077-018c	दासं शूद्रा कर्मकारं तु वैश्या शूरं सूते त्वद्विधा राजपुत्री ॥'
KK-07-04-077-019a	प्राप्स्यते चाप्यसौ पापः सैन्धवो बालघातकः ।
KK-07-04-077-019c	अधर्मस्यास्य तु फलं ससुहृद्गणबान्धवः ॥
KK-07-04-077-020a	व्युष्टायां तु वरारोहे रजन्यां पापकर्मकृत् ।
KK-07-04-077-020c	न हि मोक्ष्यति पार्थात्स प्रविष्टोऽप्यमरावतीम् ॥
KK-07-04-077-021a	श्वः शिरः पादमूलं ते सैन्धवस्याहृतं ध्रुवम् ।
KK-07-04-077-021c	पद्भ्यां प्रमथितासि त्वं विशोका भव मा रुदः ॥
KK-07-04-077-022a	क्षत्रधर्मं पुरस्कृत्य गतः शूरः सतां गतिम् ।
KK-07-04-077-022c	वयं च प्राप्नुयामेह ये चान्ये शस्त्रजीविनः ॥
KK-07-04-077-023a	व्यूढोरस्को महाबाहुरनिवर्ती रिपुव्रजात् ।
KK-07-04-077-023c	गतस्तव वरारोहे पुत्रः स्वर्गं ज्वरं जहि ॥
KK-07-04-077-024a	अनुयातश्च पितरं मातृपक्षं च वीर्यवान् ।
KK-07-04-077-024c	सहस्रशो रिपून्हत्वा हतः शूरो महारथः ॥
KK-07-04-077-025a	आश्वासय स्नुषां राज्ञि मा शुचः क्षत्रिये भृशम् ।
KK-07-04-077-025c	श्वः प्रियं सुमहच्छ्रुत्वा विशोका भव नन्दिनि ॥
KK-07-04-077-026a	यत्पार्थेन प्रतिज्ञातं तत्तथा न तदन्यथा ।
KK-07-04-077-026c	चिकीर्षितं हि ते भर्तुर्न भवेज्जातु निष्फलम् ॥
KK-07-04-077-027a	यदि च मनुजपन्नगाः पिशाचा रजनिचराः पतगाः सुरासुराश्च ।
KK-07-04-077-027c	रणगतमभियान्ति सिन्धुराजं न स भविता सह तैरपि प्रभाते ॥ ॥

इति श्रीमन्महाभारते द्रोणपर्वणि प्रतिज्ञापर्वणि सप्तसप्ततितमोऽध्यायः ॥ 77 ॥

5-77-27 अभियान्ति रक्षिष्यन्ति ॥ 5-77-77 सप्तसप्ततितमोऽध्यायः ॥
