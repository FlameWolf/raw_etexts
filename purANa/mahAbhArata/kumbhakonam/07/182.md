श्रीः
अध्यायः 182
श्रीकृष्णेनार्जुनम् प्रति जरासन्धादिपराक्रमकथनपूर्वकं तेषां दुर्जयतया पूर्वमेव स्वेनोपायैर्हननकथनम् ॥ 1 ॥
KK-07-06-182-001	अर्जुन उवाच 
KK-07-06-182-001a	कथमस्मद्धितार्थं ते कैश्च योगैर्जनार्दन ।
KK-07-06-182-001c	जरासन्धप्रभृतयो घातिताः पृथिवीश्वराः ॥
KK-07-06-182-002	वासुदेव उवाच 
KK-07-06-182-002a	जरासन्धश्चेदिराजो नैषादिश्च महाबलः ।
KK-07-06-182-002c	यदि स्युर्न हताः पूर्वमिदानीं स्युर्भयङ्कराः ॥
KK-07-06-182-003a	दुर्योधनस्तानवश्यं वृणुयाद्रथसत्तमान् ।
KK-07-06-182-003c	तेऽस्मासु नित्यविद्विष्टाः संश्रयेयुश्च कौरवान् ॥
KK-07-06-182-004a	ते हि वीरा महेष्वासाः कृतास्त्रा दृढयोधिनः ।
KK-07-06-182-004c	धार्तराष्ट्रचमूं कृत्स्नां रक्षेयुरमरा इव ॥
KK-07-06-182-005a	सूतपुत्रो जरासन्धश्चेदिराजो निषादजः ।
KK-07-06-182-005c	सुयोधनं समाश्रित्य तपेरन्पृथिवीमिमाम् ॥
KK-07-06-182-006a	योगैरभिहता यैस्ते तन्मे शृणु धनञ्जय ।
KK-07-06-182-006c	अजय्या हि विना योगैर्मृधे ते दैवतैरपि ॥
KK-07-06-182-007a	एकैको हि पृथक् तेषां समस्तां रिपुवाहिनीम् ।
KK-07-06-182-007c	योधयेत्समरे पार्थ लोकपालाभिरक्षिताम् ॥
KK-07-06-182-008a	जरासन्धो हि रुषितो रौहिणेयप्रधर्षितः ।
KK-07-06-182-008c	अस्मद्वधार्थं चिक्षेप गदां वै सर्वघातिनीम् ॥
KK-07-06-182-009a	सीमन्तमिव कुर्वाणा नभसः पावकप्रभा ।
KK-07-06-182-009c	अदृश्यतापतन्ती सा शक्रमुक्ता यथाऽशनिः ॥
KK-07-06-182-010a	तामापतन्तीं दृष्ट्वैव गदां रोहिणिनन्दनः ।
KK-07-06-182-010c	प्रतिघातार्थमस्त्रं वै स्थूणाकर्णमवासृजत् ॥
KK-07-06-182-011a	अस्त्रवेगप्रतिहता सा गदा प्रापतद्भुवि ।
KK-07-06-182-011c	दारयन्ती धरां देवीं कम्पयन्तीव पर्वतान् ॥
KK-07-06-182-012a	तत्र सा राक्षसी घोरा जरानाम्नी सुविक्रमा ।
KK-07-06-182-012c	सन्दधे सा हि सञ्जातं जरासन्धमरिन्दमम् ॥
KK-07-06-182-013a	द्वाभ्यां जातो हि मातृभ्यामर्धदेहः पृथक्पृथक् ।
KK-07-06-182-013c	जरया सन्धितो यस्माज्जरासन्धस्ततोऽभवत् ॥
KK-07-06-182-014a	सा तु भूमिं गता पार्थ हता ससुतबान्धवा ।
KK-07-06-182-014c	गदया तेन चास्त्रेण स्थूणाकर्णेन राक्षसी ॥
KK-07-06-182-015a	विनाभूतः स गदया जरासन्धो महामृधे ।
KK-07-06-182-015c	निहतो भीमसेनेन पश्यतस्ते धनञ्जय ॥
KK-07-06-182-016a	यदि हि स्याद्गदापाणिर्जरासन्धः प्रतापवान् ।
KK-07-06-182-016c	सेन्द्रा देवा न तं हन्तुं रणे शक्ता नरोत्तम ॥
KK-07-06-182-017a	त्वद्धितार्थं च नैषादिरङ्गुष्ठेन वियोजितः ।
KK-07-06-182-017c	द्रोणेनाचार्यकं कृत्वा छद्मना सत्यविक्रमः ॥
KK-07-06-182-018a	स तु बद्धाङ्गुलित्राणो नैषादिर्दृढविक्रमः ।
KK-07-06-182-018c	अतिमानी वनचरो बभौ राम इवापरः ॥
KK-07-06-182-019a	एकलव्यं हि साङ्गुष्ठमशक्ता देवदानवाः ।
KK-07-06-182-019c	सराक्षसोरगाः पार्थ विजेतुं युधि कर्हिचित् ॥
KK-07-06-182-020a	किमु मानुषमात्रेण शक्यः स्यात्प्रतिवीक्षितुम् ।
KK-07-06-182-020c	दृढमुष्टिः कृती नित्यमस्यमानो दिवानिशम् ॥
KK-07-06-182-021ac	त्वद्धितार्थं तु स मया हतः सङ्ग्राममूर्धनि ॥
KK-07-06-182-022a	चेदिराजश्च विक्रान्तः प्रत्यक्षं निहतस्तव ।
KK-07-06-182-022c	स चाप्यशक्यः सङ्ग्रामे जेतुं सर्वसुरासुरैः ॥
KK-07-06-182-023a	वधार्थं तस्य जातोऽहमन्येषां च सुरद्विषाम् ।
KK-07-06-182-023c	त्वत्सहायो नरव्याघ्र लोकानां हितकाम्यया ॥
KK-07-06-182-024a	हिडिम्बबककिर्मीरा भीमसेनेन पातिताः ।
KK-07-06-182-024c	रावणेन समप्राणा ब्रह्मयज्ञविनाशनाः ॥
KK-07-06-182-025a	हतस्तथैव मायावी हैडिम्बेनाप्यलायुधः ।
KK-07-06-182-025c	हैडिम्बश्चाप्युपायेन शक्त्या कर्णेन घातितः ॥
KK-07-06-182-026a	यदि ह्येनं नाहनिष्यत्कर्णः शक्त्या महामृधे ।
KK-07-06-182-026c	मयां वध्योऽभविष्यत्स भैमसेनिर्घटोत्कचः ।
KK-07-06-182-026e	मया न निहतः पूर्वमेष युष्मत्प्रियेप्सया ॥
KK-07-06-182-027a	एष हि ब्राह्मणद्वेषी यज्ञद्वेषी च राक्षसः ।
KK-07-06-182-027c	धर्मस्य लोप्ता पापात्मा तस्मादेव निपातितः ।
KK-07-06-182-027e	व्यंसिता चाप्युपायेन शक्रदत्ता मयाऽनघ ॥
KK-07-06-182-028a	ये हि धर्मस्य लोप्तारो वध्यास्ते मम पाण्डव ।
KK-07-06-182-028c	धर्मसंस्थापनार्थं हि प्रतिज्ञैषा ममाव्यया ॥
KK-07-06-182-029a	ब्रह्म सत्यं दमः शौचं धर्मो ह्रीः श्रीर्धृतिः क्षमा ।
KK-07-06-182-029c	यत्र तत्र रमे नित्यमहं सत्येन ते शपे ॥
KK-07-06-182-030a	न विषादस्त्वया कार्यः कर्णं वैकर्तनं प्रति ।
KK-07-06-182-030c	उपदेक्ष्याम्युपायं ते येन तं प्रसहिष्यसि ॥
KK-07-06-182-031a	सुयोधनं चापि रणे हनिष्यति वृकोदरः ।
KK-07-06-182-031c	तस्यापि च वधोपायं वक्ष्यामि तव पाण्डव ॥
KK-07-06-182-032a	वर्धते तुमुलस्त्वेष शब्दः परचमूं प्रति ।
KK-07-06-182-032c	विद्रवन्ति च सैन्यानि त्वदीयानि दिशो दश ॥
KK-07-06-182-033a	लब्धलक्ष्या हि कौरव्या विधमन्ति चमूं तव ।
KK-07-06-182-033c	दहत्येष च वः सैन्यं द्रोणः प्रहरतां वरः ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे द्व्यशीत्यधिकशततमोऽध्यायः ॥ 182 ॥

5-182-1 योगैरुपायैः ॥ 5-182-8 रौक्मिणेयप्रधर्षितः इति क. ङ. पाठः ॥ 5-182-27 व्यंसिता व्यर्थीकृता शक्तिरिति शेषः ॥ द्व्यशीत्यधिकशततमोऽध्यायः ॥	
