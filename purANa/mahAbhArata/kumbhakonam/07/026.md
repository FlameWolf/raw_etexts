श्रीः
अध्यायः 026
भगदत्तपराक्रमवर्णनम् ॥ 1 ॥
001	धृतराष्ट्र उवाच 
001a	तेष्वेवं सन्निवृत्तेषु प्रत्युद्यातेषु भागशः ।
001c	कथं युयुधिरे पार्था मामकाश्च तरस्विनः ॥
002a	किमर्जुनश्चाप्यकरोत्संशप्तकबलं प्रति ।
002c	संशप्तका वा पार्थस्य किमकुर्वत सञ्जय ॥
003	सञ्जय उवाच 
003a	तथा तेषु निवृत्तेषु प्रत्युद्यातेषु भागशः ।
003c	स्वयमभ्यद्रवद्भीमं नागानीकेन ते सुतः ॥
004a	स नाग इव नागेन गोवृषेणेव गोवृषः ।
004c	समाहूतः स्वयं राज्ञा नागानीकमुपाद्रवत् ॥
005a	स युद्धकुशलः पार्थो बाहुवीर्येण चान्वितः ।
005c	अभिनत्कुञ्जरानीकमचिरेणैव मारिष ॥
006a	ते गजा गिरिसङ्काशाः क्षरन्तः सर्वतो मदम् ।
006c	भीमसेनस्य नाराचैर्विमुखा विमदीकृताः ॥
007a	विधमेदभ्रजालानि यथा वायुः समुद्धतः ।
007c	व्यधमत्तान्यनीकानि तथैव पवनात्मजः ॥
008a	स तेषु विसृजन्बाणान्भीमो नागेष्वशोभत ।
008c	भुवनेष्विव सर्वेषु गभस्तीनुदितो रविः ॥
009a	ते भीमबाणाभिहताः संस्यूता विबभुर्गजाः ।
009c	गभस्तिभिरिवार्कस्य व्योम्नि नानाबलाहकाः ॥
010a	तथा गजानां कदनं कुर्वाणमनिलात्मजम् ।
010c	क्रुद्धो दुर्योधनोऽभ्येत्य प्रत्यविध्यच्छितैः शरैः ॥
011a	ततः क्षणेन क्षितिपं क्षतजप्रतिमेक्षणः ।
011c	क्षयं निनीषुर्निशितैर्भीमो विव्याध पत्रिभिः ॥
012a	स शराचितसर्वाङ्गः क्रुद्धो विव्याध पाण्डवम् ।
012c	नाराचैरर्करश्म्याभैर्भीमसेनं स्मयन्निव ॥
013a	तस्य नागं मणिमयं रत्नचित्रध्वजे स्थितम् ।
013c	भल्लाभ्यां कार्मुकं चैव क्षिप्रं चिच्छेद पाण्डवः ॥
014a	दुर्योधनं पीड्यमानं दृष्ट्वा भीमेन मारिष ।
014c	चुक्षोभयिषुरभ्यागादङ्गो मातङ्गमास्थितः ॥
015a	तमापतन्तं नागेन्द्रमम्बुदप्रतिमस्वनम् ।
015c	कुम्भान्तरे भीमसेनो नाराचैरार्दयद्भृशम् ॥
016a	तस्य कायं विनिर्भिद्य न्यमज्जद्धरणीतले ।
016c	ततः पपात द्विरदो वज्राहत इवाचलः ॥
017a	तस्यावर्जितनागस्य म्लेच्छस्याधः पतिष्यतः ।
017c	शिरश्चिच्छेद भल्लेन क्षिप्रकारी वृकोदरः ॥
018a	तस्मिन्निपतिते वीरे सम्प्राद्रवत सा चमूः ।
018c	सम्भ्रान्ताश्वद्विपरथा पदातीनवमृद्नती ॥
019a	तेष्वनीकेषु भग्नेषु विद्रवत्सु समन्ततः ।
019c	प्राग्ज्योतिषस्ततो भीमं कुञ्जरेण समाद्रवत् ॥
020a	येन नागेन मघवानजयद्दैत्यदानवान् ।
020c	तदन्वयेन नागेन भीमसेनमुपाद्रवत् ॥
021a	स नागप्रवरो भीमं सहसा समुपाद्रवत् ।
021c	श्रवणाभ्यामथो द्वाभ्यां संहतेन करेण च ॥
022a	व्यावृत्तनयनः क्रुद्वः प्रमथन्निव पाण्डवम् ।
022c	वृकोदररथं साश्वमविशेषमचूर्णयत् ॥
023a	पद्भ्यां भीमोऽप्यथो धावंस्तस्य गात्रेष्वलीयत ।
023c	जानन्नञ्जलिकावेधं नापाक्रामत पाण्डवः ॥
024a	गात्राभ्यन्तरगो भूत्वा करेणाताडयन्मुहुः ।
024c	लालयामास तं नागं वधाकाङ्क्षिणमव्ययम् ॥
025a	कुलालचक्रवन्नागस्तदा तूर्णमथाभ्रमत् ।
025c	नागायुतबलः श्रीमान्कालयानो वृकोदरम् ॥
026a	भीमोऽपि निष्क्रम्य ततः सुप्रतीकाग्रतोऽभवत् ।
026c	भीमं करेणावनम्य जानुभ्यामभ्यताडयत् ॥
027a	ग्रीवायां वेष्टयित्वैनं स गजो हन्तुमैहत ।
027c	करवेष्टं भीमसेनो भ्रमं दत्त्वा व्यमोचयत् ॥
028a	पुनर्गात्राणि नागस्य प्रविवेश वृकोदरः ।
028c	यावत्प्रतिगजायातं स्वबले प्रत्यवैक्षत ।
028e	भीमोपि नागगात्रेभ्यो विनिःसृत्यापयाज्जवात् ॥
029a	ततः सर्वस्य सैन्यस्य नादः समभवन्महान् ।
029c	अहो धिङ्निहतो भीमः कुञ्जरेणेति मारिष ॥
030a	तेन नागेन सन्त्रस्ता पाण्डवानामनीकिनी ।
030c	सहसाऽभ्यद्रवद्राजन्यत्र तस्थौ वृकोदरः ॥
031a	ततो युधिष्ठिरो राजा हतं मत्वा वृकोदरम् ।
031c	भगदत्तं सपाञ्चाल्यः सर्वतः समवारयत् ॥
032a	तं रथं रथिनां श्रेष्ठाः परिवार्य परन्तपाः ।
032c	अवाकिरञ्शरैस्तीक्ष्णैः शतशोऽथ सहस्रशः ॥
033a	स विघातं पृषत्कानामङ्कुशेन समाहरन् ।
033c	क्षणेन पाण्डुपाञ्चालान्व्यधमत्पर्वतेश्वरः ॥
034a	तदद्भुतमपश्याम भगदत्तस्य संयुगे ।
034c	तथा वृद्धस्य चरितं कुञ्जरेण विशाम्पते ॥
035a	ततो राजा दशार्णानां प्राग्ज्योतिषमुपाद्रवत् ।
035c	तिर्यग्यातेन नागेन समदेनाशुगामिना ॥
036a	तयोर्युद्धं समभवन्नागयोर्भीमरूपयोः ।
036c	सपक्षयोः पर्वतयोर्यथा सद्रुमयोः पुरा ॥
037a	प्राग्ज्योतिषपतेर्नागः सन्निवृत्त्यापसृत्य च ।
037c	पार्श्वे दशार्णाधिपतेर्भित्त्वा नागमपातयत् ॥
038a	तोमरैः सूर्यरश्म्याभैर्भगदत्तोऽथ सप्तभिः ।
038c	जघान द्विरदस्थं तं शत्रुं प्रचलितासनम् ॥
039a	व्यवच्छिद्य तु राजानं भगदत्तं युधिष्ठिरः ।
039c	रथानीकेन महता सर्वतः पर्यवारयत् ॥
040a	स कुञ्जरस्थो रथिभिः शुशुभे सर्वतो वृतः ।
040c	पर्वते वनमध्यस्थो ज्वलन्निव हुताशनः ॥
041a	मण्डलं सर्वतः श्लिष्टं रथिनामुग्रधन्विनाम् ।
041c	किरतां शरवर्षाणि स नागः पर्यवर्तत ॥
042a	ततः प्राग्ज्योतिषो राजा परिगृह्य महागजम् ।
042c	प्रेषयामास सहसा युयुधानरथं प्रति ॥
043a	`आपतन्तं च सम्प्रेक्ष्य नागं सात्वतपुङ्गवः ।
043c	अविध्यत्पञ्चभिर्बाणैः शितैराशीविषोपमैः ॥'
044a	शिनेः पौत्रस्य तु रथं परिगृह्य महाद्विपः ।
044c	अभिचिक्षेप वेगेन युयुधानस्त्वपाक्रमत् ॥
045a	बृहतः सैन्धवानश्वान्समुत्थाप्याथ सारथिः ।
045c	तस्थौ सात्यकिमासाद्य सम्प्लुतस्तं रथं प्रति ॥
046a	स तु लब्ध्वान्तरं नागस्त्वरितो रथमण्डलात् ।
046c	निष्पतन्सततं सर्वान्परिचिक्षेप पार्थिवान् ॥
047a	ते त्वाशुगतिना तेन त्रास्यमाना नरर्षभाः ।
047c	तमेकं द्विरदं सङ्ख्ये मेनिरे शतशो द्विपान् ॥
048a	ते गजस्थेन काल्यन्ते भगदत्तेन पार्थिवाः ।
048c	ऐरावतस्थेन यथा देवराजेन दानवाः ॥
049a	तेषां प्रद्रवतां भीमः पाञ्चालानामितस्ततः ।
049c	गजवाजिकृतः शब्दः सुमहान्समजायत ॥
050a	भगदत्तेन समरे काल्यमानेषु पाण्डुषु ।
050c	प्राग्ज्योतिषमभिक्रुद्धः पुनर्भीमः समभ्ययात् ॥
051a	तस्याभिद्रवतो वाहान्हस्तमुक्तेन वारिणा ।
051c	सिक्त्वा व्यत्रासयन्नागस्ते पार्थमहरंस्ततः ॥
052a	ततस्तमभ्ययात्तूर्णं रुचिपर्वा कृतीसुतः ।
052c	समघ्नञ्छरवर्षेण रथस्थोऽन्तकसन्निभः ॥
053a	ततः स रुचिपर्वाणं शरेणानतपर्वणा ।
053c	सुपर्वा पर्वतपतिर्निन्ये वैवस्वतक्षयम् ॥
054a	तस्मिन्निपतिते वीरे सौभद्रो द्रौपदीसुतः ।
054c	चेकितानो धृष्टकेतुर्युयुत्सुश्चार्दयन्द्विपम् ॥
055a	त एनं शरधाराभिर्धाराभिरिव तोयदाः ।
055c	सिषिचुर्भैरवान्नादान्विनदन्तो जिघांसवः ॥
056a	ततः पार्ष्ण्यङ्कुशाङ्गुष्ठैः कृतिना चोदितो द्विपः ।
056c	प्रसारितकरः प्रायात्स्तब्धकर्णेक्षणो द्रुतम् ॥
057a	सोऽधिष्ठाय पदा वाहान्युयुत्सोः सूतमारुजत् ।
057c	युयुत्सुस्तु रथाद्राजन्नपाक्रामत्त्वरान्वितः ॥
058a	ततः पाण्डवयोधास्ते नागराजं शरैर्द्रुतम् ।
058c	सिषिचुर्भैरवान्नादान्विनदन्तो जिघांसवः ॥
059a	पुत्रस्तु तव सम्भ्रान्तः सौभद्रस्याप्लुतो रथम् ।
059c	स कुञ्जरस्थो विसृजन्निषूनरिषु पार्थिवः ।
059e	बभौ रश्मीनिवादित्यो भुवनेषु समुत्सृजन् ॥
060a	तमार्जुनिर्द्वादशभिर्युयुत्सुर्दशभिः शरैः ।
060c	त्रिभिस्त्रिभिर्द्रौपदेया धृष्टकेतुश्च विव्यधुः ॥
061a	`चेकितानः चतुःषष्ट्या सोत्तरायुधिकं पुनः ।
061c	प्रत्यविध्यत्ततः सर्वान्भगदत्तस्त्रिभिस्त्रिभिः ॥'
062a	सोऽतियत्नार्पितैर्बाणैराचितो द्विरदो बभौ ।
062c	संस्यूत इव सूर्यस्य रश्मिभिर्जलदो महान् ॥
063a	नियन्तुः शिल्पयत्नाभ्यां प्रेरितोऽरिशरार्दितः ।
063c	परिचिक्षेप तान्नागः स रिपून्सव्यदक्षिणम् ॥
064a	गोपाल इव दण्डेन यथा पशुगणान्वने ।
064c	सङ्कालयति तां सेनां भगदत्तस्तथा मुहुः ॥
065a	क्षिप्रं श्येनाभिपन्नानां वायसानामिव स्वनः ।
065c	बभूव पाण्डवेयानां भृशं विद्रवतां स्वनः ॥
066a	स नागराजः प्रवराङ्कुशाहतः पुरा सपक्षोऽद्रिवरो यथा नृप ।
066c	भयं तदा रिपुषु समादधद्भृशं वणिग्जनानां क्षुभितो यथाऽर्णवः ॥
067a	ततो ध्वनिर्द्विरदरथाश्वपार्थिवैर्भयाद्द्रवद्भिर्जनितोऽतिभैरवः ।
067c	क्षितिं वियद् द्यां विदिशो दिशस्तथा समावृणोत्पार्थिवसंयुगे ततः ॥
068a	स तेन नागप्रवरेण पार्थिवो भृशं जगाहे द्विषतामनीकिनीम् ।
068c	पुरा सुगुप्तां विबुधैरिवाहवे विरोचनो देववरूथिनीमिव ॥
069a	भृशं ववौ ज्वलनसखो वियद्रजः समावृणोन्मुहुरपि चैव सैनिकान् ।
069c	तमेकनागं गणशो यथा गजान्समन्ततो द्रुतमथ मेनिरे जनाः ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे षड्विंशोऽध्यायः ॥ 26 ॥

5-26-17 आवर्जितः पतनप्रवणो नागो यस्य ॥ 5-26-21 संहतेन सङ्कुचितेन ॥ 5-26-35 तिर्यग्यातेन पार्श्वतोगामिना ॥ 5-26-39 व्यवच्छिद्य विद्ध्वा ॥ 5-26-41 पर्यवर्तत भ्रान्तवान् ॥ 5-26-45 समुत्थाप्य स्थिरीकृत्य ॥ 5-26-52 सुपर्वा पार्वतीसुतः इति क.ङ.पाठः ॥ 5-26-53 सुपर्वा शोभनाङ्गसन्धिः ॥ 5-26-67 वियदाकाशम् । द्यां स्वर्गम् ॥ 5-26-26 षड्विंशोऽध्यायः ॥
