श्रीः
अध्यायः 051
युधिष्ठिरस्याभिमन्युमनुशोच्य विलापः ॥ 1 ॥
KK-07-03-051-001	सञ्जय उवाच 
KK-07-03-051-001a	हते तस्मिन्महावीर्ये सौभद्रे रथयूथपे ।
KK-07-03-051-001c	विमुक्तरथसन्नाहाः सर्वे निक्षिप्तकार्मुकाः ॥
KK-07-03-051-002a	उपोपविष्टा राजानं परिवार्य युधिष्ठिरम् ।
KK-07-03-051-002c	तदेव युद्धं ध्यायन्तः सौभद्रगतमानसाः ॥
KK-07-03-051-003a	ततो युधिष्ठिरो राजा विललाप सुदुःखितः ।
KK-07-03-051-003c	अभिमन्यौ हते वीरे भ्रातुः पुत्रे महारथे ॥
KK-07-03-051-004	युधिष्ठिर उवाच 
KK-07-03-051-004a	एष जित्वा कृपं शल्यं राजानं च सुयोधनम् ।
KK-07-03-051-004c	द्रोणं द्रौणिं महेष्वासं तथैवान्यान्महारथान् ॥
KK-07-03-051-005a	द्रोणानीकमसम्बाधं मम प्रियचिकीर्षया ।
KK-07-03-051-005c	`हत्वा शत्रुगणान्वीरानेष शेते महारथः ॥
KK-07-03-051-006a	कृतास्त्रान्युद्धकुशलान्महेष्वासान्महाबलान् ।
KK-07-03-051-006c	कुलशीलगुणैर्युक्ताञ्छूरान्विख्यातपौरुषान् ॥
KK-07-03-051-007a	द्रोणेन विहितं व्यूहमभेद्यममरैरपि ।
KK-07-03-051-007c	अदृष्टपूर्वमस्माभिः पद्मं चक्रायुधप्रियः ॥'
KK-07-03-051-008a	भित्त्वा मध्यं प्रविष्टोऽसौ गोमध्यमिव केसरी ।
KK-07-03-051-008c	`विक्रीडितं रणे तेन निघ्नता वै परान्वरान् ॥'
KK-07-03-051-009a	यस्य शूरा महेष्वासाः प्रत्यनीकगता रणे ।
KK-07-03-051-009c	प्रभग्ना विनिवर्तन्ते कृतास्त्रा युद्धदुर्मदाः ॥
KK-07-03-051-010a	अत्यन्तशत्रुरस्माकं येन दुःशासनः शरैः ।
KK-07-03-051-010c	क्षिप्रं ह्यभिमुखः सङ्ख्ये विसञ्ज्ञो विमुखीकृतः ॥
KK-07-03-051-011a	स तीर्त्वा दुस्तरं वीरो द्रोणानीकमहार्णवम् ।
KK-07-03-051-011c	प्राप्य दौःशासनिं कार्ष्णिः प्राप्तो वैवस्वतक्षयम् ॥
KK-07-03-051-012a	कथं द्रक्ष्यामि कौन्तेयं सौभद्रे निहतेऽर्जुनम् ।
KK-07-03-051-012c	सुभद्रां वा महाभागां प्रियं पुत्रमपश्यतीम् ॥
KK-07-03-051-013a	`हतवत्सां यथा धेनुं तद्दर्शनकृतोन्मुखीम् ।'
KK-07-03-051-013c	किंस्विद्वक्ष्याम्यपेतार्थमक्लिष्टमसमञ्जसम् ।
KK-07-03-051-013e	तावुभौ प्रतिवक्ष्यामि हृषीकेशधनञ्जयौ ॥
KK-07-03-051-014a	अहमेव सुभद्रायाः केशवार्जुनयोरपि ।
KK-07-03-051-014c	प्रियकामो जयाकाङ्क्षी कृतवानिदमप्रियम् ॥
KK-07-03-051-015a	न लुब्धो बुध्यते दोषाँल्लोभान्मोहात्प्रवर्तते ।
KK-07-03-051-015c	मधुलिप्सुर्हि नापश्यं प्रपातमहमीदृशम् ॥
KK-07-03-051-016a	यो हि भोज्ये पुरस्कार्यो यानेषु शयनेषु च ।
KK-07-03-051-016c	भूषणेषु च सोऽस्माभिर्बालो युधि पुरस्कृतः ॥
KK-07-03-051-017a	कथं हि बालस्तरुणो युद्धानामविशारदः ।
KK-07-03-051-017c	सदश्व इव सम्बाधे विषमे क्षेममर्हति ॥
KK-07-03-051-018a	नो चेद्धि वयमप्येनं महीमनुशयीमहि ।
KK-07-03-051-018c	बीभत्सोः कोपदीप्तस्य दग्धाः कृपणचक्षुषा ॥
KK-07-03-051-019a	अलुब्धो मतिमान्ह्रीमान्क्षमावान्रूपवान्बली ।
KK-07-03-051-019c	वपुष्मान्मानकृद्वीरः प्रियः सत्यपराक्रमः ॥
KK-07-03-051-020a	यस्य श्लाघन्ति विबुधाः कर्माण्यूर्जितकर्मणः ।
KK-07-03-051-020c	निवातकवचाञ्जघ्ने कालकेयांश्च वीर्यवान् ॥
KK-07-03-051-021a	महेन्द्रशत्रवो येन हिरण्यपुरवासिनः ।
KK-07-03-051-021c	अक्ष्णोर्निमेषमात्रेण पौलोमाः सगणा हताः ॥
KK-07-03-051-022a	परेभ्योऽप्यभयार्थिभ्यो यो ददात्यभयं विभुः ।
KK-07-03-051-022c	तस्यास्माभिर्न शकितस्त्रातुमप्यात्मजो बली ॥
KK-07-03-051-023a	भयं तु सुमहत्प्राप्तं धार्तराष्ट्रान्महाबलान् ।
KK-07-03-051-023c	पार्थः पुत्रवधात्क्रुद्धः कौरवाञ्शोषयिष्यति ॥
KK-07-03-051-024a	क्षुद्रः क्षुद्रसहायश्च स्वपक्षक्षयकारकः ।
KK-07-03-051-024c	व्यक्तं दुर्योधनो दृष्ट्वा शोचन्हास्यति जीवितम् ॥
KK-07-03-051-025a	न मे जयः प्रीतिकरो न राज्यं न चामरत्वं न सुरैः सलोकता ।
KK-07-03-051-025c	इमं समीक्ष्याप्रतिवीर्यपौरुषं निपातितं देववरात्मजात्मजम् ॥ ॥

इति श्रीमन्महाभारते द्रोणपर्वणि अभिमन्युवधपर्वणि एकपञ्चाशत्तमोऽध्यायः ॥ 51 ॥

5-51-5 असम्बाधम् अप्रतीघातम् ॥ 5-51-13 असमञ्जसमयुक्तरूपम् ॥ 5-51-17 सम्बाधे गहने ॥ 5-51-19 एनम् अभिमन्युम् अनुचेन्न महीं शयीमहि तदा क्रोधदीप्तस्य बीभत्सोः कृपणेनावसन्नेन चक्षुषा दग्धा भवेमहीत्यन्वयः ॥ 5-51-19 वपुष्मांस्तेजस्वी ॥ 5-51-51 एकपञ्चाशत्तमोऽध्यायः ॥	
