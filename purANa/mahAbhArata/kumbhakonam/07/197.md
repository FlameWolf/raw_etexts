श्रीः
अध्यायः 197
कुरुसेनारवश्रवणभीतेन युधिष्ठिरेण पलायितसेनाप्रतिनिवर्तकप्रश्ने अर्जुनेन तत्कथनपूर्वकं द्रोणवधोपेक्षणादात्मोपालम्भः ॥ 1 ॥
KK-07-08-197-001	सञ्जय उवाच 
KK-07-08-197-001a	प्रादुर्भूते ततस्तस्मिन्नस्त्रे नारायणे प्रभो ।
KK-07-08-197-001c	प्रावात्सपृषतो वायुरनभ्रे स्तनयित्नुमान् ॥
KK-07-08-197-002a	चचाल पृथिवी चापि चुक्षुभे च महोदधिः ।
KK-07-08-197-002c	प्रतिस्रोतः प्रवृत्ताश्च गन्तुं तत्र समुद्रगाः ॥
KK-07-08-197-003a	शिखराणि व्यशीर्यन्त गिरीणां तत्र भारत ।
KK-07-08-197-003c	अपसव्यं मृगाश्चैव पाण्डुसेनां प्रचक्रिरे ॥
KK-07-08-197-004a	तमसा चावकीर्यन्त सूर्यश्च कलुषोऽभवत् ।
KK-07-08-197-004c	सम्पतन्ति च भूतानि क्रव्यादानि प्रहृष्टवत् ॥
KK-07-08-197-005a	देवदानवगन्धर्वास्त्रस्तास्त्वासन्विशाम्पते ।
KK-07-08-197-005c	कथङ्कथाऽभवत्तीव्रा दृष्ट्वा तद्व्याकुलं महत् ॥
KK-07-08-197-006a	व्यथिताः सर्वराजानस्त्रस्ताश्चासन्विशाम्पते ।
KK-07-08-197-006c	तद्दृष्ट्वा घोररूपं वै द्रौणेरस्त्रं भयावहम् ॥
KK-07-08-197-007	धृतराष्ट्र उवाच 
KK-07-08-197-007a	निवर्तितेषु सैन्येषु द्रोणपुत्रेण संयुगे ।
KK-07-08-197-007c	भृशं शोकाभितप्तेन पितुर्वधममृष्यता ॥
KK-07-08-197-008a	कुरूनापततो दृष्ट्वा धृष्टद्मुम्नस्य रक्षणे ।
KK-07-08-197-008c	को मन्त्रः पाण्डवेष्वासीत्तन्ममाचक्ष्व सञ्जय ॥
KK-07-08-197-009	सञ्जय उवाच 
KK-07-08-197-009a	प्रागेव विद्रुतान्दृष्ट्वा धार्तराष्ट्रान्युधिष्ठिरः ।
KK-07-08-197-009c	पुनश्च तुमुलं शब्दं श्रुत्वाऽर्जुनमथाब्रवीत् ॥
KK-07-08-197-010	युधिष्ठिर उवाच 
KK-07-08-197-010a	आचार्ये निहते द्रोणे धृष्टद्युम्नेन संयुगे ।
KK-07-08-197-010c	निहते वज्रहस्तेन यथा वृत्रे महासुरे ॥
KK-07-08-197-011a	नाशंसन्तो जयं युद्धे दीनात्मानो धनञ्जय ।
KK-07-08-197-011c	आत्मत्राणे मतिं कृत्वा प्राद्रवन्कुरवो रणात् ॥
KK-07-08-197-012a	केचिद्भ्रान्तै रथैस्तूर्णं निहतैः पार्ष्णियन्तृभिः ।
KK-07-08-197-012c	विपताकध्वजच्छत्रैः पार्थिवाः शीर्णकूबरैः ॥
KK-07-08-197-013a	भग्ननीडैराकुलाश्वैः प्रारुह्यान्यान्विचेतसः ।
KK-07-08-197-013c	भीताः पादैर्हयान्केचित्त्वरयन्तः स्वयं रथान् ॥
KK-07-08-197-014a	भग्नाक्षयुगचक्रैश्च व्याकृष्यन्त समन्ततः ।
KK-07-08-197-014c	रथान्विशीर्णानुत्सृज्य पद्भिः केचिच्च विद्रुताः ॥
KK-07-08-197-015a	हयपृष्ठगताश्चान्ये कृष्यन्तेऽर्धच्युतासनाः ।
KK-07-08-197-015c	गजस्कन्धेषु संस्यूता नाराचैश्चलितासनाः ॥
KK-07-08-197-016a	शरार्तैर्विद्रुतैर्नागैर्हृताः केचिद्दिशो दश ।
KK-07-08-197-016c	विशस्त्रकवचाश्चान्ये वाहनेभ्यः क्षितिं गताः ॥
KK-07-08-197-017a	सञ्छिन्ना नेमिभिश्चैव मृदिताश्च हयद्विपैः ।
KK-07-08-197-017c	क्रोशन्तस्तात पुत्रेति पलायन्ते परे भयात् ॥
KK-07-08-197-018a	नाभिजानन्ति चान्योन्यं कश्मलाभिहतौजसः ।
KK-07-08-197-018c	पुत्रान्पितॄन्सखीन्भ्रातॄन्समारोप्य दृढक्षतान् ॥
KK-07-08-197-019a	जलेन क्लेदयन्त्यन्ये विमुच्य कवचनान्यपि ।
KK-07-08-197-019c	`पलायनपराश्चान्ये योधाः शतसहस्रशः ॥'
KK-07-08-197-020a	अवस्थां तादृशीं प्राप्य हते द्रोणे द्रुतं बलम् ।
KK-07-08-197-020c	पुनरावर्तितं केन यदि जानासि शंस मे ॥
KK-07-08-197-021a	हयानां ह्रेषतां शब्दः कुञ्जराणां च बृंहताम् ।
KK-07-08-197-021c	रथनेमिस्वनैश्चात्र विमिश्रः श्रूयते महान् ॥
KK-07-08-197-022a	एते शब्दा भृशं तीव्राः प्रवृत्ताः कुरुसागरे ।
KK-07-08-197-022c	मुहुर्मुहुरुदीर्यन्ते कम्पयन्त्यपि मामकान् ॥
KK-07-08-197-023a	य एष तुमुलः शब्दः श्रूयते रोमहर्षणः ।
KK-07-08-197-023c	सेन्द्रानप्येष लोकांस्त्रीन्ग्रसेदिति मतिर्मम ॥
KK-07-08-197-024a	मन्ये वज्रधरस्यैष निनादो भैरवस्वनः ।
KK-07-08-197-024c	द्रोणे हते कौरवार्थं व्यक्तमभ्येति वासवः ॥
KK-07-08-197-025a	प्रहृष्टरोमकूपाः स्मः संविग्नरथकुञ्जराः ।
KK-07-08-197-025c	धनञ्जय गुरुं श्रुत्वा तत्र नादं सुभीषणम् ॥
KK-07-08-197-026a	क एष कौरवान्दीर्णानवस्थाप्य महारथः ।
KK-07-08-197-026c	निवर्तयति युद्धार्थं मृधे देवेश्वरो यथा ॥
KK-07-08-197-027	अर्जुन उवाच 
KK-07-08-197-027a	उद्यम्यात्मानमुग्राय कर्मणे वीर्यमास्थिताः ।
KK-07-08-197-027c	धमन्ति कौरवाः शङ्खान्यस्य वीर्यं समाश्रिताः ॥
KK-07-08-197-028a	यत्र ते संशयो राजन्न्यस्तशस्त्रे गुरौ हते ।
KK-07-08-197-028c	धार्तराष्ट्रानवस्थाप्य क एष नदतीति हि ॥
KK-07-08-197-029a	ह्रीमन्तं तं महाबाहुं मत्तद्विरदगामिनम् ।
KK-07-08-197-029c	`इन्द्रविष्णुसमं वीर्ये कोपेऽन्तकमिव स्थितम् ॥
KK-07-08-197-030a	बृहस्पतिसमं बुद्ध्या नीतिमन्तं महारथम् ।'
KK-07-08-197-030c	आख्यास्याम्युग्रकर्माणं कुरूणामभयङ्करम् ॥
KK-07-08-197-031a	यस्मिञ्जाते ददौ द्रोणो गवां दशशतं धनम् ।
KK-07-08-197-031c	ब्राह्मणेभ्यो महार्हेभ्यः सोऽश्वत्थामैष गर्जति ॥
KK-07-08-197-032a	जातमात्रेण वीरेण येनोच्चैःश्रवसा यथा ।
KK-07-08-197-032c	ह्रेषता कम्पिता भूमिर्लोकाश्च सकलास्त्रयः ॥
KK-07-08-197-033a	तच्छ्रुत्वान्तर्हितं भूतं नाम तस्याकरोत्तदा ।
KK-07-08-197-033c	अश्वत्थामेति सोऽद्यैष शूरो नदति पाण्डव ॥
KK-07-08-197-034a	यो ह्यनाथ इवाक्रम्य पार्षतेन हतस्तथा ।
KK-07-08-197-034c	कर्मणा सुनृशंसेन तस्य नाथो व्यवस्थितः ॥
KK-07-08-197-035a	गुरुं मे यत्र पाञ्चाल्यः केशपक्षे परामृशत् ।
KK-07-08-197-035c	तन्न जातु क्षमेद्द्रौणिर्जानन्पौरुषमात्मनः ॥
KK-07-08-197-036ac	`स हि तेनैव नः सर्वान्क्षपयेदिति मे मतिः ॥'
KK-07-08-197-037a	उपचीर्णो गुरुर्मिथ्या भवता राज्यकारणात् ।
KK-07-08-197-037c	धर्मज्ञेन सता नाम सोऽधर्मः सुमहान्कृतः ॥
KK-07-08-197-038a	चिरं स्थास्यति चाकीर्तिस्त्रैलोक्ये सचराचरे ।
KK-07-08-197-038c	रामे वालिवधाद्यद्वदेवं द्रोणे निपातिते ॥
KK-07-08-197-039a	सर्वधर्मोपपन्नोऽयं स मे शिष्यश्च पाण्डवः ।
KK-07-08-197-039c	नायं वक्ष्यति मिथ्येति प्रत्ययं कृतवांस्त्वयि ॥
KK-07-08-197-040a	स सत्यकञ्चुकं नाम प्रविष्टेन ततोऽनृतम् ।
KK-07-08-197-040c	आचार्य उक्तो भवता हतः कुञ्जर इत्युत ॥
KK-07-08-197-041a	ततः शस्त्रं समुत्सृज्य निर्ममो गतचेतनः ।
KK-07-08-197-041c	आसीत्सुविह्वलो राजन्यथा दृष्टस्त्वया विभुः ॥
KK-07-08-197-042a	स तु शोकसमाविष्टो विमुखः पुत्रवत्सलः ।
KK-07-08-197-042c	शाश्वतं धर्ममुत्सृज्य गुरुः शिष्येण घातितः ॥
KK-07-08-197-043a	न्यस्तशस्त्रमधर्मेण घातयित्वा गुरुं भवान् ।
KK-07-08-197-043c	रक्षत्विदानीं सामात्यो यदि शक्तोसि पार्षतम् ॥
KK-07-08-197-044a	ग्रस्तमाचार्यपुत्रेण क्रुद्धेन हतबन्धुना ।
KK-07-08-197-044c	सर्वे वयं परित्रातुं न शक्ष्यामोऽद्य पार्षतम् ॥
KK-07-08-197-045a	सौहार्दं सर्वभूतेषु यः करोत्यतिमानुषः ।
KK-07-08-197-045c	सोऽद्य केशग्रहं श्रुत्वा पितुर्धक्ष्यति नो रणे ॥
KK-07-08-197-046a	विक्रोशमाने हि मयि भृशमाचार्यगृद्धिनि ।
KK-07-08-197-046c	अपाकीर्य स्वयं धर्मं शिष्येण निहतो गुरुः ॥
KK-07-08-197-047a	यदा गतं वयो भूयः शिष्टमल्पतरं च नः ।
KK-07-08-197-047c	तस्येदानीं विरोधोऽयमधर्मोऽयं कृतो महान् ॥
KK-07-08-197-048a	पितेव नित्यं सौहार्दात्पितेव हि च धर्मतः ।
KK-07-08-197-048c	सोऽल्पकालस्य राज्यस्य कारणाद्घातितो गुरुः ॥
KK-07-08-197-049a	धृतराष्ट्रेण भीष्माय द्रोणाय च विशाम्पते ।
KK-07-08-197-049c	विसृष्टा पृथिवी सर्वा सह पुत्रैश्च तत्परैः ॥
KK-07-08-197-050a	सम्प्राप्य तादृशीं वृत्तिं सत्कृतः सततं परैः ।
KK-07-08-197-050c	अब्रवीत्सततं पुत्रान्मामेवाभ्यधिकं गुरुः ॥
KK-07-08-197-051a	अवेक्षमाणस्त्वां मां च न्यस्तास्त्रश्चाहवे हतः ।
KK-07-08-197-051c	न त्वेनं युध्यमानं वै हन्यादपि शतक्रतुः ॥
KK-07-08-197-052a	तस्याचार्यस्य वृद्धस्य द्रोहो नित्योपकारिणः ।
KK-07-08-197-052c	कृतो ह्यनार्यैरस्माभी राज्यार्थे लुब्धबुद्धिभिः ॥
KK-07-08-197-053a	अहो बत महत्पापं कृतं कर्म सुदारुणम् ।
KK-07-08-197-053c	यद्राज्यसुखलोभेन द्रोणोऽयं साधुघातितः ॥
KK-07-08-197-054a	पुत्रान्भ्रातॄन्पितॄन्दाराञ्जीवितं चैव वासविः ।
KK-07-08-197-054c	त्यजेत्सर्वं मम प्रेम्णा जानात्येवं हि मे गुरुः ॥
KK-07-08-197-055a	स मया राज्यकामेन हन्यमानो ह्युपेक्षितः ।
KK-07-08-197-055c	तस्मादर्वाक्शिरा राजन्प्राप्तोऽस्मि नरकं प्रभो ॥
KK-07-08-197-056a	ब्राह्मणं वृद्धमाचार्यं न्यस्तशस्त्रं महामुनिम् ।
KK-07-08-197-056c	घातयित्वाऽद्य राज्यार्थे मृतं श्रेयो न जीवितम् ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे सप्तनवत्यधिकशततमोऽध्यायः ॥ 197 ॥

5-197-1 सपृषतः सजलबिन्दुः । अनभ्रे अप्रावृषिकाले ॥ 5-197-5 कथङ्कथा कथं कर्तव्यं कथं कर्तव्यमित्येवंशब्दः ॥ 5-197-8 रक्षणे मन्त्रः क आसीदिति सम्बन्धः ॥ 5-197-30 व्याघ्रास्यमुग्रकर्माणमिति झ. पाठः ॥ 5-197-31 यस्मिन्निति दशशतमित्यनेन सर्वगोधनं ददाविति ज्ञेयम् । अन्यथा एकधेन्वर्थं द्रुपदं प्रति द्रोणगमनस्यासम्भवः । यद्वा भाविनीं सम्पदमभिलक्ष्यैतद्दानं द्रष्टव्यम् । पुत्रोत्पत्तिकाले तस्य निर्धनत्वोक्तेः ॥ 5-197-39 सत्यकञ्चुकं सत्याभासमनृतम् ॥ 5-197-53 वासविरर्जुनः ॥ सप्तनवत्यधिकशततमोऽध्यायः ॥
