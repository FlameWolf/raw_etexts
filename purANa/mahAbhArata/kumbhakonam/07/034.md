श्रीः
अध्यायः 034
द्रोणेन पद्मव्यूहरचना ॥ 1 ॥
KK-07-03-034-001	सञ्जय उवाच 
KK-07-03-034-001a	स्थिरो भव महाराज शोकं धारय दुर्धरम् ।
KK-07-03-034-001c	महान्तं बन्धुनाशं ते कथयिष्यामि तच्छृणु ॥
KK-07-03-034-002a	पद्मव्यूहो महाराज आचार्येणाभिकल्पितः ।
KK-07-03-034-002c	तत्र पद्मोपमाः सर्वे राजानो विनिवेशिताः ॥
KK-07-03-034-003a	कुमारा राजलोकस्य निक्षिप्ताः केसरोपमाः ।
KK-07-03-034-003c	कर्णिकास्थो महाराज तस्य दुर्योधनोऽभवत् ॥
KK-07-03-034-004a	कृताभिसमयाः सर्वे सुवर्णविकृतध्वजाः ।
KK-07-03-034-004c	रक्ताम्बरधराः सर्वे सर्वे रक्तविभूषणाः ॥
KK-07-03-034-005a	सर्वे रक्तपताकाश्च सर्वे वै हेममालिनः ।
KK-07-03-034-005c	चन्दनागुरुदिग्धाङ्गाः स्रग्विणः सूक्ष्मवाससः ॥
KK-07-03-034-006a	सहिताः पर्यधावन्त कार्ष्णिं प्रतियुयुत्सवः ।
KK-07-03-034-006c	तेषां दशसहस्राणि बभूवुर्दृढधन्विनाम् ॥
KK-07-03-034-007a	पौत्रं तव पुरस्कृत्य लक्ष्मणं प्रियदर्शनम् ।
KK-07-03-034-007c	अन्योन्यसमदुःखास्ते अन्योन्यसमसाहसाः ॥
KK-07-03-034-008a	अन्योन्यं स्पर्धमानाश्च अन्योन्यस्य हिते रताः ।
KK-07-03-034-008c	दुर्योधनस्तु राजेन्द्र सैन्यमध्ये व्यवस्थितः ॥
KK-07-03-034-009a	कर्णदुःशासनकृपैर्वृतो राजा महारथैः ।
KK-07-03-034-009c	देवराजोपमः श्रीमाञ्श्वेतच्छत्राभिसंवृतः ॥
KK-07-03-034-010a	चामरव्यजनाक्षेपैरुदयन्निव भास्करः ।
KK-07-03-034-010c	प्रमुखे तस्य सैन्यस्य द्रोणोऽवस्थित नायकः ॥
KK-07-03-034-011a	सिन्धुराजस्तथाऽतिष्ठच्छ्रीमान्मेरुरिवाचलः ।
KK-07-03-034-011c	सिन्धुराजस्य पार्श्वस्था अश्वत्थामपुरोगमाः ॥
KK-07-03-034-012a	सुतास्तव महाराज त्रिंशत्त्रिदशसन्निभाः ।
KK-07-03-034-012c	गान्धारराजः कितवः शल्यो भूरिश्रवास्तथा ॥
KK-07-03-034-013a	पार्श्वतः सिन्धुराजस्य व्यराजन्त महारथाः ।
KK-07-03-034-013c	ततः प्रववृते युद्धं तुमुलं लोमहर्षणम् ।
KK-07-03-034-013e	तावकानां परेषां च मृत्युं कृत्वा निवर्तनम् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे चतुस्त्रिंशोऽध्यायः ॥ 34 ॥

5-34-2 चक्रव्यूह इति झ.पाठः ॥ 5-34-10 प्रमुखेऽग्रे । सैन्यस्य नायको द्रोणः । अवस्थितेतिच्छन्दोनुरोधाद्विसर्गलोपः ॥ 5-34-34 चतुस्त्रिंशोऽध्यायः ॥

