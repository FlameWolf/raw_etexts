श्रीः
अध्यायः 034
द्रोणेन पद्मव्यूहरचना ॥ 1 ॥
001	सञ्जय उवाच 
001a	स्थिरो भव महाराज शोकं धारय दुर्धरम् ।
001c	महान्तं बन्धुनाशं ते कथयिष्यामि तच्छृणु ॥
002a	पद्मव्यूहो महाराज आचार्येणाभिकल्पितः ।
002c	तत्र पद्मोपमाः सर्वे राजानो विनिवेशिताः ॥
003a	कुमारा राजलोकस्य निक्षिप्ताः केसरोपमाः ।
003c	कर्णिकास्थो महाराज तस्य दुर्योधनोऽभवत् ॥
004a	कृताभिसमयाः सर्वे सुवर्णविकृतध्वजाः ।
004c	रक्ताम्बरधराः सर्वे सर्वे रक्तविभूषणाः ॥
005a	सर्वे रक्तपताकाश्च सर्वे वै हेममालिनः ।
005c	चन्दनागुरुदिग्धाङ्गाः स्रग्विणः सूक्ष्मवाससः ॥
006a	सहिताः पर्यधावन्त कार्ष्णिं प्रतियुयुत्सवः ।
006c	तेषां दशसहस्राणि बभूवुर्दृढधन्विनाम् ॥
007a	पौत्रं तव पुरस्कृत्य लक्ष्मणं प्रियदर्शनम् ।
007c	अन्योन्यसमदुःखास्ते अन्योन्यसमसाहसाः ॥
008a	अन्योन्यं स्पर्धमानाश्च अन्योन्यस्य हिते रताः ।
008c	दुर्योधनस्तु राजेन्द्र सैन्यमध्ये व्यवस्थितः ॥
009a	कर्णदुःशासनकृपैर्वृतो राजा महारथैः ।
009c	देवराजोपमः श्रीमाञ्श्वेतच्छत्राभिसंवृतः ॥
010a	चामरव्यजनाक्षेपैरुदयन्निव भास्करः ।
010c	प्रमुखे तस्य सैन्यस्य द्रोणोऽवस्थित नायकः ॥
011a	सिन्धुराजस्तथाऽतिष्ठच्छ्रीमान्मेरुरिवाचलः ।
011c	सिन्धुराजस्य पार्श्वस्था अश्वत्थामपुरोगमाः ॥
012a	सुतास्तव महाराज त्रिंशत्त्रिदशसन्निभाः ।
012c	गान्धारराजः कितवः शल्यो भूरिश्रवास्तथा ॥
013a	पार्श्वतः सिन्धुराजस्य व्यराजन्त महारथाः ।
013c	ततः प्रववृते युद्धं तुमुलं लोमहर्षणम् ।
013e	तावकानां परेषां च मृत्युं कृत्वा निवर्तनम् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे चतुस्त्रिंशोऽध्यायः ॥ 34 ॥

5-34-2 चक्रव्यूह इति झ.पाठः ॥ 5-34-10 प्रमुखेऽग्रे । सैन्यस्य नायको द्रोणः । अवस्थितेतिच्छन्दोनुरोधाद्विसर्गलोपः ॥ 5-34-34 चतुस्त्रिंशोऽध्यायः ॥

