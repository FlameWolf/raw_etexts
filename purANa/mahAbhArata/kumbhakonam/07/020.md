श्रीः
अध्यायः 020
सङ्कुलयुद्धवर्णनम् ॥ 1 ॥
KK-07-02-020-001	सञ्जय उवाच 
KK-07-02-020-001a	परिणाम्य निशां तां तु भारद्वाजो महारथः ।
KK-07-02-020-001c	उक्त्वा सुबहु राजेन्द्र वचनं वै सुयोधनम् ॥
KK-07-02-020-002a	विधाय गोप्तॄन्पार्थस्य संशप्तकगणैः सह ।
KK-07-02-020-002c	निष्क्रान्ते च तदा पार्थे संशप्तकवधं प्रति ॥
KK-07-02-020-003a	व्यूढानीकस्ततो द्रोणः पाण्डवानां महाचमूम् ।
KK-07-02-020-003c	अभ्ययाद्भरतश्रेष्ठ धर्मराजजिघृक्षया ॥
KK-07-02-020-004a	व्यूढां दृष्ट्वा सुपर्णेन भारद्वाजस्य तां चमूम् ।
KK-07-02-020-004c	व्यूहेन मण्डलार्धेन प्रत्यव्यूहद्युधिष्ठिरः ॥
KK-07-02-020-005a	मुखं त्वासीत्सुपर्णस्य भारद्वाजो महारथः ।
KK-07-02-020-005c	शिरो दुर्योधनो राजा सोदर्यैः सानुगैर्वृतः ॥
KK-07-02-020-006ac	चक्षुषी कृतवर्माऽऽसीद्गौतमश्चास्यतां वरः ॥
KK-07-02-020-007a	भूतशर्मा क्षेमशर्मा करकाक्षश्च वीर्यवान् ।
KK-07-02-020-007c	कलिङ्गाः सिंहलाः प्राच्याः शूरा भीरा दशेरकाः ॥
KK-07-02-020-008a	शका यवनकाम्भोजास्तथा हंसपथाश्च ये ।
KK-07-02-020-008c	ग्रीवायां शूरसेनाश्च दरदा मद्रकेकयाः ।
KK-07-02-020-008e	गजाश्वरथपत्त्योघास्तस्थुः परमदंशिताः ॥
KK-07-02-020-009a	भूरिश्रवास्तथा शल्यः सोमदत्तश्च बाह्लिकः ।
KK-07-02-020-009c	अक्षौहिण्या वृता वीरा दक्षिणं पार्श्वमास्थिताः ॥
KK-07-02-020-010a	विन्दानुविन्दावावन्त्यौ काम्भोजश्च सुदक्षिणः ।
KK-07-02-020-010c	वामं पार्श्वं समाश्रित्य द्रोणपुत्राग्रतः स्थिताः ॥
KK-07-02-020-011a	पृष्ठे कलिङ्गाः साम्बष्ठा मागधाः पौण्ड्रमद्रकाः ।
KK-07-02-020-011c	गान्धाराः शकुनाः प्राच्याः पार्वतीया वसातयः ॥
KK-07-02-020-012a	पुच्छे वैकर्तनः कर्णः सपुत्रज्ञातिबान्धवः ।
KK-07-02-020-012c	महत्या सेनया तस्थौ नानाजनपदोत्थया ॥
KK-07-02-020-013a	जयद्रथो भीमरथः सम्पातिर्ऋषभो जयः ।
KK-07-02-020-013c	भूमिञ्जयो वृषक्राथो नैषधश्च महाबलः ॥
KK-07-02-020-014a	वृता बलेन महता ब्रह्मलोकपरिष्कृताः ।
KK-07-02-020-014c	व्यूहस्योरसि ते राजन्स्थिता युद्धविशारदाः ॥
KK-07-02-020-015a	द्रोणेन विहितो व्यूहः पदात्यश्वरथद्विपैः ।
KK-07-02-020-015c	वातोद्धूतार्णवाकारः प्रनृत्त इव लक्ष्यते ॥
KK-07-02-020-016a	तस्य पक्षप्रपक्षेभ्यो निष्पतन्ति युयुत्सवः ।
KK-07-02-020-016c	सविद्युत्स्तनिता मेघाः सर्वदिग्भ्यः इवोष्णगे ॥
KK-07-02-020-017a	तस्य प्राग्ज्योतिषो मध्ये विधिवत्कल्पितं गजम् ।
KK-07-02-020-017c	आस्थितः शुशुभे राजन्नंशुमानुदये यथा ॥
KK-07-02-020-018a	माल्यदामवता राजञ्श्वेतच्छत्रेण धार्यता ।
KK-07-02-020-018c	कृत्तिकायोगयुक्तेन पौर्णमास्यामिवेन्दुना ॥
KK-07-02-020-019a	नीलाञ्जनचयप्रख्यो मदान्धो द्विरदो बभौ ।
KK-07-02-020-019c	अतिवृष्टो महामेघैर्यथा स्यात्पर्वतो महान् ॥
KK-07-02-020-020a	नानानृपतिभिर्वीरैर्विविधायुधभूषणैः ।
KK-07-02-020-020c	समन्वितः पार्वतीयैः शक्रो देवगणैरिव ॥
KK-07-02-020-021a	ततो युधिष्ठिरः प्रेक्ष्य व्यूहं तमतिमानुषम् ।
KK-07-02-020-021c	अजय्यमरिभिः सङ्ख्ये पार्षतं वाक्यमब्रवीत् ॥
KK-07-02-020-022a	ब्राह्मणस्य वशं नाहमियामद्य यथा प्रभो ।
KK-07-02-020-022c	पारावतसवर्णाश्व तथा नीतिर्विधीयताम् ॥
KK-07-02-020-023	धृष्टद्युम्न उवाच 
KK-07-02-020-023a	द्रोणस्य यतमानस्य वशं नैष्यसि सुव्रत ।
KK-07-02-020-023c	अहमावारयिष्यामि द्रोणमद्य सहानुगम् ॥
KK-07-02-020-024a	मयि जीवति कौरव्य नोद्वेगं कर्तुमर्हसि ।
KK-07-02-020-024c	न हि शक्तो रणे द्रोणो विजेतुं मां कथञ्चन ॥
KK-07-02-020-025	सञ्जय उवाच 
KK-07-02-020-025a	एवमुक्त्वा किरन्बाणान्द्रुपदस्य सुतो बली ।
KK-07-02-020-025c	पारावतसवर्णाश्वः स्वयं द्रोणमुपाद्रवत् ॥
KK-07-02-020-026a	अनिष्टदर्शनं दृष्ट्वा धृष्टद्युम्नमवस्थितम् ।
KK-07-02-020-026c	क्षणेनैवाभवद्द्रोणो नातिहृष्टमना इव ॥
KK-07-02-020-027ac	`स हि जातो महाराज द्रोणस्य निधनं प्रति ॥
KK-07-02-020-028a	मर्त्यधर्मतया तस्माद्भारद्वाजो व्यमुह्यत ।
KK-07-02-020-028c	नाशकत्तत्र तत्किञ्चिदनीकं प्रतिवीक्षितुम् ॥
KK-07-02-020-029a	ततः किरन्निषूंस्तीक्ष्णान्द्रुपदस्य वरूथिनीम् ।
KK-07-02-020-029c	भराद्वाजो ययौ तूर्णं पार्षतं वर्जयन्युधि ।
KK-07-02-020-029e	द्रुपदस्य महत्सैन्यं दारयामास ब्राह्मणः ॥'
KK-07-02-020-030a	तं तु सम्प्रेक्ष्य पुत्रस्ते दुर्मुखः शत्रुकर्षणः ।
KK-07-02-020-030c	प्रियं चिकीर्षुर्द्रोणस्य धृष्टद्युम्नमवारयत् ॥
KK-07-02-020-031a	स सम्प्रहारस्तुमुलः सुघोरः समपद्यत ।
KK-07-02-020-031c	पार्षतस्य च शूरस्य दुर्मुखस्य च भारत ॥
KK-07-02-020-032a	पार्षतः शरजालेन क्षिप्रं प्रच्छाद्य दुर्मुखम् ।
KK-07-02-020-032c	भारद्वाजं शरौघेण महता समवारयत् ॥
KK-07-02-020-033a	द्रोणमावारितं दृष्ट्वा भृशायस्तस्तवात्मजः ।
KK-07-02-020-033c	नानालिङ्गैः शरव्रातैः पार्षतं सममोहयत् ॥
KK-07-02-020-034a	तयोर्विषक्तयोः सङ्ख्ये पाञ्चाल्यकुरुमुख्ययोः ।
KK-07-02-020-034c	द्रोणो यौधिष्ठिरं सैन्यं बहुधा व्यधमच्छरैः ॥
KK-07-02-020-035a	अनिलेन यथाऽभ्राणि विच्छिन्नानि समन्ततः ।
KK-07-02-020-035c	तथा पार्थस्य सैन्यानि विच्छिन्नानि क्वचित्क्वचित् ॥
KK-07-02-020-036a	मुहूर्तमिव तद्युद्धमासीन्मधुरदर्शनम् ।
KK-07-02-020-036c	तत उन्मत्तवद्राजन्निर्मर्यादमवर्तत ॥
KK-07-02-020-037a	`नैव खं न दिशो भूमिर्बभासे न च भास्करः ।'
KK-07-02-020-037c	नैव स्वे न परे राजन्नाज्ञायन्त परस्परम् ।
KK-07-02-020-037e	अनुमानेन सञ्ज्ञाभिर्युद्धं तत्समवर्तत ॥
KK-07-02-020-038a	चूडामणिषु निष्केषु भूषणेष्वपि वर्मसु ।
KK-07-02-020-038c	तेषामादित्यवर्णाभा रश्मयः प्रचकाशिरे ॥
KK-07-02-020-039a	तत्प्रकीर्णपताकानां रथवारणवाजिनाम् ।
KK-07-02-020-039c	बलाकाशबलाभ्रामं ददृशे रूपमाहवे ॥
KK-07-02-020-040a	नरानेव नरा जघ्नरुदग्राश्च हया हयान् ।
KK-07-02-020-040c	रथांश्च रथिनो जघ्नुर्वारणा वरवारणान् ॥
KK-07-02-020-041a	समुच्छ्रितपताकानां गजानां परमद्विपैः ।
KK-07-02-020-041c	क्षणेन तुमुलो घोरः सङ्ग्रामः समपद्यत ॥
KK-07-02-020-042a	तेषां संसक्तगात्राणां कर्षतामितरेतरम् ।
KK-07-02-020-042c	दन्तसङ्घातसङ्घर्षात्सधूमोऽग्निरजायत ॥
KK-07-02-020-043a	विप्रकीर्णपताकास्ते विषाणजनिताग्नयः ।
KK-07-02-020-043c	बभूवुः खं समासाद्य सविद्युत इवाम्बुदाः ॥
KK-07-02-020-044a	विक्षिपद्भिर्नदद्भिश्च निपतद्भिश्च वारणैः ।
KK-07-02-020-044c	सम्बभूव मही कीर्णा मेघैर्द्यौरिव वार्षिकी ॥
KK-07-02-020-045a	तेषामाहन्यमानानां बाणतोमरऋष्टिभिः ।
KK-07-02-020-045c	वारणानां रवो जज्ञे मेघानामिव सम्प्लवे ॥
KK-07-02-020-046a	तोमराभिहताः केचिद्बाणैश्च परमद्विपाः ।
KK-07-02-020-046c	वित्रेसुः सर्वनागानां शब्दमेवापरेऽसृजन् ॥
KK-07-02-020-047a	विषाणाभिहताश्चापि केचित्तत्र गजा गजैः ।
KK-07-02-020-047c	चक्रुरार्तस्वनं घोरमुत्पातजलदा इव ॥
KK-07-02-020-048a	प्रतीपाः क्रियमाणाश्च वारणा वरवारणैः ।
KK-07-02-020-048c	उन्मथ्य पुनराजग्मुः प्रेरिताः परमाङ्कुशैः ॥
KK-07-02-020-049a	महामात्रैर्महामात्रास्ताडिताः शरतोमरैः ।
KK-07-02-020-049c	गजेभ्यः पृथिवीं जग्मुर्मुक्तप्रहरणाङ्कुशाः ॥
KK-07-02-020-050a	निर्मनुष्याश्च मातङ्गा विनदन्तस्ततस्ततः ।
KK-07-02-020-050c	छिन्नाभ्राणीव सम्पेतुः सम्प्रविश्य परस्परम् ॥
KK-07-02-020-051a	हतान्परिवहन्तश्च पतितान्पतितायुधान् ।
KK-07-02-020-051c	दिशो जग्मुर्महानागाः केचिदेकचरा इव ॥
KK-07-02-020-052a	ताडितास्ताड्यमानाश्च तोमरर्ष्टिपरश्वथैः ।
KK-07-02-020-052c	पेतुरार्तस्वनं कृत्वा तदा विशसने गजाः ॥
KK-07-02-020-053a	तेषां शैलोपमैः कायैर्निपतद्भिः समन्ततः ।
KK-07-02-020-053c	आहता सहसा भूमिश्चकम्पे च ननाद च ॥
KK-07-02-020-054a	सादितैः सगजारोहैः सपताकैः समन्ततः ।
KK-07-02-020-054c	मातङ्गैः शुशुभे भूमिर्विकीर्णैरिव पर्वतैः ॥
KK-07-02-020-055a	गजस्थाश्च महामात्रा निर्भिन्नहृदया रणे ।
KK-07-02-020-055c	रथिभिः पातिता भल्लैर्विकीर्णाङ्कुशतोमराः ॥
KK-07-02-020-056a	क्रौञ्चवद्विनदन्तोऽन्ये नाराचाभिहता गजाः ।
KK-07-02-020-056c	परान्स्वांश्चापि मृद्नन्तः परिपेतुर्दिशो दश ॥
KK-07-02-020-057a	गजाश्वरथयोधानां शरीरौघसमावृता ।
KK-07-02-020-057c	बभूव पृथिवी राजन्मांसशोणितकर्दमा ॥
KK-07-02-020-058a	प्रमथ्य च विषाणाग्रैः समुत्क्षिप्ताश्च वारणैः ।
KK-07-02-020-058c	सचक्राश्च विचक्राश्च रथैरेव महारथाः ॥
KK-07-02-020-059a	रथाश्च रथिभिर्हीना निर्मनुष्याश्च वाजिनः ।
KK-07-02-020-059c	हतारोहाश्च मातङ्गा दिशो जग्मुर्भयातुराः ॥
KK-07-02-020-060a	जघानात्र पिता पुत्रं पुत्रश्च पितरं तथा ।
KK-07-02-020-060c	इत्यासीत्तुमुलं युद्धं न प्राज्ञायत किञ्चन ॥
KK-07-02-020-061a	आगुल्फेभ्योऽवसीदन्ते नरा लोहितकर्दमैः ।
KK-07-02-020-061c	दीप्यमानैः परिक्षिप्ता दावैरिव महाद्रुमाः ॥
KK-07-02-020-062a	शोणितैः सिच्यमानानि वस्त्राणि कवचानि च ।
KK-07-02-020-062c	छत्राणि च पताकाश्च सर्वं रक्तमदृश्यत ॥
KK-07-02-020-063a	हयौघाश्च रथौघाश्च नरौघाश्च निपातिताः ।
KK-07-02-020-063c	सङ्क्षुण्णाः पुनरावृत्य बहुधा रथनेमिभिः ॥
KK-07-02-020-064a	सगजौघमहावेगः परासुनरशैवलः ।
KK-07-02-020-064c	रथौघतुमुलावर्तः प्रबभौ सैन्यसागरः ॥
KK-07-02-020-065a	तं वाहनमहानौभिर्योधा जयधनैषिणः ।
KK-07-02-020-065c	अवगाह्याथ मज्जन्तो नैव मोहं प्रचक्रिरे ॥
KK-07-02-020-066a	शरवर्षाभिवृष्टेषु योधेष्वञ्चितलक्ष्मसु ।
KK-07-02-020-066c	न तेष्वचित्ततां लेभे कश्चिदाहतलक्षणः ॥
KK-07-02-020-067a	वर्तमाने तथा युद्धे घोररूपे भयङ्करे ।
KK-07-02-020-067c	मोहयित्वा परान्द्रोणो युधिष्ठिरमुपाद्रवत् ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे विंशोऽध्यायः ॥ 20 ॥

5-20-16 उष्णगे घर्मात्यये ॥ 5-20-18 पौर्णमास्यां कृत्तिकायोगयुक्तेन इन्दुना । शारदपूर्णचन्द्रेणेत्यर्थः ॥ 5-20-26 अनिष्टदर्शनं स्वमृत्युहेतुत्वात् ॥ 5-20-33 भृशायस्तोऽतिप्रयत्नवान् ॥ 5-20-51 एकचराः द्विपान्तरदर्शनासहाः ॥ 5-20-66 अचित्ततां मोहम् ॥ 5-20-20 विंशोऽध्यायः ॥

