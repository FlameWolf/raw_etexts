श्रीः
अध्यायः 078
अभिमन्युमनुशोच्य विलपन्त्याः सुभद्रायाः कृष्णेनाश्वासनम् ॥ 1 ॥
001	सञ्जय उवाच 
001a	एतच्छ्रुत्वा वचस्तस्य केशवस्य महात्मनः ।
001c	सुभद्रा पुत्रशोकार्ता विललाप सुदुःखिता ॥
002a	हा पुत्रा मम मन्दायाः कथमेत्यासि संयुगम् ।
002c	निधनं प्राप्तवांस्तात पितुस्तुल्यपराक्रमः ॥
003a	कथमिन्दीवरश्यामं सुदंष्ट्रं चारुलोचनम् ।
003c	मुखं ते दृश्यते वत्स गुण्ठितं रणरेणुना ॥
004a	नूनं शूरं निपतितं त्वां पश्यन्त्यनिवर्तिनम् ।
004c	सुशिरोग्रीवबाह्वंसं व्यूढोरस्कं नतोदरम् ॥
005a	चारूपचितसर्वाङ्गं स्वक्षं शस्त्रक्षताचितम् ।
005c	भूतानि त्वां निरीक्षन्ते भूमौ चन्द्रमिवोदितम् ॥
006a	शयनीयं पुराऽध्युष्य स्पर्ध्यास्तरणसंवृतम् ।
006c	भूमावद्य कथं शेषे विप्रविद्धः सुखोचितः ॥
007a	योऽन्वास्यत पुरा वीरो वरस्त्रीभिर्महाभुजः ।
007c	कथमन्वास्यते सोऽद्य शिवाभिः पतितो मृधे ॥
008a	योऽस्तूयत पुरा हृष्टैः सूतमागधवन्दिभिः ।
008c	सोऽद्य क्रव्याद्गणैर्घोरैर्विनदद्भिरुपास्येत ॥
009a	पाण्डवेषु च नाथेषु वृष्णिवीरेषु वा विभो ।
009c	पाञ्चालेषु च वीरेषु हतः केनास्यनाथवत् ॥
010a	`यत्र त्वं केशवे नाथे सत्यनाथो यथा हतः ।'
010c	अतृप्तदर्शना पुत्र दर्शनस्य तवानघ ।
010e	मन्दभाग्या गमिष्यामि व्यक्तमद्य यमक्षयम् ॥
011a	विशालाक्षं सुकेशान्तं चारुवाक्यं सुगन्धि च ।
011c	तव पुत्र कदा भूयो मुखं द्रक्ष्यामि निर्व्रणम् ॥
012a	धिग्बलं भीमसेनस्य धिक्पार्थस्य धनुष्मताम् ।
012c	धिग्वीर्यं वृष्णिवीराणां पाञ्चालानां च धिग्बलम् ॥
013a	धिक्केकयांस्तथा चेदीन्मत्स्यांश्चैवाथ सृञ्जयान् ।
013c	ये त्वां रणगतं वीरं न शेकुरभिरक्षितुम् ॥
014a	अद्य पश्यामि पृथिवीं शून्यामिव हतत्विषम् ।
014c	अभिमन्युमपश्यन्ती शोकव्याकुललोचना ॥
015a	स्वस्रीयं वासुदेवस्य पुत्रं गाण्डवीधन्वनः ।
015c	कथं त्वाऽतिरथं वीरं द्रक्ष्याम्यद्य निपातितम् ॥
016a	एह्येहि तृषितो वत्स स्तनौ पूर्णौ पिबाशु मे ।
016c	अङ्कमारुह्य मन्दाया ह्यतृप्तायाश्च दर्शने ॥
017a	हा वीर दृष्टो नष्टश्च धनं स्वप्न इवासि मे ।
017c	अहो ह्यनित्यं मानुष्यं जलबुद्बुदचञ्चलम् ॥
018a	इमां ते तरुणीं भार्यां तवाधिभिरभिप्लुताम् ।
018c	`उत्तरामुत्तमां जात्या सुशीलां प्रिय भाषिणीम् ॥
019a	शनकैः परिरभ्यैनां स्नुषां मम यशस्विनीम् ।
019c	सुकुमारीं विशालाक्षीं पूर्णचन्द्रनिभाननाम् ॥
020a	बालपल्लवतन्वङ्गीं मत्तमातङ्गगामिनीम् ।
020c	बिम्बाधरोष्ठीमबलामभिमन्यो प्रहर्षय ॥
021a	त्वया विना कथं पुत्र जीर्णां पतितमानसाम् ।'
021c	इमां सन्धारयिष्यामि वृषभादिव धेनुकाम् ॥
022a	अहो ह्यकाले प्रस्थानं कृतवानसि पुत्रक ।
022c	विहाय फलकाले मां सुगृद्धां तव दर्शने ॥
023a	नूनं गतिः कृतान्तस्य प्राज्ञैरपि सुदुर्विदा ।
023c	यत्र त्वं केशवे नाथे सङ्ग्रामेऽनाथवद्धतः ॥
024a	यज्वनां दानशीलानां ब्राह्मणानां कृतात्मनाम् ।
024c	चरितब्रह्मचर्याणां पुण्यतीर्थावगाहिनाम् ॥
025a	कृतज्ञानां वदान्यानां गुरुशुश्रूषिणामपि ।
025c	सहस्रदक्षिणानां च या गतिस्तामवाप्नुहि ॥
026a	या गतिर्युध्यमानानां शूराणामनिवर्तिनाम् ।
026c	हत्वारीन्निहतानां च सङ्ग्रामे तां गतिं व्रज ॥
027a	गोसहस्रप्रदातॄणां क्रतुदानां च या गतिः ।
027c	नैवेशिकं चाभिमतं ददतां या गतिः शुभा ॥
028a	ब्राह्मणेभ्यः शरण्येभ्यो निधिं निदधतां च या ।
028c	या चापि न्यस्तदण्डानां तां गतिं व्रज पुत्रक ॥
029a	ब्रह्मचर्येण यां यान्ति मुनयः संशितव्रताः ।
029c	एकपत्न्यश्च यां यान्ति तां गतिं व्रज पुत्रक ॥
030a	राज्ञा सुचरितैर्या च गतिर्भवति शाश्वती ।
030c	चरमाश्रमिणां पुण्यैः सेवितानां पुरःस्थितैः ॥
031a	दीनानुकम्पिनां या च सततं संविभागिनाम् ।
031c	पैशुन्याच्च निवृत्तानां तां गतिं व्रज पुत्रक ॥
032a	व्रतिनां धर्मशीलानां गुरुशुश्रूषिणामपि ।
032c	अमोघातिथिनां या च तां गतिं व्रज पुत्रक ॥
033a	कृच्छ्रेषु या धारयतामात्मानं व्यसनेषु च ।
033c	गतिः शोकाग्निदग्धानां तां गतिं व्रज पुत्रक ॥
034a	मातापित्रोश्च शुश्रूषां कल्पयन्तीह ये सदा ।
034c	स्वदारनिरतानां च या गतिस्तामवाप्नुहि ॥
035a	ऋतुकाले स्वकां भार्यां गच्छतां या मनीषिणाम् ।
035c	परस्त्रीभ्यो निवृत्तानां तां गतिं व्रज पुत्रक ॥
036a	साम्ना ये सर्वभूतानि पश्यन्ति गतमत्सराः ।
036c	नारुन्तुदानां क्षमिणां या गतिस्तामवाप्नुहि ॥
037a	मधुमांसान्निवृत्तानां मदाद्दम्भात्तथाऽनृतात् ।
037c	परोपतापादन्यायात्तां गतिं व्रज पुत्रक ॥
038a	ह्रीमन्तः सर्वशास्त्रज्ञा ज्ञानतृप्ता जितेन्द्रियाः ।
038c	यां गतिं साधवो यान्ति तां गतिं व्रज पुत्रक ॥
039	सञ्जय उवाच 
039a	एवं विलपतीं दीनां सुभद्रां शोककर्शिताम् ।
039c	अन्वपद्यत पाञ्चाली वैराटिसहितां तदा ॥
040a	सा प्रकामं रुदित्वा च विलप्य च सुदुःखिता ।
040c	उन्मत्तवत्तदा राजन्विसञ्ज्ञा पतिता क्षितौ ॥
041a	सोपचारस्तु कृष्णस्तां दुःखितां भृशदुःखितः ।
041c	सिक्त्वाम्भसा समाश्वास्य तत्तदुक्त्वा हितं वचः ॥
042a	विसञ्ज्ञकल्पां रुदतीमपविद्धां प्रवेपतीम् ।
042c	भगिनीं पुण्डरीकाक्ष इदं वचनमब्रवीत् ॥
043a	सुभद्रे मा शुचः पुत्रं पाञ्चाल्याश्वासयोत्तराम् ।
043c	गतोऽभिमन्युः प्रथितां गतिं क्षत्रियपुङ्गवः ॥
044a	ये चान्येऽपि कुले सन्ति पुरुषा नो वरानने ।
044c	सर्वे न ते गतिं यान्ति याऽभिमन्योर्यशस्विनः ॥
045a	कुर्याम तद्वयं कर्म कुर्युर्यत्सुहृदश्च नः ।
045c	कृतवान्यादृगद्यैकस्तव पुत्रो महारथः ॥
046	सञ्जय उवाच 
046a	एवमाश्वास्य भगिनीं द्रौपदीमपि चोत्तराम् ।
046c	पार्थस्यैव महाबाहुः पार्श्वमागादरिन्दमः ॥
047a	ततोऽभ्यनुज्ञाय नृपान्कृष्णो बन्धूंस्तथाऽर्जुनम् ।
047c	विवेशान्तःपुरे राजंस्ते च जग्मुः स्वमालयम् ॥ ॥

इति श्रीमन्महाभारते द्रोणपर्वणि प्रतिज्ञापर्वणि अष्टसप्ततितमोऽध्यायः ॥ 78 ॥

5-78-27 नैवेशिकं सोपकरणं गृहम् । नैवेशिकायेति पाठे गृहाश्रमोन्मुखाय विद्याव्रतस्नाताय । अभिमतं विवाहोपयुक्तम् ॥ 5-78-28 न्यस्तदण्डानां निरस्ताभिमानानाम् । दण्डो स्त्री लगुडे पुमानित्युपक्रम्य दमे यमेऽभिमानेचेति मेदिनी ॥ 5-78-29 एकपत्न्यः पतिव्रताः ॥ 5-78-78 अष्टसप्ततितमोऽध्यायः ॥
