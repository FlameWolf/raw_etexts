श्रीः
अध्यायः 115
सात्यकिना जलसन्धस्य वधः ॥ 1 ॥
KK-07-05-115-001	सञ्जय उवाच 
KK-07-05-115-001a	शृणुष्वैकमना राजन्यन्मां त्वं परिपृच्छसि ।
KK-07-05-115-001c	द्राव्यमाणे बले तस्मिन्हार्दिक्येन महात्मना ॥
KK-07-05-115-002a	लज्जयावनते चापि परिहृष्टे च तावके ।
KK-07-05-115-002c	द्वीपो य आसीत्पाण्डूनामगाधे गाधमिच्छताम् ॥
KK-07-05-115-003a	श्रुत्वा स निनदं भीमं तावकानां महाहवे ।
KK-07-05-115-003c	शैनेयस्त्वरितो राजन्कृतवर्माणमभ्ययात् ॥
KK-07-05-115-004a	उवाच सारथिं तत्र क्रोधामर्षसमन्वितः ।
KK-07-05-115-004c	हार्दिक्याभिमुखं सूत कुरु मे रथमुत्तमम् ॥
KK-07-05-115-005a	कुरुते कदनं पश्य पाण्डुसैन्ये ह्यमर्षितः ।
KK-07-05-115-005c	एनं जित्वा पुनः सूत यास्यामि विजयं प्रति ॥
KK-07-05-115-006a	एवमुक्ते तु वचने सूतस्तस्य महामते ।
KK-07-05-115-006c	निमेषान्तरमात्रेण कृतवर्माणमभ्ययात् ॥
KK-07-05-115-007a	कृतवर्मा तु हार्दिक्यः शैनेयं निशितैः शरैः ।
KK-07-05-115-007c	अवाकिरत्सुसङ्क्रुद्धस्ततोऽक्रुद्ध्यत्स सात्यकिः ॥
KK-07-05-115-008a	अथाशु निशितं भल्लं शैनेयः कृतवर्मणः ।
KK-07-05-115-008c	प्रेषयामास समरे शरांश्च चतुरोऽपरान् ॥
KK-07-05-115-009a	ते तस्य जघ्निरे वाहान्भल्लेनास्याच्छिनद्धनुः ।
KK-07-05-115-009c	पृष्ठरक्षं तथा सूतमविध्यन्निशितैः शरैः ॥
KK-07-05-115-010a	ततस्तं विरथं कृत्वा सात्यकिः सत्यविक्रमः ।
KK-07-05-115-010c	सेनामस्यार्दयामास शरैः सन्नतपर्वभिः ॥
KK-07-05-115-011a	अभज्यताथ पृतना शैनेयशरपीडिता ।
KK-07-05-115-011c	`पलायनकृतोत्साहा भ्रमन्ती तत्रतत्र ह ।'
KK-07-05-115-011e	ततः प्रायात्स त्वरितः सात्यकिः सत्यविक्रमः ॥
KK-07-05-115-012a	शृणु राजन्यदकरोत्तव सैन्येषु वीर्यवान् ।
KK-07-05-115-012c	अतीत्य स महाराज द्रोणानीकमहार्णवम् ॥
KK-07-05-115-013a	पराजित्य तु संहृष्टः कृतवर्माणमाहवे ।
KK-07-05-115-013c	यन्तारमब्रवीच्छूरः शनैर्याहीत्यसम्भ्रमम् ॥
KK-07-05-115-014a	दृष्ट्वा तु तव तत्सैन्यं रथाश्वद्विपसङ्कुलम् ।
KK-07-05-115-014c	पदातिजनसम्पूर्णमब्रवीत्सारथिं पुनः ॥
KK-07-05-115-015a	यदेतन्मेघसङ्काशं द्रोणानीकस्य सव्यतः ।
KK-07-05-115-015c	सुमहत्कुञ्जरानीकं यस्य रुक्मरथो मुखम् ॥
KK-07-05-115-016a	एते हि बहवः सूत दुर्निवार्याश्च संयुगे ।
KK-07-05-115-016c	दुर्योधनसमादिष्टा मदर्थे त्यक्तजीविताः ॥
KK-07-05-115-017a	राजपुत्रा महेष्वासाः सर्वे विक्रान्तयोधिनः ।
KK-07-05-115-017c	`न चाजित्वा रणे ह्येताञ्शक्यः प्राप्तुं जयद्रथः ॥
KK-07-05-115-018a	नापि सूत मया पार्थः शक्यः प्राप्तुं कथञ्चन ।
KK-07-05-115-018c	एते तिष्ठन्ति सहिताः सर्वविद्यासु निष्ठिताः ॥'
KK-07-05-115-019a	त्रिगर्तानां रथोदाराः सुवर्णविकृतध्वजाः ।
KK-07-05-115-019c	मामेवाभिमुखा वीरा योत्स्यमाना व्यवस्थिताः ॥
KK-07-05-115-020a	अत्र मां प्रापय क्षिप्रमश्वांश्चोदय सारथे ।
KK-07-05-115-020c	त्रिगर्तैः सह योत्स्यामि भारद्वाजस्य पश्यतः ॥
KK-07-05-115-021	सञ्जय उवाच 
KK-07-05-115-021a	ततः प्रायाच्छनैः सूतः सात्वतस्य मते स्थितः ।
KK-07-05-115-021c	रथेनादित्यवर्णेन भास्वरेण पताकिना ॥
KK-07-05-115-022a	तमूहुः सारथेर्वश्या वल्गमाना हयोत्तमाः ।
KK-07-05-115-022c	वायुवेगसमाः सङ्ख्ये कुन्देन्दुरजतप्रभाः ॥
KK-07-05-115-023a	आपतन्तं रणे तं तु शङ्खवर्णैर्हयोत्तमैः ।
KK-07-05-115-023c	परिवव्रुस्ततः शूरा गजानीकेन सर्वतः ।
KK-07-05-115-023e	किरन्तो विविधांस्तीक्ष्णान्सायकाँल्लघुवेधिनः ॥
KK-07-05-115-024a	सात्वतोऽपि शितैर्बाणैर्गजानीकमयोधयत् ।
KK-07-05-115-024c	पर्वतानिव वर्षेण तपान्ते जलदो महान् ॥
KK-07-05-115-025a	वज्राशनिसमस्पर्शैर्वध्यमानाः शरैर्गजाः ।
KK-07-05-115-025c	प्राद्रवन्रणमुत्सृज्य शिनिवीरसमीरितैः ॥
KK-07-05-115-026a	शीर्णदन्ता विरुधिरा भिन्नमस्तकपिण्डिकाः ।
KK-07-05-115-026c	विशीर्णकर्णास्यकरा विनियन्तृपताकिनः ॥
KK-07-05-115-027a	सम्भिन्नवर्मघण्टाश्च विनिकृत्तमहाध्वजाः ।
KK-07-05-115-027c	हतारोहा दिशो राजन्भेजिरे भ्रष्टकम्बलाः ॥
KK-07-05-115-028a	रुवन्तो विविधान्नादाञ्जलदोपमनिःस्वनाः ।
KK-07-05-115-028c	नाराचैर्वत्सदन्तैश्च भल्लैरञ्जलिकैस्तथा ॥
KK-07-05-115-029a	क्षुरप्रैरर्धचन्द्रैश्च सात्वतेन विदारिताः ।
KK-07-05-115-029c	क्षरन्तोऽसृक्तथा मूत्रं पुरीषं च प्रदुद्रुवुः ।
KK-07-05-115-029e	बभ्रमुश्चस्खलुश्चान्ये पेतुर्मम्लुस्तथाऽपरे ॥
KK-07-05-115-030a	एवं तत्कुञ्जरानीकं युयुधानेन पीडितम् ।
KK-07-05-115-030c	शरैरग्न्यर्कसङ्काशैः प्रदुद्राव समन्ततः ॥
KK-07-05-115-031a	तस्मिन्हते गजानीके जलसन्धो महाबलः ।
KK-07-05-115-031c	यत्तः सम्प्रापयन्नागं रजताश्वरथं प्रति ॥
KK-07-05-115-032a	रुक्मवर्मधरः शूरस्तपनीयाङ्गदः शुचिः ।
KK-07-05-115-032c	कुण्डली मकुटी खड्गी रक्तचन्दनरूषितः ॥
KK-07-05-115-033a	शिरसा धारयन्दीप्तां तपनीयमयीं स्रजम् ।
KK-07-05-115-033c	उरसा धारयन्निष्कं कण्ठसूत्रं च भास्वरम् ॥
KK-07-05-115-034a	चापं च रुक्मविकृतं विधुन्वन्गजमूर्धनि ।
KK-07-05-115-034c	अशोभत महाराज सविद्युदिव तोयदः ॥
KK-07-05-115-035a	तमापतन्तं सहसा मागधस्य गजोत्तमम् ।
KK-07-05-115-035c	सात्यकिर्वारयामास वेलेव मकरालयम् ॥
KK-07-05-115-036a	नागं निवारितं दृष्ट्वा शैनेयस्य शरोत्तमैः ।
KK-07-05-115-036c	अक्रुध्यत रणे राजञ्जलसन्धो महाबलः ॥
KK-07-05-115-037a	ततः क्रुद्धो महाराज मार्गणैर्भारसाधनैः ।
KK-07-05-115-037c	अविध्यत शिनेः पौत्रं जलसन्धो महोरसि ॥
KK-07-05-115-038a	ततोऽपरेण भल्लेन पीतेन निशितेन च ।
KK-07-05-115-038c	अस्यतो वृष्णिवीरस्य निचकर्त शरासनम् ॥
KK-07-05-115-039a	सात्यकिं छिन्नधन्वानं प्रहसन्निव भारत ।
KK-07-05-115-039c	अविध्यन्मागधो वीरः पञ्चभिर्निशितैः शरैः ॥
KK-07-05-115-040a	स विद्धो बहुभिर्बाणैर्जलसन्धेन वीर्यवान् ।
KK-07-05-115-040c	नाकम्पत महाबाहुस्तदद्भुतमिवाभवत् ॥
KK-07-05-115-041a	अचिन्तयन्वै स शरान्नात्यर्थं सम्भ्रमाद्बली ।
KK-07-05-115-041c	धनुरन्यत्समादाय तिष्ठतिष्ठेत्युवाच ह ॥
KK-07-05-115-042a	एतावदुक्त्वा शैनेयो जलसन्धं महोरसि ।
KK-07-05-115-042c	विव्याध षष्ट्या सुभृशं शराणां प्रहसन्निव ॥
KK-07-05-115-043a	क्षुरप्रेण सुतीक्ष्णेन मुष्टिदेशे महद्धनुः ।
KK-07-05-115-043c	जलसन्धस्य चिच्छेद विव्याध च त्रिभिः शरैः ॥
KK-07-05-115-044a	जलसन्धस्तु तत्त्यक्त्वा सशरं वै शरासनम् ।
KK-07-05-115-044c	तोमरं व्यसृजत्तूर्णं सात्यकिं प्रति मारिष ॥
KK-07-05-115-045a	स निर्भिद्य भुजं सव्यं माधवस्य महारणे ।
KK-07-05-115-045c	अभ्यगाद्धरणीं घोरः श्वसन्निव महोरगः ॥
KK-07-05-115-046a	निर्भिन्ने तु भुजे सव्ये सात्यकिः सत्यविक्रमः ।
KK-07-05-115-046c	त्रिंशद्भिर्विशिखैस्तीक्ष्णैर्जलसन्धमताडयत् ॥
KK-07-05-115-047a	प्रगृह्य तु ततः खड्गं जलसन्धो महाबलः ।
KK-07-05-115-047c	आर्षभं चर्म च महच्छतचन्द्रकसङ्कुलम् ।
KK-07-05-115-047e	आविध्य च ततः खड्गं सात्वतायोत्ससर्ज ह ॥
KK-07-05-115-048a	शैनेयस्य धनुश्छित्त्वा स खड्गो न्यपतन्महीम् ।
KK-07-05-115-048c	अलातचक्रवच्चैव व्यरोचत महीं गतः ॥
KK-07-05-115-049a	अथान्यद्धनुरादाय सर्वकायावदारणम् ।
KK-07-05-115-049c	`जलसन्धमभिप्रेक्ष्य उत्स्मयित्वा च माधवः ॥'
KK-07-05-115-050a	शालस्कन्धप्रतीकाशमिन्द्राशनिसमस्वनम् ।
KK-07-05-115-050c	विष्फार्य विव्यधे क्रुद्धो जलसन्धं शरेण ह ॥
KK-07-05-115-051a	ततः साभरणौ बाहू क्षुराभ्यां माधवोत्तमः ।
KK-07-05-115-051c	साङ्गदौ जलसन्धस्य चिच्छेद प्रहसन्निव ॥
KK-07-05-115-052a	तौ बाहू परिघप्रख्यौ पेततुर्गजसत्तमात् ।
KK-07-05-115-052c	वसुन्धराधराद्भ्रष्टौ पञ्चशीर्षाविवोरगौ ॥
KK-07-05-115-053a	ततः सुदंष्ट्रं सुहनु चारुकुण्डलमण्डितम् ।
KK-07-05-115-053c	क्षुरेणास्य तृतीयेन शिरश्चिच्छेद सात्यकिः ॥
KK-07-05-115-054a	तत्पातितशिरोबाहुकबन्धं भीमदर्शनम् ।
KK-07-05-115-054c	द्विरदं जलसन्धस्य रुधिरेणाभ्यषिञ्चत ॥
KK-07-05-115-055a	जलसन्धं निहत्याजौ त्वरमाणस्तु सात्वतः ।
KK-07-05-115-055c	विमानं पातयामास गजस्कन्धाद्विशाम्पते ॥
KK-07-05-115-056a	रुधिरेणावसिक्ताङ्गो जलसन्धस्य कुञ्जरः ।
KK-07-05-115-056c	विलम्बमानमवहत्संश्लिष्टं परमासनम् ॥
KK-07-05-115-057a	शरार्दितः सात्वतेन मर्दमानः स्ववाहिनीम् ।
KK-07-05-115-057c	घोरमार्तस्वरं कृत्वा विदुद्राव महागजः ॥
KK-07-05-115-058a	हाहाकारो महानासीत्तव सैन्यस्य मारिष ।
KK-07-05-115-058c	जलसन्धं हतं दृष्ट्वा वृष्णीनामृषभेण तु ॥
KK-07-05-115-059a	विमुखाश्चाभ्यधावन्त तव योधाः समन्ततः ।
KK-07-05-115-059c	पलायनकृतोत्साहा निरुत्साहा द्विषज्जये ॥
KK-07-05-115-060a	एतस्मिन्नन्तरे राजन्द्रोणः शस्त्रभृतां वरः ।
KK-07-05-115-060c	`सन्न्यस्य भारं सुमहत्कृतवर्मणि भारत ॥
KK-07-05-115-061a	अभ्ययाज्जवनैरश्वैर्युयुधानं महारथम् ।
KK-07-05-115-061c	स हि पार्थान्रणे यत्तान्दधारैको महाबलः ॥'
KK-07-05-115-062a	तमुदीर्णं तथा दृष्ट्वा शैनेयं कुरुपुङ्गवाः ।
KK-07-05-115-062c	द्रोणेनैव सह क्रुद्धाः सात्यकिं समुपाद्रवन् ॥
KK-07-05-115-063a	ततः प्रववृते युद्धं कुरूणां सात्वतस्य च ।
KK-07-05-115-063c	द्रोणस्य च रणे राजन्घोरं देवासुरोपमम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चदशाधिकशततमोऽध्यायः ॥ 115 ॥

5-115-23 द्रोण 23 5-115-26 पिण्डिका गण्डः ॥ 5-115-33 कण्ठसूत्रं हारम् ॥ 5-115-47 ततो ग्रहणानन्तरम् । आविध्य भ्रामयित्वा ॥ 5-115-52 वसुन्धराधरात् पर्वतात् ॥ 5-115-115 पञ्चदशाधिकशततमोऽध्यायः ॥
