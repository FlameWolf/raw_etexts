श्रीः
अध्यायः 046
अभिमन्युना दुर्योधनसूनोर्लक्ष्मणस्य वधः ॥ 1 ॥
KK-07-03-046-001	धृतराष्ट्र उवाच 
KK-07-03-046-001a	यथा वदसि मे सूत एकस्य बहुभिः सह ।
KK-07-03-046-001c	सङ्ग्रामं तुमुलं घोरं जयं चैव महात्मनः ॥
KK-07-03-046-002a	अश्रद्धेयमिवाश्चर्यं सौभद्रस्याथ विक्रमम् ।
KK-07-03-046-002c	किन्तु नात्यद्भुतं तेषां येषां धर्मो व्यपाश्रयः ॥
KK-07-03-046-003a	दुर्योधने च विमुखे राजपुत्रशते हते ।
KK-07-03-046-003c	सौभद्रे प्रतिपत्तिं कां प्रत्यपद्यन्त मामकाः ॥
KK-07-03-046-004	सञ्जय उवाच 
KK-07-03-046-004a	संशुष्कास्याश्चलन्नेत्राः प्रस्विन्ना रोमहर्षणाः ।
KK-07-03-046-004c	पलायनकृतोत्साहा निरुत्साहा द्विषज्जये ॥
KK-07-03-046-005a	हतान्भ्रातॄन्पितॄन्पुत्रान्सुहृत्सम्बन्धिबान्धवान् ।
KK-07-03-046-005c	उत्सृज्योत्सृज्य सञ्जग्मुस्त्वरयन्तो हयद्विपान् ॥
KK-07-03-046-006a	तान्प्रभग्नांस्तथा दृष्ट्वा द्रोणो द्रौणिर्बृहद्बलः ।
KK-07-03-046-006c	कृपो दुर्योधनः कर्णः कृतवर्माथ सौबलः ॥
KK-07-03-046-007a	अभ्यधावन्सुसङ्क्रुद्धाः सौभद्रमपराजितम् ।
KK-07-03-046-007c	ते तु पौत्रेण ते राजन्प्रायशो विमुखीकृताः ।
KK-07-03-046-007e	`सौभद्रेण महाराज शक्रप्रतिमतेजसा ॥'
KK-07-03-046-008a	एकस्तु सुखसंवृद्धो बाल्याद्दर्पाच्च निर्भयः ।
KK-07-03-046-008c	इष्वस्त्रविन्महातेजा लक्ष्मणोऽर्जुनिमभ्ययात् ॥
KK-07-03-046-009a	तमन्वगेवास्य पिता पुत्रगृद्धी न्यवर्तत ।
KK-07-03-046-009c	अनुदुर्योधनं चान्ये न्यवर्तन्त महारथाः ॥
KK-07-03-046-010a	तं तेऽभिषिषिचुर्बाणैर्मेघा गिरिमिवाम्बुभिः ।
KK-07-03-046-010c	स तु तान्प्रममाथैको विष्वग्वातो यथाम्बुदान् ॥
KK-07-03-046-011a	पौत्रं तव च दुर्धर्षं लक्ष्मणं प्रियदर्शनम् ।
KK-07-03-046-011c	पितुः समीपे तिष्ठन्तं शूरमुद्यतकार्मुकम् ॥
KK-07-03-046-012a	अत्यन्तसुखसंवृद्धं धनेश्वरसुतोपमम् ।
KK-07-03-046-012c	आससाद रणे कार्ष्णिर्मत्तो मत्तमिव द्विपम् ।
KK-07-03-046-012e	`सिंहशाबो वने शश्वत्पुण्डरीकशिशुं यथा ॥'
KK-07-03-046-013a	लक्ष्मणेन तु सङ्गम्य सौभद्रः परवीरहा ।
KK-07-03-046-013c	शरैः सुनिशितैस्तीक्ष्णैर्बाह्वोरुरसि चार्पयत् ॥
KK-07-03-046-014a	सङ्क्रुद्धो वै महाराज दण्डाहत इवोरगः ।
KK-07-03-046-014c	पौत्रस्तव महाराज तव पौत्रमभाषत ॥
KK-07-03-046-015a	सुदृष्टः क्रियतां लोको ह्यमुं लोकं गमिष्यसि ।
KK-07-03-046-015c	पश्यतां बान्धवानां त्वां नयामि यमसादनम् ॥
KK-07-03-046-016a	एवमुक्त्वा ततो भल्लं सौभद्रः परवीरहा ।
KK-07-03-046-016c	उद्बबर्ह महाबाहुर्निर्मुक्तोरगसन्निभम् ॥
KK-07-03-046-017a	स तस्य भुजनिर्मुक्तो लक्ष्मणस्य सुदर्शनम् ।
KK-07-03-046-017c	सुनसं सुभ्रु केशान्तं शिरोऽहार्षीत्सकुण्डलम् ॥
KK-07-03-046-018a	`पौत्रस्तु तव दुर्धर्षं लक्ष्मणं प्रियदर्शनम् ।
KK-07-03-046-018c	पितुः समीपे तिष्ठन्तं प्राहिणोद्यमसादनम् ॥
KK-07-03-046-019a	अत्यन्तसुखसंवृद्धं धनेश्वरसुतोपमम् ।'
KK-07-03-046-019c	लक्ष्मणं निहतं दृष्ट्वा हाहेत्युच्चुक्रुशुर्जनाः ॥
KK-07-03-046-020a	ततो दुर्योधनः क्रुद्धः प्रिये पुत्रे निपातिते ।
KK-07-03-046-020c	हतैनमिति चुक्रोश क्षत्रियान्क्षत्रियर्षभः ॥
KK-07-03-046-021a	ततो द्रोणः कृपः कर्णो द्रोणपुत्रो बृहद्बलः ।
KK-07-03-046-021c	कृतवर्मा च हार्दिक्यः षड्रथाः पर्यवारयन् ॥
KK-07-03-046-022a	तांस्तु विद्ध्वा शितैर्बाणैर्विमुखीकृत्य चार्जुनिः ।
KK-07-03-046-022c	वेगेनाभ्यपतत्क्रुद्धः सैन्धवस्य महद्बलम् ॥
KK-07-03-046-023a	आवव्रुस्तस्य पन्थानं गजानीकेन दंशिताः ।
KK-07-03-046-023c	कलिङ्गाश्च निषादाश्च क्राथपुत्रश्च वीर्यवान् ।
KK-07-03-046-023e	तत्प्रसक्तमिवात्यर्थं युद्धमासीद्विशाम्पते ॥
KK-07-03-046-024a	ततस्तत्कुञ्जरानीकं व्यधमद्धृष्टमार्जुनिः ।
KK-07-03-046-024c	यथा वायुर्नित्यगतिर्जलदाञ्शतशोऽम्बरे ॥
KK-07-03-046-025a	ततः क्रुद्धाः शरव्रातै राजानः समवारयन् ।
KK-07-03-046-025c	अथेतरे सन्निवृत्ताः पुनर्द्रोणमुखा रथाः ।
KK-07-03-046-025e	परमास्त्राणि धुन्वानाः सौभद्रमभिदुद्रुवुः ॥
KK-07-03-046-026a	तान्निवार्यार्जुनिर्बाणैः क्राथपुत्रमयोधयत् ।
KK-07-03-046-026c	शरौघेणाप्रमेयेण त्वरमाणो जिघांसया ॥
KK-07-03-046-027a	सधनुर्बाणकेयूरौ बाहू समुकुटं शिरः ।
KK-07-03-046-027c	सच्छत्रध्वजयन्तारं रथं चाश्वान्न्यपातयत् ॥
KK-07-03-046-028a	कुलशीलश्रुतिबलैः कीर्त्या चास्त्रबलेन च ।
KK-07-03-046-028c	युक्ते तस्मिन्हते वीराः प्रायशो विमुखाऽभवन् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे षट्चत्वारिंशोऽध्यायः ॥ 46 ॥

5-46-3 प्रतिपत्तिं प्रतिविधानम् ॥ 5-46-10 विष्वग्वातोऽशेषदिग्वातः ॥ 5-46-17 केशान्तं केशैर्मनोहरम् । अन्तः प्रान्तेऽन्तिके मध्ये स्वरूपे च मनोहरे इत्यभिधानात् ॥ 5-46-23 धृष्टं प्रगल्भम् ॥ 5-46-46 षट्चत्वारिंशोऽध्यायः ॥
