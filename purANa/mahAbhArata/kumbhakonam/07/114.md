श्रीः
अध्यायः 114
धृतराष्ट्रस्य स्वसैन्यपराजयश्रवणेन शोचनम् ॥ 1 ॥ सञ्जयेन तदुपालम्भपूर्वकं कृतवर्मपराक्रमकथनम् ॥ 2 ॥
KK-07-05-114-001	धृतराष्ट्र उवाच 
KK-07-05-114-001a	एवं बहुगुणं सैन्यमेवं प्रविचितं बलम् ।
KK-07-05-114-001c	व्यूढमेवं यथान्यायमेवं बहु च सञ्जय ॥
KK-07-05-114-002a	नित्यं पूजितमस्माभिरभिकामं च नः सदा ।
KK-07-05-114-002c	प्रौढमत्यद्भुताकारं पुरस्ताद्दृष्टविक्रमम् ॥
KK-07-05-114-003a	नातिवृद्वमबालं च नाकृशं नातिपीवरम् ।
KK-07-05-114-003c	लघुवृत्तायतप्रायं सारगात्रमनामयम् ॥
KK-07-05-114-004a	आत्तसन्नाहसञ्छन्नं बहुशस्त्रपरिच्छदम् ।
KK-07-05-114-004c	शस्त्रग्रहणविद्यासु बह्वीषु परिनिष्ठितम् ॥
KK-07-05-114-005a	आरोहे पर्यवस्कन्दे सरणे सान्तरप्लुते ।
KK-07-05-114-005c	सम्यक्प्रहरणे याने व्यपयाने च कोविदम् ॥
KK-07-05-114-006a	नागेष्वश्वेषु बहुशो रथेषु च परीक्षितम् ।
KK-07-05-114-006c	`चर्मनिस्त्रिंशयुद्धे च नियुद्धे च विशारदम् ।'
KK-07-05-114-006e	परीक्ष्य च यथान्यायं वेतनेनोपपादितम् ॥
KK-07-05-114-007a	न गोष्ठ्या नोपकारेण न सम्बन्धनिमित्ततः ।
KK-07-05-114-007c	नानाहूतं नाप्यभृतं मम सैन्यं बभूव ह ॥
KK-07-05-114-008a	कुलीनार्यजनोपेतं तुष्टपुष्टमनुद्धतम् ।
KK-07-05-114-008c	कृतमानोपचारं च यशस्वि च मनस्वि च ॥
KK-07-05-114-009a	सचिवैश्चापरैर्मुख्यैर्बहुभिः पुण्यकर्मभिः ।
KK-07-05-114-009c	लोकपालोपमैस्तात पालितं नरसत्तमैः ॥
KK-07-05-114-010a	बहुभिः पार्थिवैर्गुप्तमस्मत्प्रियचिकीर्षुभिः ।
KK-07-05-114-010c	अस्मानभिसृतैः कामात्सबलैः सपदानुगैः ॥
KK-07-05-114-011a	महोदधिमिवापूर्णमापगाभिः समन्ततः ।
KK-07-05-114-011c	अपक्षैः पक्षिसङ्काशै रथैरश्वैश्च संवृतम् ॥
KK-07-05-114-012a	प्रभिन्नकरटैश्चैव द्विरदैरावृतं महत् ।
KK-07-05-114-012c	यदहन्यत मे सैन्यं किमन्यद्भागधेयतः ॥
KK-07-05-114-013a	योधाक्षय्यजलं भीमं वाहनोर्मितरङ्गिणम् ।
KK-07-05-114-013c	क्षेपण्यसिगदाशक्तिशरप्रासझषाकुलम् ॥
KK-07-05-114-014a	ध्वजभूषणसम्बाधरत्नोपलसुसञ्चितम् ।
KK-07-05-114-014c	वाहनैरभिधावद्भिर्वायुवेगविकम्पितम् ॥
KK-07-05-114-015a	द्रोणगम्भीरपातालं कृतवर्ममहाह्रदम् ।
KK-07-05-114-015c	जलसन्धमहाग्राहं कर्णचन्द्रोदयोद्धतम् ॥
KK-07-05-114-016a	गते सैन्यार्णवं भित्त्वा तरसा पाण्डवर्षभे ।
KK-07-05-114-016c	सञ्जयैकरथेनैव युयुधाने च मामकम् ॥
KK-07-05-114-017a	तत्र शेषं न पश्यामि प्रविष्टे सव्यसाचिनि ।
KK-07-05-114-017c	सात्वते च रथोदारे मम सैन्यस्य सञ्जय ॥
KK-07-05-114-018a	तौ तत्र समतिक्रान्तौ दृष्ट्वाऽतीव तरस्विनौ ।
KK-07-05-114-018c	सिन्धुराजं तु सम्प्रेक्ष्य गाण्डीवस्य च गोचरम् ॥
KK-07-05-114-019a	किं नु वा कुरवः कृत्यं विदधुः कालचोदिताः ।
KK-07-05-114-019c	दारुणैकायनेऽकाले कथं वा प्रतिपेदिरे ॥
KK-07-05-114-020a	ग्रस्तान्हि कौरवान्मन्ये मृत्युना तात सङ्गतान् ।
KK-07-05-114-020c	विक्रमोऽपि रणे तेषां न तथा दृश्यते हि वै ॥
KK-07-05-114-021a	अक्षतौ संयुगे तत्र प्रविष्टौ कृष्णपाण्डवौ ।
KK-07-05-114-021c	न च वारयिता कश्चित्तयोरस्तीह सञ्जय ॥
KK-07-05-114-022a	भृताश्च बहवो योधाः परीक्ष्यैव महारथाः ।
KK-07-05-114-022c	वेतनेन यथायोगं प्रियवादेन चापरे ॥
KK-07-05-114-023a	असत्कारभृतस्तात मम सैन्ये न विद्यते ।
KK-07-05-114-023c	कर्मणा ह्यनुरूपेण लभ्यते भक्तवेतनम् ॥
KK-07-05-114-024a	न च योधोऽभवत्कश्चिन्मम सैन्ये तु सञ्जय ।
KK-07-05-114-024c	अल्पदानभृतस्तात तथा चाभृतको नरः ॥
KK-07-05-114-025a	पूजितो हि यथाशक्त्या दानमानासनैर्मया ।
KK-07-05-114-025c	तथा पुत्रैश्च मे तात ज्ञातिभिश्च सबान्धवैः ॥
KK-07-05-114-026a	ते च प्राप्यैव सङ्ग्रामे निर्जिताः सव्यसाचिना ।
KK-07-05-114-026c	शैनेयेन परामृष्टाः किमन्यद्भागधेयतः ॥
KK-07-05-114-027a	रक्ष्यते यश्च सङ्ग्रामे ये च सञ्जय रक्षिणः ।
KK-07-05-114-027c	एकः साधारणः पन्थार रक्ष्यस्य सह रक्षिभिः ॥
KK-07-05-114-028a	अर्जुनं समरे दृष्ट्वा सैन्धवस्याग्रतःस्थितम् ।
KK-07-05-114-028c	पुत्रो मम भृशं मूढः किं कार्यं प्रत्यपद्यत ॥
KK-07-05-114-029a	सात्यकिं च रणे दृष्ट्वा प्रविशन्तमभीतवत् ।
KK-07-05-114-029c	किं नु दुर्योधनः कृत्यं प्राप्तकालममन्यत ॥
KK-07-05-114-030a	सर्वशस्त्रातिगौ सेनां प्रविष्टौ रथिसत्तमौ ।
KK-07-05-114-030c	दृष्ट्वा कां वै धृतिं युद्धे प्रत्यपद्यन्त मामकाः ॥
KK-07-05-114-031a	दृष्ट्वा कृष्णं तु दाशार्हमर्जुनार्थे व्यवस्थितम् ।
KK-07-05-114-031c	शिनीनामृषभं चैव मन्ये शोचन्ति पुत्रकाः ॥
KK-07-05-114-032a	दृष्ट्वा सेनां व्यतिक्रान्तां सात्वतेनार्जुनेन च ।
KK-07-05-114-032c	पलायमानांश्च कुरून्मन्ये शोचन्ति पुत्रकाः ॥
KK-07-05-114-033a	विद्रुतान्रथिनो दृष्ट्वा निरुत्साहान्द्विषज्जये ।
KK-07-05-114-033c	पलायनकृतोत्साहान्मन्ये शोचन्ति पुत्रकाः ॥
KK-07-05-114-034a	शून्यान्कृतान्रथोपस्थान्सात्वतेनार्जुनेन च ।
KK-07-05-114-034c	हतांश्च योधान्सन्दृश्य मन्ये शोचन्ति पुत्रकाः ॥
KK-07-05-114-035a	व्यश्वनागरथान्दृष्ट्वा तत्र वीरान्सहस्रशः ।
KK-07-05-114-035c	धावमानान्रणे व्यग्रान्मन्ये शोचन्ति पुत्रकाः ॥
KK-07-05-114-036a	महानागान्विद्रवतो दृष्ट्वाऽर्जुनशराहतान् ।
KK-07-05-114-036c	पतितान्पततश्चान्यान्मन्ये शोचन्ति पुत्रकाः ॥
KK-07-05-114-037a	विहीनांश्च कृतानश्वान्विरथांश्च कृतान्नरान् ।
KK-07-05-114-037c	तत्र सात्यकिपार्थाभ्यां मन्ये शोचन्ति पुत्रकाः ॥
KK-07-05-114-038a	हयौघान्निहतान्दृष्ट्वा द्रवमाणांस्ततस्ततः ।
KK-07-05-114-038c	रणे माधवपार्थाभ्यां मन्ये शोचन्ति पुत्रकाः ॥
KK-07-05-114-039a	पत्तिसङ्घान्रणे दृष्ट्वा धावमानांश्च सर्वशः ।
KK-07-05-114-039c	निराशा विजये सर्वे मन्ये शोचन्ति पुत्रकाः ॥
KK-07-05-114-040a	द्रोणस्य समतिक्रान्तावनीकमपराजितौ ।
KK-07-05-114-040c	क्षणेन दृष्ट्वा तौ वीरौ मन्ये शोचन्ति पुत्रकाः ॥
KK-07-05-114-041a	सम्मूढोऽस्मि भृशं तात श्रुत्वा कृष्णधनञ्जयौ ।
KK-07-05-114-041c	प्रविष्टौ मामकं सैन्यं सात्वतेन सहाच्युतौ ॥
KK-07-05-114-042a	तस्मिन्प्रविष्टे पृतनां शिनीनां प्रवरे रथे ।
KK-07-05-114-042c	भोजानीकं व्यतिक्रान्ते किमकुर्वत कौरवाः ॥
KK-07-05-114-043a	तथा द्रोणेन समरे निगृहीतेषु पाण्डुषु ।
KK-07-05-114-043c	कथं युद्धमभूत्तत्र तन्ममाचक्ष्व सञ्जय ॥
KK-07-05-114-044a	द्रोणो हि बलवान्श्रेष्ठः कृतास्त्रो युद्धदुर्मदः ।
KK-07-05-114-044c	पाञ्चालास्तं महेष्वासं प्रत्ययुध्यन्कथं रणे ॥
KK-07-05-114-045a	बद्धवैरास्ततो द्रोणे धनञ्जयजयैषिणः ।
KK-07-05-114-045c	भारद्वाजसुतस्तेषु दृढवैरो महारथः ॥
KK-07-05-114-046a	अर्जुनश्चापि यच्चक्रे सिन्धुराजवधं प्रति ।
KK-07-05-114-046c	तन्मे सर्वं समाचक्ष्व कुशलो ह्यसि सञ्जय ॥
KK-07-05-114-047	सञ्जय उवाच 
KK-07-05-114-047a	आत्मापराधात्सम्भूतं व्यसनं भरतर्षभ ।
KK-07-05-114-047c	प्राप्य प्राकृतवद्वीर न त्वं शोचितुमर्हसि ॥
KK-07-05-114-048a	पुरा यदुच्यसे प्राज्ञैः सुहृद्भिर्विदुरादिभिः ।
KK-07-05-114-048c	मा हार्षीः पाण्डवान्राजन्निति तन्न त्वया श्रुतम् ॥
KK-07-05-114-049a	सुहृदां हितकामानां वाक्यं यो न शृणोति ह ।
KK-07-05-114-049c	स महद्व्यसनं प्राप्य शोचते वै यथा भवान् ॥
KK-07-05-114-050a	याचितोऽसि पुरा राजन्दाशार्हेण शमं प्रति ।
KK-07-05-114-050c	न च तं लब्धवान्कामं त्वत्तः कृष्णो महायशाः ॥
KK-07-05-114-051a	तव निर्गुणतां ज्ञात्वा पक्षपातं सुतेषु च ।
KK-07-05-114-051c	द्वैधीभावं तथा धर्मे पाण्डवेषु च मत्सरम् ॥ 
KK-07-05-114-052a	तव जिह्ममभिप्रायं विदित्वा पाण्डवान्प्रति ।
KK-07-05-114-052c	आर्तप्रलापांश्च बहून्मनुजाधिप सत्तम ॥
KK-07-05-114-053a	सर्वलोकस्य तत्त्वज्ञः सर्वलोकेश्वरः प्रभुः ।
KK-07-05-114-053c	वासुदेवस्ततो युद्धं कुरूणामकरोन्महत् ॥
KK-07-05-114-054a	आत्मापराधात्सुमहान्प्राप्तस्ते विपुलः क्षयः ।
KK-07-05-114-054c	नैनं दुर्योधने दोषं कर्तुमर्हसि मानद ॥
KK-07-05-114-055a	न हि ते सुकृतं किञ्चिदादौ मध्ये च भारत ।
KK-07-05-114-055c	दृश्यते पृष्ठतश्चैव त्वन्मूलो हि पराजयः ॥
KK-07-05-114-056a	तस्मादद्य स्थिरो भूत्वा ज्ञात्वा लोकस्य निर्णयम् ।
KK-07-05-114-056c	शृणु युद्धं यथावृत्तं घोरं देवासुरोपमम् ॥
KK-07-05-114-057a	प्रविष्टे तव सैन्यं तु शैनेये सत्यविक्रमे ।
KK-07-05-114-057c	भीमसेनमुखाः पार्थाः प्रतीयुर्वाहिनीं तव ॥
KK-07-05-114-058a	आगच्छतस्तान्सहसा क्रुद्धरूपान्सहानुगान् ।
KK-07-05-114-058c	दधारैको रणे पाण्डून्कृतवर्मा महारथः ॥
KK-07-05-114-059a	यथोद्वृत्तं वारयते वेला वै सलिलार्णवम् ।
KK-07-05-114-059c	पाण्डुसैन्यं तथा सङ्ख्ये हार्दिक्यः समवारयत् ॥
KK-07-05-114-060a	तत्राद्भुतमपश्याम हार्दिक्यस्य पराक्रमम् ।
KK-07-05-114-060c	यदेनं सहिताः पार्था नातिचक्रमुराहवे ॥
KK-07-05-114-061a	ततो भीमस्त्रिभिर्विद्ध्वा कृतवर्माणमाशुगैः ।
KK-07-05-114-061c	शङ्खं दध्मौ महाबाहुर्हर्षयन्सर्वपाण्डवान् ॥
KK-07-05-114-062a	सहदेवस्तु विंशत्या धर्मराजश्च पञ्चभिः ।
KK-07-05-114-062c	शतेन नकुलश्चापि हार्दिक्यं समविध्यत ॥
KK-07-05-114-063a	द्रौपदेयास्त्रिसप्तत्या सप्तभिश्च घटोत्कचः ।
KK-07-05-114-063c	धृष्टद्युम्नस्त्रिभिश्चापि कृतवर्माणमार्दयत् ॥
KK-07-05-114-064a	विराटो द्रुपदश्चैव याज्ञसेनिश्च पञ्चभिः ।
KK-07-05-114-064c	शिखण्डी चैव हार्दिक्यं विद्ध्वा पञ्चभिराशुगैः ॥
KK-07-05-114-065a	पुनर्विव्याध विंशत्या सायकानां हसन्निव ।
KK-07-05-114-065c	कृतवर्मा ततो राजन्सर्वतस्तान्महारथान् ॥
KK-07-05-114-066a	एकैकं पञ्चभिर्विद्ध्वा भीमं विव्याध सप्तभिः ।
KK-07-05-114-066c	धनुर्ध्वजं चास्य तदा रथाद्भूमावपातयत् ॥
KK-07-05-114-067a	अथैनं छिन्नधन्वानं त्वरमाणो महारथः ।
KK-07-05-114-067c	आजघानोरसि क्रुद्धः सप्तत्या निशितैः शरैः ॥
KK-07-05-114-068a	स गाढविद्धो बलवान्हार्दिक्यस्य शरोत्तमैः ।
KK-07-05-114-068c	चचाल रथमध्यस्थः क्षितिकम्पे यथाऽचलः ॥
KK-07-05-114-069a	भीमसेनं तथा दृष्ट्वा धर्मराजपुरोगमाः ।
KK-07-05-114-069c	विसृजन्तः शरान्राजन्कृतवर्माणमार्दयन् ॥
KK-07-05-114-070a	तं तथा कोष्ठकीकृत्य रथवंशेन मारिष ।
KK-07-05-114-070c	विव्यधुः सायकैर्हृष्टा रक्षार्थं मारुतेर्मृधे ॥
KK-07-05-114-071a	प्रतिलभ्य ततः सञ्ज्ञां भीमसेनो महाबलः ।
KK-07-05-114-071c	शक्तिं जग्राह समरे हेमदण्डामयस्मयीम् ॥
KK-07-05-114-072a	चिक्षेप च रथात्तूर्णं कृतवर्मरथं प्रति ।
KK-07-05-114-072c	सा भीमभुजनिर्मुक्ता निर्मुक्तोरगसन्निभा ॥
KK-07-05-114-073a	कृतवर्माणमभितः प्रजज्वाल सुदारुणा ।
KK-07-05-114-073c	तामापतन्तीं सहसा युगान्ताग्निसमप्रभाम् ॥
KK-07-05-114-074a	द्वाभ्यां शराभ्यां हार्दिक्यो निजघान द्विधा तदा ।
KK-07-05-114-074c	सा छिन्ना पतिता भूमौ शक्तिः कनकभूषणा ॥
KK-07-05-114-075a	द्योतयन्ती दिशो राजन्महोल्केव नभश्च्युता ।
KK-07-05-114-075c	शक्तिं विनिहतां दृष्ट्वा भीमश्चुक्रोध वै भृशम् ॥
KK-07-05-114-076a	ततोऽन्यद्धनुरादाय वेगवत्सुमहास्वनम् ।
KK-07-05-114-076c	भीमसेनो रणे क्रुद्धो हार्दिक्यं समवारयत् ॥
KK-07-05-114-077a	अथैनं पञ्चभिर्बाणैराजघान स्तनान्तरे ।
KK-07-05-114-077c	भीमो भीमबलो राजंस्तव दुर्मन्त्रितेन च ॥
KK-07-05-114-078a	भोजस्तु क्षतसर्वाङ्गो भीमसेनेन मारिष ।
KK-07-05-114-078c	रक्ताशोक इवोत्फुल्लो व्यभ्राजत रणाजिरे ॥
KK-07-05-114-079a	ततः क्रुद्धस्त्रिभिर्बाणैर्भीमसेनं हसन्निव ।
KK-07-05-114-079c	अभिहत्य दृढं युद्धे तान्सर्वान्प्रत्यविध्यत ॥
KK-07-05-114-080a	त्रिभिस्त्रिभिर्महेष्वासो यतमानान्महारथान् ।
KK-07-05-114-080c	तेऽपि तं प्रत्यविध्यन्त सप्तभिः सप्तभिः शरैः ॥
KK-07-05-114-081a	शिखण्डिनस्ततः क्रुद्धः क्षुरप्रेण महारथः ।
KK-07-05-114-081c	धनुश्चिच्छेद समरे प्रहसन्निव सात्वतः ॥
KK-07-05-114-082a	शिखण्डी तु ततः क्रुद्धश्छिन्ने धनुषि सत्वरः ।
KK-07-05-114-082c	असिं जग्राह समरे शतचन्द्रं च भास्वरम् ॥
KK-07-05-114-083a	भ्रामयित्वा महच्चर्म चामीकरविभूषितम् ।
KK-07-05-114-083c	तमसिं प्रेषयामास कृतवर्मरथं प्रति ॥
KK-07-05-114-084a	स तस्य सशरं चापं छित्त्वा राजन्महानसिः ।
KK-07-05-114-084c	अभ्यगाद्धरणीं राजंश्च्युतं ज्योतिरिवाम्बरात् ॥
KK-07-05-114-085a	एतस्मिन्नेव काले तु त्वरमाणं महारथाः ।
KK-07-05-114-085c	विव्यधुः सायकैर्गाढं कृतवर्माणमाहवे ॥
KK-07-05-114-086a	अथान्यद्धनुरादाय त्यक्त्वा तच्च महद्धनुः ।
KK-07-05-114-086c	विशीर्णं भरतश्रेष्ठ हार्दिक्यः परवीरहा ॥
KK-07-05-114-087a	विव्याध पाण्डवान्युद्धे त्रिभिस्त्रिभिरजिह्मगैः ।
KK-07-05-114-087c	शिखण्डिनं च विव्याध त्रिभिः पञ्चभिरेव च ॥
KK-07-05-114-088a	धनुरन्यत्समादाय शिखण्डी तु महायशाः ।
KK-07-05-114-088c	अवारयत्कूर्मनखैराशुगैर्हृदिकात्मजम् ॥
KK-07-05-114-089a	ततः क्रुद्धो रणे राजन्हृदिकस्यात्मसम्भवः ।
KK-07-05-114-089c	अभिदुद्राव वेगेन याज्ञसेनिं महारथम् ॥
KK-07-05-114-090a	भीष्मस्य समरे राजन्मृत्योर्हेतुं महात्मनः ।
KK-07-05-114-090c	विदर्शयन्बलं शूरः शार्दूल इव कुञ्जरम् ॥
KK-07-05-114-091a	तौ दिशागजसङ्काशौ ज्वलिताविव पावकौ ।
KK-07-05-114-091c	समापेततुरन्योन्यं शरसङ्घैररिन्दमौ ॥
KK-07-05-114-092a	विधुन्वानौ धनुःश्रेष्ठे सन्दधानौ च सायकान् ।
KK-07-05-114-092c	विसृजन्तौ च शतशो गभस्तीनिव भास्करौ ॥
KK-07-05-114-093a	तापयन्तौ शरैस्तीक्ष्णैरन्योन्यं तौ महारथौ ।
KK-07-05-114-093c	युगान्तप्रतिमौ वीरौ रेजतुर्भास्कराविव ॥
KK-07-05-114-094a	कृतवर्मा च समरे याज्ञसेनिं महारथम् ।
KK-07-05-114-094c	विद्ध्वेषुभिस्त्रिसप्तत्या पुनर्विव्याध सप्तभिः ॥
KK-07-05-114-095a	स गाढविद्धो व्यथितो रथोपस्थ उपाविशत् ।
KK-07-05-114-095c	विसृज्य सशरं चापं मूर्च्छयाऽभिपरिप्लुतः ॥
KK-07-05-114-096a	तं विषण्णं रणे दृष्ट्वा तावकाः पुरुषर्षभ ।
KK-07-05-114-096c	हार्दिक्यं पूजयामासुर्वासांस्यादुधुवुश्च ह ॥
KK-07-05-114-097a	शिखण्डिनं तथा ज्ञात्वा हार्दिक्यशरपीडितम् ।
KK-07-05-114-097c	अपोवाह रणाद्यन्ता त्वरमाणो महारथम् ॥
KK-07-05-114-098a	सादितं तु रथोपस्थे दृष्ट्वा पार्थाः शिखण्डिनम् ।
KK-07-05-114-098c	परिवव्रू रथैस्तूर्णं कृतवर्माणमाहवे ॥
KK-07-05-114-099a	तत्राद्भुतं परं चक्रे कृतवर्मा महारथः ।
KK-07-05-114-099c	यदेकः समरे पार्थान्वारयामास सानुगान् ॥
KK-07-05-114-100a	पार्थाञ्जित्वाऽजयच्चेदीन्पाञ्चालान्सृञ्जयानपि ।
KK-07-05-114-100c	केकयांश्च महावीर्यान्कृतवर्मा महारथः ॥
KK-07-05-114-101a	ते वध्यमानाः समरे हार्दिक्येन स्म पाण्डवाः ।
KK-07-05-114-101c	इतश्चेतश्च धावन्तो नैव चक्रुर्धृतिं रणे ॥
KK-07-05-114-102a	जित्वा पाण्डुसुतान्युद्धे भीमसेनपुरोगमान् ।
KK-07-05-114-102c	हार्दिक्यः समरेऽतिष्ठद्विधूम इव पावकः ॥
KK-07-05-114-103a	ते द्राव्यमाणाः समरे हार्दिक्येन महारथाः ।
KK-07-05-114-103c	विमुखाः समपद्यन्त शरवृष्टिभिरार्दिताः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुर्दशाधिकशततमोऽध्यायः ॥ 114 ॥

5-114-1 बहुगुणं बहवो गुणाः शौर्यादयः सन्ध्यादयो वा यस्मिन् । बलं प्रबलम् ॥ 5-114-2 नः अभिकाममनुरक्तम् ॥ 5-114-3 लघुनो मनोज्ञस्य वृत्तस्यायतनमायामः प्रायः प्रचुरं यत्र । सारगात्रं निबिडावयवम् ॥ 5-114-5 पर्यवस्कन्दे अवरोहणे । सरणे प्रसरणे । सान्तरप्लुते प्लवनान्तरितायां गतौ । व्यपयानेऽपसरणे ॥ 5-114-6 वेतनेन दिनमासवर्षदेयेन धनेन ॥ 5-114-7 गोष्ठ्या संलापमात्रेण ॥ 5-114-13 वाहनान्येवोर्मितरङ्गपरम्परा विद्यते यत्र । क्षेपण्यो यन्त्राणि ॥ 5-114-14 रत्नैरुपलैश्च सुसञ्चितं सुष्ठुसञ्छादितम् । वाहनाभिधावनान्येव वायुवेगतया रूपितानि ॥ 5-114-17 मम सैन्यस्य शेषमित्यन्वयः ॥ 5-114-19 दारुणैकायने अतिभीषणेऽनन्यगतिके । अकाले अतीते समये ॥ 5-114-23 लभ्यते सैन्येनार्थात् ॥ 5-114-30 धृतिं धारणाम् ॥ 5-114-35 व्यग्राननेकाग्रान् । अव्यग्रान् पलायनैकमनस इति वा ॥ 5-114-51 निर्गुणतां गुणवैषम्यम् । द्वैधीभावमनिश्चयम् ॥ 5-114-54 सुमहान् विपुल इति पर्यायाभ्यां महत्त्वोद्रेकः ॥ 5-114-56 निर्णयं नियतस्वभावम् ॥ 5-114-65 सर्वतः सर्वान् ॥ 5-114-74 द्विधा स्थानद्वये ॥ 5-114-88 कूर्मनखैः कूर्मनखाकृतिफलकैः ॥ 5-114-114 चतुर्दशाधिकशततमोऽध्यायः ॥
