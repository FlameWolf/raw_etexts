श्रीः
अध्यायः 044
अभिमन्युपराक्रमवर्णनम् ॥ 1 ॥
KK-07-03-044-001	सञ्जय उवाच 
KK-07-03-044-001a	सैन्धवेन निरुद्धेषु जयगृद्धिषु पाणडुषु ।
KK-07-03-044-001c	सुघोरमभवद्युद्धं त्वदीयानां परैः सह ॥
KK-07-03-044-002a	प्रविश्याथार्जुनिः सेनां सत्यसन्धो दुरासदः ।
KK-07-03-044-002c	व्यक्षोभयत तेजस्वी मकरः सागरं यथा ॥
KK-07-03-044-003a	तं तथा शरवर्षेण छादयन्तमरिन्दमम् ।
KK-07-03-044-003c	यथा प्रधानाः सौभद्रमभ्ययुः कुरुसत्तमाः ॥
KK-07-03-044-004a	तेषां तस्य च सम्मर्दो दारुणः समपद्यत ।
KK-07-03-044-004c	सृजतां शरवर्षाणि प्रसक्तममितौजसाम् ॥
KK-07-03-044-005a	रथव्रजेन संरुद्धस्तैरमित्रैस्तथाऽऽर्जुनिः ।
KK-07-03-044-005c	वृषसेनस्य यन्तारं हत्वा चिच्छेद कार्मुकम् ॥
KK-07-03-044-006a	तं च विव्याध बलवांस्तस्य चाश्वानजिह्मगैः ।
KK-07-03-044-006c	वातायमानैस्तैरश्वैर्विसञ्ज्ञोऽपहृतो रणात् ॥
KK-07-03-044-007a	तेनान्तरेणाभिमन्योर्यन्तापासारयद्रथम् ।
KK-07-03-044-007c	रथव्रजास्ततो हृष्टाः साधुसाध्विति चुक्रुशुः ॥
KK-07-03-044-008a	तं सिंहमिव सङ्क्रुद्धं प्रमथ्नन्तं शरैररीन् ।
KK-07-03-044-008c	आरादायान्तमभ्येत्य वसातीयोऽभ्ययाद्द्रुतम् ॥
KK-07-03-044-009a	सोऽभिमन्युं शरैः षष्ट्या रुक्मपुङ्खैरवाकिरत् ।
KK-07-03-044-009c	अब्रवीच्च न मे जीवञ्जीवतो युधि मोक्ष्यसे ॥
KK-07-03-044-010a	तमयस्मयवर्माणमिषुणा दूरपातिना ।
KK-07-03-044-010c	विव्याध हृदि सौभद्रः स पपात व्यसुः क्षितौ ॥
KK-07-03-044-011a	वसातीयं हतं दृष्ट्वा क्रुद्धाः क्षत्रियपुङ्गवाः ।
KK-07-03-044-011c	परिवव्रुस्तदा राजंस्तव पौत्रं जिघांसवः ॥
KK-07-03-044-012a	विष्फारयन्तश्चापानि नानारूपाण्यनेकशः ।
KK-07-03-044-012c	तद्युद्धमभवद्रौद्रं सौभद्रस्यारिभिः सह ॥
KK-07-03-044-013a	तेषां शरान्सेष्वसनाञ्शरीराणि शिरांसि च ।
KK-07-03-044-013c	सकुण्डलानि स्रग्वीणि क्रुद्धश्चिच्छेद फाल्गुनिः ॥
KK-07-03-044-014a	सखड्गाः साङ्गुलित्राणाः सपट्टसपरश्वथाः ।
KK-07-03-044-014c	अदृश्यन्त भुजाश्छिन्ना हेमाभरणभूषिताः ॥
KK-07-03-044-015a	स्रग्भिराभरणैर्वस्त्रैः पतितैर्विविधैर्ध्वजैः ।
KK-07-03-044-015c	वर्मभिश्चर्मभिर्हारैर्मुकुटैश्छत्रचामरैः ॥
KK-07-03-044-016a	उपस्करैरधिष्ठानैरीषादण्डकबन्धुरैः ।
KK-07-03-044-016c	अक्षैर्विमथितैश्चक्रैर्भग्नैश्च बहुधा युगैः ॥
KK-07-03-044-017a	अनुकर्षैः पताकाभिस्तथा सारथिवाजिभिः ।
KK-07-03-044-017c	रथैश्च भग्नैर्नागैश्च हतैः कीर्णाभवन्मही ॥
KK-07-03-044-018a	निहतैः क्षत्रियैः शूरैर्नानाजनपदेश्वरैः ।
KK-07-03-044-018c	जयगृद्धैर्वृता भूमिर्दारुणा समपद्यत ॥
KK-07-03-044-019a	दिशो विचरतस्तस्य सर्वाश्च प्रदिशस्तथा ।
KK-07-03-044-019c	रणेऽभिमन्योः क्रुद्धस्य रूपमन्तरधीयत ॥
KK-07-03-044-020a	काञ्चनं यद्यदस्यासीद्वर्म चाभरणानि च ।
KK-07-03-044-020c	धनुषश्च शराणां च तदपश्याम केवलम् ॥
KK-07-03-044-021a	तं तदा नाशकत्कश्चिच्चक्षुर्भ्यामभिवीक्षितुम् ।
KK-07-03-044-021c	आददानं शरैर्योधान्मध्ये सूर्यमिव स्थितम् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे चतुश्चत्वारिंशोऽध्यायः ॥ 44 ॥	
