श्रीः
अध्यायः 196
अश्वत्थाम्ना सक्रोधं युधिष्ठिराद्युपालम्भः ॥ 1 ॥ तथा द्रोणस्य नारायणास्त्रलाभप्रकारादिकथनपूर्वकं तेन पाण्डवादिवधप्रतिज्ञानम् ॥ 2 ॥
KK-07-08-196-001	सञ्जय उवाच 
KK-07-08-196-001a	छद्मना निहतं श्रुत्वा पितरं पापकर्मणा ।
KK-07-08-196-001c	बाष्पेणापूर्यत द्रौणी रोषेण च नरर्षभ ॥
KK-07-08-196-002a	तस्य क्रुद्धस्य राजेन्द्र वपुर्दीप्तमदृश्यत ।
KK-07-08-196-002c	अन्तकस्येव भूतानि जिहीर्षोः कालपर्यये ॥
KK-07-08-196-003a	अश्रूपुर्णे ततो नेत्रे व्यपमृज्य पुनः पुनः ।
KK-07-08-196-003c	उवाच कोपान्निःश्वस्य दुर्योधनमिदं वचः ॥
KK-07-08-196-004a	पिता मम यथा क्षुद्रैर्न्यस्तशस्त्रो निपातितः ।
KK-07-08-196-004c	धर्मध्वजवता पापं कृतं तद्विदितं मम ।
KK-07-08-196-004e	अनार्यं सुनृशंसं च धर्मपुत्रस्य मे श्रुतम् ॥
KK-07-08-196-005a	युद्धेष्वपि प्रवृत्तानां ध्रुवं जयपराजयौ ।
KK-07-08-196-005c	द्वयमेतद्भवेद्राजन्वधस्तत्र प्रशस्यते ॥
KK-07-08-196-006a	न्यायवृत्तो वधो यस्तु सङ्ग्रामे युध्यतो भवेत् ।
KK-07-08-196-006c	न स दुःखाय भवति तथा दृष्टो हि स द्विजैः ॥
KK-07-08-196-007a	गतः स वीरलोकाय पिता मम न संशयः ।
KK-07-08-196-007c	न शोच्यः पुरुषव्याघ्र यस्तदा निधनं गतः ॥
KK-07-08-196-008a	यत्तु धर्मप्रवृतः सन्केशग्रहणमाप्तवान् ।
KK-07-08-196-008c	पश्यतां सर्वसैन्यानां तन्मे मर्माणि कृन्तति ॥
KK-07-08-196-009a	मयि जीवति यत्तातः केशग्रहमवाप्तवान् ।
KK-07-08-196-009c	कथमन्ये करिष्यन्ति पुत्रेभ्यः पुत्रिणः स्पृहाम् ॥
KK-07-08-196-010a	कामात्क्रोधादविज्ञानाद्वर्षाद्बाल्येन वा पुनः ।
KK-07-08-196-010c	विधर्मकाणि कुर्वन्ति तथा परिभवन्ति च ॥
KK-07-08-196-011a	तदिदं पार्षतेनेह महदाधर्मिकं कृतम् ।
KK-07-08-196-011c	अवज्ञाय च मां नूनं नृशंसेन दुरात्मना ॥
KK-07-08-196-012a	तस्यानुबन्धं द्रष्टाऽसौ धृष्टद्युम्नः सुदारुणम् ।
KK-07-08-196-012c	अकार्यं परमं कृत्वा मिथ्यावादी च पाण्डवः ॥
KK-07-08-196-013a	यो ह्यसौ छद्मनाऽऽचार्यं शस्त्रं सन्न्यासयत्तदा ।
KK-07-08-196-013c	तस्याद्य धर्मराजस्य भूमिः पास्यति शोणितम् ॥
KK-07-08-196-014a	शपे सत्येन कौरव्य इष्टापूर्तेन चैव ह ।
KK-07-08-196-014c	अहत्वा सर्वपाञ्चालाञ्जीवेयं न कथञ्चन ॥
KK-07-08-196-015a	सर्वोपायैर्यतिष्यामि पाञ्चालानामहं वधे ।
KK-07-08-196-015c	धृष्टद्युम्नं च समरे हन्ताऽहं पापकारिणम् ॥
KK-07-08-196-016a	कर्मणा येन तेनेह मृदुना दारुणेन च ।
KK-07-08-196-016c	पाञ्चालानां वधं कृत्वा शान्तिं लब्धास्मि कौरव ॥
KK-07-08-196-017a	यदर्थं पुरुषव्याघ्र पुत्रानिच्छन्ति मानवाः ।
KK-07-08-196-017c	प्रेत्य चेह च सम्प्राप्तात्त्रायन्ते महतो भयात् ॥
KK-07-08-196-018a	पित्रा तु मम साऽवस्था प्राप्ता निर्बन्धुना यथा ।
KK-07-08-196-018c	मयि शैलप्रतीकाशे पुत्रे शिष्ये च जीवति ॥
KK-07-08-196-019a	धिङ्ममास्त्राणि दिव्यानि धिग्बाहू धिक्पराक्रमम् ।
KK-07-08-196-019c	यं स्म द्रोणः सुतं प्राप्य केशग्रहमवाप्तवान् ॥
KK-07-08-196-020a	स तथाहं करिष्यासि यथा भरतसत्तम ।
KK-07-08-196-020c	परलोकगतस्यापि भविष्याम्यनृणः पितुः ॥
KK-07-08-196-021a	आर्येण हि न वक्तव्या कदाचित्स्तुतिरात्मनः ।
KK-07-08-196-021c	पितुर्वधममृष्यंस्तु वक्ष्याम्यद्येह पौरुषम् ॥
KK-07-08-196-022a	अद्य पश्यन्तु मे वीर्यं पाण्डवाः सजनार्दनाः ।
KK-07-08-196-022c	मृद्नतः सर्वसैन्यानि युगान्तमिव कुर्वतः ॥
KK-07-08-196-023a	न हि देवा न गन्धर्वा नासुरा न च राक्षसाः ।
KK-07-08-196-023c	अद्य शक्ता रणे जेतुं रथस्थं मां नरर्षभाः ॥
KK-07-08-196-024a	मदन्यो नास्ति लोकेऽस्मिन्नर्जुनाद्वाऽस्त्रवित्क्वचित् ।
KK-07-08-196-024c	अहं हि ज्वलतां मध्ये मयूखानामिवांशुमान् ।
KK-07-08-196-024e	प्रयोक्ता देवसृष्टानामस्त्राणां पृतनागतः ॥
KK-07-08-196-025a	भृशमिष्वसनादद्य मत्प्रयुक्ता महाहवे ।
KK-07-08-196-025c	दर्शयन्तः शरा वीर्यं प्रमथिष्यन्ति पाण्डवान् ॥
KK-07-08-196-026a	अद्य सर्वा दिशो राजन्धाराभिरिव सङ्कुलाः ।
KK-07-08-196-026c	आवृताः पत्रिभिस्तीक्ष्णैर्द्रष्टारो मामकैरिह ॥
KK-07-08-196-027a	विकिरञ्छरजालानि सर्वतो भैरवस्वनान् ।
KK-07-08-196-027c	शत्रून्निपातयिष्यामि महावात इव द्रुमान् ॥
KK-07-08-196-028a	न हि जानाति बीभत्सुस्तदस्त्रं न जनार्दनः ।
KK-07-08-196-028c	न भीमसेनो न यमौ न च राजा युधिष्ठिरः ॥
KK-07-08-196-029a	न पार्षतो दुरात्माऽसौ न शिखण्डी न सात्यकिः ।
KK-07-08-196-029c	यदिदं मयि कौरव्य सकल्यं सनिवर्तनम् ॥
KK-07-08-196-030a	नारायणाय मे पित्रा प्रणम्य विधिपूर्वकम् ।
KK-07-08-196-030c	उपहारः पुरा दत्तो ब्रह्मरूप उपस्थितः ॥
KK-07-08-196-031a	तं स्वयं प्रतिगृह्याथ भगवान्स वरं ददौ ।
KK-07-08-196-031c	वव्रे पिता मे परममस्त्रं नारायणं ततः ॥
KK-07-08-196-032a	अथैनमब्रवीद्राजन्भगवान्देवसत्तमः ।
KK-07-08-196-032c	भविता त्वत्समो नान्यः कश्चिद्युधि नरः क्वचित् ॥
KK-07-08-196-033a	न त्विदं सहसा ब्रह्मन्प्रयोक्तव्यं कथञ्चन ।
KK-07-08-196-033c	न ह्येतदस्त्रमन्यत्र वधाच्छत्रोर्निवर्तते ॥
KK-07-08-196-034a	न चैतच्छक्यते जेतुं को न वध्येत वै प्रभो ।
KK-07-08-196-034c	अवध्यमपि हन्याद्धि तस्मान्नैतत्प्रयोजयेत् ॥
KK-07-08-196-035a	अथ सङ्ख्ये रथस्यैव शस्त्राणां च विसर्जनम् ।
KK-07-08-196-035c	प्रयाचनं च शत्रूणां गमनं शरणस्य च ॥
KK-07-08-196-036a	एते प्रशमने योगा महास्त्रस्य परन्तप ।
KK-07-08-196-036c	सर्वथा पीडितो हिंस्यादवध्यान्पीडयन्रणे ॥
KK-07-08-196-037a	तज्जग्राह पिता मह्यमब्रवीच्चैव स प्रभुः ।
KK-07-08-196-037c	त्वं वधिष्यसि सर्वाणि शस्त्रवर्षाण्यनेकशः ।
KK-07-08-196-037e	अनेनास्त्रेण सङ्ग्रामे तेजसा च ज्वलिष्यसि ॥
KK-07-08-196-038a	एवमुक्त्वा स भगवान्दिवमाचक्रमे प्रभुः ।
KK-07-08-196-038c	एतन्नारायणादस्त्रं तत्प्राप्तं पितृबन्धुना ॥
KK-07-08-196-039a	तेनाहं पाण्डवांश्चैव पाञ्चालान्मात्स्यकेकयान् ।
KK-07-08-196-039c	विद्रावयिष्यामि रणे शचीपतिरिवासुरान् ॥
KK-07-08-196-040a	यथायथाऽहमिच्छेयं तथा भूत्वा शरा मम ।
KK-07-08-196-040c	निपतेयुः सपत्नेषु विक्रमत्स्वपि भारत ॥
KK-07-08-196-041a	यथेष्टमश्मवर्षेण प्रवर्षिष्ये रणे स्थितः ।
KK-07-08-196-041c	अयोमुखैश्च विहगैर्द्रावयिष्ये महारथान् ॥
KK-07-08-196-042ac	परश्वथांश्च निशितानुत्स्रक्ष्येऽहमसंशयम् ॥
KK-07-08-196-043a	सोऽहं नारायणास्त्रेण महता शत्रुतापनः ।
KK-07-08-196-043c	शत्रून्विध्वंसयिष्यामि कदर्थीकृत्य पाण्डवान् ॥
KK-07-08-196-044a	मित्रब्रह्मगुरुद्रोही जाल्मकः सुविगर्हितः ।
KK-07-08-196-044c	पाञ्चालापशदश्चाद्य न मे जीवन्विमोक्ष्यते ॥
KK-07-08-196-045a	तच्छ्रुत्वा द्रोणपुत्रस्य पर्यवर्तत वाहिनी ।
KK-07-08-196-045c	ततः सर्वे महाशङ्खान्दध्मुः पुरुषसत्तमाः ।
KK-07-08-196-045e	भेरीश्चाभ्यहनन्हृष्टा डिण्डिभांश्च सहस्रशः ॥
KK-07-08-196-046a	तथा ननाद वसुधा खुरनेमिप्रपीडिता ।
KK-07-08-196-046c	स शब्दस्तुमुलः खं द्यां पृथिवीं च व्यनादयत् ॥
KK-07-08-196-047a	तं शब्दं पाण्डवाः श्रुत्वा पर्जन्यनिनदोपमम् ।
KK-07-08-196-047c	समेत्य रथिनां श्रेष्ठाः सहिताश्चाप्यमन्त्रयन् ॥
KK-07-08-196-048a	तथोक्त्वा द्रोणपुत्रस्तु वार्युपस्पृश्य भारत ।
KK-07-08-196-048c	प्रादुश्चकार तद्दिव्यमस्त्रं नारायणं तदा ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे षण्णवत्यधिकशततमोऽध्यायः ॥ 196 ॥

5-196-4 धर्मध्वजवता दाम्भिकेन । तत् अनृतवचनरूपं पापम् । अनार्यं नीचयोग्यं कर्म ॥ 5-196-10 बाल्येन चापलेन । विधर्मकाणि धर्मविरुद्धानि ॥ 5-196-12 अनुबन्धं फलम् । पाण्डवश्च अनुबन्धं द्रष्टेत्यनुषज्यते ॥ 5-196-24 मयूखानां मयूखवताम् ॥ 5-196-29 कल्यः प्रयोगः । निवर्तनमुपसंहारः ॥ 5-196-30 ब्रह्मरूपो वेदरूपः । वैदिकैर्मन्त्रैः स्तुतवानित्यर्थः ॥ 5-196-34 शक्यते ज्ञातुं केन वध्येदिति प्रभो इति झ. पाठः । तत्र केन प्रत्यस्त्रेण वध्येत् वध्येत इति ज्ञातुमित्यर्थः ॥ 5-196-35 रथस्यैव विसर्जनम् । शस्त्राणामपि विसर्जनं च । प्रयाचनं मावधीरिति याचनम् । शरणस्य गमनं त्वमेव शरणं न इति कीर्तनं च ॥ 5-196-36 पीडितः पीडितं शस्त्रान्तरेण बाधितम् । पुंस्त्वमार्षम् ॥ 5-196-38 पितृबन्धुना मया ॥ 5-196-44 जाल्मको मूर्ख ॥ षण्णवत्यधिकशततमोऽध्यायः ॥
