श्रीः
अध्यायः 196
अश्वत्थाम्ना सक्रोधं युधिष्ठिराद्युपालम्भः ॥ 1 ॥ तथा द्रोणस्य नारायणास्त्रलाभप्रकारादिकथनपूर्वकं तेन पाण्डवादिवधप्रतिज्ञानम् ॥ 2 ॥
001	सञ्जय उवाच 
001a	छद्मना निहतं श्रुत्वा पितरं पापकर्मणा ।
001c	बाष्पेणापूर्यत द्रौणी रोषेण च नरर्षभ ॥
002a	तस्य क्रुद्धस्य राजेन्द्र वपुर्दीप्तमदृश्यत ।
002c	अन्तकस्येव भूतानि जिहीर्षोः कालपर्यये ॥
003a	अश्रूपुर्णे ततो नेत्रे व्यपमृज्य पुनः पुनः ।
003c	उवाच कोपान्निःश्वस्य दुर्योधनमिदं वचः ॥
004a	पिता मम यथा क्षुद्रैर्न्यस्तशस्त्रो निपातितः ।
004c	धर्मध्वजवता पापं कृतं तद्विदितं मम ।
004e	अनार्यं सुनृशंसं च धर्मपुत्रस्य मे श्रुतम् ॥
005a	युद्धेष्वपि प्रवृत्तानां ध्रुवं जयपराजयौ ।
005c	द्वयमेतद्भवेद्राजन्वधस्तत्र प्रशस्यते ॥
006a	न्यायवृत्तो वधो यस्तु सङ्ग्रामे युध्यतो भवेत् ।
006c	न स दुःखाय भवति तथा दृष्टो हि स द्विजैः ॥
007a	गतः स वीरलोकाय पिता मम न संशयः ।
007c	न शोच्यः पुरुषव्याघ्र यस्तदा निधनं गतः ॥
008a	यत्तु धर्मप्रवृतः सन्केशग्रहणमाप्तवान् ।
008c	पश्यतां सर्वसैन्यानां तन्मे मर्माणि कृन्तति ॥
009a	मयि जीवति यत्तातः केशग्रहमवाप्तवान् ।
009c	कथमन्ये करिष्यन्ति पुत्रेभ्यः पुत्रिणः स्पृहाम् ॥
010a	कामात्क्रोधादविज्ञानाद्वर्षाद्बाल्येन वा पुनः ।
010c	विधर्मकाणि कुर्वन्ति तथा परिभवन्ति च ॥
011a	तदिदं पार्षतेनेह महदाधर्मिकं कृतम् ।
011c	अवज्ञाय च मां नूनं नृशंसेन दुरात्मना ॥
012a	तस्यानुबन्धं द्रष्टाऽसौ धृष्टद्युम्नः सुदारुणम् ।
012c	अकार्यं परमं कृत्वा मिथ्यावादी च पाण्डवः ॥
013a	यो ह्यसौ छद्मनाऽऽचार्यं शस्त्रं सन्न्यासयत्तदा ।
013c	तस्याद्य धर्मराजस्य भूमिः पास्यति शोणितम् ॥
014a	शपे सत्येन कौरव्य इष्टापूर्तेन चैव ह ।
014c	अहत्वा सर्वपाञ्चालाञ्जीवेयं न कथञ्चन ॥
015a	सर्वोपायैर्यतिष्यामि पाञ्चालानामहं वधे ।
015c	धृष्टद्युम्नं च समरे हन्ताऽहं पापकारिणम् ॥
016a	कर्मणा येन तेनेह मृदुना दारुणेन च ।
016c	पाञ्चालानां वधं कृत्वा शान्तिं लब्धास्मि कौरव ॥
017a	यदर्थं पुरुषव्याघ्र पुत्रानिच्छन्ति मानवाः ।
017c	प्रेत्य चेह च सम्प्राप्तात्त्रायन्ते महतो भयात् ॥
018a	पित्रा तु मम साऽवस्था प्राप्ता निर्बन्धुना यथा ।
018c	मयि शैलप्रतीकाशे पुत्रे शिष्ये च जीवति ॥
019a	धिङ्ममास्त्राणि दिव्यानि धिग्बाहू धिक्पराक्रमम् ।
019c	यं स्म द्रोणः सुतं प्राप्य केशग्रहमवाप्तवान् ॥
020a	स तथाहं करिष्यासि यथा भरतसत्तम ।
020c	परलोकगतस्यापि भविष्याम्यनृणः पितुः ॥
021a	आर्येण हि न वक्तव्या कदाचित्स्तुतिरात्मनः ।
021c	पितुर्वधममृष्यंस्तु वक्ष्याम्यद्येह पौरुषम् ॥
022a	अद्य पश्यन्तु मे वीर्यं पाण्डवाः सजनार्दनाः ।
022c	मृद्नतः सर्वसैन्यानि युगान्तमिव कुर्वतः ॥
023a	न हि देवा न गन्धर्वा नासुरा न च राक्षसाः ।
023c	अद्य शक्ता रणे जेतुं रथस्थं मां नरर्षभाः ॥
024a	मदन्यो नास्ति लोकेऽस्मिन्नर्जुनाद्वाऽस्त्रवित्क्वचित् ।
024c	अहं हि ज्वलतां मध्ये मयूखानामिवांशुमान् ।
024e	प्रयोक्ता देवसृष्टानामस्त्राणां पृतनागतः ॥
025a	भृशमिष्वसनादद्य मत्प्रयुक्ता महाहवे ।
025c	दर्शयन्तः शरा वीर्यं प्रमथिष्यन्ति पाण्डवान् ॥
026a	अद्य सर्वा दिशो राजन्धाराभिरिव सङ्कुलाः ।
026c	आवृताः पत्रिभिस्तीक्ष्णैर्द्रष्टारो मामकैरिह ॥
027a	विकिरञ्छरजालानि सर्वतो भैरवस्वनान् ।
027c	शत्रून्निपातयिष्यामि महावात इव द्रुमान् ॥
028a	न हि जानाति बीभत्सुस्तदस्त्रं न जनार्दनः ।
028c	न भीमसेनो न यमौ न च राजा युधिष्ठिरः ॥
029a	न पार्षतो दुरात्माऽसौ न शिखण्डी न सात्यकिः ।
029c	यदिदं मयि कौरव्य सकल्यं सनिवर्तनम् ॥
030a	नारायणाय मे पित्रा प्रणम्य विधिपूर्वकम् ।
030c	उपहारः पुरा दत्तो ब्रह्मरूप उपस्थितः ॥
031a	तं स्वयं प्रतिगृह्याथ भगवान्स वरं ददौ ।
031c	वव्रे पिता मे परममस्त्रं नारायणं ततः ॥
032a	अथैनमब्रवीद्राजन्भगवान्देवसत्तमः ।
032c	भविता त्वत्समो नान्यः कश्चिद्युधि नरः क्वचित् ॥
033a	न त्विदं सहसा ब्रह्मन्प्रयोक्तव्यं कथञ्चन ।
033c	न ह्येतदस्त्रमन्यत्र वधाच्छत्रोर्निवर्तते ॥
034a	न चैतच्छक्यते जेतुं को न वध्येत वै प्रभो ।
034c	अवध्यमपि हन्याद्धि तस्मान्नैतत्प्रयोजयेत् ॥
035a	अथ सङ्ख्ये रथस्यैव शस्त्राणां च विसर्जनम् ।
035c	प्रयाचनं च शत्रूणां गमनं शरणस्य च ॥
036a	एते प्रशमने योगा महास्त्रस्य परन्तप ।
036c	सर्वथा पीडितो हिंस्यादवध्यान्पीडयन्रणे ॥
037a	तज्जग्राह पिता मह्यमब्रवीच्चैव स प्रभुः ।
037c	त्वं वधिष्यसि सर्वाणि शस्त्रवर्षाण्यनेकशः ।
037e	अनेनास्त्रेण सङ्ग्रामे तेजसा च ज्वलिष्यसि ॥
038a	एवमुक्त्वा स भगवान्दिवमाचक्रमे प्रभुः ।
038c	एतन्नारायणादस्त्रं तत्प्राप्तं पितृबन्धुना ॥
039a	तेनाहं पाण्डवांश्चैव पाञ्चालान्मात्स्यकेकयान् ।
039c	विद्रावयिष्यामि रणे शचीपतिरिवासुरान् ॥
040a	यथायथाऽहमिच्छेयं तथा भूत्वा शरा मम ।
040c	निपतेयुः सपत्नेषु विक्रमत्स्वपि भारत ॥
041a	यथेष्टमश्मवर्षेण प्रवर्षिष्ये रणे स्थितः ।
041c	अयोमुखैश्च विहगैर्द्रावयिष्ये महारथान् ॥
042ac	परश्वथांश्च निशितानुत्स्रक्ष्येऽहमसंशयम् ॥
043a	सोऽहं नारायणास्त्रेण महता शत्रुतापनः ।
043c	शत्रून्विध्वंसयिष्यामि कदर्थीकृत्य पाण्डवान् ॥
044a	मित्रब्रह्मगुरुद्रोही जाल्मकः सुविगर्हितः ।
044c	पाञ्चालापशदश्चाद्य न मे जीवन्विमोक्ष्यते ॥
045a	तच्छ्रुत्वा द्रोणपुत्रस्य पर्यवर्तत वाहिनी ।
045c	ततः सर्वे महाशङ्खान्दध्मुः पुरुषसत्तमाः ।
045e	भेरीश्चाभ्यहनन्हृष्टा डिण्डिभांश्च सहस्रशः ॥
046a	तथा ननाद वसुधा खुरनेमिप्रपीडिता ।
046c	स शब्दस्तुमुलः खं द्यां पृथिवीं च व्यनादयत् ॥
047a	तं शब्दं पाण्डवाः श्रुत्वा पर्जन्यनिनदोपमम् ।
047c	समेत्य रथिनां श्रेष्ठाः सहिताश्चाप्यमन्त्रयन् ॥
048a	तथोक्त्वा द्रोणपुत्रस्तु वार्युपस्पृश्य भारत ।
048c	प्रादुश्चकार तद्दिव्यमस्त्रं नारायणं तदा ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे षण्णवत्यधिकशततमोऽध्यायः ॥ 196 ॥

5-196-4 धर्मध्वजवता दाम्भिकेन । तत् अनृतवचनरूपं पापम् । अनार्यं नीचयोग्यं कर्म ॥ 5-196-10 बाल्येन चापलेन । विधर्मकाणि धर्मविरुद्धानि ॥ 5-196-12 अनुबन्धं फलम् । पाण्डवश्च अनुबन्धं द्रष्टेत्यनुषज्यते ॥ 5-196-24 मयूखानां मयूखवताम् ॥ 5-196-29 कल्यः प्रयोगः । निवर्तनमुपसंहारः ॥ 5-196-30 ब्रह्मरूपो वेदरूपः । वैदिकैर्मन्त्रैः स्तुतवानित्यर्थः ॥ 5-196-34 शक्यते ज्ञातुं केन वध्येदिति प्रभो इति झ. पाठः । तत्र केन प्रत्यस्त्रेण वध्येत् वध्येत इति ज्ञातुमित्यर्थः ॥ 5-196-35 रथस्यैव विसर्जनम् । शस्त्राणामपि विसर्जनं च । प्रयाचनं मावधीरिति याचनम् । शरणस्य गमनं त्वमेव शरणं न इति कीर्तनं च ॥ 5-196-36 पीडितः पीडितं शस्त्रान्तरेण बाधितम् । पुंस्त्वमार्षम् ॥ 5-196-38 पितृबन्धुना मया ॥ 5-196-44 जाल्मको मूर्ख ॥ षण्णवत्यधिकशततमोऽध्यायः ॥
