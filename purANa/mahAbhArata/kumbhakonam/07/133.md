श्रीः
अध्यायः 133
भीमेन कर्णसहकारिणो दुर्जयस्य वधः ॥ 1 ॥
KK-07-05-133-001	धृतराष्ट्र उवाच 
KK-07-05-133-001a	अत्यद्भुतमहं मन्ये भीमसेनस्य विक्रमम् ।
KK-07-05-133-001c	यत्कर्णं योधयामास समरे लघुविक्रमः ॥
KK-07-05-133-002a	त्रिदशानपि वा युक्तान्सर्वशस्त्रधरान्युधि ।
KK-07-05-133-002c	वारयेद्यो रणे कर्णः सयक्षासुरमानुषान् ॥
KK-07-05-133-003a	स कथं पाण्डवं युद्धे भ्राजमानमिव श्रिया ।
KK-07-05-133-003c	नातरत्संयुगे तात तन्ममाचक्ष्व सञ्जय ॥
KK-07-05-133-004a	कथं च युद्धं सम्भूतं तयोः प्राणदुरोदरे ।
KK-07-05-133-004c	अत्र मन्ये समायत्तो जयो वाऽजय एव च ॥
KK-07-05-133-005a	कर्णं प्राप्य रणे सूत मम पुत्रः सुयोधनः ।
KK-07-05-133-005c	जेतुमुत्सहते पार्थान्सगोविन्दान्ससात्वतान् ॥
KK-07-05-133-006a	श्रुत्वा तु निर्जितं कर्णमसकृद्भीमकर्मणा ।
KK-07-05-133-006c	भीमसेनेन समरे मोह आविशतीव माम् ॥
KK-07-05-133-007a	विनष्टान्कौरवान्मन्ये मम पुत्रस्य दुर्नयैः ।
KK-07-05-133-007c	नहि कर्णो महेष्वासान्पार्थाञ्जेष्यति सञ्जय ॥
KK-07-05-133-008a	कृतवान्यानि युद्धानि कर्णः पाण्डुसुतैः सह ।
KK-07-05-133-008c	सर्वत्र पाण्डवाः कर्णमजयंस्ते रणाजिरे ॥
KK-07-05-133-009a	अजेयाः पाण्डवास्तात देवैरपि सवासवैः ।
KK-07-05-133-009c	न च तद्बुध्यते मन्दः पुत्रो दुर्योधनो मम ॥
KK-07-05-133-010a	धनं धनेश्वरस्येव हृत्वा पार्थस्य मे सुतः ।
KK-07-05-133-010c	मधुप्रेप्सुरिवाबुद्धिः प्रपातं नावबुध्यते ॥
KK-07-05-133-011a	निकृत्या निकृतिप्रज्ञो राज्यं हृत्वा महात्मनाम् ।
KK-07-05-133-011c	जितमित्येव मन्वानः पाण्डवानवमन्यते ॥
KK-07-05-133-012a	पुत्रस्नेहाभिभूतेन मया चाप्यकृतात्मना ।
KK-07-05-133-012c	धर्मे स्थिता महात्मानो निकृताः पाण्डुनन्दनाः ॥
KK-07-05-133-013a	शमकामः ससोदर्यो दीर्घप्रेक्षी युधिष्ठिरः ।
KK-07-05-133-013c	अशक्त इति मत्वा तु मम पुत्रैर्निराकृतः ॥
KK-07-05-133-014a	तानि दुःखान्यनेकानि विप्रकारांश्च सर्वशः ।
KK-07-05-133-014c	हृदि कृत्वा महाबाहुर्भीमोऽयुध्यत सूतजम् ॥
KK-07-05-133-015a	तस्मान्मे सञ्जय ब्रूहि कर्णभीमौ यथा रणे ।
KK-07-05-133-015c	अयुध्येतां युधांश्रेष्ठौ परस्परवधैषिणौ ॥
KK-07-05-133-016	सञ्जय उवाच 
KK-07-05-133-016a	शृणु राजन्यथावृत्तं सङ्ग्रामं कर्णभीमयोः ।
KK-07-05-133-016c	परस्परवधप्रेप्स्वोर्वनकुञ्जरयोरिव ॥
KK-07-05-133-017a	राजन्वैकर्तनो भीमं क्रुद्धः क्रुद्धमरिन्दमम् ।
KK-07-05-133-017c	पराक्रान्तं पराक्रम्य विव्याध त्रिंशता शरैः ॥
KK-07-05-133-018a	महावेगैः प्रसन्नाग्रैः शातकुम्भपरिष्कृतैः ।
KK-07-05-133-018c	नातरद्भरतश्रेष्ठ भीमं वैकर्तनः शरैः ॥
KK-07-05-133-019a	तस्यास्यतो धनुर्भीमश्चकर्त विशिखैस्त्रिभिः ।
KK-07-05-133-019c	रथनीडाच्च यन्तारं भल्लेनापातयत्क्षितौ ॥
KK-07-05-133-020a	स काङ्क्षन्भीमसेनस्य वधं वैकर्तनो भृशम् ।
KK-07-05-133-020c	शक्तिं कनकवैदूर्यचित्रदण्डां परामृशत् ॥
KK-07-05-133-021a	प्रगृह्य च महाशक्तिं कालरात्रिमिवापराम् ।
KK-07-05-133-021c	समुत्क्षिप्य च राधेयः सन्धाय च महाबलः ।
KK-07-05-133-021e	चिक्षेप भीमसेनाय जीवितान्तकरीमिव ॥
KK-07-05-133-022a	शक्तिं विसृज्य राधेयः पुरन्दर इवाशनिम् ।
KK-07-05-133-022c	ननाद सुमहानादं बलवान्सूतनन्दनः ॥
KK-07-05-133-023ac	तं च नादं ततः श्रुत्वा पुत्रास्ते हर्षिताऽभवन् ॥
KK-07-05-133-024a	तां कर्णभुजनिर्मुक्तामर्कवैश्वानरप्रभाम् |
KK-07-05-133-024c	शक्तिं वियति चिच्छेद भीमः सप्तभिराशुगैः ॥
KK-07-05-133-025a	छित्त्वा शक्तिं ततो भीमो निर्मुक्तोरगसन्निभाम् ।
KK-07-05-133-025c	मार्गमाणामिव प्राणान्सूतपुत्रस्य मारिष ॥
KK-07-05-133-026a	प्राहिणोत्कृतसंरम्भः शरान्बर्हिणवाससः ।
KK-07-05-133-026c	स्वर्णपुङ्खाञ्शिलाधौतान्यमदण्डोपमान्मृधे ॥
KK-07-05-133-027a	कर्णोऽप्यन्यद्धनुर्गृह्य हेमपृष्ठं दुरासदम् ।
KK-07-05-133-027c	विकृष्य तन्महच्चापं व्यसृजत्सायकांस्तदा ॥
KK-07-05-133-028a	तान्पाण्डुपुत्रश्चिच्छेद नवभिर्नतपर्वभिः ।
KK-07-05-133-028c	वसुषेणेन निर्मुक्तान्नव राजन्महाशरान् ।
KK-07-05-133-028e	छित्त्वा भीमो महाराज नादं सिंह इवानदत् ॥
KK-07-05-133-029a	तौ वृषाविव नर्दन्तौ बलिनौ वासितान्तरे ।
KK-07-05-133-029c	शार्दूलाविव चान्योन्यमामिषार्थेऽभ्यगर्जताम् ॥
KK-07-05-133-030a	अन्योन्यं प्रजिहीर्षन्तावन्योन्यस्यान्तरैषिणौ ।
KK-07-05-133-030c	अन्योन्यमभिवीक्षन्तौ गोष्ठेष्विव महर्षभौ ॥
KK-07-05-133-031a	महागजाविवासाद्य विषाणाग्रैः परस्परम् ।
KK-07-05-133-031c	शरैः पूर्णायतोत्सृष्टैरन्योन्यमभिजघ्नतुः ॥
KK-07-05-133-032a	निर्दहन्तौ महाराज शस्त्रवृष्ट्या परस्परम् ।
KK-07-05-133-032c	अन्योन्यमभिवीक्षन्तौ कोपाद्विवृतलोचनौ ॥
KK-07-05-133-033a	प्रहसन्तौ तथाऽन्योन्यं भर्त्सयन्तौ मुहुर्मुहुः ।
KK-07-05-133-033c	शङ्खशब्दं च कुर्वाणौ युयुधाते परस्परम् ॥
KK-07-05-133-034a	तस्य भीमः पुनश्चापं मुष्टौ चिच्छेद मारिष ।
KK-07-05-133-034c	शङ्खवर्णांश्च तानश्वान्बाणैर्निन्ये यमक्षयम् ।
KK-07-05-133-034e	सारथिं च तथाप्यस्य रथनीडादपातयत् ॥
KK-07-05-133-035a	ततो वैकर्तनः कर्णश्चिन्तां प्राप दुरत्ययाम् ।
KK-07-05-133-035c	स च्छाद्यमानः समरे हताश्वो हतसारथिः ।
KK-07-05-133-035e	मोहितः शरजालेन कर्तव्यं नाभ्यपद्यत ॥
KK-07-05-133-036a	तथा कृच्छ्रगतं दृष्ट्वा कर्णं दुर्योधनो नृपः ।
KK-07-05-133-036c	वेपमान इव क्रोधाद्व्यादिदेशाथ दुर्जयम् ॥
KK-07-05-133-037a	गच्छ दुर्जय राधेयं पुरा ग्रसति पाण्डवः ।
KK-07-05-133-037c	जहि तूबरकं क्षिप्रं कर्णस्य बलमादधत् ॥
KK-07-05-133-038a	एवमुक्तस्तथेत्युक्त्वा तव पुत्रं तवात्मजः ।
KK-07-05-133-038c	अभ्यद्रवद्भीमसेनं व्यासक्तं विकिरञ्छरैः ॥
KK-07-05-133-039a	स भीमं नवभिर्बाणैरश्वानष्टभिरार्दयत् ।
KK-07-05-133-039c	षड्भिः सूतं त्रिभिः केतं पुनस्तं चापि सप्तभिः ॥
KK-07-05-133-040a	भीमसेनोऽपि सङ्क्रुद्धः साश्वयन्तारमाशुगैः ।
KK-07-05-133-040c	दुर्जयं भिन्नमर्माणमनयद्यमसादनम् ॥
KK-07-05-133-041a	बाढं हतं क्षितौ क्षुण्णं वेष्टमानं यथोरगम् ।
KK-07-05-133-041c	रुदन्नार्तस्तव सुतं कर्णश्चक्रे प्रदक्षिणम् ॥
KK-07-05-133-042a	स तु तं विरथं कृत्वा स्मयन्नत्यन्तवैरिणम् ।
KK-07-05-133-042c	समाचिनोद्बाणगणैः शतघ्नीभिश्च शङ्कुभिः ॥
KK-07-05-133-043a	तथाप्यतिरथः कर्णो भिद्यमानोऽस्य सायकैः ।
KK-07-05-133-043c	न जहौ समरे भीमं क्रुद्धरूपं परन्तपः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रयस्त्रिंशदधिकशततमोऽध्यायः ॥ 133 ॥

5-133-4 प्राणदुरोदरे प्राणद्युते ॥ त्रयस्त्रिंशदधिकशततमोऽध्यायः ॥
