श्रीः
अध्यायः 081
अर्जुनेन स्वप्ने शङ्करात्पाशुपतास्त्रमुपलक्ष्य कृष्णेनसह पुनः शिबिरं प्रत्यागमनम् ॥ 1 ॥
001	सञ्जय उवाच 
001a	ततः पार्थः प्रसन्नात्मा प्राञ्जलिर्वृषभध्वजम् ।
001c	ददर्शोत्फुल्लनयनः समस्तं तेजसां निधिम् ॥
002a	तं चोपहारं सुकृतं नैशं नैत्यकमात्मना ।
002c	ददर्श त्र्यम्बकाभ्याशे वासुदेवनिवेदितम् ॥
003a	ततोऽभिपूज्य मनसा कृष्णं शर्वं च पाण्डवः ।
003c	इच्छाम्यहं दिव्यमस्त्रमित्यभाषत शङ्करम् ॥
004a	ततः पार्थस्य विज्ञाय वरार्थे वचनं तदा ।
004c	वासुदेवार्जुनौ देवः स्मयमानोऽभ्यभाषत ॥
005a	स्वागतं वां नरश्रेष्ठौ विज्ञातं मनसेप्सितम् ।
005c	येन कामेन सम्प्राप्तौ भवद्भ्यां तं ददाम्यहम् ॥
006a	सरोऽमृतमयं दिव्यमभ्याशे शत्रुसूदनौ ।
006c	तत्र मे तद्धनुर्दिव्यं शरश्च निहितः पुरा ॥
007a	येन देवारयः सर्वे मया युधि निपातिताः ।
007c	तत आनीयतां कृष्णौ सशरं धनुरुत्तमम् ॥
008a	तथेत्युक्त्वा तु तौ वीरौ सर्वपारिषदैः सह ।
008c	प्रस्थितौ तत्सरो दिव्यं दिव्यैश्वर्यशतैर्युतम् ॥
009a	निर्दिष्टं यद्वृषाङ्केण पुण्यं सर्वार्थसाधकम् ।
009c	तौ जग्मतुरसम्भ्रान्तौ नरनारायणावृषी ॥
010a	ततस्तौ तत्सरो गत्वा सूर्यमण्डलसन्निभम् ।
010c	नागमन्तर्जले घोरं ददृशातेऽर्जुनाच्युतौ ॥
011a	द्वितीयं चापरं नागं सहस्रशिरसं वरम् ।
011c	वमन्तं विपुला ज्वाला ददृशातेऽग्निवर्चसम् ॥
012a	ततः कृष्णश्च पार्थश्च संस्पृश्याम्भः कृताञ्जली ।
012c	तौ नागावुपतस्थाते नमस्यन्तौ वृषध्वजम् ॥
013a	गृणन्तौ वेदविद्वांसौ तद्ब्रह्म शतरुद्रियम् ।
013c	अप्रमेयप्रमाणं तौ गत्वा सर्वात्मना भवम् ॥
014a	ततस्तौ रुद्रमाहात्म्याद्धित्वा रूपं महोरगौ ।
014c	धनुर्बाणश्च शत्रुघ्नं तद्द्वन्द्वं समपद्यत ॥
015a	तौ तज्जगृहतुः प्रीतौ धनुर्बाणं च सुप्रभम् ।
015c	आजह्रतुर्महात्मानौ ददतुश्च महात्मने ॥
016a	ततः पार्श्वाद्वॄषाङ्कस्य ब्रह्मचारी न्यवर्तत ।
016c	पिङ्गाक्षस्तपसः क्षेत्रं बलवान्नीललोहितः ||
017a	स तद्गृह्य धनुःश्रेष्ठं तस्थौ स्थानं समाहितः ।
017c	विचकर्षाथ विधिवत्सशरं धनुरुत्तमम् ॥
018a	तस्य मौर्वीं च मुष्टिं च स्थानं चालक्ष्य पाण्डवः ।
018c	श्रुत्वा मन्त्रं भवप्रोक्तं जग्राहाचिन्त्यविक्रमः ॥
019a	स सरस्येव तं बाणं मुमोचातिबलः प्रभुः ।
019c	चिक्षेप च पुनर्वीरस्तस्मिन्सरसि तद्धनुः ॥
020a	ततः प्रीतं भवं ज्ञात्वा स्मृतिमानर्जुनस्तदा ।
020c	वरमारण्यके दत्तं दर्शनं शङ्करस्य च ।
020e	मनसा चिन्तयामास तन्मे सम्पद्यतां भव ॥
021a	तस्य तन्मतमाज्ञाय प्रीतः प्रादाद्वरं भवः ।
021c	तच्च पाशुपतं घोरं प्रतिज्ञायाश्च पारणम् ॥
022a	ततः पाशुपतं दिव्यमवाप्य पुनरीश्वरात् ।
022c	संहृष्टरोमा दुर्धर्षः कृतं कार्यममन्यत ॥
023a	`ततोऽर्जुनहृषीकैशौ पुनः पुनररिन्दमौ ।'
023c	ववन्दतुश्च संहृष्टौ शिरोभ्यां तं महेश्वरम् ॥
024a	अनुज्ञातौ क्षणे तस्मिन्भवेनार्जुनकेशवौ ।
024c	प्राप्तौ स्वशिबिरं वीरौ मुदा परमया युतौ ॥
025a	तथा भवेनानुमतौ महासुरनिघातिना ।
025c	इन्द्राविष्णू यथा प्रीतौ जम्भस्य वधकाङ्क्षिणौ ॥ ॥

इति श्रीमन्महाभारते द्रोणपर्वणि प्रतिज्ञापर्वणि एकाशीतितमोऽध्यायः ॥ 81 ॥

5-81-2 आत्मना सुकृतं सूपकल्पितम् ॥ 5-81-14 द्वन्द्वं युगलम् ॥ 5-81-16 नीललोहितः भगवतोऽपरा तनुः ॥ 5-81-17 स्थानं स्थापनकम् 5-81-18 जग्राह मनसि कृतवान् ॥ 5-81-81 एकाशीतितमोऽध्यायः ॥	
