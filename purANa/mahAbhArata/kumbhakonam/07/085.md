श्रीः
अध्यायः 085
धृतराष्ट्रेण पुत्रान्प्रति शोचनपूर्वकं सञ्जयम् प्रत्यभिमन्युनिधनानन्तरीयकयुद्धकथनचोदना ॥ 1 ॥
KK-07-05-085-001	धृतराष्ट्र उवाच 
KK-07-05-085-001a	श्वोभूते किमकार्षुस्ते दुःखशोकसमन्विताः ।
KK-07-05-085-001c	अभिमन्यौ हते तत्र कैर्वाऽयुध्यन्त पाण्डवाः ॥
KK-07-05-085-002a	जानन्तस्तस्य कर्माणि कुरवः सव्यसाचिनः ।
KK-07-05-085-002c	कथं तत्किल्बिषं कृत्वा निर्भया ब्रूहि मामकाः ॥
KK-07-05-085-003a	पुत्रशोकाभिसन्तप्तं क्रुद्धं मृत्युमिवान्तकम् ।
KK-07-05-085-003c	आयान्तं पुरुषव्याघ्रं कथं ददृशुराहवे ॥
KK-07-05-085-004a	कपिराजध्वजं सङ्ख्ये विधुन्वानं महद्धनुः ।
KK-07-05-085-004c	दृष्ट्वा पुत्रपरिद्यूनं किमकुर्वत मामकाः ॥
KK-07-05-085-005a	किन्नु सञ्जय सङ्ग्रामे वृत्तं दुर्योधनं प्रति ।
KK-07-05-085-005c	परिदेवो महानद्य श्रूयते हि गृहेगृहे ॥
KK-07-05-085-006a	भूयाञ्शब्दानतीत्यान्याञ्शब्दः सैन्धववेश्मनि ।
KK-07-05-085-006c	पौराणिकानां तूर्याणां शङ्खदुन्दुभिघोषवान् ॥
KK-07-05-085-007a	सूतमागधवन्दीनां नर्तकानां च निःस्वनः ।
KK-07-05-085-007c	सोऽद्य न श्रूयते शब्दः सूत पुत्र यथा पुरा ॥
KK-07-05-085-008a	शब्दो नानाविधोऽभीष्टमभवद्यत्र मे श्रुतः ।
KK-07-05-085-008c	दीनानामद्य तं शब्दं न शृणोमि समीरितम् ॥
KK-07-05-085-009a	निवेशने सत्यधृतेः सोमदत्तस्य सञ्जय ।
KK-07-05-085-009c	आसीनोऽहं पुरा तात शब्दमश्रौषमुत्तमम् ॥
KK-07-05-085-010a	तदद्य पुण्यहीनोऽहमार्तस्वरनिनादितम् ।
KK-07-05-085-010c	निवेशनं गतोत्साहं विकृतं तात लक्षये ॥
KK-07-05-085-011a	विविंशतेर्दुर्मुखस्य चित्रसेनविकर्णयोः ।
KK-07-05-085-011c	अन्येषां च सुतानां मे न तथा श्रूयते ध्वनिः ॥
KK-07-05-085-012a	ब्राह्मणाः क्षत्रिया वैश्या यं शिष्याः पर्युपासते ।
KK-07-05-085-012c	द्रोणपुत्रं महेष्वासं पुत्राणां मे परायणम् ॥
KK-07-05-085-013a	वितण्डालापसंलापैर्द्रुतवादित्रवादितैः ।
KK-07-05-085-013c	गीतैश्च विविधैरिष्टै रमते यो दिवानिशम् ॥
KK-07-05-085-014a	उपास्यमानो बहुभिः कुरुपाण्डवसात्वतैः ।
KK-07-05-085-014c	श्लक्ष्णस्तस्य गृहे शब्दो नाद्य द्रौणेर्यथा पुरा ॥
KK-07-05-085-015a	द्रोणपुत्रं महेष्वासं गायना नर्तकाश्च ये ।
KK-07-05-085-015c	अत्यर्थमुपतिष्ठन्ति तेषां न श्रूयते ध्वनिः ॥
KK-07-05-085-016a	विन्दानुविन्दयोः सायं शिबिरे यो महाध्वनिः ।
KK-07-05-085-016c	श्रूयते सोऽद्य न तथा केकयानां च वेश्मसु ॥
KK-07-05-085-017a	नित्यं प्रमुदितानां च तालगीतस्वनो महान् ।
KK-07-05-085-017c	नृत्यतां श्रूयते तात गणानां सोऽद्य न स्वनः ॥
KK-07-05-085-018a	सप्ततन्तून्वितन्वाना याजका यमुपासते ।
KK-07-05-085-018c	सौमदत्तिं श्रुतनिधिं तेषां न श्रूयते ध्वनिः ॥
KK-07-05-085-019a	ज्याघोषो ब्रह्मघोषश्च तोमरासिरथध्वनिः ।
KK-07-05-085-019c	द्रोणस्यासीदविरतो गृहे तं न शृणोम्यहम् ॥
KK-07-05-085-020a	नानादेशसमुत्थानां गीतानां योऽभवत्स्वनः ।
KK-07-05-085-020c	वादित्रनादितानां च सोऽद्य न श्रूयते महान् ॥
KK-07-05-085-021a	यदाप्रभृत्युपप्लव्याच्छान्तिमिच्छञ्जनार्दनः ।
KK-07-05-085-021c	आगतः सर्वभूतानामनुकम्पार्थमच्युतः ॥
KK-07-05-085-022a	ततोऽहमब्रुवं सूत मन्दं दुर्योधनं तदा ।
KK-07-05-085-022c	वासुदेवेन तीर्थेन पुत्र संशाम्य पाण्डवैः ॥
KK-07-05-085-023a	कालप्राप्तमहं मन्ये मा त्वं दुर्योधनातिगाः ।
KK-07-05-085-023c	`संशाम्य भ्रातृभिस्तैस्तु क्षत्रियानभिपालय ॥'
KK-07-05-085-024a	शमं चेद्याचमानं त्वं प्रत्याख्यास्यसि केशवम् ।
KK-07-05-085-024c	हितार्थमभिजल्पन्तं न तवास्ति रणे जयः ॥
KK-07-05-085-025a	प्रत्याचष्ट स दाशार्हमृषभं सर्वधन्विनाम् ।
KK-07-05-085-025c	अनुनेयानि जल्पन्तमनयान्नान्वपद्यत ॥
KK-07-05-085-026a	`कर्णदुःशासनमतः सौबलस्य च दुर्मतेः ।
KK-07-05-085-026c	प्रत्याख्यातो महाबाहुः कुलान्तकरणेन वै ॥'
KK-07-05-085-027a	ततो दुःशासनस्यैव कर्णस्य च मतं द्वयोः ।
KK-07-05-085-027c	अन्ववर्तत मां हित्वा कृष्टः कालेन दुर्मतिः ॥
KK-07-05-085-028a	न ह्यहं युद्धमिच्छामि विदुरो द्रोण एव वा ।
KK-07-05-085-028c	बाह्लीकः सोमदत्तो वा भीष्मो द्रौणायनिस्तथा ॥
KK-07-05-085-029a	शलो भूरिश्रवाश्चैव पुरुमित्रो विविंशतिः ।
KK-07-05-085-029c	जयः कृपो वा धर्मात्मा ये चान्ये मम बान्धवाः ॥
KK-07-05-085-030a	एतेषां मतमास्थाय यदि वत्स्यति पुत्रकः ।
KK-07-05-085-030c	एतेभ्यश्च मदूर्ध्वं च अभोक्ष्यद्वसुधामिमाम् ॥
KK-07-05-085-031a	श्लक्ष्णा मधुरसम्भाषा ज्ञातिमध्ये प्रियंवदाः ।
KK-07-05-085-031c	कुलीनाः सम्मताः प्राज्ञाः सुखं जीवन्ति मानवाः ||
KK-07-05-085-032a	धर्मापेक्षी नरो नित्यं सर्वत्र लभते सुखम् ।
KK-07-05-085-032c	प्रेत्यभावे च कल्याणं प्रसादं प्रतिपद्यते ॥
KK-07-05-085-033a	अर्हास्ते पृथिवीं भोक्तुं समर्थाः साधनेऽपि च ।
KK-07-05-085-033c	तेषामपि समुद्रान्ता पितृपैतामही मही ॥
KK-07-05-085-034a	`न च त्वाऽभिभविष्यन्ति हित्वा धर्मं पृथात्मजाः ।
KK-07-05-085-034c	नियुज्यमानाः स्थास्यन्ति पाण्डवा धर्मवर्त्मनि ॥
KK-07-05-085-035a	सन्ति मे ज्ञातयस्तात येषां श्रोष्यन्ति पाण्डवाः ।
KK-07-05-085-035c	शल्यस्य सोमदत्तस्य भीष्मस्य च महात्मनः ॥
KK-07-05-085-036a	द्रोणस्याथ विकर्णस्य बाह्लीकस्य कृपस्य च ।
KK-07-05-085-036c	अन्येषां चैव वृद्धानां भरतानां महात्मनाम् ।
KK-07-05-085-036e	त्वदर्थमब्रवं तात न जह्रुर्वचनानि ते ॥
KK-07-05-085-037a	कं वा त्वं मन्यसे तेषां यस्त्वां ब्रूयादतोऽन्यथा ।
KK-07-05-085-037c	कृष्णो न धर्मं सञ्जह्यात्सर्वे ते हि तदन्वयाः ॥
KK-07-05-085-038a	मयाऽपि चोक्तास्ते वीरा वचनं धर्मसंहितम् ।
KK-07-05-085-038c	नान्यथा प्रकरिष्यन्ति धर्मात्मानो हि पाण्डवाः ॥
KK-07-05-085-039a	इत्यहं विलपन्सूत बहुशः पुत्रमुक्तवान् ।
KK-07-05-085-039c	न च मे श्रुतवान्मूढो मन्ये कालस्य पर्ययम् ॥
KK-07-05-085-040a	वृकोदरार्जुनौ यत्र वृष्णिवीरश्च सात्यकिः ।
KK-07-05-085-040c	उत्तमौजाश्च पाञ्चाल्यो युधामन्युश्च दुर्जयः ॥
KK-07-05-085-041a	धृष्टद्युम्नश्च दुर्धर्षः शिखण्डी चापराजितः ।
KK-07-05-085-041c	अश्मकाः केकयाश्चैव क्षत्रधर्मा च सौमकिः ॥
KK-07-05-085-042a	चैद्यश्च चेकितानश्च पुत्रः काश्यस्य चाभिभूः ।
KK-07-05-085-042c	द्रौपदेया विराटश्च द्रुपदश्च महारथः ॥
KK-07-05-085-043a	यमौ च पुरुषव्याघ्रौ मन्त्री च मधुसूदनः ।
KK-07-05-085-043c	क एताञ्जातु युध्येत लोकेऽस्मिन्वै जिजीविषुः ॥
KK-07-05-085-044a	दिव्यमस्त्रं विकुर्वाणान्प्रसहेद्वा परान्मम ।
KK-07-05-085-044c	अन्यो दुर्योधनात्कार्णाच्छकुनेश्चापि सौबलात् ।
KK-07-05-085-044e	दुःशासनचतुर्थानां नान्यं पश्यामि पञ्चमम् ॥
KK-07-05-085-045a	येषां वचनकृत्स स्याद्विष्वक्सेनो रथे स्थितः ।
KK-07-05-085-045c	सन्नद्धश्चार्जुनो योद्धा तेषां नास्ति पराजयः ॥
KK-07-05-085-046a	तथा मम विलापानां नायं दुर्योधनः स्मरेत् ।
KK-07-05-085-046c	हतौ हि पुरुषव्याघ्रौ भीष्मद्रोणौ त्वमात्थ वै ॥
KK-07-05-085-047a	तेषां विदुरवाक्यानामुक्तानां दीर्घदर्शनात् ।
KK-07-05-085-047c	दृष्ट्वेमां फलनिर्वृत्तिं मन्ये शोचन्ति पुत्रकाः ॥
KK-07-05-085-048a	सेनां दृष्ट्वाऽभिभूतां मे शैनेयेनार्जुनेन च ।
KK-07-05-085-048c	शून्यान्दृष्ट्वा रथोपस्थान्मन्ये शोचन्ति पुत्रकाः ॥
KK-07-05-085-049a	हिमात्यये यथा कक्षं शुष्कं वातेरितो महान् ।
KK-07-05-085-049c	अग्निर्दहेत्तथा सेनां मामिकां स धनञ्जयः ॥
KK-07-05-085-050a	आचक्ष्व मम तत्सर्वं कुशलो ह्यसि सञ्जय ।
KK-07-05-085-050c	यदोपयाताः सायाह्ने कृत्वा पार्थस्य किल्बिषम् ॥
KK-07-05-085-051ac	अभिमन्यौ हते तात कथमासीन्मनो हि वः ॥
KK-07-05-085-052a	न जातु तस्य कर्माणि युधि गाण्डीवधन्वनः ।
KK-07-05-085-052c	अपकृत्य महत्तात सोढुं शक्ष्यन्ति मामकाः ॥
KK-07-05-085-053a	किन्नु दुर्योधनः कृत्यं कर्णः कृत्यं किमब्रवीत् ।
KK-07-05-085-053c	दुःशासनः सौबलश्च तेषामेवं गते सति ॥
KK-07-05-085-054a	सर्वेषां समवेतानां पुत्राणां मम सञ्जय ।
KK-07-05-085-054c	यद्वृत्तं तात सङ्ग्रामे मन्दस्यापनयैर्भृशम् ॥
KK-07-05-085-055a	लोभानुगस्य दुर्बुद्धेः क्रोधेन विकृतात्मनः ।
KK-07-05-085-055c	राज्यकामस्य मूढस्य रागोपहतचेतसः ।
KK-07-05-085-055e	दुर्नीतं वा सुनीतं वा तन्ममाचक्ष्व सञ्जय ॥ ॥

इति श्रीमन्महाभारते द्रोणपर्वणि जयद्रथवधपर्वणि पञ्चाशीतितमोऽध्यायः ॥ 85 ॥

5-85-4 पुत्रपरिद्यूनं पुत्रवधदुःखितम् ॥ 5-85-13 स्वपक्षस्थापनहीनः प्रतिपक्षे प्रतिक्षेपो वितण्डा । अलापो भाषणम् । संलापो मिथो भाषणम् ॥ 5-85-17 गणानां सङ्घानाम् ॥ 5-85-22 तीर्थेन निदानेन उपायेन वा ॥ 5-85-23 कालप्राप्तं समयोचितम् ॥ 5-85-25 अनुनेयानि अनुकूलानि ॥ 5-85-31 श्लक्ष्णा ऋजवः ॥ 5-85-33 साधने स्वीकरणे ॥ 5-85-44 दिव्यमस्त्रं विकुर्वाणाः संहरेयुररिन्दमाः इति क. ट. पाठः ॥ 5-85-47 दीर्घदर्शनादनागतानुसन्धानात् ॥ 5-85-52 महदत्यर्थम् ॥ 5-85-53 तेषां मध्ये ॥ 5-85-55 रागो मात्सर्यं रागस्तु मात्सर्ये इति मेदिनी ॥ 5-85-85 पञ्चाशीतितमोऽध्यायः ॥
