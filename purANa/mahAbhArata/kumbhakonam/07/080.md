श्रीः
अध्यायः 080
अर्जुनस्य स्वप्ने कृष्णेन सह कैलासगमनम् ॥ 1 ॥ तथा स्तुत्या रुद्रप्रसादनम् ॥ 2 ॥
001	सञ्जय उवाच 
001a	धार्तराष्ट्रस्य तं मन्त्रं स्मरन्नेव धनञ्जयः ।
001c	प्रतिज्ञामात्मनो रक्षन्मुमोहाचिन्त्यविक्रमः ॥
002a	तं तु शोकेन सन्तप्तं स्वप्ने कपिवरध्वजम् ।
002c	आससाद महातेजा ध्यायन्तं गरुडध्वजः ॥
003a	प्रत्युत्थानं च कृष्णस्य सर्वावस्थासु फल्गुनः ।
003c	न लोपयति धर्मात्मा भक्त्या प्रेम्णा च सर्वदा ॥
004a	प्रत्युत्थाय च गोविन्दं स्वं तस्मै चासनं ददौ ।
004c	न चासने स्वयं बुद्धिं बीभत्सुर्व्यदधात्तदा ॥
005a	ततः कृष्णो महातेजा जानँल्लोकस्य निश्चयम् ।
005c	कुन्तीपुत्रमिदं वाक्यमासीनः स्थितमब्रवीत् ॥
006a	मा विषादे मनः पार्थ कृथाः कालो हि दुर्जयः ।
006c	कालः सर्वाणि भूतानि नियच्छति भवाभवे ॥
007a	किमर्थं च विषादस्ते तद्ब्रूहि द्विपदां वर ।
007c	न शोच्यं विदुषां श्रेष्ठ शोकः कार्यविनाशनः ॥
008a	यत्तु कार्यं भवेत्कार्यं कर्मणा तत्समाचर ।
008c	हीनचेष्टस्य यः शोकः स हि शत्रुर्धनञ्जय ॥
009a	शोचन्नन्दयते शत्रून्कर्शयत्यपि बान्धवान् ।
009c	क्षीयते च नरस्तस्मान्न त्वं शोचितुमर्हसि ॥
010	सञ्जय उवाच 
010a	इत्युक्तो वासुदेवेन बीभत्सुरपराजितः ।
010c	आबभाषे तदा विद्वानिदं वचनमर्थवत् ॥
011a	मया प्रतिज्ञा महती जयद्रथवधे कृता ।
011c	श्वोऽस्मि हन्ता दुरात्मानं पुत्रघ्नमिति केशव ॥
012a	मत्प्रतिज्ञाविघातार्थं धार्तराष्ट्रैः किलाच्युत ।
012c	पृष्ठतः सैन्धवः कार्यः सर्वैर्गुप्तो महारथैः ॥
013a	दश चैका च ताः कृष्ण अक्षौहिण्यः सुदुर्जयाः ।
013c	हतावशेषास्तत्रेमा हन्त माधव सङ्ख्यया ॥
014a	ताभिः परिवृतः सङ्ख्ये सर्वैश्चैव महारथैः ।
014c	कथं शक्येत सन्द्रष्टुं दुरात्मा कृष्ण सैन्धवः ॥
015a	प्रतिज्ञापारणं चापि न भविष्यति केशव ।
015c	प्रतिज्ञायां च हीनायां कथं जीवति मद्विधः ॥
016a	दुःखापायस्य मे वीर विकाङ्क्षा परिवर्तते ।
016c	द्रुतं च याति सविता तत एतद्ब्रवीम्यहम् ॥
017	सञ्जय उवाच 
017a	शोकस्थानं तु तच्छ्रुत्वा पार्थस्य द्विजकेतनः ।
017c	संस्पृश्याम्भस्ततः कृष्णः प्राङ्मुखः समवस्थितः ॥
018a	इदं वाक्यं महातेजा बभाषे पुष्करेक्षणः ।
018c	हितार्थं पाण्डुपुत्रस्य सैन्धवस्य वधे कृती ॥
019	श्रीभगवानुवाच 
019a	पार्थ पाशुपतं नाम परमास्त्रं सनातनम् ।
019c	येन सर्वान्मृधे दैत्याञ्जघ्ने देवो महेश्वरः ॥
020a	यदि तद्विदितं तेऽद्य श्वो हन्ताऽसि जयद्रथम् ।
020c	अथ ज्ञातुं प्रपद्यस्व मनसा वृषभध्वजम् ॥
021a	तं देवं मनसा ध्यात्वा जोषमास्स्व धनञ्जय ।
021c	ततस्तस्य प्रसादात्त्वं भक्त्या प्राप्स्यसि तन्महत् ॥
022	सञ्जय उवाच 
022a	ततः कृष्णवचः श्रुत्वा संस्पृश्याम्भो धनञ्जयः ।
022c	भूमावासीन एकाग्रो जगाम मनसा भवम् ॥
023a	ततः प्रणिहितो ब्राह्मे मुहूर्ते शुभलक्षणे ।
023c	आत्मानमर्जुनोऽपश्यद्गगने सहकेशवम् ॥
024a	पुण्यं हिमवतः पादं मणिमन्तं च पर्वतम् ।
024c	ज्योतिर्भिश्च समाकीर्णं सिद्धचारणसेवितम् ॥
025a	वायुवेगगतिः पार्थः खं भेजे सहकेशवः ।
025c	केशवेन गृहीतः स दक्षिणे विभुना भुजे ॥
026a	प्रेक्षमाणो बहून्भावाञ्जगामाद्भुतदर्शनान् ।
026c	उदीच्यां दिशि धर्मात्मा सोपश्यच्छ्वेतपर्वतम् ॥
027a	कुबेरस्य विहारे च नलिनीं पद्मभूषिताम् ।
027c	सरिच्छ्रेष्ठां च तां गङ्गां वीक्षमाणो बहूदकाम् ॥
028a	सदा पुष्पफलैर्वृक्षैरुपेतां स्फटिकोपलाम् ।
028c	सिंहव्याघ्रसमाकीर्णां नानामृगसमाकुलाम् ॥
029a	पुण्याश्रमवतीं रम्यां मनोज्ञाण्डजसेविताम् ।
029c	मन्दरस्य प्रदेशांश्च किन्नरोद्गीतनादितान् ॥
030a	हेमरूप्यमयैः शृङ्गैर्नानौषधिविदीपितान् ।
030c	तथा मन्दारवृक्षैश्च पुष्पितैरुपशोभितान् ||
031a	स्निग्धाञ्जनचयाकारं सम्प्राप्तः कालपर्वतम् ।
031c	ब्रह्मतुङ्गं नदीश्चान्यास्तथा जनपदानपि ॥
032a	स तुङ्गं शतशृङ्गं च शर्यातिवनमेव च ।
032c	पुण्यमश्वशिरस्थानं स्थानमाथर्वणस्य च ॥
033a	वृषदंशं च शैलेन्द्रं महामन्दरमेव च ।
033c	अप्सरोभिः समाकीर्णं किन्नरैश्चोपशोभितम् ॥
034a	तस्मिञ्शैले व्रजन्पार्थः सकृष्णः समवैक्षत ।
034c	शुभैः प्रस्रवणैर्जुष्टां हेमधातुविभूषिताम् ॥
035a	चन्द्ररश्मिप्रकाशाङ्गीं पृथिवीं पुरमालिनीम् ।
035c	समुद्रांश्चाद्भुताकारानपश्यद्बहुलाकरान् ॥
036a	वियद्द्यां पृथिवीं चैव तथा विष्णुपदं व्रजन् ।
036c	विस्मितः सह कृष्णेन क्षिप्तो बाण इवाभ्यगात् ॥
037a	ग्रहनक्षत्रसोमानां सूर्याग्न्योश्च समत्विषम् ।
037c	अपश्यत तदा पार्थो ज्वलन्तमिव पर्वतम् ॥
038a	समासाद्य तु तं शैलं शैलाग्रे समवस्थितम् ।
038c	तपोनित्यं महात्मानमपश्यद्वृषभध्वजम् ||
039a	सहस्रमिव सूर्याणां दीप्यमानं स्वतेजसा ।
039c	शूलिनं जटिलं गौरं वल्कलाजिनवाससम् ॥
040a	नयनानां सहस्रैश्च विचित्राङ्गं महौजसम् ।
040c	पार्वत्या सहितं देवं भूतसङ्घैश्च भास्वरैः ॥
041a	गीतवादित्रसन्नादैर्हास्यलास्यसमन्वितम् ।
041c	वग्लितास्फोटितोत्क्रुष्टैः पुण्यैर्गन्धैश्च सेवितम् ॥
042a	स्तूयमानं स्तवैर्दिव्यैर्ऋषिभिर्ब्रह्मवादिभिः ।
042c	गोप्तारं सर्वभूतानामीशानं वरदं शिवम् ॥
043a	वासुदेवस्तु तं दृष्ट्वा जगाम शिरसा क्षितिम् ।
043c	पार्थेन सह धर्मात्मा गृणन्ब्रह्म सनातनम् ॥
044a	लोकादिं विश्वकर्माणमजमीशानमव्ययम् ।
044c	मनसः परमं योनिं खं वायुं ज्योतिषां निधिम् ॥
045a	स्रष्टारं वारिधाराणां भुवश्च प्रकृतिं पराम् ।
045c	देवदानवयक्षाणां मानवानां च शासकम् ॥
046a	योगानां च परं धाम दृष्टं ब्रह्मविदां निधिम् ।
046c	चराचरस्य स्रष्टारं प्रतिहर्तारमेव च ॥
047a	कालकोपं महात्मानं शक्रसूर्यगुणोदयम् ।
047c	ववन्दतुस्तदा कृष्णौ वाङ्मनोबुद्धिकर्मभिः ॥
048a	यं प्रपद्यन्ति विद्वांसः सूक्ष्माध्यात्मपदैषिणः ।
048c	तमजं कारणात्मानं जग्मतुः शरणं भवम् ॥
049a	अर्जुनश्चापि तं देवं भूयो भूयोऽप्यवन्दत ।
049c	ज्ञात्वा तं सर्वभूतादिं भूतभव्यभवोद्भवम् ॥
050a	`शरण्यं शरणं देवमीशानं परमेश्वरम् ।
050c	जगाम जगतां नाथमर्जुनः सजनार्दनः ॥'
051a	ततस्तावागतौ दृष्ट्वा नरनारायणावुभौ ।
051c	सुप्रसन्नमनाः शर्वः प्रोवाच प्रहसन्निव ॥
052a	स्वागतं वां नरश्चेष्ठावुत्तिष्ठेतां गतक्लमौ ।
052c	किञ्च वामीप्सितं वीरौ मनसः क्षिप्रमुच्यताम् ॥
053a	येन कार्येण सम्प्राप्तौ युवां तत्साधयामि किम् ।
053c	व्रियतामात्मनः श्रेयस्तत्सर्वं प्रददानि वाम् ॥
054	सञ्जय उवाच 
054a	ततस्तद्वचनं श्रुत्वा प्रत्युत्थाय कृताञ्जली ।
054c	वासुदेवार्जुनौ शर्वं तुष्टुवाते महामती ।
054e	भक्त्या स्तवेन दिव्येन महात्मानावनिन्दितौ ॥
055	कृष्णार्जुनावूचतुः 
055a	नमो भवाय शर्वाय रुद्राय वरदाय च ।
055c	पशूनां पतये नित्यमुग्राय च कपर्दिने ॥
056a	महादेवाय भीमाय त्र्यम्बकाय च शान्तये ।
056c	ईशानाय मखघ्नाय नमोऽस्त्वन्धकघातिने ॥
057a	कुमारगुरवे तुभ्यं नीलग्रीवाय वेधसे ।
057c	पिनाकिने हविष्याय सत्याय विभवे सदा ॥
058a	विलोहिताय धूम्राय व्याधायानपराजिते ।
058c	नित्यं नीलशिखण्डाय शूलिने दिव्यचक्षुषे ॥
059a	होत्रे पोत्रे त्रिनेत्राय व्याधाय वसुरेतसे ।
059c	अचिन्त्यायाम्बिकाभर्त्रे सर्वदेवस्तुताय च ॥
060a	वृषध्वजाय मुण्डाय जटिने ब्रह्मचारिणे ।
060c	तप्यमानाय सलिले ब्रह्मण्यायाजिताय च ॥
061a	विश्वात्मने विश्वसृजे विश्वमावृत्य तिष्ठते ।
061c	नमोनमस्ते सेव्याय भूतानां प्रभवे सदा ॥
062a	ब्रह्मवक्त्राय सर्वाय शङ्कराय शिवाय च ।
062c	नमोस्तु वाचस्पतये प्रजानां पतये नमः ॥
063a	`अभिगम्याय काम्याय स्तुत्यायार्याय सर्वदा ।
063c	नमोऽस्तु देवदेवाय महाभूतधराय च ।
063e	नमो विश्वस्य पतये पत्तीनां पतये नमः ॥'
064a	नमो विश्वस्य पतये महतां पतये नमः ।
064c	नमः सहस्रशिरसे सहस्रभुजमृत्यवे ॥
065a	सहस्रनेत्रपादाय नमोऽसङ्ख्येयकर्मणे ।
065c	नमो हिरण्यवर्णाय हिरण्यकवचाय च ।
065e	भक्तानुकम्पिने नित्यं सिध्यतां नो वरः प्रभो ॥
066	सञ्जय उवाच 
066a	एवं स्तुत्वा महादेवं वासुदेवः सहार्जुनः ।
066c	प्रसादयामास भवं तदा ह्यस्त्रोपलब्धये ॥ ॥

इति श्रीमन्महाभारते द्रोणपर्वणि प्रतिज्ञापर्वणि अशीतितमोऽध्यायः ॥ 80 ॥

5-80-7 न शोच्यं शोको नाचरणीयः ॥ 5-80-8 कार्ये कृत्यं कार्यं करणीयं भवेदित्यन्वयः ॥ 5-80-23 प्रणिहितः समाहितमनाः ॥ 5-80-32 अथर्वणस्य मुनेः ॥ 5-80-36 तथा च व्रजन्विष्णुपदमाकाशमभ्यगादित्यन्वयः ॥ 5-80-41 लास्यं नृत्तम् । वल्गितमितस्ततः प्रचारः । आस्फोटितं भुजाडम्बरः । उक्त्रुष्टमुच्चैः स्वनितम् ॥ 5-80-44 विश्वं जगत्कर्म प्राप्यं यस्य । ईशानमप्रतिहतेच्छम् । अव्ययमविकारम् । मनसः परमं प्रवृत्तिनिवृत्तिकारणम् । योनिमुत्पत्तिस्थानं च । ज्योतिषां तेजसां निधिमधिष्ठानम् ॥ 5-80-46 योगानां योगदर्शिनां परं धाम परमाश्रयम् । दृष्टं साक्षाद्भूतं ब्रह्मतत्त्वं तद्विदां निधिं रहस्यम् ॥ 5-80-47 कालइव कोपो यस्य । शक्रस्य गुणा ऐश्वर्यादयः सूर्यस्य गुणाः प्रतापादयः तेषामुदयो यस्मात् । कालकेशम् इति क. पाठः ॥ 5-80-48 कारणात्मानं कारणैकस्वभावम् ॥ 5-80-55 भावः सर्वप्रभुत्वात् । शर्वः संहरणात् ॥ 5-80-56 शान्तिः शमप्रधानत्वात् ॥ 5-80-57 हविष्यः हविष्ययोग्यत्वात् । विभुर्व्यापकत्वात् ॥ 5-80-58 व्याधाय मृगहननात् । द्विरुक्तिर्द्विस्तथाकरणात् । अनात्प्राणिनः पराजयतीति अनपराजित्सर्वभूतोत्तमत्वात् । नीलशिखण्डो नीलकेशत्वात् ॥ 5-80-59 होता दीक्षितः भावेन हवनशीलत्वात् । वसुरेता अग्नौ रेतः क्षेपणात् ॥ 5-80-60 मुण्डो दीक्षितत्वात् । ब्रह्मचारी रेतोविधारणात् ॥ 5-80-61 भूतानां प्राणिनां प्रमथादीनाम् ॥ 5-80-62 ब्रह्मवक्त्रो वेदपूर्णमुखत्वात् । शिवो मोक्षहेतुत्वात् । वाचस्पतिर्वाङ्मयप्रवर्तनात् ॥ 5-80-80 अशीतितमोऽध्यायः ॥
