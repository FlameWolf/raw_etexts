श्रीः
अध्यायः 145
कृष्णार्जुनयोः संवादः कर्णसात्यक्योर्युद्धं च ॥ 1 ॥
001	धृतराष्ट्र उवाच 
001a	तदवस्थे हते तस्मिन्भूरिश्रवसि कौरवे ।
001c	यथा भूयोऽभवद्युद्धं तन्ममाचक्ष्व सञ्जय ॥
002	सञ्जय उवाच 
002a	भूरिश्रवसि सङ्क्रान्ते परलोकाय भारत ।
002c	वासुदेवं महाबाहुरर्जुनः समचूचुदत् ॥
003	अर्जुन उवाच 
003a	चोदयाश्वान्भृशं कृष्ण यतो राजा जयद्रथः ।
003c	[श्रूयते पुण्डरीकाक्ष त्रिषु धर्मेषु वर्तते ।]
003e	प्रतिज्ञां सफलां चापि कर्तुमर्हसि मेऽनघ ॥
004ac	अस्तमेति महाबाहो त्वरमाणो दिवाकरः ॥
005a	एतद्धि पुरुषव्याघ्र महदभ्युद्यतं मया ।
005c	कार्यं संरक्ष्यते चैष कुरुसेनामहारथैः ॥
006a	यथा नाभ्येति सूर्योऽस्तं यथा सत्यं भवेद्वचः ।
006c	चोदयाश्वांस्तथा कृष्ण यथा हन्यां जयद्रथम् ॥
007a	`ततः कृष्णो महाबाहुरश्वान्रजतसन्निभान् ।
007c	हयज्ञश्चोदयामास जयद्रथवधं प्रति ॥
008a	तं प्रयान्तममोघेषुमुत्पतद्भिरिवाशुगैः ।
008c	त्वरमाणा महाराज सेनामुख्याः समाद्रवन् ॥
009a	दुर्योधनश्च कर्णश्च वृषसेनोऽथ मद्रराट् ।
009c	अश्वत्थामा कृपश्चैव स्वयमेव च सैन्धवः ॥
010a	समासाद्य च बीभत्सुः सैन्धवं समुपस्थितम् ।
010c	नेत्राभ्यां क्रोधदीप्ताभ्यां सम्प्रैक्षन्निर्दहन्निव ॥'
011a	यथाग्निरिन्धनेद्धो वै क्रोधेन्धनसमीरितः ।
011c	सैन्धवस्य मुखं त्यक्त्वा कर्णः सात्वतमभ्ययात् ॥
012a	*उपायान्तं तु राधेयं दृष्ट्वा पार्थो महारथः ।
012c	प्रहसन्देवकीपुत्रमिदं वचनमब्रवीत् ॥
013a	एष प्रयात्याधिरथिः सात्यकेः स्यन्दनं प्रति ।
013c	न मृष्यति हतं नूनं भूरिश्रवसमाहवे ॥
014a	यत्र यात्येष तत्र त्वं चोदयाश्वाञ्जनार्दन ।
014c	न सौमदत्तिपदवीं गमयेत्सात्यकिं वृषः ॥
015	सञ्जय उवाच 
015a	एवमुक्तो महाबाहुः केशवः सव्यसाचिना ।
015c	प्रत्युवाच महातेजाः कालयुक्तमिदं वचः ॥
016a	अलमेष महाबाहुः कर्णायैकोऽपि पाण्डव ।
016c	किं पुनर्द्रौपदेयाभ्यां सहितः सात्वतर्षभः ॥
017a	न च तावत्क्षमः पार्थ तव कर्णेन सङ्गरः ।
017c	प्रज्वलन्ती महोल्केव तिष्ठत्यस्मिन्हि वासवी ।
017e	त्वदर्थं पूज्यमानैषा रक्ष्यते परवीरहन् ॥
018a	`न कर्णं प्राकृतं मन्ये तेन योद्धुं न साम्प्रतम् ।
018c	यः कर्णो बलवानेष शक्तोऽस्माञ्जेतुमोजसा ॥
019a	कर्णस्यैष महान्दोषो यद्दूयेत पदेपदे ।
019c	प्रमादाच्च घृणित्वाच्च तेन शोचिति मे मनः ॥'
020a	अतः कर्णः प्रयात्वत्र सात्वतस्य यथा तथा ।
020c	अहं ज्ञास्यामि कौन्तेय कालमस्य दुरात्मनः ॥
021a	यत्रैनं विशिखैस्तीक्ष्णैः पातयिष्यसि भूतले ।
021c	तदा गन्तासि पार्थ त्वं तेन योद्धुं दुरात्मना ॥
022	धृतराष्ट्र उवाच 
022a	योऽसौ कर्णेन वीरस्य वार्ष्णेयस्य समागमः ।
022c	हते तु भूरिश्रवसि तद्युद्धमभवत्कथम् ॥
023a	सात्यकिश्चापि विरथः कं समारूढवान्रथम् ।
023c	चक्ररक्षौ च पाञ्चाल्यौ तन्ममाचक्ष्व सञ्जय ॥
024	सञ्जय उवाच 
024a	हन्त ते कथयिष्यामि यथावृत्तं महारणे ।
024c	पश्यतां सर्वसैन्यानां केशवार्जुनयोरपि ।
024e	शुश्रूषस्व स्थिरो भूत्वा दुराचरितमात्मनः ॥
025a	पूर्वमेव हि कृष्णस्य मनोगतमिदं प्रभो ।
025c	विजेतव्यो यथा वीरः सात्यकिः सौमदत्तिना ॥
026a	अतीतानागते राजन्स हि वेत्ति जनार्दनः ।
026c	ततः सूतं समाहूय दारुकं सन्दिदेश ह ।
026e	रथो मे युज्यतां कल्यमिति राजन्महाबालः ॥
027a	न हि देवा न गन्धर्वा न यक्षोरगराक्षसाः ।
027c	मानवा वाऽपि जेतारः कृष्णयोः सन्ति केचन ||
028a	पितामहपुरोगाश्च देवाः सिद्धाश्च तं विदुः ।
028c	तयोः प्रभावमतुलं शृणु युद्धं तु तत्तथा ॥
029a	सात्यकिं विरथं दृष्ट्वा कर्णं चाभ्युद्यतं रणे ।
029c	दध्मौ शङ्खं महानादमार्षभेणाथ माधवः ॥
030a	दारुकोऽवेत्य सन्देशं श्रुत्वा शङ्खस्य च स्वनम् ।
030c	रथमन्वानयत्तस्मै सुपर्णोच्छ्रितकेतनम् ॥
031a	स केशवस्यानुमते रथं दारुकसंयुतम् ।
031c	आरुरोह शिनेः पौत्रो ज्वलनादित्यसन्निभम् ॥
032a	कामगैः शैब्यसुग्रीवमेघपुष्पबलाहकैः ।
032c	हयोदग्रैर्महावेगैर्हेमभाण्डविभूषितैः ॥
033a	युक्तं समारुह्य च तं विमानप्रतिमं रथम् ।
033c	अभ्यद्रवत राधेयं प्रवपन्सायकान्बहून् ॥
034a	चक्ररक्षावपि तदा युधामन्यूत्तमौजसौ ।
034c	धनञ्जयरथं हित्वा राधेयं प्रत्युदीयतुः ॥
035a	राधेयोऽपि महाराज शरवर्षं समुत्सृजन् ।
035c	अभ्यद्रवत्सुसङ्क्रुद्धो रणे शैनेयमच्युतम् ॥
036a	नैव दैवं न गान्धर्वं नासुरं न च राक्षसम् ।
036c	तादृशं भुवि नो युद्धं दिवि वा श्रुतमित्युत ।
036e	उपारमत तत्सैन्यं सरथाश्वनरद्विपम् ॥
037a	तयोर्दृष्ट्वा महाराज कर्म सम्मूढचेतसः ।
037c	सर्वे च समपश्यन्त तद्युद्धमतिमानुषम् ॥
038ac	तयोर्नृवरयो राजन्सारथ्यं दारुकस्य च ॥
039a	गतप्रत्यागतावृत्तैर्मण्डलैः सन्निवर्तनैः ।
039c	सारथेस्तु रथस्थस्य काश्यपेयस्य विस्मिताः ॥
040a	नभस्तलगताश्चैव देवगन्धर्वदानवाः ।
040c	अतीवावहिता द्रष्टुं कर्णशैनेययो रणम् ॥
041ac	मित्रार्थे तौ पराक्रान्तौ शुष्मिणौ स्पर्धिनौ रणे ॥
042a	कर्णश्चामरसङ्काशो युयुधानश्च सात्यकिः ।
042c	अन्योन्यं तौ महाराज शरवर्षैरवर्षताम् ॥
043a	प्रममाथ शिनेः पौत्रं कर्णः सायकवृष्टिभिः ।
043c	अमृष्यमाणो निधनं कौरव्यजलसन्धयोः ॥
044a	कर्णः शोकसमाविष्टो महोरग इव श्वसन् ।
044c	स शैनेयं रणे क्रुद्धः प्रदहन्निव चक्षुषा ।
044e	अभ्यधावत वेगेन पुनःपुनररिन्दम ॥
045a	तं तु सक्रोधमालोक्य सात्यकिः प्रत्ययुध्यत ।
045c	महता शरवर्षेण गजं प्रतिगजो यथा ॥
046a	तौ समेतौ नरव्याघ्रौ व्याघ्राविव तरस्विनौ ।
046c	अन्योन्यं सन्ततक्षाते रणेऽनुपमविक्रमौ ॥
047a	ततः कर्णं शिनेः पौत्रः सर्वपारसवैः शरैः ।
047c	बिभेद सर्वगात्रेषु पुनःपुनररिन्दम ॥
048a	सारथिं चास्य भल्लेन रथनीडादपातयत् ।
048c	अश्वांश्च चतुरः श्वेतान्निजघान शितैः शरैः ॥
049a	छित्त्वा ध्वजं रथं चैव शतधा पुरुषर्षभ ।
049c	चकार विरथं कर्णं तव पुत्रस्य पश्यतः ॥
050a	ततो विमनसो राजंस्तावकास्ते महारथाः ।
050c	वृषसेनः कर्णसुतः शल्यो मद्राधिपस्तथा ।
050e	द्रोणपुत्रश्च शैनेयं सर्वतः पर्यवारयन् ॥
051ac	ततः पर्याकुलं सर्वं न प्राज्ञायत किञ्चन ॥
052a	तथा सात्यकिना वीरे विरथे सूतजे कृते ।
052c	हाहाकारस्ततो राजन्सर्वसैन्येष्वभून्महान् ॥
053a	कर्णोऽपि विरथो राजन्सात्वतेन कृतः शरैः ।
053c	दुर्योधनरथं तूर्णमारुरोह विनिःश्वसन् ॥
054a	मानयंस्तव पुत्रस्य बाल्यात्प्रभृति सौहृदम् ।
054c	कृतां राज्यप्रदानेन प्रतिज्ञां परिपालयन् ॥
055a	तथा तु विरथं कर्णं पुत्रांश्च परिपालयन् |
055c	दुःशासनमुखान्वीरान्नावधीत्सात्यकिर्वशी ॥
056a	रक्षन्प्रतिज्ञां भीमेन पार्थेन च पुराकृताम् ।
056c	विरथान्विह्वलांश्चक्रे न तु प्राणैर्व्ययोजयत् ॥
057a	भीमसेनेन तु वधः पुत्राणां ते प्रतिश्रुतः ।
057c	अनुद्यूते च पार्थेन वधः कर्णस्य संश्रुतः ॥
058a	वधे त्वकुर्वन्यत्नं ते तस्य कर्णमुखास्तदा ।
058c	नाशक्नुवंस्ततो हन्तुं सात्यकिं प्रवरा रथाः ॥
099a	द्रौणिश्च कृतवर्मा च तथैवान्ये महारथाः ।
059c	निर्जिता धनुषैकेन शतशः क्षत्रियर्षभाः ।
059e	काङ्क्षता परलोकं च धर्मराजस्य च प्रियम् ॥
060a	कृष्णयोः सदृशो वीर्ये सात्यकिः शत्रुतापनः ।
060c	जितवान्सर्वसैन्यानि तावकानि हसन्निव ॥
061a	कृष्णो वाऽपि भवेल्लोके पार्थो वाऽपि धनुर्धरः ।
061c	शैनेयो वा नरव्याघ्र चतुर्थस्तु न विद्यते ॥
062	धृतराष्ट्र उवाच 
062a	अजय्यं वासुदेवस्य रथमास्थाय सात्यकिः ।
062c	विरथं कृतवान्कर्णं वासुदेवसमो युधि ।
062e	दारुकेण समायुक्तः स्वबाहुबलदर्पितः ॥
063a	कच्चिदन्यं समारूढः सात्यकिः शत्रुतापनः ।
063c	एतदिच्छाम्यहं श्रोतुं कुशलो ह्यसि भाषितुम् ।
063e	असह्यं तमहं मन्ये तन्ममाचक्ष्व सञ्जय ॥
064	सञ्जय उवाच 
064a	शृणु राजन्यथावृत्तं रथमन्यं महामतिः ।
064c	दारुकस्यानुजस्तूर्णं कल्पनाविधिकल्पितम् ॥
065a	आयसैः काञ्चनैश्चापि पट्टैः सन्नद्धकूबरम् ।
065c	तारासहस्रखचितं सिंहध्वजपताकिनम् ॥
066a	अश्वैर्वातजवैर्युक्तं हेमभाण्डपरिच्छदैः ।
066c	सैन्धवैरिन्दुसङ्काशैः सर्वशब्दातिगैर्दृढैः ॥
067a	चित्रकाञ्चनसन्नाहैर्वाजिमुख्यैर्विशाम्पते ।
067c	घण्टाजालाकुलरवं शक्तितोमरविद्युतम् ॥
068a	युक्तं साङ्ग्रामिकैर्द्रव्यैर्बहुशस्त्रपरिच्छदैः ।
068c	रथं सम्पादयामास मेघगम्भीरनिःस्वनम् ॥
069a	तं समारुह्य शैनेयस्तव सैन्यमुपाद्रवत् ।
069c	दारुकोऽपि यथाकामं प्रययौ केशवान्तिकम् ॥
070a	कर्णस्यापि रथं राजञ्शङ्खगोक्षीरपाण्डुरैः ।
070c	चित्रकाञ्चनसन्नाहैः सदश्वैर्वेगवत्तरैः ॥
071a	हेमकक्ष्याध्वजोपेतं क्लृप्तयन्त्रपताकिनम् ।
071c	अग्र्यं रथं सुयन्तारं बहुशस्त्रपरिच्छदम् ।
071e	उपाजह्रुस्तमास्थाय कर्णोऽप्यभ्यद्रवद्रिपून् ॥
072a	एतत्ते सर्वमाख्यातं यन्मां त्वं परिपृच्छसि ।
072c	भूयश्चापि निबोधेमं तवापनयजं क्षयम् ॥
073a	एकत्रिंशत्तव सुता भीमसेनेन पातिताः ।
073c	दुर्मुखं प्रमुखे कृत्वा सततं चित्रयोधिनम् ॥
074a	शतशो निहताः शूराः सात्वतेनार्जुनेन च ।
074c	भीष्मं प्रमुखतः कृत्वा भगदत्तं च भारत ।
074e	एवमेष क्षयो वृत्तो राजन्दुर्मन्त्रिते तव ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चचत्वारिंशदधिकशततमोऽध्यायः ॥ 145 ॥

5-145-3 हेपुण्डरीकाक्ष स जयद्रथस्त्रिषु धर्मेषु वर्तते इति श्रूयते के पुनस्ते त्रयो धर्माः । अत्रोच्यते । यदि युध्यमानो हन्यते तदा तूर्णं स्वर्गप्राप्तिरेव तस्य धर्मः । अथ पलायमानो हन्यते तदा नरकप्राप्तिरेव तस्य धर्मः । अथ मद्भयात्स्वदेशं गच्छति तदा यशःशरीरनाश एव तस्य धर्मः । यावदसौ युद्धाभिमुखः प्रथमधर्मे तिष्ठति तावदेव हन्तुमुचितः अतः शीघ्रमश्वांश्चोदयेति । कुण्डलितोऽयं श्लोकार्धः झ. पुस्तक एव दृश्यते ॥ 5-145-7 हयज्ञः हयहृदयज्ञः ॥ 5-145-8 आशुगैः मारुतैः ॥ 5-145-14 वृषः कर्णः ॥ 5-145-* इत आरभ्य उत्तराध्यायस्थ-मन्दरश्मिः सहस्रांशुरस्तङ्गिरिमुपाद्रवत् इति 25 तमश्लोकपर्यन्तं विद्यमानाः श्लोकाः झ. पुस्तके जयद्रथवधादनन्तरं वर्तन्ते । 5-145-17 वासवी शक्तिरिति शेषः ॥ 5-145-20 यथा प्रयाति तथा प्रयात्विति योज्यम् । ज्ञास्यामि ज्ञापयिष्यामि ॥ 5-145-21 यत्र काले ॥ 5-145-25 पूर्वं पूर्वेद्युः ॥ 5-145-26 कल्यं प्रातः ॥ 5-145-29 आर्षभेण स्वार्थे तद्धितः । ऋषभस्वरेण ॥ 5-145-39 काश्यपेयस्य दारुकस्य ॥ 5-145-57 अनुद्यूते पुनर्द्यूते ॥ 5-145-145 पञ्चचत्वारिंशदधिकशततमोऽध्यायः ॥
