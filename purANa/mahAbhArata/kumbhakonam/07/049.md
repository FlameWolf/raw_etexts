श्रीः
अध्यायः 049
अभिमन्युवधः ॥ 1 ॥
KK-07-03-049-001	सञ्जय उवाच 
KK-07-03-049-001a	विष्णोः स्वसुर्नन्दकरः स विष्ण्वायुधभूषणः ।
KK-07-03-049-001c	रराजातिरथः सङ्ख्ये जनार्दन इवापरः ॥
KK-07-03-049-002a	मारुतोद्धूतकेशान्तमुद्यतारिवरायुधम् ।
KK-07-03-049-002c	वपुः समीक्ष्य पृथ्वीशा दुःसमीक्ष्यं सुरैरपि ॥
KK-07-03-049-003a	`यदि पाणितलादेतच्चक्रं मुञ्चेत फाल्गुनिः ।
KK-07-03-049-003c	वरदानान्मातुलस्य विष्णोश्चक्रमिवापतेत् ॥'
KK-07-03-049-004a	तच्चक्रं भृशमुद्विग्नाः सञ्चिच्छिदुरनेकधा ।
KK-07-03-049-004c	महारथस्ततः कार्ष्णिः स जग्राह महागदाम् ॥
KK-07-03-049-005a	विधनुःस्यन्दनासिस्तैर्विचक्रश्चारिभिः कृतः ।
KK-07-03-049-005c	अभिमन्युर्गदापाणिरश्वत्थामानमार्दयत् ॥
KK-07-03-049-006a	स गदामुद्यतां दृष्ट्वा ज्वलन्तीमशनीमिव ।
KK-07-03-049-006c	अपाक्रामद्रथोपस्थाद्विक्रमांस्त्रीन्नरर्षभः ॥
KK-07-03-049-007a	तस्याश्वान्गदया हत्वा तथोभौ पार्ष्णिसारथी ।
KK-07-03-049-007c	शराचिताङ्गः सौभद्रः श्वाविद्वत्समदृश्यत ॥
KK-07-03-049-008a	ततः सुबलदायादं कालिकेयमपोथयत् ।
KK-07-03-049-008c	जघान चास्यानुचरान्गान्धारान्सप्तसप्ततिम् ॥
KK-07-03-049-009a	पुनश्चैव वसातीयाञ्जघान रथिनो दश ।
KK-07-03-049-009c	केकयानां रथान्सप्त हत्वा च दश कुञ्जरान् ||
KK-07-03-049-009e	दौःशासनिरथं साश्वं गदया समपोथयत् ॥
KK-07-03-049-010a	ततो दौःशासनिः क्रुद्धो गदामुद्यम्य मारिष ।
KK-07-03-049-010c	अभिदुद्राव सौभद्रं तिष्ठतिष्ठेति चाब्रवीत् ॥
KK-07-03-049-011a	तावुद्यतगदौ वीरावन्योन्यवधकाङ्क्षिणौ ।
KK-07-03-049-011c	भ्रातृव्यौ सम्प्रजह्राते पुरेव त्र्यम्बकान्धकौ ॥
KK-07-03-049-012a	तावन्योन्यं गदाग्राभ्यामाहत्य पतितौ क्षितौ ।
KK-07-03-049-012c	इन्द्रध्वजाविवोत्सृष्टौ रणमध्ये परन्तपौ ॥
KK-07-03-049-013a	दौःशासनिरथोत्थाय कुरूणां कीर्तिवर्धनः ।
KK-07-03-049-013c	उत्तिष्ठमानं सौभद्रं गदया मूर्ध्न्यताडयत् ॥
KK-07-03-049-014a	गदावेगेन महता व्यायामेन च मोहितः ।
KK-07-03-049-014c	विचेता न्यपतद्भूमौ सौभद्रः परवीरहा ॥
KK-07-03-049-015a	एवं विनिहतो राजन्नेको बहुभिराहवे ।
KK-07-03-049-015c	क्षोभयित्वा चमूं सर्वां नलिनीमिव कुञ्जरः ॥
KK-07-03-049-016a	अशोभत हतो वीरो व्याधैर्वनगजो यथा ।
KK-07-03-049-016c	तं तथा पतितं शूरं तावकाः पर्यवारयन् ॥
KK-07-03-049-017a	दावं दग्ध्वा यथा शान्तं पावकं शिशिरात्यये ।
KK-07-03-049-017c	विमृद्य नगशृङ्गाणि सन्निवृत्तमिवानिलम् ॥
KK-07-03-049-018a	अस्तं गतमिवादित्यं तप्त्वा भारत वाहिनीम् ।
KK-07-03-049-018c	उपप्लुतं यथा सोमं संशुष्कमिव सागरम् ॥
KK-07-03-049-019a	पूर्णचन्द्राभवदनं काकपक्षवृतालिकम् ।
KK-07-03-049-019c	तं भूमौ पतितं दृष्ट्वा तावकास्ते महारथाः |
KK-07-03-049-019e	मुदा परमया युक्ताश्चुक्रुशुः सिंहवन्मुहुः ॥
KK-07-03-049-020a	आसीत्परमको हर्षस्तावकानां विशाम्पते ।
KK-07-03-049-020c	इतरेषां तु वीराणां नेत्रेभ्यः प्रापतज्जलम् ॥
KK-07-03-049-021a	अन्तरिक्षे च भूतानि प्राक्रोशन्त विशाम्पते ।
KK-07-03-049-021c	दृष्ट्वा निपतितं वीरं च्युतं चन्द्रमिवाम्बरात् ॥
KK-07-03-049-022a	द्रोणकर्णमुखैः षड्भिर्धार्तराष्ट्रैर्महारथैः ।
KK-07-03-049-022c	एकोऽयं निहतः शेते नैष धर्मो मतो हि नः ॥
KK-07-03-049-023a	तस्मिन्विनिहते वीरे बह्वशोभत मेदिनी ।
KK-07-03-049-023c	द्यौर्यथा पूर्णचन्द्रेण नक्षत्रगणमालिनी ॥
KK-07-03-049-024a	रुक्मपुङ्खैश्च सम्पूर्णा रुधिरौघपरिप्लुता ।
KK-07-03-049-024c	उत्तमाङ्गैश्च शूराणां भ्राजमानैः सकुण्डलैः ॥
KK-07-03-049-025a	विचित्रैश्च परिस्तोमैः पताकाभिश्च संवृता ।
KK-07-03-049-025c	चामरैश्च कुथाभिश्च प्रविद्धैश्चाम्बरोत्तमैः ॥
KK-07-03-049-026a	रथाश्वनरनागानामलङ्कारैश्च सुप्रभैः ।
KK-07-03-049-026c	खड्गैः सुनिशितैः पीतैर्निर्मुक्तैर्भुजगैरिव ॥
KK-07-03-049-027a	चापैश्च विविधैश्छिन्नैः शक्त्यृष्टिप्रासकम्पनैः ।
KK-07-03-049-027c	विविधैश्चायुधैश्चान्यैः संवृता भूरशोभत ॥
KK-07-03-049-028a	`निष्टनद्भिरतीवान्यैरुद्वहद्रुधिरस्रवैः ।
KK-07-03-049-028c	नरैः पतद्भिः पतितैरवनी स्वधिकं बभौ ॥
KK-07-03-049-029a	वाजिभिश्चापि निर्जीवैः श्वसद्भिः शोणितोक्षितैः ।
KK-07-03-049-029c	सारोहैर्विषमा भूमिः सौभद्रेण निपातितैः ॥
KK-07-03-049-030a	साङ्कुशैः समहामात्रैः सर्वमायुधकेतुभिः ।
KK-07-03-049-030c	पर्वतैरिव विध्वस्तैर्विशिखैर्मथितैर्गजैः ॥
KK-07-03-049-031a	पृथिव्यानुकीर्णैश्च अश्वसारथियोधिभिः ।
KK-07-03-049-031c	ह्रदैरिव प्रक्षुभितैर्हृतनागै रथोत्तमैः ॥
KK-07-03-049-032a	पदातिसङ्घैश्च हतैर्विविधायुधभूषणैः ।
KK-07-03-049-032c	भीरूणां त्रासजननी घोररूपाऽभवन्मही ॥
KK-07-03-049-033a	तं दृष्ट्वा पतितं भूमौ चन्द्रार्कसदृशद्युतिम् ।
KK-07-03-049-033c	तावकानां परा प्रीतिः पाण्डूनां चाभवद्व्यथा ॥
KK-07-03-049-034a	अभिमन्यौ हते राजञ्शिशुकेऽप्राप्तयौवने ।
KK-07-03-049-034c	सम्प्राद्रवच्चमूः सर्वा धर्मराजस्य पश्यतः ॥
KK-07-03-049-035a	दीर्यमाणं बलं दृष्ट्वा सौभद्रे विनिपातिते ।
KK-07-03-049-035c	अजातशत्रुस्तान्वीरानिदं वचनमब्रवीत् ॥
KK-07-03-049-036a	स्वर्गमेष गतः शूरो यो हतो न पराङ्मुखः ।
KK-07-03-049-036c	संस्तम्भयत माभैष्ट विजेष्यामो रणे रिपून् ॥
KK-07-03-049-037a	इत्येवं स महातेजा दुःखितेभ्यो महाद्युतिः ।
KK-07-03-049-037c	धर्मराजो युधां श्रेष्ठो ब्रुवन्दुःखमपानुदत् ॥
KK-07-03-049-038a	युद्धे ह्याशीविषाकारान्राजपुत्रान्रणे रिपून् ।
KK-07-03-049-038c	पूर्वं निहत्य सङ्ग्रामे पश्चादार्जुनिरभ्ययात् ॥
KK-07-03-049-039a	हत्वा दशसहस्राणि कौसल्यं च महारथम् ।
KK-07-03-049-039c	कृष्णार्जुनसमः कार्ष्णिः शक्रलोकं गतो ध्रुवम् ॥
KK-07-03-049-040a	रथाश्वनरमातङ्गान्विनिहत्य सहस्रशः ।
KK-07-03-049-040c	अवितृप्तः स सङ्ग्रामादशोच्यः पुण्यकर्मकृत् ।
KK-07-03-049-040e	गतः पुण्यकृतां लोकाञ्शाश्वतान्पुण्यनिर्जितान् ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे एकोनपञ्चाशत्तमोऽध्यायः ॥ 49 ॥

5-49-18 उपप्लुतं राहुग्रस्तम् ॥ 5-49-19 काकपक्षावृताक्षिकम् इति झ. पाठः ॥ 5-49-30 विशाखोन्मथितैर्गजैः इति क.पाठः ॥ 5-49-31 व्यश्वसारथियोधिभिः इति क.पाठः ॥ 5-49-49 एकोनपञ्चाशत्तमोऽध्यायः ॥
