श्रीः
अध्यायः 014

द्रोणयुद्धं द्वैरथयुद्धमभिमन्युपराक्रमश्च ॥ 1 ॥
KK-07-01-014-001	सञ्जय उवाच 
KK-07-01-014-001a	ततः स पाण्डवानीके जनयन्सुमहद्भयम् ।
KK-07-01-014-001c	व्यचरत्पृतनां द्रोणो दहन्कक्षमिवानलः ॥
KK-07-01-014-002a	निर्दहन्तमनीकानि साक्षादग्निमिवोत्थितम् ।
KK-07-01-014-002c	दृष्ट्वा रुक्मरथं क्रुद्धं समकम्पन्त सृञ्जयाः ॥
KK-07-01-014-003a	सततं कृष्यतः सङ्ख्ये धनुषोऽस्याशुकारिणः ।
KK-07-01-014-003c	ज्याघोषः शुश्रुवेऽत्यर्थं विस्फूर्जितमिवाशनेः ॥
KK-07-01-014-004a	रथिनः सादिनश्चैव नागानश्वान्पदातिनः ।
KK-07-01-014-004c	रौद्रा हस्तवता मुक्ताः सम्मृद्नन्ति स्म सायकाः ॥
KK-07-01-014-005a	नानद्यमानः पर्जन्यः प्रवृद्धः शुचिसङ्क्षये ।
KK-07-01-014-005c	अश्मवर्षमिवावर्षत्परेषामावहद्भयम् ॥
KK-07-01-014-006a	विचरन्स दिशः सर्वाः सेनां सङ्क्षोभयन्प्रभुः ।
KK-07-01-014-006c	वर्धयामास सन्त्रासं शात्रवाणाममानुषम् ॥
KK-07-01-014-007a	तस्य विद्युदिवाभ्रेषु चापं हेमपरिष्कृतम् ।
KK-07-01-014-007c	भ्राजमानं रथे तस्मिन्दृश्यते स्म महाभयम् ॥
KK-07-01-014-008a	स वीरः सत्यवान्प्राज्ञो धर्मनित्यः सदा पुनः ।
KK-07-01-014-008c	युगान्तकालवद्घोरां रौद्रां प्रावर्तयन्नदीम् ॥
KK-07-01-014-009a	अमर्षवेगप्रभवां क्रव्यादगणसङ्कुलाम् ।
KK-07-01-014-009c	बलौघैः सर्वतः पूर्णां ध्वजवृक्षापहारिणीम् ॥
KK-07-01-014-010a	शोणितोदां रथावर्तां हस्त्यश्वकृतरोधसम् ।
KK-07-01-014-010c	कवचोडुपसंयुक्तां मांसपङ्कसमाकुलाम् ॥
KK-07-01-014-011a	मेदोमज्जास्थिसिकतामुष्मीषचयफेनिलाम् ।
KK-07-01-014-011c	सङ्ग्रामजलदापूर्णां प्रासमत्स्यसमाकुलाम् ॥
KK-07-01-014-012a	नरनागाश्वकलिलां शरवेगौघवाहिनीम् ।
KK-07-01-014-012c	शरीरदारुसङ्घाटां रथकच्छपसङ्कुलाम् ॥
KK-07-01-014-013a	उत्तमाङ्गैः पङ्कजिनीं निस्त्रिंशझषसङ्कुलाम् ।
KK-07-01-014-013c	रथनागह्रदोपेतां नानाभारणभूषिताम् ॥
KK-07-01-014-014a	महारथशतावर्तां भूमिरेणूर्मिमालिनीम् ।
KK-07-01-014-014c	महावीर्यवतां सङ्ख्ये सुतरां भीरुदुस्तराम् ॥
KK-07-01-014-015a	शरीरशतसम्बाधां गृध्रकङ्कनिषेविताम् ।
KK-07-01-014-015c	महारथसहस्राणि नयन्तीं यमसादनम् ॥
KK-07-01-014-016a	शूलव्यालसमाकीर्णां प्राणिवाजिनिषेविताम् ।
KK-07-01-014-016c	छिन्नक्षत्रमहाहंसां मुकुटाण्डजसेविताम् ॥
KK-07-01-014-017a	चक्रकूर्माङ्गदानक्रां शरक्षुद्रझषाकुलाम् ।
KK-07-01-014-017c	बकगृध्रसृगालानां घोरसङ्घैर्निषेविताम् ॥
KK-07-01-014-018a	निहतान्प्राणिनः सङ्ख्ये द्रोणेन बलिना रणे ।
KK-07-01-014-018c	वहन्तीं पितृलोकाय शतशो राजसत्तम ॥
KK-07-01-014-019a	शरीरशतसम्बाधां केशशैवलशाद्वलाम् ।
KK-07-01-014-019c	नदीं प्रावर्तयद्राजन्भीरूणां भयवर्धिनीम् ॥
KK-07-01-014-020a	तर्जयन्तमनीकानि तानि तानि महारथम् ।
KK-07-01-014-020c	सर्वतोऽभ्यद्रवन्द्रोणं युधिष्ठिरपुरोगमाः ॥
KK-07-01-014-021a	तानभिद्रवतः शूरांस्तावका दृढविक्रमाः ।
KK-07-01-014-021c	सर्वतः प्रत्यगृह्णन्त तदभूद्रोमहर्षणम् ॥
KK-07-01-014-022a	शतमायस्तु शकुनिः सहदेवं समाद्रवत् ।
KK-07-01-014-022c	सनियन्तृध्वजरथं विव्याध निशितैः शरैः ॥
KK-07-01-014-023a	तस्य माद्रीसुतः केतुं धनुः सूतं हयानपि ।
KK-07-01-014-023c	नातिक्रुद्धः शरैश्छित्त्वा षष्ठ्या विव्याध सौबलम् ।
KK-07-01-014-023e	`भित्त्वा च शरवर्षेण शकुनिं प्रत्यवारयत् ॥'
KK-07-01-014-024a	गदां गृहीत्वा शकुनिः प्रचस्कन्द रथोत्तमात् ।
KK-07-01-014-024c	स तस्य गदया राजन्रथात्सूतमपातयत् ॥
KK-07-01-014-025a	ततस्तौ विरथौ राजन्गदाहस्तौ महाबलौ ।
KK-07-01-014-025c	चिक्रीडतू रणे शूरौ सशृङ्गाविव पर्वतौ ॥
KK-07-01-014-026a	द्रोणः पाञ्चालदायादं विव्याध निशितैः शरैः ।
KK-07-01-014-026c	तयोस्तत्र महाराज बाणवर्षैः प्रकाशितम् ।
KK-07-01-014-026e	खद्योतैरिव चाकाशं प्रदोषे पुरुषर्षभ ॥
KK-07-01-014-027a	विविंशतिं भीमसेनो विंशत्या निशितैः शरैः ।
KK-07-01-014-027c	विद्ध्वा नाकम्पयद्वीरस्तदद्भुतमिवाभवत् ॥
KK-07-01-014-028a	विविंशतिस्तु सहसा व्यश्वकेतुशरासनम् ।
KK-07-01-014-028c	भीमं चक्रे महाराज ततः सैन्यान्यपूजयन् ॥
KK-07-01-014-029a	स तन्न ममृषे वीरः शत्रोर्विक्रममाहवे ।
KK-07-01-014-029c	ततोऽस्य गदया दान्तान्हयात्सर्वानपातयत् ॥
KK-07-01-014-030a	हताश्वात्स रथाद्राजन्गृह्य चर्म महाबलः ।
KK-07-01-014-030c	अभ्ययाद्भीमसेनं तु मत्तो मत्तमिव द्विपम् ॥
KK-07-01-014-031a	शल्यस्तु नकुलं वीरः स्वस्रीयं प्रियमात्मनः ।
KK-07-01-014-031c	विव्याध प्रहसन्बाणैर्लालयन्कोपयन्निव ॥
KK-07-01-014-032a	तस्याश्वानातपत्रं च ध्वजं सूतमथो धनुः ।
KK-07-01-014-032c	निपात्य नकुलः सङ्ख्ये शङ्खं दध्मौ प्रतापवान् ॥
KK-07-01-014-033a	धृष्टकेतुः कृपेणास्ताञ्छित्त्वा बहुविधाञ्छरान् ।
KK-07-01-014-033c	कृपं विव्याध सप्तत्या ध्वजं चास्य त्रिभिः शरैः ॥
KK-07-01-014-034a	तं कृपः शरवर्षेण महता समवारयत् ।
KK-07-01-014-034c	विव्याध च रणे विप्रो धृष्टकेतुममर्षणम् ॥
KK-07-01-014-035a	सात्यकिः कृतवर्माणं नाराचेन स्तनान्तरे ।
KK-07-01-014-035c	विद्ध्वा विव्याध सप्तत्या पुनरन्यैः स्मयन्निव ॥
KK-07-01-014-036a	तं भोजः सप्तसप्तत्या विद्ध्वाऽऽशु निशितैः शरैः ।
KK-07-01-014-036c	नाकम्पयत शैनेयं शीघ्रो वायुरिवाचलम् ॥
KK-07-01-014-037a	सेनापतिः सुशर्माणं भृशं मर्मस्वताडयत् ।
KK-07-01-014-037c	स चापि तं तोमरेण जत्रुदेशेऽभ्यताडयत् ॥
KK-07-01-014-038a	वैकर्तनं तु समरे विराटः प्रत्यवारयत् ।
KK-07-01-014-038c	सह मत्स्यैर्महावीर्यैस्तदद्भुतमिवाभवत् ॥
KK-07-01-014-039a	तत्पौरुषमभूत्तत्र सूतपुत्रस्य दारुणम् ।
KK-07-01-014-039c	यत्सैन्यं वारयामास शरैः सन्नतपर्वभिः ॥
KK-07-01-014-040a	द्रुपदस्तु स्वयं राजा भगदत्तेन सङ्गतः ।
KK-07-01-014-040c	तयोर्युद्धं महाराज चित्ररूपमिवाभवत् ॥
KK-07-01-014-041a	भगदत्तस्तु राजानं द्रुपदं नतपर्वभिः ।
KK-07-01-014-041c	सनियन्तृध्वजरथं विव्याध पुरुषर्षभः ॥
KK-07-01-014-042a	द्रुपदस्तु ततः क्रुद्धो भगदत्तं महारथम् ।
KK-07-01-014-042c	आजघानोरसि क्षिप्रं शरेणानतपर्वणा ॥
KK-07-01-014-043a	युद्धं योधवरौ लोके सौमदत्तिशिखण्डिनौ ।
KK-07-01-014-043c	भूतानां त्रासजननं चक्रातेऽस्त्रविशारदौ ॥
KK-07-01-014-044a	भूरिश्रवा रणे राजन्याज्ञसेनिं महारथम् ।
KK-07-01-014-044c	महता सायकौघेन च्छादयामास वीर्यवान् ॥
KK-07-01-014-045a	शिखण्डी तु ततः क्रुद्धः सौमदत्तिं विशाम्पते ।
KK-07-01-014-045c	नवत्या सायकानां तु कम्पयामास भारत ॥
KK-07-01-014-046a	राक्षसौ रौद्रकर्माणौ हेडिम्बालम्बुसावुभौ ।
KK-07-01-014-046c	चक्रातेऽत्युद्भुतं युद्धं परस्परजयैषिणौ ॥
KK-07-01-014-047a	मायाशतसृजौ दृप्तौ मायाभिरितरेतरम् ।
KK-07-01-014-047c	अन्तर्हितौ चेरतुस्तौ भृशं विस्मयकारिणौ ॥
KK-07-01-014-048a	चेकितानोऽनुविन्देन युयुधे चातिभैरवम् ।
KK-07-01-014-048c	यथा देवासुरे युद्धे बलशक्रौ महाबलौ ॥
KK-07-01-014-049a	लक्ष्मणः क्षत्रदेवेन विमर्दमकरोद्भृशम् ।
KK-07-01-014-049c	यथा विष्णुः पुरा राजन्हिरण्याक्षेण संयुगे ॥
KK-07-01-014-050a	ततः प्रचलिताश्वेन विधिवत्कल्पितेन च ।
KK-07-01-014-050c	रथेनाभ्यपतद्राजन्सौभद्रं पौरवो नदन् ॥
KK-07-01-014-051a	ततोऽभ्ययात्स त्वरितो युद्धाकाङ्क्षी महाबलः ।
KK-07-01-014-051c	तेन चक्रे महद्युद्धमभिमन्युररिन्दमः ॥
KK-07-01-014-052a	पौरवस्त्वथ सौभद्रं शरव्रातैरवाकिरत् ।
KK-07-01-014-052c	तस्यार्जुनिर्ध्वजं छत्रं धनुश्चोर्व्यामपातयत् ॥
KK-07-01-014-053a	सौभद्रः पौरवं त्वन्यैर्विद्ध्वा सप्तभिराशुगैः ।
KK-07-01-014-053c	पञ्चभिस्तस्य विव्याध हयान्सूतं च सायकैः ॥
KK-07-01-014-054a	ततः प्रहर्षयन्सेनां सिंहवद्विनदन्मुहुः ।
KK-07-01-014-054c	समादत्तार्जुनिस्तूर्णं पौरवान्तकरं शरम् ॥
KK-07-01-014-055a	तं तु सन्धितमाज्ञाय सायकं घोरदर्शनम् ।
KK-07-01-014-055c	द्वाभ्यां शराभ्यां हार्दिक्यश्चिच्छेद सशरं धनुः ॥
KK-07-01-014-056a	तदुत्सृज्य धनुश्छिन्नं सौभद्रः परवीरहा ।
KK-07-01-014-056c	उद्बबर्ह सितं खड्गमाददनः शरावरम् ॥
KK-07-01-014-057a	स तेनानेकतारेण चर्मणा कृतहस्तवत् ।
KK-07-01-014-057c	भ्रान्तासिना चरन्मार्गान्दर्शयन्वीर्यमात्मनः ॥
KK-07-01-014-058a	भ्रामितं पुनरुद्भ्रान्तमाधूतं पुनरुत्थितम् ।
KK-07-01-014-058c	चर्मनिस्त्रिंशयो राजन्निर्विशेषमदृश्यत ॥
KK-07-01-014-059a	स पौरवरथस्येषामाप्लुत्य सहसा नदन् ।
KK-07-01-014-059c	पौरवं रथमास्थाय केशपक्षे परामृशत् ॥
KK-07-01-014-060a	जघानास्य पदा सूतमसिना पातयद्ध्वजम् ।
KK-07-01-014-060c	विक्षोभ्याम्भोनिधिं तार्क्ष्यस्तं नागमिव चाक्षिपत् ॥
KK-07-01-014-061a	तमागलितकेशान्तं ददृशुः सर्वपार्थिवाः ।
KK-07-01-014-061c	उक्षाणमिव सिंहेन पात्यमानमचेतसम् ॥
KK-07-01-014-062a	तमार्जुनिवशं प्राप्तं कृष्यमाणमनाथवत् ।
KK-07-01-014-062c	पौरवं पातितं दृष्ट्वा नामृष्यत जयद्रथः ॥
KK-07-01-014-063a	स बर्हिबर्हावततं किङ्किणीशतजालवत् ।
KK-07-01-014-063c	चर्म चादाय खड्गं च नदन्पर्यपतद्रथात् ॥
KK-07-01-014-064a	ततः सैन्धवमालोक्य कार्ष्णिरुत्सृज्य पौरवम् ।
KK-07-01-014-064c	उत्पपात रथात्तूर्णं श्येनवन्निपपात च ॥
KK-07-01-014-065a	प्रासपट्टिशनिस्त्रिंशाञ्छत्रुभिः सम्प्रचोदितान् ।
KK-07-01-014-065c	चिच्छेद चासिना कार्ष्णिश्चर्मणा संरुरोध च ॥
KK-07-01-014-066a	स दर्शयित्वा सैन्यानां स्वबाहुबलमात्मनः ।
KK-07-01-014-066c	तमुद्यम्य महाखड्गं चर्म चाथ पुनर्बली ॥
KK-07-01-014-067a	वृद्धक्षत्रस्य दायादं पितुरत्यन्तवैरिणम् ।
KK-07-01-014-067c	ससाराभिमुखः शूरः शार्दूल इव कुञ्जरम् ॥
KK-07-01-014-068a	तौ परस्परमासाद्य खड्गदन्तनखायुधौ ।
KK-07-01-014-068c	हृष्टवत्सम्प्रजह्राते व्याघ्रकेसरिणाविव ॥
KK-07-01-014-069a	सम्पातेष्वभिघातेषु निपातेष्वसिचर्मणोः ।
KK-07-01-014-069c	न तयोरन्तरं कश्चिद्ददर्श नरसिंहयोः ॥
KK-07-01-014-070a	अवक्षेपोऽसिनिर्ह्रादः शस्त्रान्तरनिदर्शनम् ।
KK-07-01-014-070c	बाह्यान्तरनिपातश्च निर्विशेषमदृश्यत ॥
KK-07-01-014-071a	बाह्यमाभ्यन्तरं चैव चरन्तौ मार्गमुत्तमम् ।
KK-07-01-014-071c	ददृशाते महात्मानौ सपक्षाविव पर्वतौ ॥
KK-07-01-014-072a	ततो विक्षिपतः खड्गं सौभद्रस्य यशस्विनः ।
KK-07-01-014-072c	शरावरणपक्षान्ते प्रजहार जयद्रथः ॥
KK-07-01-014-073a	रुक्मपत्रान्तरे सक्तस्तस्मिंश्चर्मणि भास्वरे ।
KK-07-01-014-073c	सिन्धुराजबलोद्धूतः सोऽभज्यत महानसिः ॥
KK-07-01-014-074a	भग्नमाज्ञाय निस्त्रिंशमवप्लुत्य पदानि षट् ।
KK-07-01-014-074c	अदृश्यत निमेषेण स्वरथं पुनरास्थितः ॥
KK-07-01-014-075a	तं कार्ष्णिं समरान्मुक्तमास्थितं रथमुत्तमम् ।
KK-07-01-014-075c	सहिताः सर्वराजानः परिवव्रुः समन्ततः ॥
KK-07-01-014-076a	ततश्चर्म च खड्गं च समुत्क्षिप्य महाबलः ।
KK-07-01-014-076c	ननादार्जुनदायादः प्रेक्षमाणो जयद्रथम् ॥
KK-07-01-014-077a	सिन्धुराजं परित्यज्य सौभद्रः परवीरहा ।
KK-07-01-014-077c	तापयामास तत्सैन्यं भुवनं भास्करो यथा ॥
KK-07-01-014-078a	तस्य सर्वायसीं शक्तिं शल्यः कनकभूषणाम् ।
KK-07-01-014-078c	चिक्षेप समरे घोरां दीप्तामग्निशिखामिव ॥
KK-07-01-014-079a	तामवप्लुत्य जग्राह विकोशं चाकरोदसिम् ।
KK-07-01-014-079c	वैनतेयो यथा कार्ष्णिः पतन्तमुरगोत्तमम् ॥
KK-07-01-014-080a	तस्य लाघवमाज्ञाय सत्वं चामिततेजसः ।
KK-07-01-014-080c	सहिताः सर्वराजानः सिंहनादमथानदन् ॥
KK-07-01-014-081a	ततस्तामेव शल्यस्य सौभद्रः परवीरहा ।
KK-07-01-014-081c	मुमोच भुजवीर्येण वैदूर्यविकृतां शिताम् ॥
KK-07-01-014-082a	सा तस्य रथमासाद्य निर्मुक्तभुजगोपमा ।
KK-07-01-014-082c	जघान सूतं शल्यस्य रथाच्चैनमपातयत् ॥
KK-07-01-014-083a	ततो विराटद्रुपदौ धृष्टकेतुर्युधिष्ठिरः ।
KK-07-01-014-083c	सात्यकिः केकया भीमो धृष्टद्युम्नशिखण्डिनौ ॥
KK-07-01-014-084a	यमौ च द्रौपदेयाश्च साधुसाध्विति चुक्रुशुः ।
KK-07-01-014-084c	बाणशब्दाश्च विविधाः सिंहनादाश्च पुष्कलाः ॥
KK-07-01-014-085a	प्रादुरासन्हर्षयन्तः सौभद्रमपलायिनम् ।
KK-07-01-014-085c	तन्नामृष्यन्त पुत्रास्ते शत्रोर्विजयलक्षणम् ॥
KK-07-01-014-086a	अथैनं सहसा सर्वे समन्तान्निशितैः शरैः ।
KK-07-01-014-086c	अभ्याकिरन्महाराज जलदा इव पर्वतम् ॥
KK-07-01-014-087a	तेषां च प्रियमन्विच्छन्सूतस्य च पराभवम् ।
KK-07-01-014-087c	आर्तायनिरमित्रघ्नः क्रुद्धः सौभद्रमभ्ययात् ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि एकादशदिवसयुद्धे चतुर्दशोऽध्यायः ॥ 14 ॥

5-14-5 शुचिसङ्क्षये ग्रीष्मान्ते ॥ 5-14-16 प्राणिन एव वाजिनः पक्षिणः ॥ 5-14-87 पराभवं प्रेक्ष्येति शेषः ॥ 5-14-14 चतुर्दशोऽध्यायः ॥	
