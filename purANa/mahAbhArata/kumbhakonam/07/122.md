श्रीः
अध्यायः 122
सात्यकिभयात्पलायमानस्य दुश्शासनस्य द्रोणेनोपालम्भः ॥ 1 ॥ द्रोणधृष्टद्युम्नयोर्युद्धम् ॥ 2 ॥
KK-07-05-122-001	सञ्जय उवाच 
KK-07-05-122-001a	दुःशासनरथं दृष्ट्वा समीपे पर्यवस्थितम् ।
KK-07-05-122-001c	भारद्वाजस्ततो वाक्यं दुःशासनमथाब्रवीत् ॥
KK-07-05-122-002a	दुःशासन रथाः सर्वे कस्माच्चैते प्रविद्रुताः ।
KK-07-05-122-002c	कच्चित्क्षेमं तु नृपतेः कच्चिज्जीवति सैन्धवः ॥
KK-07-05-122-003a	राजपुत्रो भवानत्र राजभ्राता महारथः ।
KK-07-05-122-003c	किमर्थं द्रवते युद्धे यौवराज्यमवाप्य च ॥
KK-07-05-122-004a	दासी जिताऽसि द्यूते त्वं यथा कामचरी भव ।
KK-07-05-122-004c	वाससां वाहिका राज्ञो भ्रातुर्ज्येष्ठस्य मे भव ॥
KK-07-05-122-005a	न सन्ति पतयः सर्वे तेऽद्य षण्ढतिलैः समाः ।
KK-07-05-122-005c	दुःशासनैवं कस्मात्त्वं पूर्वमुक्त्वा पलायसे ॥
KK-07-05-122-006a	स्वयं वैरं महत्कृत्वा पाञ्चालैः पाण्डवैः सह ।
KK-07-05-122-006c	एकं सात्यकिमासाद्य कथं भीतोऽसि संयुगे ॥
KK-07-05-122-007a	न जानीषे पुरा त्वं तु गृह्णन्नक्षान्दुरोदरे ।
KK-07-05-122-007c	शरा ह्येते भविष्यन्ति दारुणाशीविषोपमाः ॥
KK-07-05-122-008a	अप्रियाणां हि वचनं पाण्डवस्य विशेषतः ।
KK-07-05-122-008c	द्रौपद्याश्च परिक्लेशस्त्वन्मूलो ह्यभवत्पुरा ॥
KK-07-05-122-009a	क्व ते मानश्च दर्पश्च क्व ते वीर्यं क्व गर्जितम् ।
KK-07-05-122-009c	आशीविषसमान्पार्थान्कोपयित्वा क्व यास्यसि ॥
KK-07-05-122-010a	शोच्येयं भारती सेना राज्यं चैव सुयोधनः ।
KK-07-05-122-010c	यस्य त्वं कर्कशो भ्राता पलायनपरायणः ॥
KK-07-05-122-011a	ननु नाम त्वया वीर दार्यमाणा भयार्दिता ।
KK-07-05-122-011c	स्वबाहुबलमास्थाय रक्षितव्या ह्यनीकिनी ॥
KK-07-05-122-012a	स त्वमद्य रणं हित्वा भीतो हर्षयसे परान् ।
KK-07-05-122-012c	विद्रुते त्वयि सैन्यस्य नायके शत्रुसूदन ।
KK-07-05-122-012e	कोऽन्यः स्थास्यति सङ्ग्रामे भीतो भीते व्यपाश्रये ॥
KK-07-05-122-013a	एकेन सात्वतेनाद्य युध्यमानस्य तेन वै ।
KK-07-05-122-013c	पलायने तव मतिः सङ्ग्रामाद्धि प्रवर्तते ॥
KK-07-05-122-014a	यदा गाण्डीवधन्वानं भीमसेनं च कौरव ।
KK-07-05-122-014c	यमौ च द्रक्ष्यसि रणे तदा वै किं करिष्यसि ॥
KK-07-05-122-015a	युधि फल्गुनबाणानां सूर्याग्निसमवर्चसाम् ।
KK-07-05-122-015c	न तुल्याः सात्यकिशरा येभ्यो भीतः पलायसे ॥
KK-07-05-122-016a	त्वरितो वीर गच्छ त्वं गान्धार्युदरमाविश ।
KK-07-05-122-016c	पृथिव्यां धावमानस्य नान्यत्पश्यामि जीवनम् ॥
KK-07-05-122-017a	यदि तावत्कृता बुद्धिः पलायनपरायणा ।
KK-07-05-122-017c	पृथिवी धर्मराजाय शमेनैव प्रदीयताम् ॥
KK-07-05-122-018a	यावत्फल्गुननाराचा निर्मुक्तोरगसन्निभाः ।
KK-07-05-122-018c	नाविशन्ति शरीरं ते तावत्संशाम्य पाण्डवैः ॥
KK-07-05-122-019a	यावत्ते पृथिवीं पार्था हत्वा भ्रातृशतं रणे ।
KK-07-05-122-019c	नाक्षिपन्ति महात्मानस्तावत्संशाम्य पाण्डवैः ॥
KK-07-05-122-020a	यावन्न क्रुध्यते राजा धर्मपुत्रो युधिष्ठिरः ।
KK-07-05-122-020c	कृष्णश्च समरश्लाघी तावत्संशाम्य पाण्डवैः ॥
KK-07-05-122-021a	यावद्भीमो महाबाहुर्विगाह्य महतीं चमूम् ।
KK-07-05-122-021c	सोदरांस्ते न मृद्नाति तावत्संशाम्य पाण्डवैः ॥
KK-07-05-122-022a	पूर्वमुक्तश्च ते भ्राता भीष्मेणासौ सुयोधनः ।
KK-07-05-122-022c	अजेयाः पाण्डवाः सङ्ख्ये सौम्य संशाम्य तैः सह ॥
KK-07-05-122-023a	`मया शमवता चोक्तो रक्ष शेषं सुयोधन ।
KK-07-05-122-023c	संशाम्य पार्थैस्त्वं रक्ष वीर सर्वान्महीक्षितः ॥'
KK-07-05-122-024a	न च तत्कृतवान्मन्दस्तव भ्राता सुयोधनः ।
KK-07-05-122-024c	स युद्धे धृतिमास्थाय यत्तो युध्यस्व पाण्डवैः ॥
KK-07-05-122-025a	तवापि शोणितं भीमः पास्यतीति मया श्रुतम् ।
KK-07-05-122-025c	तच्चाप्यवितथं तस्य तत्तथैव भविष्यति ॥
KK-07-05-122-026a	किं भीमस्य न जानासि विक्रमं त्वं सुबालिश ।
KK-07-05-122-026c	यत्त्वया वैरमारब्धं संयुगे प्रपलायिना ॥
KK-07-05-122-027a	गच्छ तूर्णं रथेनैव यत्र तिष्ठति सात्यकिः ।
KK-07-05-122-027c	त्वया हीनं बलं ह्येतद्विद्रविष्यति भारत |
KK-07-05-122-027e	आत्मार्थं योधय रणे सात्यकिं सत्यविक्रमम् ॥
KK-07-05-122-028	सञ्जय उवाच 
KK-07-05-122-028a	एवमुक्तस्तव सुतो नाब्रवीत्किञ्चिदप्यसौ ।
KK-07-05-122-028c	श्रुतं चाश्रुतवत्कृत्वा प्रायाद्येन स सात्यकिः ॥
KK-07-05-122-029a	सैन्येन महता युक्तो म्लेच्छानामनिवर्तिनाम् ।
KK-07-05-122-029c	आसाद्य च रणे यत्तो युयुधानमयोधयत् ॥
KK-07-05-122-030a	द्रोणोऽपि रथिनां श्रेष्ठः पाञ्चालान्पाण्डवांस्तथा ।
KK-07-05-122-030c	अभ्यद्रवत सङ्क्रुद्धो जवमास्थाय मध्यमम् ॥
KK-07-05-122-031a	प्रविश्य च रणे द्रोणः पाण्डवानां वरूथिनीम् ।
KK-07-05-122-031c	द्रावयामास योधान्वै शतशोऽथ सहस्रशः ॥
KK-07-05-122-032a	ततो द्रोणो महाराज नाम विश्राव्य संयुगे ।
KK-07-05-122-032c	पाण्डुपाञ्चालमत्स्यानां प्रचक्रे कदनं महत् ॥
KK-07-05-122-033a	तं जयन्तमनीकानि भारद्वाजं ततस्ततः ।
KK-07-05-122-033c	पाञ्चालपुत्रो द्युतिमान्वीरकेतुः समभ्ययात् ॥
KK-07-05-122-034a	स द्रोणं पञ्चभिर्विद्ध्वा शरैः सन्नतपर्वभिः ।
KK-07-05-122-034c	ध्वजमेकेन विव्याध सारथिं चास्य सप्तभिः ॥
KK-07-05-122-035a	तत्राद्भुतं महाराज दृष्टवानस्मि संयुगे ।
KK-07-05-122-035c	यद्द्रोणो रभसं युद्धे पाञ्चाल्यं नात्यवर्तत ॥
KK-07-05-122-036a	सन्निरुद्धं रणे द्रोणं पाञ्चला वीक्ष्य मारिष ।
KK-07-05-122-036c	आवव्रुः सर्वतो राजन्धर्मपुत्रजयैषिणः ॥
KK-07-05-122-037a	ते शरैरग्निसङ्काशैस्तोमरैश्च महाधनैः ।
KK-07-05-122-037c	शस्त्रैश्च विविधै राजन्द्रोणमेकमवाकिरन् ॥
KK-07-05-122-038a	निवार्य तान्बाणगणान्द्रोणो राजन्समन्ततः ।
KK-07-05-122-038c	महाजलधरान्व्योम्नि मातरिश्वेव चाबभौ ॥
KK-07-05-122-039a	ततः शरं महाघोरं सूर्यपावकसन्निभम् ।
KK-07-05-122-039c	सन्दधे परवीरघ्नो वीरकेतो रथं प्रति ॥
KK-07-05-122-040a	स भित्त्वा तु शरो राजन्पाञ्चालकुलनन्दनम् ।
KK-07-05-122-040c	अभ्यगाद्धरणीं तूर्णं लोहितार्द्रो ज्वलन्निव ॥
KK-07-05-122-041a	ततोऽपतद्रथात्तूर्णं पाञ्चालकुलनन्दनः ।
KK-07-05-122-041c	पर्वताग्रादिव महांश्चम्पको वायुपीडितः ॥
KK-07-05-122-042a	तस्मिन्हते महेष्वासे राजपुत्रे महाबले ।
KK-07-05-122-042c	पाञ्चालास्त्वरिता द्रोणं समन्तात्पर्यवारयन् ॥
KK-07-05-122-043a	चित्रकेतुः सुधन्वा च चित्रवर्मा च भारत ।
KK-07-05-122-043c	तथा चित्ररथश्चैव भ्रातृव्यसनकर्शिताः ॥
KK-07-05-122-044a	अभ्यद्रवन्त सहिता भारद्वाजं युयुत्सवः ।
KK-07-05-122-044c	मुञ्चन्तः शरवर्षाणि तपान्ते जलदा इव |
KK-07-05-122-044e	`अदृश्यं समरे चक्रुर्भारद्वाजं सुधन्विनः ॥'
KK-07-05-122-045a	स वध्यमानो बहुधा राजपुत्रैर्महारथैः ।
KK-07-05-122-045c	क्रोधमाहारयत्तेषामभावाय द्विजर्षभः ॥
KK-07-05-122-046a	ततः शरमयं जालं द्रोणस्तेषामवासृजत् ।
KK-07-05-122-046c	ते हन्यमाना द्रोणस्य शरैराकर्णचोदितैः ।
KK-07-05-122-046e	कर्तव्यं नाभ्यजानन्वै कुमारा राजसत्तम ॥
KK-07-05-122-047a	तान्विमूढान्रणे द्रोणः प्रहसन्निव भारत ।
KK-07-05-122-047c	व्यश्वसूतरथांश्चक्रे कुमारान्कुपितो रणे ॥
KK-07-05-122-048a	अथापरैः सुनिशितैर्भल्लैस्तेषां महायशाः ।
KK-07-05-122-048c	पुष्पाणीव विवान्वायुः सोत्तमाङ्गान्यपातयत् ॥
KK-07-05-122-049a	ते रथेभ्यो हताः पेतुः क्षितौ राजन्सुवर्चसः ।
KK-07-05-122-049c	देवासुरे पुरा युद्धे यथा दैतेयदानवाः ॥
KK-07-05-122-050a	तान्निहत्य रणे राजन्भारद्वाजः प्रतापवान् ।
KK-07-05-122-050c	कार्मुकं भ्रामयामास हेमपृष्ठं दुरासदम् ॥
KK-07-05-122-051ac	`तदस्य भ्राजते राजन्मेघमध्ये तडिद्यथा ॥'
KK-07-05-122-052a	पाञ्चालान्निहतान्दृष्ट्वा देवकल्पान्महारथान् ।
KK-07-05-122-052c	धृष्टद्युम्नो भृशोद्विग्नो नेत्राभ्यां पातयञ्जलम् ।
KK-07-05-122-052e	अभ्यवर्तत सङ्ग्रामे क्रुद्धो द्रोणरथं प्रति ॥
KK-07-05-122-053a	ततो हाहेति सहसा नादः समभवन्नृप ।
KK-07-05-122-053c	पाञ्चाल्येन रणे दृष्ट्वा द्रोणमावारितं शरैः ॥
KK-07-05-122-054a	स च्छाद्यमानो बहुधा पार्षतेन महात्मना ।
KK-07-05-122-054c	न विव्यथे ततो द्रोणः स्मयन्नेवान्वयुध्यत ॥
KK-07-05-122-055a	ततो द्रोणं महाराज पाञ्चाल्यः क्रोधमूर्च्छितः ।
KK-07-05-122-055c	आजघानोरसि क्रुद्धो नवत्या नतपर्वणाम् ॥
KK-07-05-122-056a	स गाढविद्धो बलिना भारद्वाजो महायशाः ।
KK-07-05-122-056c	निषसाद रथोपस्थे कश्मलं च जगाम ह ॥
KK-07-05-122-057a	तं वै तथागतं दृष्ट्वा धृष्टद्युम्नः पराक्रमी ।
KK-07-05-122-057c	चापमुत्सृज्य शीघ्रं तु असिं जग्राह वीर्यवान् ॥
KK-07-05-122-058a	अवप्लुत्य रथाच्चापि त्वरितः स महारथः ।
KK-07-05-122-058c	आरुरोह रथं तूर्णं भारद्वाजस्य मारिष ।
KK-07-05-122-058e	हर्तुमिच्छञ्शिरः कायात्क्रोधसंरक्तलोचनः ॥
KK-07-05-122-059a	प्रत्याश्वस्तस्ततो द्रोणो धनुर्गृह्य महारवम् ।
KK-07-05-122-059c	आसन्नमागतं दृष्ट्वा धृष्टद्युम्नं जिघांसया ॥
KK-07-05-122-060a	शरैर्वैतस्तिकै राजन्विव्याधासन्नवेधिभिः ।
KK-07-05-122-060c	योधयामास समरे धृष्टद्युम्नं महारथम् ॥
KK-07-05-122-061a	ते हि वैतस्तिका नाम शरा आसन्नयोधिनः ।
KK-07-05-122-061c	द्रोणस्य विहिता राजन्यैर्धृष्टद्युम्नमाक्षिणोत् ॥
KK-07-05-122-062a	स वध्यमानो बहुभिः सायकैस्तैर्महाबलः ।
KK-07-05-122-062c	अवप्लुत्य रथात्तूर्णं भग्नवेगः पराक्रमी ॥
KK-07-05-122-063a	आरुह्य स्वरथं वीरः प्रगृह्य च महद्धनुः ।
KK-07-05-122-063c	विव्याध समरे द्रोणं धृष्टद्युम्नो महारथः ॥
KK-07-05-122-064ac	द्रोणश्चापि महाराज शरैर्विव्याध पार्षतम् ॥
KK-07-05-122-065a	तदद्भुतमभूद्युद्धं द्रोणपाञ्चालयोस्तदा ।
KK-07-05-122-065c	त्रैलोक्यकाङ्क्षिणोरासीच्छक्रप्रह्लादयोरिव ॥
KK-07-05-122-066a	मण्डलानि विचित्राणि यमकानीतराणि च ।
KK-07-05-122-066c	चरन्तौ युद्धमार्गज्ञौ ततक्षतुरथेषुभिः ॥
KK-07-05-122-067a	मोहयन्तौ मनांस्याजौ योधानां द्रोणपार्षतौ ।
KK-07-05-122-067c	सृजन्तौ शरवर्षाणि वर्षास्विव बलाहकौ ।
KK-07-05-122-067e	छादयन्तौ महात्मानौ शरैर्व्योम दिशो महीम् ॥
KK-07-05-122-068a	तदद्भुतं तयोर्युद्धं भूतसङ्घा ह्यपूजयन् ।
KK-07-05-122-068c	क्षत्रियाश्च महाराज ये चान्ये तव सैनिकाः ॥
KK-07-05-122-069a	अवश्यं समरे द्रोणो दृष्टद्युम्नेन सङ्गतः ।
KK-07-05-122-069c	वशमेष्यति नो राजन्पाञ्चाला इति चुक्रुशुः ॥
KK-07-05-122-070a	द्रोणस्तु त्वरितो युद्धे धृष्टद्युम्नस्य सारथेः ।
KK-07-05-122-070c	शिरः प्रच्यावयामास फलं पक्वं तरोरिव ॥
KK-07-05-122-071ac	ततस्तु प्रद्रुता वाहा राजंस्तस्य महात्मनः ॥
KK-07-05-122-072a	तेषु प्रद्रवमाणेषु पाञ्चालान्सृञ्जयांस्तथा ।
KK-07-05-122-072c	अयोधयद्रणे द्रोणस्तत्रतत्र पराक्रमी ॥
KK-07-05-122-073a	विजित्य पाण्डुपाञ्चालान्भारद्वाजः प्रतापवान् ।
KK-07-05-122-073c	स्वं व्यूहं पुनरास्थाय स्थितोऽभवदरिन्दमः ।
KK-07-05-122-073e	न चैनं पाण्डवा युद्धे जेतुमुत्सेहिरे प्रभो ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्वाविंशत्यधिकशततमोऽध्यायः ॥ 122 ॥

5-122-48 विशेषेण वातीति विवान् । पुष्पाणीव वनाद्वायुः इति ट. पाठः । पुष्पाणीव विचन्वन्हि इति झ. ञ. पाठः ॥ 5-122-61 द्रोणस्य विविधा राजन् इति ट. पाठः । द्रोणस्य विदिता इति क. पाठः ॥ 5-122-122 द्वाविंशत्यधिकशततमोऽध्यायः ॥ 122 ॥
