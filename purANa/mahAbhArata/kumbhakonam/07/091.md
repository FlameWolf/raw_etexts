श्रीः
अध्यायः 091
अर्जुनस्य व्यूहमुखस्थेन द्रोणेन कञ्चित्कालं युद्ध्वा तमपहाय व्यूहप्रवेशः ॥ 1 ॥
001	सञ्जय उवाच 
001a	दुःशासनबलं हत्वा सव्यसाची महारथः ।
001c	सिन्धुराजं परीप्सन्वै द्रोणानीकमुपाद्रवत् ॥
002a	स तु द्रोणं समासाद्य व्यूहस्य प्रमुखे स्थितम् ।
002c	कृताञ्जलिरिदं वाक्यं कृष्णस्यानुमतेऽब्रवीत् ॥
003a	शिवेन ध्याहि मां ब्रह्मन्स्वस्ति चैव वदस्व मे ।
003c	भवत्प्रसादादिच्छामि प्रवेष्टं दुर्भिदां चमूम् ॥
004a	भवान्पितृसमो मह्यं धर्मराजसमोऽपि च ।
004c	धौम्यकृष्णसमश्चैव सत्यमेतद्ब्रवीमि ते ॥
005a	अश्वत्थामा यथा तात रक्षणीयस्त्वयाऽनघ ।
005c	तथाऽहमपि ते रक्ष्यः सदैव द्विजसत्तम ॥
006a	तव प्रसादादिच्छेयं सिन्धुराजानमाहवे ।
006c	निहन्तुं द्विपदां श्रेष्ठ प्रतिज्ञां रक्ष मे प्रभो ॥
007	सञ्जय उवाच 
007a	एवमुक्तस्तदाऽऽचार्यः प्रत्युवाच स्मयन्निव ।
007c	मामजित्वा न बीभत्सो शक्यो जेतुं जयद्रथः ॥
008a	एतावदुक्त्वा तं द्रोणः शरव्रातैरवाकिरत् ।
008c	सरथाश्वध्वजं तीक्ष्णैः प्रहसन्वै ससारथिम् ॥
009a	ततोऽर्जुनः शरव्रातान्द्रोणस्यावार्य सायकैः ।
009c	द्रोणमभ्यर्दयद्बाणैर्घोररूपैर्महत्तरैः ॥
010a	विव्याध च रणे द्रोणमनुमान्य विशाम्पते ।
010c	क्षत्रधर्मं समास्थाय नवभिः सायकैः पुनः ॥
011a	तस्येषूनिषुभिश्छित्त्वा द्रोणो विव्याध तावुभौ ।
011c	विषाग्निज्वलितप्रख्यैरिषुभिः कृष्णपाण्डवौ ॥
012a	इयेष पाण्डवस्तस्य बाणैश्छेत्तुं शरासनम् ।
012c	तस्य चिन्तयतस्त्वेव फल्गुनस्य महात्मनः ॥
013a	द्रोणः शरैरसम्भ्रान्तो ज्यां चिच्छेदाशु वीर्यवान् ।
013c	विव्याध च हयानस्य ध्वजं सारथिमेव च ॥
014a	अर्जुनं च शरैर्वीरः स्मयमानोऽभ्यवाकिरत् ।
014c	एतस्मिन्नन्तरे पार्थः सज्यं कृत्वा महद्धनुः ॥
015a	विशेषयिष्यन्नाचार्यं सर्वास्त्रविदुषां वरः ।
015c	मुमोच षट्शतान्बाणान्गृहीत्वैकमिव द्रुतम् ॥
016a	पुनः सप्तशतानन्यान्सहस्रं चानिवर्तिनः ।
016c	चिक्षेपायुतशश्चान्यांस्तेऽघ्नन्द्रोणस्य तां चमूम् ॥
017a	तैः सम्यगस्तैर्बलिना कृतिना चित्रयोधिना ।
017c	मनुष्यवाजिमातङ्गा विद्धाः पेतुर्गतासवः ॥
018a	विसूताश्वध्वजाः पेतुः सञ्छिन्नायुधजीविताः ।
018c	रथिनो रथमुख्येभ्यः सहसा शरपीडिताः ॥
019a	चूर्णिताक्षिप्तदग्धानां वज्रानिलहुताशनैः ।
019c	तुल्यरूपा गजाः पेतुर्गिर्यग्राम्बुदवेश्मनाम् ॥
020a	पेतुरश्वसहस्राणि प्रहतान्यर्जुनेषुभिः ।
020c	हंसा हिमवतः पृष्ठे वारिविप्रहता इव ॥
021a	रथाश्वद्विपपत्त्योघाः सलिलौघा इवाद्भुताः ।
021c	युगान्तादित्यरश्म्याभैः पाण्डवास्त्रशरैर्हताः ॥
022a	तं पाण्डवादित्यशरांशुजालं कुरुप्रवीरान्युधि निष्टपन्तम् ।
022c	स द्रोणमेघः शरवृष्टिवेगैः प्राच्छादयन्मेघ इवार्करश्मीन् ॥
023a	अथात्यर्थं विसृष्टेन द्विषतामसुभोजिना ।
023c	आजघ्ने वक्षसि द्रोणो नाराचेन धनञ्जयम् ॥
024a	स विह्वलितसर्वाङ्गः क्षितिकम्पे यथाऽचलः ।
024c	धैर्यमालम्ब्य बीभत्सुर्द्रोणं विव्याध पत्रिभिः ॥
025a	द्रोणस्तु पञ्चभिर्बाणैर्वासुदेवमताडयत् ।
025c	अर्जुनं च त्रिसप्तत्या ध्वजं चास्य त्रिभिः शरैः ॥
026a	विशेषयिष्यञ्शिष्यं च द्रोणो राजन्पराक्रमी ।
026c	अदृश्यमर्जुनं चक्रे निमेषाच्छरवृष्टिभिः ॥
027a	प्रसक्तान्पततोऽद्राक्ष्म भारद्वाजस्य सायकान् ।
027c	मण्डलीकृतमेवास्य धनुश्चादृश्यताद्भुतम् ॥
028a	तेऽभ्ययुः समरे राजन्वासुदेवधनञ्जयौ ।
028c	द्रोणसृष्टाः सुबहवः कङ्कपत्रपरिच्छदाः ॥
029a	तत्राद्भुतमपश्याम शिलानामिव सर्पणम् ।
029c	यद्द्रोणं तरसा पार्थो वृद्धं बालोऽपि नातरत् ॥
030a	चिन्तयामास वार्ष्णेयो दृष्ट्वा द्रोणस्य विक्रमम् ।
030c	नातिवर्तिष्यते ह्येनं वेलामिव महार्णवः ॥
031a	ततः पार्थं समुद्विग्नं लक्ष्य चिन्तयतेऽच्युतः ।
031c	द्रोणस्य चापि विक्रान्तं दृष्ट्वा मधुनिषूदनः ।
031e	इत्यब्रवीद्वासुदेवो धनञ्जयमुदारधीः ॥
032a	पार्थपार्थ महाबाहो न नः कालात्ययो भवेत् ।
032c	द्रोणमुत्सृज्य गच्छामो ब्राह्मणोऽसौ गतक्लमः ॥
033	सञ्जय उवाच 
033ac	पार्थश्चाप्यब्रवीत्कृष्णं यथेष्टमिति केशवम् ॥
034a	ततः प्रदक्षिणं कृत्वा द्रोणं प्रायान्महाभुजम् ।
034c	परिवृत्तश्च बीभत्सुरगच्छद्विसृजञ्शरान् ॥
035a	ततोऽब्रवीत्स्वयं द्रोणः क्वेदं पाण्डव गम्यते ।
035c	ननु नाम रणे शत्रुमजित्वा न निवर्तसे ॥
036	अर्जुन उवाच 
036a	गुरुर्भवान्न मे शत्रुः शिष्यः पुत्रसमोऽस्मि ते ।
036c	न चास्ति स पुमाँल्लोके यस्त्वां युधि पराजयेत् ॥
037	सञ्जय उवाच 
037a	एवं ब्रुवाणो बीभत्सुर्जयद्रथवधोत्सुकः ।
037c	त्वरायुक्तो महाबाहुस्त्वत्सैन्यं समुपाद्रवत् ॥
038a	तं चक्ररक्षौ पाञ्चाल्यौ युधामन्यूत्तमौजसौ ।
038c	अन्वयातां महात्मानौ विशन्तं तावकं बलम् ॥
039a	ततो जयो महाराज कृतवर्मा च सात्वतः ।
039c	काम्भोजश्च श्रुतायुश्च धनञ्जयमवारयन् ॥
040a	तेषां दशसहस्राणि रथानामनुयायिनाम् ।
040c	अभीषाहाः शूरसेनाः शिबयोऽथ वसातयः ॥
041a	मावेल्लका ललित्थाश्च केकया मद्रकास्तथा ।
041c	नारायणाश्च गोपालाः काम्भोजानां च ये गणाः ॥
042a	कर्णेन विजिताः पूर्वं सङ्ग्रामे शूरसम्मताः ।
042c	भारद्वाजं पुरस्कृत्य हृष्टात्मानोऽर्जुनं प्रति ॥
043a	पुत्रशोकाभिसन्तप्तं क्रुद्धं मृत्युमिवान्तकम् ।
043c	त्यजन्तं तुमुले प्राणान्सन्नद्धं चित्रयोधिनम् ॥
044a	गाहमानमनीकानि मातङ्गमिव यूथपम् ।
044c	महेष्वासं पराक्रान्तं नरव्याघ्रमवारयन् ॥
045a	ततः प्रववृते युद्धं तुमुलं रोमहर्षणम् ।
045c	अन्योन्यं वै प्रार्थयतां योधानामर्जुनस्य च ॥
046a	जयद्रथवधप्रेप्सुमायान्तं पुरुषर्षभम् ।
046c	न्यवारयन्त सहिताः क्रिया व्याधिमिवोत्थितम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकनवतिततमोऽध्यायः ॥ 91 ॥

5-91-19 गिर्यग्राम्बुदवेश्मनां वज्रानिलहुताशनैः चूर्णिताक्षिप्तदग्धानाम् इति यथासङ्ख्येनान्वयः ॥ 5-91-91 एकनवतितमोऽध्यायः ॥

