श्रीः
अध्यायः 146
अर्जुनेन कर्णम् प्रति तत्कृतभीमगर्हणातितिक्षया तद्गर्हणपूर्वकं तत्सुतवधप्रतिज्ञा ॥ 1 ॥ कर्णदुर्योधनसंवादः सङ्कुलयुद्धं च ॥ 2 ॥
001	धृतराष्ट्र उवाच 
001a	तथा गतेषु शूरेषु तेषां मम च सञ्जय ।
001c	किंस्विद्भीमार्जुनौ चैव सात्यकिश्चाकरोत्तदा ॥
002	सञ्जय उवाच 
002a	विरथो भीमसेनो वै कर्णवाक्शल्यपीडितः ।
002c	अमर्षवशमापन्नः फल्गुनं वाक्यमब्रवीत् ॥
003a	पुनःपुनस्तूबरक मूढ औदरिकेति च ।
003c	अकृतास्त्रक मा योत्सीर्बाल सङ्ग्रामकातर ॥
004a	इति मामब्रवीत्कर्णः पश्यतस्ते धनञ्जय ।
004c	एवं वक्ता च मे वध्यस्तेन चोक्तस्तथा ह्यहम् ॥
005a	एतद्व्रतं महाबाहो त्वया सह कृतं मया ।
005c	तथैतन्मम कौन्तेय यथा तव न संशयः ॥
006a	तद्वधाय नरश्रेष्ठ स्मरैतद्वचनं मम ।
006c	यथा भवति तत्सत्यं तथा कुरु धनञ्जय ॥
007a	तच्छ्रुत्वा वचनं तस्य भीमस्यामितविक्रमः ।
007c	ततोऽर्जुनोऽब्रवीत्कर्णं किञ्चिदभ्येत्य संयुगे ॥
008a	कर्णकर्ण वृथादृष्टे सूतपुत्रात्मसंस्तुत ।
008c	अधर्मबुद्धे शृणु मे यत्त्वां वक्ष्यामि साम्प्रतम् ॥
009a	द्वावेव कर्ण शूराणां रणे दृष्टौ जयाजयौ ।
009c	तौ चाप्यनित्यौ राधेय वासवस्यापि युध्यतः ॥
010a	`रणमुत्सृज्य निर्लज्ज गच्छसे च पुनः पुनः ।
010c	माहात्म्यं पश्य भीमस्य कर्म जन्म कुले तथा ।
010e	नोक्तवान्परुषं यत्त्वां पलायनपरायणम् ॥
011a	भूयस्त्वमपि सङ्गम्यं सकृदेव यदृच्छया ।
011c	विरथं कृतवान्वीरं पाण्डवं सूतदायद ॥
012a	कुलस्य सदृशं चापि राधेय कृतवानसि ।
012c	नैकान्तसिद्धिः सङ्ग्रामे वासवस्यापि विद्यते ॥'
013a	मुमूर्षुर्युयुधानेन विरथो विकलेन्द्रियः ।
013c	मद्वध्यस्त्वमिति ज्ञात्वा जित्वा जीवन्विसर्जितः ॥
014a	यदृच्छया रणे भीमं युध्यमानं महाबलम् ।
014c	कथञ्चिद्विरथं कृत्वा यत्त्वं रूक्षमभाषथाः ।
014e	अधर्मस्त्वेष सुमहाननार्यचरितं च तत् ॥
015a	नारिं जित्वाऽतिकत्थन्ते न च जल्पन्ति दुर्वचः ।
015c	न च कञ्चन निन्दन्ति सन्तः शूरा नरर्षभाः ॥
016a	त्वं तु प्राकृतविज्ञानस्तत्तद्वदसि सूतज ।
016c	बह्वबद्धमकर्ण्यं च चापलादपरीक्षितम् ॥
017a	युध्यमानं पराक्रान्तं शूरमार्यव्रते रतम् ।
017c	यदवोचोऽप्रियं भीमं नैतत्सत्यं वचस्तव ।
017e	पश्यतां सर्वसैन्यानां केशवस्य ममैव च ॥
018a	विरथो भीमसेनेन कृतोऽसि बहुशो रणे ।
018c	न च त्वां परुषं किञ्चिदुक्तवान्पाण्डुनन्दनः ॥
019a	यस्मात्तु बहु रूक्षं च श्रावितस्ते वृकोदरः ।
019c	परोक्षं यच्च सौभद्रो युष्माभिर्बहुभिर्हतः ।
019e	तस्मादस्यावलेपस्य सद्यः फलमवाप्नुहि ॥
020a	त्वया तस्य धनुश्छिन्नमात्मनाशाय दुर्मते ।
020c	तस्माद्वध्योऽसि मे मूढ सभृत्यसुतबान्धवः ॥
021a	कुरु त्वं सर्वकृत्यानि महत्ते भयमागतम् ।
021c	हन्ताऽस्मि वृषसेनं ते प्रेक्षमाणस्य संयुगे ॥
022a	ये चान्येऽप्युपयास्यन्ति बुद्धिमोहेन मां नृपाः ।
022c	तांश्च सर्वान्हनिष्यामि सत्येनायुधमालभे ॥
023a	त्वां च मूढाकृतप्रज्ञमतिमानिनमाहवे ।
023c	दृष्ट्वा दुर्योधनो मन्दो भृशं तप्स्यति पातितम् ॥
024	सञ्जय उवाच 
024a	अर्जुनेन प्रतिज्ञाते वधे कर्णसुतस्य तु ।
024c	महान्सुतुमुलः शब्दो बभूव रथिनां तदा ॥
025a	तस्मिन्नाकुलसङ्ग्रामे वर्तमाने महाभये ।
025c	मन्दरश्मिः सहस्रांशुरस्तङ्गिरिमुपाद्रवत् ॥
026a	ततो दुर्योधनो राजा राधेयं त्वरितोऽब्रवीत् ।
026c	अर्जुनं प्रेक्ष्य संयातं जयद्रथवधं प्रति ॥
027a	`अमानुषाणि कर्माणि कुर्वन्तौ भरतर्षभ ।
027c	सात्यकिं भीमसेनं च यत्तौ तौ दर्शयन्निव ॥
028a	अयं स वैकर्तन युद्धकालो विदर्शयस्वात्मबलं महात्मन् ।
028c	यथा न वध्येत रणेऽर्जुनेन जयद्रथः कर्ण तथा कुरुष्व ॥
029a	अल्पावशेषो दिवसो हि साम्प्रतं निवारयेहाद्य रिपुं शरौघैः ।
029c	दिनक्षयं प्राप्य नरप्रवीर ध्रुवो हि नः कर्ण जयो भविष्यति ॥
030a	सैन्धवे रक्ष्यमाणे तु सूर्यस्यास्तमनं प्रति ।
030c	मिथ्याप्रतिज्ञः कौन्तेयः प्रवेक्ष्यति हुताशनम् ॥
031a	अनर्जुनायां च भुवि मुहूर्तमपि मानद ।
031c	जीवितुं नोत्सहेरन्वै भ्रातरोऽस्य सहानुगाः ॥
032a	पाण्डवेषु विनष्टेषु सशैलवनकाननाम् ।
032c	वसुन्धरामिमां कर्ण भोक्ष्यामो हतकण्टकाम् ॥
033a	दैवेनोपहतः पार्थो विपरीतश्च मानद ।
033c	कार्याकार्यमजानानः प्रतिज्ञां कृतवान्रणे ॥
034a	नूनमात्मविनाशाय पाण्डवेन किरीटिना ।
034c	मिथ्याप्रतिज्ञैव कृता जयद्रथवधं प्रति ॥
035a	कथं जीवति दुर्धर्षे त्वयि राधेय फल्गुनः ।
035c	अनस्तङ्गत आदित्ये हन्यात्सैन्धवकं नृपम् ॥
036a	रक्षितं मद्रराजेन कृपेण च महात्मना ।
036c	जयद्रथं रणमुखे कथं हन्याद्धनञ्जयः ॥
037a	द्रौणिना रक्ष्यमाणं च मया दुःशासनेन च ।
037c	कथं प्राप्स्यति बीभत्सुः सैन्धवं कालचोदितः ॥
038a	युध्यन्ते बहवः शूरा लम्बते च दिवाकरः ।
038c	शङ्के जयद्रथं पार्थो नैव प्राप्स्यति मानद ॥
039a	स त्वं कर्ण मया सार्धं शूरैश्चान्यैर्महारथैः ।
039c	द्रौणिना त्वं हि सहितो मद्रेशेन कृपेण च ।
039e	युध्यस्व यत्नमास्थाय परं पार्थेन संयुगे ॥
040a	एवमुक्तस्तु राधेयस्तव पुत्रेण मारिष ।
040c	दुर्योधनमिदं वाक्यं प्रत्युवाच कुरूत्तमम् ॥
041a	दृढलक्ष्येण वीरेण भीमसेनेन धन्विना ।
041c	भृशं भिन्नतनुः सङ्ख्ये शरजालैरनेकशः ॥
042a	स्थातव्यमिति तिष्ठामि रणे सम्प्रति मानद ।
042c	नाङ्गमिङ्गति किञ्चिन्मे सन्तप्तस्य महेषुभिः ।
042e	योत्स्यामि तु यथाशक्त्या त्वदर्थं जीवितं मम ॥
043a	`तत्तथा प्रयतिष्येऽहं परं शक्त्या सुयोधन ।'
043c	यथा पाण्डवमुख्योऽसौ न हनिष्यति सैन्धवम् ॥
044a	न हि मे युध्यमानस्य सायकानस्यतः शितान् ।
044c	सैन्धवं प्राप्स्यते वीरः सव्यसाची धनञ्जयः ॥
045a	यत्तु भक्तिमता कार्यं सततं हितकाङ्क्षिणा ।
045c	तत्करिष्यामि कौरव्य जयो दैवे प्रतिष्ठितः ॥
046a	सैन्धवार्थे परं यत्नं करिष्याम्यद्य संयुगे ।
046c	त्वत्प्रियार्थं महाराज जयो दैवे प्रतिष्ठितः ॥
047a	अद्य योत्स्येऽर्जुनमहं पौरुषं स्वं व्यपाश्रितः ।
047c	त्वदर्थे पुरुषव्याघ्र जयो दैवे प्रतिष्ठितः ॥
048a	अद्य युद्धं कुरुश्रेष्ठ मम पार्थस्य चोभयोः ।
048c	पश्यन्तु सर्वसैन्यानि दारुणं रोमहर्षणम् ॥
049	सञ्जय उवाच 
049a	कर्णकौरवयोरेवं रणे सम्भाषमाणयोः ।
049c	अर्जुनो निशितैर्बाणैर्जघान तव वाहिनीम् ॥
050ac	चिच्छेद निशितैर्बाणैः शूराणामनिवर्तिनाम् ॥
051a	भुजान्परिघसङ्काशान्हस्तिहस्तोपमान्रणे ।
051c	शिरांसि च महाबाहुश्चिच्छेद निशितैः शरैः ॥
052a	हस्तिहस्तान्द्विपस्कन्धान्रथाक्षांश्च समन्ततः ।
052c	शोणिताक्तान्हयारोहान्गृहीतप्रासतोमरान् ॥
053a	क्षुरैश्चिच्छेद बीभत्सुर्द्विधैकैकं त्रिधैव च ।
053c	हयान्वारणमुख्यांश्च पदातींश्च समन्ततः ।
053e	ध्वजांश्छत्राणि चापानि चामराणि शिरांसि च ॥
054a	कक्षमग्निरिवोद्धूतः प्रादहत्तव वाहिनीम् ।
054c	अचिरेण महीं पार्थश्चकार रुधिरोत्तराम् ॥
055a	हतभूयिष्ठयोधं तत्कृत्वा तव बलं बली ।
055c	आससाद दुराधर्षः सैन्धवं सत्यविक्रमः ॥
056a	बीभत्सुर्भीमसेनेन सात्वतेन च रक्षितः ।
056c	प्रबभौ भरतश्रेष्ठ ज्वलन्निव हुताशनः ॥
057a	तं तथाऽवस्थितं दृष्ट्वा त्वदीया वीरसम्मताः ।
057c	नामृष्यन्त महेष्वासाः पाण्डवं पुरुषर्षभाः ॥
058a	दुर्योधनश्च कर्णश्च वृषसेनोऽथ मद्रराट् ।
058c	अश्वत्थामा कृपश्चैव स्वयमेव च सैन्धवः ॥
059a	सन्नद्धाः सैन्धवस्यार्थे समावृण्वन्किरीटिनम् ।
059c	नृत्यन्तं रथमार्गेषु धनुर्ज्यातलनिःस्वनैः ॥
060a	सङ्ग्रामकोविदं पार्थं सर्वे युद्धविशारदाः ।
060c	अभीताः पर्यवर्तन्त व्यादितास्यमिवान्तकम् ॥
061a	सैन्धवं पृष्ठतः कृत्वा जिघांसन्तोऽच्युतार्जुनौ ।
061c	सूर्यास्तमनमिच्छन्तो लोहितायति भास्करे ॥
062a	ते भुजैर्भोगिभोगाभैर्धनूंष्यानम्य सायकान् ।
062c	मुमुचुः सूर्यरश्म्याभाञ्छतशः फल्गुनं प्रति ॥
063a	ततस्तानस्यमानांश्च किरीटी युद्धदुर्मदः ।
063c	द्विधा त्रिधाऽष्टधैकैकं छित्त्वा विव्याध तान्रथान् ॥
064a	सिंहलाङ्गूलकेतुस्तु दर्शयन्वीर्यमात्मनः ।
064c	शारद्वतीसुतो राजन्नर्जुनं प्रत्यवारयन् ॥
065a	स विद्ध्वा दशभिः पार्थं वासुदेवं च सप्तभिः ।
065c	अतिष्ठद्रथमार्गेषु सैन्धवं प्रतिपालयन् ॥
066a	अथैनं कौरवश्रेष्ठाः सर्व एव महारथाः ।
066c	महता रथवंशेन सर्वतः प्रत्यवारयन् ॥
067a	विष्फारयन्तश्चापानि विसृजन्तश्च सायकान् ।
067c	सैन्धवं पर्यरक्षन्त शासनात्तनयस्य ते ॥
068a	ततः पार्थस्य शूरस्य बाह्वोर्बलमदृश्यत ।
068c	इषूणामक्षयत्वं च धनुषो गाण्डिवस्य च ॥
069a	अस्त्रैरस्त्राणि संवार्य द्रौणेः शारद्वतस्य च ।
069c	एकैकं दशभिर्बाणैः सर्वानेव समार्पयत् ॥
070a	तं द्रौणिः पञ्चविंशत्या वृषसेनश्च सप्तभिः ।
070c	दुर्योधनश्च विंशत्या कर्णशल्यौ त्रिभिस्त्रिभिः ॥
071a	त एनमभिगर्जन्तो विध्यन्तश्च पुनःपुनः ।
071c	विधुन्वन्तश्च चापानि सर्वतः प्रत्यवारयन् ॥
072a	श्लिष्टं च सर्वतश्चक्रू रथमण्डलमाशु ते ।
072c	सूर्यास्तमनमिच्छन्तस्त्वरमाणा महारथाः ॥
073a	त एनमभिनर्दन्तो विधुन्वाना धनूंषि च ।
073c	सिषिचुर्मार्गणैस्तीक्ष्णैर्गिरिं मेघा इवाम्बुभिः ॥
074a	ते महास्त्राणि दिव्यानि तत्र राजन्व्यदर्शयन् ।
074c	धनञ्जयस्य गात्रे तु शूराः परिघबाहवः ॥
075a	`निवार्य ताञ्शरव्रातैर्दिव्यान्यस्त्राणि दर्शयन् ।'
075c	हतभूयिष्ठयोधं तत्कृत्वा तव बलं बली ।
075e	आससाद दुराधर्षः सैन्धवं सत्यविक्रमः ॥
076a	तं कर्णः संयुगे राजन्प्रत्यवारयदाशुगैः ।
076c	मिषतो भीमसेनस्य सात्वतस्य च भारत ॥
077a	तं पार्थो दशभिर्बाणैः प्रत्यविध्यद्रणाजिरे ।
077c	सूतपूत्रं महाबाहुः सर्वसैन्यस्य पश्यतः ॥
078a	सात्वतश्च त्रिभिर्बाणैः कर्णं विव्याध मारिष ।
078c	भीमसेनस्त्रिभिश्चैव पुनः पार्थश्च सप्तभिः ॥
079a	तान्कर्णः प्रतिविव्याध षष्ट्याषष्ट्या महारथः ।
079c	तद्युद्धमभवद्राजन्कर्णस्य बहुभिः सह ॥
080a	तत्राद्भुतमपश्याम सूतपुत्रस्य मारिष ।
080c	यदेकः समरे क्रुद्धस्त्रीन्रथान्पर्यवारयत् ॥
081a	फल्गुनस्तु महाबाहुः कर्णं वैकर्तनं रणे ।
081c	सायकानां शतेनैव सर्वमर्मस्वताडयत् ॥
082a	रुधिरोक्षितसर्वाङ्गः सूतपुत्रः प्रतापवान् ।
082c	शरैः पञ्चाशता वीरः फल्गुनं प्रत्यविध्यत ॥
083a	तस्य तल्लाघवं दृष्ट्वा नामृष्यत रणेऽर्जुनः ।
083c	तस्य पार्थो धनुश्छित्त्वा विव्याधैनं स्तनान्तरे ।
083e	सायकैर्नवभिर्वीरस्त्वरमाणो धनञ्जयः ॥
084a	अथान्यद्धनुरादाय सूतपुत्रः प्रतापवान् ।
084c	सायकैरष्टसाहस्रैश्छादयामास पाण्डवम् ॥
085a	तां बाणवृष्टिमतुलां कर्णचापसमुत्थिताम् ।
085c	व्यधमत्सायकैः पार्थः शलभानिव मारुतः ॥
086a	छादयामास च तदा सायकैरर्जुनो रणे ।
086c	पश्यतां सर्वयोधानां दर्शयन्पाणिलाघवम् ॥
087a	वधार्थं चास्य समरे सायकं सूर्यवर्चसम् ।
087c	चिक्षेप त्वरया युक्तस्त्वराकाले धनञ्जयः ॥
088a	तमापतन्तं वेगेन द्रौणिश्चिच्छेद सायकम् ।
088c	अर्धचन्द्रेण तीक्ष्णेन स च्छिन्नः प्रापतद्भुवि ॥
089a	कर्णोऽपि द्विषतां हन्ता छादयामास फल्गुनम् ।
089c	सायकैर्बहुसाहस्रैः कृतप्रतिकृतेप्सया ॥
090a	तौ वृषाविव नर्दन्तौ नरसिंहौ महारथौ ।
090c	सायकैस्तु प्रतिच्छन्नं चक्रतुः खमजिह्मगैः ॥
091a	अदृश्यौ च शरौथैस्तौ निघ्नन्तावितरेतरम् ।
091c	कर्ण पार्थोऽस्मि तिष्ठ त्वं कर्णोऽहं तिष्ठ फल्गुन ॥
092a	इत्येवं तर्जयन्तौ तौ वाक्शल्यैस्तु परस्परम् ।
092c	विध्येतां समरे वीरौ चित्रं लघु च सुष्ठु च ॥
093a	प्रेक्षणीयौ चाभवतां सर्वयोधसमागमे ।
093c	प्रशस्यमानौ समरे सिद्धचारणपन्नगैः ॥
094a	अयुध्येतां महाराज परस्परवधैषिणौ ।
094c	ततो दुर्योधनो राजंस्तावकानभ्यभाषत ॥
095a	यत्नाद्रक्षत राधेयं नाहत्वा समरेऽर्जुनम् ।
095c	निवर्तिष्यति राधेयो न वाऽजित्वाऽद्य फल्गुनम् ॥
096a	एतस्मिन्नन्तरे राजन्दृष्ट्वा कर्णस्य विक्रमम् ।
096c	आकर्णमुक्तैरिषुभिः कर्णस्य चतुरो हयान् ।
096e	अनयत्प्रेतलोकाय चतुर्भिः श्वेतवाहनः ॥
097a	सारथिं चास्य भल्लेन रथनीडादपातयत् ।
097c	छादयामास स शरैस्तव पुत्रस्य पश्यतः ॥
098a	सञ्छाद्यमानः समरे हताश्वो हतसारथिः ।
098c	मोहितः शरजालेन कर्तव्यं नाभ्यपद्यत ॥
099a	तं तथा विरथं दृष्ट्वा रथमारोप्य तं तदा ।
099c	अश्वत्थामा महाराज भूयोऽर्जुनमयोधयत् ॥
100a	मद्रराजश्च कौन्तेयमविध्यत्त्रिंशता शरैः ।
100c	`आवव्रेऽर्जुनमार्गं च शरजालेन भारत ॥'
101a	शारद्वतस्तु विंशत्यं वासुदेवं समार्पयत् ।
101c	धनञ्जयं द्वादशभिराजघान शिलीमुखैः ॥
102a	चतुर्भिः सिन्धुराजश्च वृषसेनश्च सप्तभिः ।
102c	पृथक्पृथङ्महाराज विव्यधुः कृष्णपाण्डवौ ॥
103a	तथैव तान्प्रत्यविध्यत्कुन्तीपुत्रो धनञ्जयः ।
103c	द्रोणपुत्रं चतुःषष्ट्या मद्रराजं शतेन च ॥
104a	सैन्धवं दशभिर्बाणैर्वृषसेनं त्रिभिः शरैः ।
104c	शारद्वतं च विंशत्या विद्ध्वा पार्थो ननाद ह ॥
105a	ते प्रतिज्ञाप्रतीघातमिच्छन्तः सव्यसाचिनः ।
105c	सहितास्तावकास्तूर्णमभिपेतुर्धनञ्जयम् ॥
106a	अथार्जुनः सर्वतो वारुणास्त्रं प्रादुश्चक्रे त्रासयन्धार्तराष्ट्रान् ।
106c	तं प्रत्युदीयुः कुरवः पाण्डुपुत्रं रथैर्महार्हैः शरवर्षं सृजन्तः ॥
107a	ततस्तु तस्मिंस्तुमले समुत्थिते सुदारुणे भारतमोहनीये ।
107c	नो मुह्यत प्राप्य स राजपुत्रः किरीटमाली व्यसृजच्छरौघान् ॥
108a	वधप्रेप्सुः सव्यसाची कुरूणां स्मरन्क्लेशान्द्वादशवर्षवृत्तान् ।
108c	गाण्डीवमुक्तैरिषुभिर्महात्मा सर्वा दिशो व्यावृणोदप्रमेयः ॥
109a	प्रदीप्तोल्कमभवच्चान्तरिक्षं मृतेषु देहेष्वपतन्वयांसि ।
109c	यत्पिङ्गलज्येन किरीटमाली क्रुद्धो रिपूनाजगवेन हन्ति ॥
110a	ततः किरीटि महता महायशाः शरासनेनास्य शराननीकजित् ।
110c	हयप्रवेकोत्तमनागघूर्णितान्कुरुप्रवीरानिषुभिर्व्यपातयत् ॥
111a	गदाश्च गुर्वीः परिघानयस्मयानसींश्च शक्तीश्च रणे नराधिपाः ।
111c	महान्ति शस्त्राणि च भीमदर्शनाः प्रगृह्य पार्थं सहसाऽभिदुद्रुवुः ॥
112a	ततो युगान्ताभ्रसमस्वनं महन्महेन्द्रचापप्रतिमं च गाण्डिवम् ।
112c	चकर्ष दोर्भ्यां विहसन्भृशं ययौ दहंस्त्वहीयान्यमराष्ट्रवर्धनः ॥
113a	स तानुदीर्णान्सरथान्सवारणान्पदातिसङ्घांश्च महाधनुर्धरः ।
113c	विपन्नसर्वायुधजीवितान्रणे चकार वीरो यमराष्ट्रवर्धनान् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षट्चत्वारिंशदधिकशततमोऽध्यायः ॥ 146 ॥

5-146-33 उपहतो मोहितः । विपरीतोऽन्यथाभूतप्रकृतिः ॥ 5-146-41 दृढलक्ष्येण दृढप्रहारेण ॥ 5-146-45 प्रतिष्ठितः अधीनः ॥ 5-146-106 सर्वतोदारमस्त्रम् इति । क. ख. ट. पाठः । सर्वतः सारमस्त्रम् इति ड. पाठः ॥ 5-146-107 प्राप्य युद्धमिति शेषः ॥ 5-146-110 आस्य समन्ततः क्षिप्त्वा ॥ षट्चत्वारिंशदधिकचततमोऽध्यायः ॥
