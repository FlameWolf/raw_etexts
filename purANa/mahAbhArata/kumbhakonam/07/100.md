श्रीः
अध्यायः 100
श्रीकृष्णेनार्जुननिर्मितसरसि स्नापनादिनाऽऽप्यायितानां तुरगाणां पुना रथे योजनम् ॥ 1 ॥ पुना रथमारूढयोः कृष्णार्जुनयोर्जयद्रथम् प्रति गमनम् ॥ 3 ॥
KK-07-05-100-001	सञ्जय उवाच 
KK-07-05-100-001a	सलिले जनिते तस्मिन्कौन्तेयेन महात्मना ।
KK-07-05-100-001c	निस्तारिते द्विषत्सैन्ये कृते च शरवेश्मनि ॥
KK-07-05-100-002a	वासुदेवो रथात्तूर्णमवतीर्य महाद्युतिः ।
KK-07-05-100-002c	मोचयामास तुरगान्विनुन्नान्कङ्कपत्रिभिः ॥
KK-07-05-100-003a	अदृष्टपूर्वं तद्दृष्ट्वा साधुवादो महानभूत् ।
KK-07-05-100-003c	सिद्धचारणसङ्घानां सैनिकानां च सर्वशः ॥
KK-07-05-100-004a	पदातिनं तु कौन्तेयं युध्यमानं महारथाः ।
KK-07-05-100-004c	नाशक्नुवन्वारयितुं तदद्भुतमिवाभवत् ॥
KK-07-05-100-005a	आपतत्सु रथौघेषु प्रभूतगजवाजिषु ।
KK-07-05-100-005c	नासम्भ्रमत्तदा पार्थस्तदस्य पुरुषानति ॥
KK-07-05-100-006a	व्यसृजन्त शरौघांस्ते पाण्डवं प्रति पार्थिवाः ।
KK-07-05-100-006c	न चाव्यथत धर्मात्मा वासविः परवीरहा ॥
KK-07-05-100-007a	शतानि शरजालानि गदाः प्रासांश्च वीर्यवान् ।
KK-07-05-100-007c	आगतानग्रसत्पार्थः सरितः सागरो यथा ॥
KK-07-05-100-008a	अस्त्रवेगेन महता पार्थो बाहुबलेन च ।
KK-07-05-100-008c	सर्वेषां पार्थिवेन्द्राणामग्रसत्ताञ्शरोत्तमान् ॥
KK-07-05-100-009a	तत्तु पार्थस्य विक्रान्तं वासुदेवस्य चोभयोः ।
KK-07-05-100-009c	अपूजयन्महाराज कौरवा महदद्भुतम् ॥
KK-07-05-100-010	कौरवा ऊचुः 
KK-07-05-100-010a	किमद्भुततमं लोके भविताऽप्यथवा ह्यभूत् ।
KK-07-05-100-010c	यदश्वान्पार्थ गोविन्दौ पाययामासतू रणे ॥
KK-07-05-100-011a	भयं विपुलमस्मासु तावधत्तां नरोत्तमौ ।
KK-07-05-100-011c	तेजो विदधतुश्चोग्रं यत्सैन्यं तावकं विभो ।
KK-07-05-100-011e	`दधारैको रणे पार्थो वेलेवोद्वृत्तमर्णवम् ॥
KK-07-05-100-012a	पार्थस्य शरसञ्छन्ने तस्मिन्सद्मनि भारत ।
KK-07-05-100-012c	आकाशमिव सम्प्राप्य विचेरुस्तत्र पक्षिणः ॥
KK-07-05-100-013a	न चैनं युधि तिष्ठन्तं सैन्येषु तव मारिष ।
KK-07-05-100-013c	अभ्यद्रवत्सुसङ्क्रुद्धः पुमान्कश्चित्तु तावकः ॥
KK-07-05-100-014a	सर्वे विमनसोऽभूवंस्तव योधा विशाम्पते ।
KK-07-05-100-014c	सम्प्रेक्ष्य तत्र गोविन्दं पाण्डवं च धनञ्जयम् ॥'
KK-07-05-100-015a	अथ स्मयन्हृषीकेशः स्त्रीमध्य इव भारत ।
KK-07-05-100-015c	अर्जुनेन कृते सङ्ख्ये शरगर्भगृहे तदा ॥
KK-07-05-100-016a	उपावर्तयदव्यग्रस्तानश्वान्पुष्करेक्षणः ।
KK-07-05-100-016c	मिषतां सर्वसैन्यानां त्वदीयानां विशाम्पते ॥
KK-07-05-100-017a	`उपावृत्त्योत्थितानश्वान्पाणिभ्यां पुष्करेक्षणः ।
KK-07-05-100-017c	सम्मार्जयन्रणे राजन्पश्यतां सर्वयोधिनाम् ॥'
KK-07-05-100-018a	तेषां श्रमं च ग्लानिं च वमथुं वेपथुं व्रणान् ।
KK-07-05-100-018c	सर्वं व्यपानुदत्कृष्णः कुशलो ह्यश्वकर्मणि ॥
KK-07-05-100-019a	शल्यानुद्धृत्य पाणिभ्यां परिमृज्य च तान्हयान् ।
KK-07-05-100-019c	उपावर्त्य यथान्यायं पाययामास वारि सः ॥
KK-07-05-100-020a	स ताँल्लब्धोदकान्स्नाताञ्जग्धान्नान्विगतक्लमान् ।
KK-07-05-100-020c	योजयामास संहृष्टः पुनरेव रथोत्तमे ॥
KK-07-05-100-021a	स तं रथवरं शौरिः सर्वशस्त्रभृतां वरः ।
KK-07-05-100-021c	समास्थाय महातेजाः सार्जुनः प्रययौ द्रुतम् ॥
KK-07-05-100-022a	`योजयित्वा हयांस्तस्य विधिदृष्टेन कर्मणा ।
KK-07-05-100-022c	रणे चचार गोविन्दस्तृणीकृत्य महारथान् ॥'
KK-07-05-100-023a	रथं रथवरस्याजौ युक्तं लब्धोदकैर्हयैः ।
KK-07-05-100-023c	दृष्ट्वा कुरुबलश्रेष्ठाः पुनर्विमनसोऽभवन् ॥
KK-07-05-100-024a	विनिःश्वसन्तस्ते राजन्भग्नदंष्ट्रा इवोरगाः ।
KK-07-05-100-024c	घिगहोऽतिगतः पार्थः कृष्णश्चेत्यब्रुवन्पृथक् ॥
KK-07-05-100-025a	तत्सैन्यं सर्वतो दृष्ट्वा रोमहर्षणमद्भुतम् ।
KK-07-05-100-025c	त्वरध्वमिति चाक्रन्दन्नैतदस्तीति चाब्रुवन् ॥
KK-07-05-100-026a	सर्वक्षत्रस्य मिषतो रथेनैकेन दंशितौ ।
KK-07-05-100-026c	बालः क्रीडनकेनेव कदर्थीकृत्य नो बलम् ॥
KK-07-05-100-027a	क्रोशतां यतमानानामसंसक्तौ परन्तपौ ।
KK-07-05-100-027c	दर्शयित्वाऽत्मनो वीर्यं प्रयातौ सर्वराजसु ॥
KK-07-05-100-028a	`यथा दैवासुरे युद्धे तृणीकृत्य च दानवान् ।
KK-07-05-100-028c	इन्द्राविष्णू पुरा राजञ्जम्भस्य वधकाङ्क्षिणौ ॥'
KK-07-05-100-029a	तौ प्रयातौ पुनर्दृष्ट्वा तदाऽन्ये सैनिकाब्रुवन् ।
KK-07-05-100-029c	त्वरध्वं कुरवः सर्वे वधे कृष्णकिरीटिनोः ॥
KK-07-05-100-030a	रथं युङ्क्त्वा हि दाशार्हो मिषतां सर्वधन्विनाम् ।
KK-07-05-100-030c	जयद्रथाय यात्येष कदर्थीकृत्य नो रणे ॥
KK-07-05-100-031a	तत्र केचिन्मिथो राजन्समभाषन्त भूमिपाः ।
KK-07-05-100-031c	अदृष्टपूर्वं सङ्ग्रामे तदृष्ट्वा महदद्भुतम् ॥
KK-07-05-100-032a	सर्वसैन्यानि राजा च धृतराष्ट्रोऽत्ययं गतः ।
KK-07-05-100-032c	दुर्योधनापराधेन क्षत्रं कृत्स्ना च मेदिनी ॥
KK-07-05-100-033a	विलयं समनुप्राप्ता तच्च राजा न बुध्यते ।
KK-07-05-100-033c	इत्येवं क्षत्रियास्तत्र ब्रुवन्त्यन्ये च भारत ॥
KK-07-05-100-034a	सिन्धुराजस्य यत्कृत्यं गतस्य यमसादनम् ।
KK-07-05-100-034c	तत्करोतु वृथादृष्टिर्धार्तराष्ट्रोऽनुपायवित् ॥
KK-07-05-100-035a	ततः शीघ्रतरं प्रायात्पाण्डवः सैन्धवं प्रति ।
KK-07-05-100-035c	विवर्तमाने तिग्मांशौ हृष्टैः पीतोदकैर्हयैः ॥
KK-07-05-100-036a	तं प्रयान्तं महाबाहुं सर्वशस्त्रभृतां वरम् ।
KK-07-05-100-036c	नाशक्नुवन्वारयितुं योधाः क्रुद्धमिवान्तकम् ॥
KK-07-05-100-037a	विद्राव्य तु ततः सैन्यं पाण्डवः शत्रुतापनः ।
KK-07-05-100-037c	यथा मृगगणान्सिंहः सैन्धवार्थे व्यलोडयत् ॥
KK-07-05-100-038a	गाहमानस्त्वनीकानि तूर्णमश्वानचोदयत् ।
KK-07-05-100-038c	बलाकाभं तु दाशार्हः पाञ्चजन्यं व्यनादयत् ॥
KK-07-05-100-039a	कौन्तेयेनाग्रतः सृष्टा न्यपतन्पृष्ठतः शराः ।
KK-07-05-100-039c	तूर्णात्तूर्णतरं ह्यश्वाः प्रावहन्वातरंहसः ॥
KK-07-05-100-040a	ततो नृपतयः क्रुद्धाः परिवव्रुर्धनञ्जयम् ।
KK-07-05-100-040c	क्षत्रिया बहवश्चान्ये जयद्रथवधैषिणम् ॥
KK-07-05-100-041a	सैन्येषु विप्रयातेषु धिष्ठितं पुरुषर्षभम् ।
KK-07-05-100-041c	दुर्योधनोऽन्वयात्पार्थं त्वरमाणो महाहवे ॥
KK-07-05-100-042a	वातोद्धूतपताकं तं रथं जलदनिःस्वनम् ।
KK-07-05-100-042c	घोरं कपिध्वजं दृष्ट्वा विषण्णा रथिनोऽभवन् ॥
KK-07-05-100-043a	दिवाकरेऽथ रजसा सर्वतः संवृते भृशम् ।
KK-07-05-100-043c	शरार्ताश्च रणे योधाः शेकुः कृष्णौ न वीक्षितुम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे शततमोऽध्यायः ॥ 100 ॥

5-100-5 पुरुषानति पुरुषेभ्योऽतिशयः । असम्भ्रमत् । उपसर्गात्पूर्वमार्षोऽट् ॥ 5-100-11 विदधतुर्दर्शितवन्तौ ॥ 5-100-16 उपावर्तयत्परिलोडितवान् ॥ 5-100-18 श्रमं मनःकायखेदम् । ग्लानि बलापचयम् । वमथुं फेनोद्गमम् ॥ 5-100-39 प्रावहन् अत्यक्रामन् ॥ 5-100-49 धिष्ठितं किञ्चिदवस्थितम् ॥ 5-100-100 शततमोऽध्यायः ॥
