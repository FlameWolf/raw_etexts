श्रीः
अध्यायः 184
कर्णशक्तेर्घटोत्कचवधेन वैफल्याद्धृतराष्ट्रेण शोचनम् ॥ 1 ॥ युधिष्ठिरेण कृष्णे घटोत्कचकृतोपकारनिवेदनपूर्वकं शोचनम् ॥ 2 ॥ व्यासेन क्रोधात्कर्णजिघांसया गच्छन्तं युधिष्ठिरमेत्य समाश्वासनेन तं निवर्त्य पुनरन्तर्धानम् ॥ 3 ॥
001	धृतराष्ट्र उवाच 
001a	कर्णदुर्योधनादीनां शकुनेः सौबलस्य च ।
001c	अपनीतं महत्तात तव चैव विशेषतः ॥
002a	यदि जानीथ तां शक्तिमेकघ्नीं सततं रणे ।
002c	अनिवार्यामसह्यां च देवैरपि सवासवैः ॥
003a	सा किमर्थं तु कर्णेन प्रवृत्ते समरे पुरा ।
003c	न देवकीसुते मुक्ता फल्गुने वाऽपि सञ्जय ॥
004	सञ्जय उवाच 
004a	सङ्ग्रामाद्विनिवृत्तानां सर्वेषां नो विशाम्पते ।
004c	रात्रौ कुरुकुलश्रेष्ठ मन्त्रोऽयं समजायत ॥
005a	प्रभातमात्रे श्वोभूते केशवायार्जुनाय वा ।
005c	शक्तिरेषा हि मोक्तव्या कर्णकर्णेति नित्यशः ॥
006a	ततः प्रभातसमये राजन्कर्णस्य दैवतैः ।
006c	अन्येषां चैव योधानां सा बुद्धिर्नाश्यते पुनः ॥
007a	दैवमेव परं मन्ये यत्कर्णो हस्तसंस्थया ।
007c	न जघान रणे पार्थं कृष्णं वा देवकीसुतम् ॥
008a	तस्य हस्तस्थिता शक्तिः कालरात्रिरिवोद्यता ।
008c	दैवोपहतबुद्धित्वान्न तां कर्णो विमुक्तवान् ॥
009a	कृष्णे वा देवकीपुत्रे मोहितो देवमायया ।
009c	पार्थे वा शक्रकल्पे वै वधार्थं वासवीं प्रभो ॥
010	धृतराष्ट्र उवाच 
010a	दैवेनोपहता यूयं स्वबुद्ध्या केशवस्य च ।
010c	गता हि वासवी हत्वा तृणभूतं घटोत्कचम् ॥
011a	कर्णश्च मम पुत्राश्च सर्वे चान्ये च पार्थिवाः ।
011c	तेन वै दुष्प्रणीतेन गता वैवस्वतक्षयम् ॥
012a	भूय एव तु मे शंस यथा युद्धमवर्तत ।
012c	कृरूणां पाण्डवानां च हैडिम्बौ निहते तदा ॥
013a	ये च तेऽभ्यद्रवन्द्रोणं व्यूढानीकाः प्रहारिणः ।
013c	सृञ्जयाः सह पाञ्चालैस्तेऽप्यकुर्वन्कथं रणम् ॥
014a	सौमदत्तेर्वधाद्द्रोणमायान्तं सैन्धवस्य च ।
014c	अमर्षाज्जीवितं त्यक्त्वा गाहमानं वरूथिनीम् ॥
015a	जृम्भमाणमिव व्याघ्रं व्यात्ताननमिवान्तकम् ।
015c	कथं प्रत्युद्ययुर्द्रोणमस्यन्तं पाण्डुसृञ्जयाः ॥
016a	आचार्यं ये च तेऽरक्षन्दुर्योधनपुरोगमाः ।
016c	द्रौणिकर्णकृपास्तात ते वाऽकुर्वन्किमाहवे ॥
017a	भारद्वाजं जिघांसन्तौ सव्यसाचिवृकोदरौ ।
017c	समार्च्छन्मामका युद्धे कथं सञ्जय शंस मे ॥
018a	सिन्धुराजवधेनेमे घटोत्कचवधेन ते ।
018c	अमर्षिताः सुसङ्क्रुद्धा रणं चक्रुः कथं निशि ॥
019	सञ्जय उवाच 
019a	हते घटोत्कचे राजन्कर्णेन निशि राक्षसे ।
019c	प्रणदत्सु च हृष्टेषु तावकेषु युयुत्सुषु ॥
020a	आपतत्सु च वेगेन वध्यमाने बलेऽपि च ।
020c	विगाढायां रजन्यां च राजा दैन्यं परं गतः ॥
021a	अब्रवीच्च महाबाहुर्भीमसेनमिदं वचः ।
021c	आवारय महाबाहो धार्तराष्ट्रस्य वाहिनीम् ॥
022a	हैडिम्बेश्चैव घातेन मोहो मामाविशन्महान् ।
022c	एवं भीमं समादिश्य स्वरथे समुपाविशत् ॥
023a	अश्रुपूर्णमुखो राजा निःश्वसंश्च पुनःपुनः ।
023c	कश्मलं प्राविशद्घोरं दृष्ट्वा कर्णस्य विक्रमम् ॥
024ac	तं तथा व्यथितं दृष्ट्वा कृष्णो वचनमब्रवीत् ॥
025a	मा व्यथां कुरु कौन्तेय नैतत्त्वय्युपपद्यते ।
025c	वैक्लव्यं भरतश्रेष्ठ यथा प्राकृतपूरुषे ॥
026a	उत्तिष्ठ राजन्युध्यस्व वह गुर्वीं धुरं विभो ।
026c	त्वयि वैक्लव्यमापन्ने संशयो विजये भवेत् ॥
027a	श्रुत्वा कृष्णस्य वचनं धर्मराजो युधिष्ठिरः ।
027c	विमृज्य नेत्रे पाणिभ्यां कृष्णं वचनमब्रवीत् ॥
028a	विदिता मे महाबाहो धर्माणां परमा गतिः ।
028c	ब्रह्महत्याफलं तस्य यः कृतं नावबुध्यते ॥
029a	अस्माकं हि वनस्थानां हैडिम्बेन महात्मना ।
029c	बालेनापि सता तेन कृतं साह्यं जनार्दन ॥
030a	अस्त्रहेतोर्गतं ज्ञात्वा पाण्डवं श्वेतवाहनम् ।
030c	असौ कृष्ण महेष्वासः काम्यके मामुपस्थितः ॥
031a	उषितश्च सहास्माभिर्यावन्नासीद्धनञ्जयः ।
031c	गन्धमादनयात्रायां दुर्गेभ्यश्च स्म तारिताः ।
031e	पाञ्चाली च परिश्रान्ता पृष्ठेनोढा महात्मना ॥
032a	आरम्भांश्चैव युद्धानां यदेष कृतवान्प्रभो ।
032c	मदर्थे दुष्करं कर्म कृतं तेन महाहवे ॥
033a	स्वभावाद्या च मे प्रीतिः सहदेवे जनार्दन ।
033c	सैव मे द्विगुणा प्रीती राक्षसेन्द्रे घटोत्कचे ॥
034a	भक्तश्च मे महाबाहुः प्रियोऽस्याहं प्रियश्च मे ।
034c	तेन विन्दामि वार्ष्णेय कश्मलं शोकतापितः ॥
035a	पश्य सैन्यानि वार्ष्णेय द्राव्यमाणानि कौरवैः ।
035c	द्रोणकर्णौ तु संयत्तौ पश्य युद्धे महारथौ ॥
036a	निशीथे पाण्डवं सैन्यमाभ्यां माधव मर्दितम् ।
036c	गजाभ्यामिव मत्ताभ्यां यथा नलवनं महत् ॥
037a	अनादृत्य बलं बाह्वोर्भीमसेनस्य माधव ।
037c	चित्रास्त्रतां च पार्थस्य विक्रमन्ते च कौरवाः ॥
038a	एष द्रोणश्च कर्णश्च राजा चैव सुयोधनः ।
038c	निहत्य राक्षसं युद्धे हृष्टा नर्दन्ति संयुगे ॥
039a	कथं वाऽस्मासु जीवत्सु त्वयि चैव जनार्दन ।
039c	हैडिम्बिः प्राप्तवान्मृत्यं सूतपुत्रेण सङ्गतः ॥
040a	कदर्थीकृत्य नः सर्वान्पश्यतः सव्यसाचिनः ।
040c	निहतो राक्षसः कृष्ण भैमसेनिर्महाबलः ॥
041a	यदाऽभिमन्युर्निहतो धार्तराष्ट्रैर्दुरात्मभिः ।
041c	नासीत्तत्र रणे कृष्ण सव्यसाची महारथः ॥
042a	निरुद्धाश्च वयं सर्वे सैन्धवेन दुरात्मना ।
042c	निमित्तमभवद्द्रोणः सपुत्रस्तत्र कर्मणि ॥
043a	उपदिष्टो वधोपायः कर्णस्य गुरुणा स्वयम् ।
043c	व्यायच्छतश्च खड्गेन द्विधा खड्गं चकार ह ॥
044a	व्यसने वर्तमानस्य कृतवर्मा नृशंसवत् ।
044c	अश्वाञ्जघान सहसा तथोभौ पार्ष्णिसारथी ।
044a	तथेतरे महेष्वासाः सौभद्रं युध्यपातयन् ॥
045c	अल्पे च कारणे कृष्ण हतो गाण्डीवधन्वना ।
045a	सैन्धवो यादवश्रेष्ठ तच्च नातिप्रियं मम ॥
046c	यदि शत्रुवधो न्याय्यो भवेत्कर्तुं हि पाण्डवैः ।
046a	कर्णद्रोणौ रणे पूर्वं हन्तव्याविति मे मतिः ॥
047c	एतौ हि मूलं दुःखानामस्माकं पुरुषर्षभ ।
047a	एतौ रणे समासाद्य समाश्वस्तः सुयोधनः ॥
048c	यत्र वध्यो भवेद्द्रोणः सूतपुत्रश्च सानुगः ।
048a	तत्रावधीन्महाबाहुः सैन्धवं दूरवासिनम् ॥
049c	अवश्यं तु मया कार्यः सूतपुत्रस्य निग्रहः ।
049a	ततो यास्याम्यहं वीर स्वयं कर्णजिघांसया ॥
050c	भीमसेनो महाबाहुर्द्रोणानीकेन सङ्गतः ॥
051a	एवमुक्त्वा ययौ तूर्णं त्वरमाणो युधिष्ठिरः ।
051c	स विष्फार्य महच्चापं शङ्खं प्रध्माप्य भैरवम् ॥
052a	ततो रथसहस्रेण गजानां च शतैस्त्रिभिः ।
052c	वाजिभिः पञ्चसाहस्रैः पाञ्चालैः सप्रभद्रकैः ।
052e	वृतः शिखण्डी तवरितो राजानं पृष्ठतोऽन्वयात् ॥
053a	ततो भेरीः समाजघ्नुः पणवानकगोमुखान् ।
053c	शङ्खशब्दरवांश्चैव पाणिशब्दांश्च दंशिताः ।
053e	पाञ्चालाः पाण्डवाश्चैव युधिष्ठिरपुरोगमाः ॥
054ac	ततोऽब्रवीन्महाबाहुर्वासुदेवो धनञ्जयम् ॥
055a	एष प्रयाति त्वरितः क्रोधाविष्टो युधिष्ठिरः ।
055c	जिघांसुः सूतपुत्रस्य तस्योपेक्षा न युज्यते ॥
056a	एवमुक्त्वा हृषीकेशः शीघ्रमश्वानचोदयत् ।
056c	दूरं प्रयान्तं राजानमन्वगच्छज्जनार्दनः ॥
057a	तं दृष्ट्वा सहसा यान्तं सूतपुत्रजिघांसया ।
057c	शोकोपहतसङ्कल्पं दह्यमानमिवाग्निना ।
057e	अभिगम्याब्रवीद्व्यासो धर्मपुत्रं युधिष्ठिरम् ॥
058	व्यास उवाच 
058ac	कर्णमासाद्य सङ्ग्रामे दिष्ट्या जीवति फल्गुनः ॥
059a	सव्यसाचिवधाकाङ्क्षी शक्तिं रक्षितवान्हि सः ।
059c	न चागाद्द्वैरथं जिष्णुर्दिष्ट्या तेन महारणे ॥
060a	सृजेतां स्पर्धिनावेतौ दिव्यान्यस्त्राणि सर्वशः ।
060c	वध्यमानेषु चास्त्रेषु पीडितः सूतनन्दनः ॥
061a	वासवीं समरे शक्तिं ध्रुवं मुञ्चेद्युधिष्ठिर ।
061c	ततो भवेत्ते व्यसनं घोरं भरतसत्तम ॥
062a	दिष्ट्या रक्षो हतं युद्धे सूतपुत्रेण मानद ।
062c	वासवीं कारणं कृत्वा कालेनोपहतो ह्यसौ ॥
063a	तवैव कारणाद्रक्षो निहतं तात संयुगे ।
063c	मा क्रुधो भरतश्रेष्ठ मा च शोके मनः कृथाः ॥
064a	प्राणिनामिह सर्वेषामेषा निष्ठा युधिष्ठिर ।
064c	भ्रातृभिः सहितः सर्वैः पार्थिवैश्च महात्मभिः ॥
065a	कौरवान्समरे राजन्प्रतियुध्यस्व भारत ।
065c	पञ्चमे दिवसे तात पृथिवी ते भविष्यति ॥
066a	नित्यं च पुरुषव्याघ्र धर्ममेवानुचिन्तय ।
066c	आनृशंस्यं तपो दानं क्षमां सत्यं च पाण्डव ॥
067a	सेवेथाः परमप्रीतो यतो धर्मस्ततो जयः ।
067c	इत्युक्त्वा पाण्डवं व्यासस्तत्रैवान्तरधीयत ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे चतुरशीत्यधिकशततमोऽध्यायः ॥ 184 ॥

5-184-1 महत् जयालम्बनममोघशक्तिरूपमिति शेषः । अपनीतं नाशितम् । महदपनीतम् अन्याय इति वा ॥ 5-184-11 दुष्प्रणीतेन दुर्नयेन ॥ 5-184-32 अभिज्ञश्चैवेति झ. पाठः ॥ चतुरशीत्यधिकशततमोध्यायः ॥
