श्रीः
अध्यायः 149
अर्जुनेन निजशराहतिमोहितं कृपम् प्रति शोचनम् ॥ 1 ॥ सार्जुनेन कृष्णेन युधिष्ठिरमेत्य जयद्रथवधकथनम् ॥ 2 ॥ भीमादीनां युधिष्ठिरसमीपसमागमनम् ॥ 3 ॥
KK-07-05-149-001	धृतराष्ट्र उवाच 
KK-07-05-149-001a	तस्मिन्विनिहते वीरे सैन्धवे सव्यसाचिना ।
KK-07-05-149-001c	मामका यदकुर्वन्त तन्ममाचक्ष्व सञ्जय ॥
KK-07-05-149-002a	`पश्यतां सर्वसैन्यानां मामकानां महारणे ।
KK-07-05-149-002c	अहन्यत कथं युद्धे सैन्धवः सव्यसाचिना ॥
KK-07-05-149-003a	कथं द्रौणिकृपैर्गुप्तः कर्णेन च महारणे ।
KK-07-05-149-003c	फल्गुनाग्निमुखं घोरं प्रविष्टः साधु सैन्धवः ॥
KK-07-05-149-004a	तस्मिन्हते महेष्वासे मन्दात्मा स सुयोधनः ।
KK-07-05-149-004c	भ्रातृभिः सहितः सूत किमकार्षीदनन्तरम् ॥'
KK-07-05-149-005	सञ्जय उवाच 
KK-07-05-149-005a	सैन्धवं निहतं दृष्ट्वा रणे पार्थेन भारत ।
KK-07-05-149-005c	अमर्षवशमापन्नः कृपः शारद्वतस्ततः ॥
KK-07-05-149-006a	महता शरवर्षेण पाण्डवं समवाकिरत् ।
KK-07-05-149-006c	द्रौणिश्चाभ्यद्रवद्राजन्रथमास्थाय फल्गुनम् ॥
KK-07-05-149-007a	तावेतौ रथिनां श्रेष्ठौ रथाभ्यां रथसत्तमौ ।
KK-07-05-149-007c	उभावुभयतस्तीक्ष्णैर्विशिखैरभ्यवर्षताम् ॥
KK-07-05-149-008a	स तथा शरवर्षाभ्यां सुमहद्भ्यां महाभुजः ।
KK-07-05-149-008c	पीड्यमानः परामार्तिमगमद्रथिनां वरः ॥
KK-07-05-149-009a	सोऽजिघांसुर्गुरुं सङ्ख्ये गुरोस्तनयमेव च ।
KK-07-05-149-009c	चकाराचार्यकं तत्र कुन्तीपुत्रो धनञ्जयः ॥
KK-07-05-149-010a	अस्त्रैरस्त्राणि संवार्य द्रौणेः शारद्वतस्य च ।
KK-07-05-149-010c	मन्दवेगानिषूंस्ताभ्यामजिघांसुरवासृजत् ॥
KK-07-05-149-011a	तेन नातिभृशं त्रस्तौ विशिखैर्भृशपीडितौ ।
KK-07-05-149-011c	बहुत्वात्तु परामार्तिं शराणां तावगच्छताम् ॥
KK-07-05-149-012a	अथ शारद्वतो राजन्कौन्तेयशरपीडितः ।
KK-07-05-149-012c	अवासीदद्रथोपस्थे मूर्च्छामभिजगाम ह ॥
KK-07-05-149-013a	विह्वलं तमभिज्ञाय भर्तारं शरपीडितम् ।
KK-07-05-149-013c	हतोऽयमिति च ज्ञात्वा सारथिस्तमपावहत् ॥
KK-07-05-149-014a	तस्मिन्भग्ने महाराज कृपे शारद्वते युधि ।
KK-07-05-149-014c	अश्वत्थामाप्यपायासीत्पाण्डवेयाद्रथान्तरम् ॥
KK-07-05-149-015a	दृष्ट्वा शारद्वतं पार्थो मूर्च्छितं शरपीडितम् ।
KK-07-05-149-015c	धिग्धिङ्मामिति चैवोक्त्वा कृपणं पर्यदेवयत् ।
KK-07-05-149-015e	अश्रुपूर्णमुखो दीनो वचनं चेदमब्रवीत् ॥
KK-07-05-149-016a	पश्यन्निदं महाप्राज्ञः क्षत्ता राजानमुक्तवान् ।
KK-07-05-149-016c	कुलान्तकरणे पापे जातमात्रे सुयोधने ॥
KK-07-05-149-017a	नीयतां परलोकाय साध्वयं कुलपांसनः ।
KK-07-05-149-017c	अस्माद्धि कुरुमुख्यानां महदुत्पत्स्यते भयम् ॥
KK-07-05-149-018a	तदिदं समनुप्राप्तं वचनं सत्यवादिनः ।
KK-07-05-149-018c	तत्कृते ह्यद्य पश्यामि शरतल्पगतं गुरुम् ॥
KK-07-05-149-019a	धिगस्तु क्षात्रमाचारं धिगस्तु बलपौरुषम् ।
KK-07-05-149-019c	को हि ब्राह्मणमाचार्यमभिद्रुह्येत मादृशः ॥
KK-07-05-149-020a	ऋषिपुत्रो ममाचार्यो द्रोणस्य परमः सखा ।
KK-07-05-149-020c	एष शेते रथोपस्थे कृपो मद्बाणपीडितः ॥
KK-07-05-149-021a	अकामयानेन मया विशिखैरर्दितो भृशम् ।
KK-07-05-149-021c	अवसीदन्रथोपस्थे प्राणान्पीडयतीव मे ॥
KK-07-05-149-022a	पुत्रशोकाभितप्तेन शरैरभ्यर्दितेन च ।
KK-07-05-149-022c	अभ्यस्तो बहुभिर्बाणैर्दशधर्मगतेन वै ॥
KK-07-05-149-023a	`शरार्दितः स हि मया प्रेक्षमाणो महाद्युतिः ।'
KK-07-05-149-023c	शोचयत्येष नियतं भूयः पुत्रवधाद्धि माम् ।
KK-07-05-149-023e	कृपणं स्वरथे सन्नं पश्य कृष्ण यथागतम् ॥
KK-07-05-149-024a	उपाकृत्य तु वै विद्यामाचार्येभ्यो नरर्षभाः ।
KK-07-05-149-024c	प्रयच्छन्तीह ये कामान्देवत्वमुपयान्ति ते ॥
KK-07-05-149-025a	ये च विद्यामुपादाय गुरुभ्यः पुरुषाधमाः ।
KK-07-05-149-025c	घ्नन्ति तानेव दुर्वृत्तास्ते वै निरयगामिनः ॥
KK-07-05-149-026a	तदिदं नरकायाद्य कृतं कर्म मया ध्रुवम् ।
KK-07-05-149-026c	आचार्यं शरवर्षेण रथे सादयता कृपम् ॥
KK-07-05-149-027a	यत्तत्पूर्वमुपाकुर्वन्नस्त्रं मामब्रवीत्कृपः ।
KK-07-05-149-027c	न कथञ्चन कौरव्य प्रहर्तव्यं गुराविति ॥
KK-07-05-149-028a	तदिदं वचनं साधोराचार्यस्य महात्मनः ।
KK-07-05-149-028c	नानुष्ठितं तमेवाजौ विशिखैरभिवर्षता ॥
KK-07-05-149-029a	नमस्तस्मै सुपूज्याय गौतमायापलायिने ।
KK-07-05-149-029c	धिगस्तु मम वार्ष्णेय यदस्मै प्रहराम्यहम् ॥
KK-07-05-149-030	सञ्जय उवाच 
KK-07-05-149-030a	तथा विलपमाने तु सव्यसाचिनि तं प्रति ।
KK-07-05-149-030c	*ततो राजन्हृषीकेशः सङ्ग्रामशिरसि स्थितम् ।
KK-07-05-149-030e	तीर्णप्रतिज्ञं बीभत्सुं परिष्वज्यैनमब्रवीत् ॥
KK-07-05-149-031a	दिष्ठ्या सम्पादिता जिष्णो प्रतिज्ञा महती त्वया ।
KK-07-05-149-031c	दिष्ट्या विनिहतः पापो वृद्धक्षत्रः सहात्मजः ॥
KK-07-05-149-032a	धार्तराष्ट्रबलं प्राप्य देवसेनापि भारत ।
KK-07-05-149-032c	सीदेत समरे जिष्णो नात्र कार्या विचारणा ॥
KK-07-05-149-033a	न तं पश्यामि लोकेषु चिन्तयन्पुरुषं क्वचित् ।
KK-07-05-149-033c	त्वदृते पुरुषव्याघ्र य एतद्योधयेद्बलम् ॥
KK-07-05-149-034a	महाप्रभावा बहवस्त्वया तुल्याधिकापि वा ।
KK-07-05-149-034c	समेताः पृथिवीपाला धार्तराष्ट्रस्य कारणात् ॥
KK-07-05-149-035a	ते त्वां प्राप्य रणे क्रुद्धा नाभ्यवर्तन्त दंशिताः ।
KK-07-05-149-035c	तव वीर्यं बलं चैव रुद्रशक्रान्तकोपमम् ॥
KK-07-05-149-036a	नेदृशं शक्नुयात्कश्चिद्रणे कर्तुं पराक्रमम् ।
KK-07-05-149-036c	यादृशं कृतवानद्य त्वमेकः शत्रुतापनः ॥
KK-07-05-149-037a	एवमेव हते कर्णे सानुबन्धे दुरात्मनि ।
KK-07-05-149-037c	वर्धयिष्यामि भूयस्त्वां विजितारिं हतद्विषम् ॥
KK-07-05-149-038a	तमर्जुनः प्रत्युवाच प्रसादात्तव माधव ।
KK-07-05-149-038c	प्रतिज्ञेयं मया तीर्णा विबुधैरपि दुस्तरा ॥
KK-07-05-149-039a	अनाश्चर्यो जयस्तेषां येषां नाथोऽसि केशव ।
KK-07-05-149-039c	त्वत्प्रसादान्महीं कृत्स्नां सम्प्राप्स्यति युधिष्ठिरः ॥
KK-07-05-149-040a	तवैष भारो वार्ष्णेय तवैव विजयः प्रभो ।
KK-07-05-149-040c	वर्धनीयास्तव वयं प्रेष्याश्च मधुसूदन ॥
KK-07-05-149-041a	एवमुक्तस्ततः कृष्णः शनकैर्वाहयन्हयान् ।
KK-07-05-149-041c	दर्शयामास पार्थाय क्रूरमायोधनं महत् ॥
KK-07-05-149-042	श्रीकृष्ण उवाच 
KK-07-05-149-042a	प्रार्थयन्तो जयं युद्धे प्रथितं च महद्यशः ।
KK-07-05-149-042c	पृथिव्यां शेरते शूराः पार्थिवास्त्वच्छरैर्हताः ॥
KK-07-05-149-043a	विकीर्णशस्त्राभरणा विपन्नाश्वरथद्विपाः ।
KK-07-05-149-043c	सञ्छिन्नभिन्नमर्माणो वैक्लव्यं परमं गताः ॥
KK-07-05-149-044a	ससत्वा गतसत्वाश्च प्रभया परया युताः ।
KK-07-05-149-044c	सजीवा इव लक्ष्यन्ते गतसत्वा नराधिपाः ॥
KK-07-05-149-045a	तेषां शरैः स्वर्णपुङ्खैः शस्त्रैश्च विविधैः शितैः ।
KK-07-05-149-045c	वाहनैरायुधैश्चैव सम्पूर्णां पश्य मेदिनीम् ॥
KK-07-05-149-046a	वर्मभिश्चर्मभिर्हारैः शिरोभिश्च सकुण्डलैः ।
KK-07-05-149-046c	उष्णीषैर्मकुटैः स्रग्भिश्चूडामणिभिरम्बरैः ॥
KK-07-05-149-047a	कण्ठसूत्रैरङ्गदैश्च निष्कैरपि च सप्रभैः ।
KK-07-05-149-047c	अन्यैश्चाभरणैश्चित्रैर्भाति भारत मेदिनी ॥
KK-07-05-149-048a	[अनुकर्षैरुपासङ्गैः पताकाभिर्ध्वजैस्तथा ।
KK-07-05-149-048c	उपस्करैरधिष्ठानैरीषादण्डकबन्धुरैः ॥
KK-07-05-149-049a	चक्रैः प्रमथितैश्चित्रैरक्षैश्च बहुधा रणे ।
KK-07-05-149-049c	युगैर्योक्त्रैः कलापैश्च धनुर्भिः सायकैस्तथा ॥
KK-07-05-149-050a	परिस्तोमैः कुथाभिश्च परिघैरङ्कुशैस्तथा ।
KK-07-05-149-050c	शक्तिभिर्भिण्डिपालैश्च तूणैः शूलैः परश्वथैः ॥
KK-07-05-149-051a	प्रासैश्च तोमरैश्चैव कुन्तैर्यष्टिभिरेव च ।
KK-07-05-149-051c	शतघ्नीभिर्भुशुण्डीभिः खड्गैः परशुभिस्तथा ॥
KK-07-05-149-052a	मुसलैर्मुद्गरैश्चैव गदाभिः कुणपैस्तथा ।
KK-07-05-149-052c	सुवर्णविकृताभिश्च कशाभिर्भरतर्षभ ॥
KK-07-05-149-053a	घण्टाभिश्च गजेन्द्राणां भाण्डैश्च विविधैरपि ।
KK-07-05-149-053c	स्रग्भिश्च नानाभरणैर्वस्त्रैश्चैव महाधनैः ।
KK-07-05-149-053e	अपविद्धैर्बभौ भूमिर्ग्रहैर्द्यौरिव शारदी ॥
KK-07-05-149-054a	पृथिव्यां पृथिवीहेतोः पृथिवीपतयो हताः ।
KK-07-05-149-054c	पृथिवीमुपगुह्याङ्गैः सुप्ताः कान्तामिव प्रियाम् ॥
KK-07-05-149-055a	इमांश्च गिरिकूटाभान्नागानैरावतोपमान् ।
KK-07-05-149-055c	क्षरतः शोणितं भूरि शस्त्रच्छेददरीमुखैः ।
KK-07-05-149-055e	दरीमुखैरिव गिरीन्गैरिकाम्बुपरिस्रवान् ॥
KK-07-05-149-056a	तांश्च बाणहतान्वीर पश्य निष्टनतः क्षितौ ।
KK-07-05-149-056c	हयांश्च पतितान्पश्य स्वर्णभाण्डविभूषितान् ॥
KK-07-05-149-057a	गन्धर्वनगराकारान्रथांश्च निहतेश्वरान् ।
KK-07-05-149-057c	छिन्नध्वजपताकाक्षान्विचक्रान्हतसारथीन् ॥
KK-07-05-149-058a	निकृत्तकूबरयुगान्भग्नेषान्बन्धुरान्प्रभो ।
KK-07-05-149-058c	पश्य पार्थ हयान्भूमौ विमानोपमदर्शनान् ॥
KK-07-05-149-059a	पत्तींश्च निहतान्वीर शतशोऽथ सहस्रशः ।
KK-07-05-149-059c	धनुर्भृतश्चर्मभृतः शयानान्रुधिरोक्षितान् ॥
KK-07-05-149-060a	महीमालिङ्ग्य सर्वाङ्गैः पांसुध्वस्तशिरोरुहान् ।
KK-07-05-149-060c	पश्य योधान्महाबाहो त्वच्छरैर्भिन्नविग्रहान् ॥
KK-07-05-149-061a	निपातितद्विपरथवाजिसङ्कुलमसृग्वसापिशितसमृद्धकर्दमम् ।
KK-07-05-149-061c	निशाचरश्ववृकपिशाचमोदनं महीतलं नरवर पश्य दुर्दृशम् ॥
KK-07-05-149-062a	इदं महत्त्वय्युपपद्यते प्रभो रणाजिरे कर्म यशोऽभिवर्धनम् ।
KK-07-05-149-062c	शतक्रतौ चापि च देवसत्तमे महाहवे जघ्नुषि दैत्यदानवान् ॥]
KK-07-05-149-063	सञ्जय उवाच 
KK-07-05-149-063a	एवं सन्दर्शयन्कृष्णो रणभूमिं किरीटिने ।
KK-07-05-149-063c	स्वैः समेतः समुदितैः पाञ्चजन्यं व्यनादयत् ॥
KK-07-05-149-064a	`सात्यकिः पार्थमभ्यायाद्भीमसेनश्च पाण्डवः ।
KK-07-05-149-064c	युधामन्यूत्तमौजौ च पाञ्चालस्यात्मजावुभौ ॥
KK-07-05-149-065a	ते निवार्य शरैर्द्रौणिं कर्णं च सह भूमिपैः ।
KK-07-05-149-065c	आगच्छन्रथिनश्चैव यत्र राजा युधिष्ठिरः ॥'
KK-07-05-149-066a	स दर्शयन्नेव किरीटिनेऽरिहा जनार्दनस्तामरिभूमिमञ्जसा ।
KK-07-05-149-066c	अजातशत्रुं समुपेत्य पाण्डवं निवेदयामास हतं जयद्रथम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनपञ्चाशदधिकशततमोऽध्यायः ॥ 149 ॥

5-149-9 अजिघांसुर्हन्तुमनिच्छन् । आचार्यकं गुरोः सम्मानम् ॥ 5-149-12 अवासीददवसन्नः ॥ 5-149-16 इदं कुलक्षयगुरुद्रोहादिकम् ॥ 5-149-18 शरतल्पगतं शरपञ्जरगतम् ॥ 5-149-22 अभ्यस्तोऽसकृन्निहतः । दशधर्मगतेन दुरवस्थागतेन ॥ 5-149-23 शोचयति शोकं कारयति । एष द्रोणः । भूयोऽधिकं पुत्रवधात् ॥ 5-149-24 उपाकृत्य अधीत्य ॥ 5-149-27 उपाकुर्वन् आध्यापयन् ॥ 5-149-30* ततो राजन्हृषीकेश इत्यादि महाप्रभावा बहवस्त्वया तुल्याधिकापि वा इत्यन्ताः सार्धचत्वारः श्लोकाः झ. पुस्तके 146 तमाध्यायस्य 25 तमश्लोकादुपरि विद्यन्ते । 5-149-48 कुण्डलिताः श्लोकाः झ.पुस्तक एव दृश्यन्ते ॥ 5-149-149 एकोनपञ्चाशदधिकशततमोऽध्यायः ॥
