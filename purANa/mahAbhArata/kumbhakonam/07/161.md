श्रीः
अध्यायः 161
द्रौणिधृष्टद्युम्नयोर्युद्धम् । द्रौणिपराक्रमः ॥ 1 ॥
001	सञ्जय उवाच 
001a	दुर्योधनेनैवमुक्तो द्रौणिराहवदुर्मदः ।
001c	चकारारिवधे यत्नमिन्द्रो दैत्यवधे यथा ।
001e	प्रत्युवाच महाबाहुस्तव पुत्रमिदं वचः ॥
002a	सत्यमेतन्महाबाहो यथा वदसि कौरव ।
002c	प्रिया हि पाण्डवा नित्यं मम चापि पितुश्च मे ॥
003a	तथैवावां प्रियौ तेषां न तु युद्धे कुरूद्वह ।
003c	शक्तितस्तात युध्यामस्त्यक्त्वा प्राणानभीतवत् ॥
004a	अहं कर्णश्च शल्यश्च कृपो हार्दिक्य एव च ।
004c	निमेषात्पाण्डवीं सेनां क्षपयेम नृपोत्तम ॥
005a	ते चापि कौरवीं सेनां निमेषार्धात्कुरूद्वह ।
005c	क्षपयेयुर्महाबाहो न स्याम यदि संयुगे ॥
006a	युध्याम पाण्डवाञ्छक्त्या ते चाप्यस्मान्यथाबलम् ।
006c	तेजस्तेजः समासाद्य प्रशमं यातु भारत ॥
007a	अशक्या तरसा जेतुं पाण्डवानामनीकिनी ।
007c	जीवत्सु पाण्डुपुत्रेषु तद्धि सत्यं ब्रवीमि ते ॥
008a	आत्मार्थं युध्यमानास्ते समर्थाः पाण्डुनन्दनाः ।
008c	किमर्थं तव सैन्यानि न हनिष्यन्ति भारत ॥
009a	त्वं तु लुब्धतमो राजन्निकृतिज्ञश्च कौरव ।
009c	सर्वाभिशङ्की मानी च ततोऽस्मानभिशङ्कसे ॥
010a	मन्ये त्वं कुत्सितो राजन्पापात्मा पापपूरुषः ।
010c	अन्यानपि स नः क्षुद्र शङ्कसे पापभावितः ॥
011a	अहं तु यत्नमास्थाय त्वदर्थे त्यक्तजीवितः ।
011c	एष गच्छामि सङ्ग्रामं त्वत्कृते कुरुनन्दन ।
011e	योत्स्येऽहं शत्रुभिः सार्धं जेष्यामि च वरान्वरान् ॥
012a	पाञ्चालैः सह योत्स्यामि सोमकैः केकयैस्तथा ।
012c	पाण्डवेयैश्च सङ्ग्रामे त्वत्प्रियार्थमरिन्दम ॥
013a	अद्य मद्बाणनिर्दग्धाः पाञ्चालाः सोमकास्तथा ।
013c	सिंहेनेवार्दिता गावो विद्रविष्यन्ति सर्वशः ॥
014a	अद्य धर्मसुतो राजा दृष्ट्वा मम पराक्रमम् ।
014c	अश्वत्थाममयं लोकं मंस्यते सह सोमकैः ॥
015a	आगमिष्यति निर्वेदं धर्मपुत्रो युधिष्ठिरः ।
015c	दृष्ट्वा विनिहतान्सङ्ख्ये पाञ्चालान्सोमकैः सह ॥
016a	ये मां युद्धेऽभियोत्स्यन्ति तान्हनिष्यामि भारत ।
016c	न हि ते वीर मोक्ष्यन्ते मद्बाह्वन्तरमागताः ॥
017a	एवमुक्त्वा महाबाहुः पुत्रं दुर्योधनं तव ।
017c	अभ्यवर्तत युद्धाय त्रासयन्सर्वधन्विनः ।
017e	चिकीर्षुस्तव पुत्राणां प्रियं प्राणभृतां वरः ॥
018ac	ततोऽब्रवीत्सकैकेयान्पाञ्चालान्गौतमीसुतः ॥
019a	प्रहरध्वमितः सर्वे मम गात्रे महारथाः ।
019c	स्थिरीभूताश्च युध्यध्वं दर्शयन्तोऽस्त्रलाघवम् ॥
020a	एवमुक्तास्तु ते सर्वे शस्त्रवृष्टीरपातयन् ।
020c	द्रौणिं प्रति महाराज जलं जलधरा इव ॥
021a	तान्निहत्य शरान्द्रौणिर्दश वीरानपोथयत् ।
021c	प्रमुखे पाण्डुपुत्राणां धृष्टद्युम्नस्य च प्रभो ॥
022a	ते हन्यमानाः समरे पाञ्चालाः सोमकास्तथा ।
022c	परित्यज्य रणे द्रौणिं व्यद्रवन्त दिशो दश ॥
023a	तान्दृष्ट्वा द्रवतः शूरान्पाञ्चालान्सहसोमकान् ।
023c	धृष्टद्युम्नो महाराज द्रौणिमभ्यद्रवद्रणे ॥
024a	ततः काञ्चनचित्राणां सजलाम्बुदनादिनाम् ।
024c	वृतः शतेन शूराणां रथानामनिवर्तिनाम् ॥
025a	पुत्रः पाञ्चालराजस्य धृष्टद्युम्नो महारथः ।
025c	द्रौणिमित्यब्रवीद्वाक्यं दृष्ट्वा योधान्निपातितान् ॥
026a	आचार्यपुत्र भद्रं ते किमन्यैर्निहतैस्तव ।
026c	समागच्छ मया सार्धं यदि शूरोऽसि संयुगे ।
026e	अहं त्वां निहनिष्यामि तिष्ठेदानीं ममाग्रतः ॥
027a	ततस्तमाचार्यसुतं धृष्टद्युम्नः प्रतापवान् ।
027c	मर्मभिद्भिः शरैस्तीक्ष्णैर्जघान भरतर्षभ ॥
028a	ते तु पङ्क्तीकृता द्रौणिं शरा विविशुराशुगाः ।
028c	रुक्मपुङ्खाः प्रसन्नाग्राः सर्वकायावदारणाः ।
028e	मध्वर्थिन इवोद्दामा भ्रमराः पुष्पितं द्रुमम् ॥
029a	सोऽतिविद्धो भृशं क्रुद्धः पदाक्रान्त इवोरगः ।
029c	मानी द्रौणिरसम्भ्रान्तो बाणपाणिरभाषत ॥
030a	धृष्टद्युम्न स्थिरो भूत्वा मुहूर्तं प्रतिपालय ।
030c	यावत्त्वां निशितैर्बाणैः प्रेषयामि यमक्षयम् ॥
031a	द्रौणिरेवमथाभाष्य पार्षतं परवीरहा ।
031c	छादयामास बाणौघैः समन्ताल्लुघुहस्तवत् ॥
032a	स बाध्यमानः समरे द्रौणिना युद्धदुर्मदः ।
032c	द्रौणिं पाञ्चालतनयो वाग्भिरातर्जयत्तदा ॥
033a	न जानीषे प्रतिज्ञां मे विप्रोत्पत्तिं तथैव च ।
033c	द्रोणं हत्वा किल मया हन्तव्यस्त्वं सुदुर्मते ॥
034ac	ततस्त्वाऽहं न हन्म्यद्य द्रोणे जीवति संयुगे ॥
035a	इमां तु रजनीं प्राप्तामप्रभातां सुदुर्मते ।
035c	निहत्य पितरं तेऽद्य ततस्त्वामपि संयुगे ।
035e	नेष्यामि प्रेतलोकाय ह्येतन्मे मनसि स्थितम् ॥
036a	यस्ते पार्थेषु विद्वेषो या भक्तिः कौरवेषु च ।
036c	तां दर्शय स्थिरो भूत्वा न मे जीवन्विमोक्ष्यसे ॥
037a	यो हि ब्राह्मण्यमुत्सृज्य क्षत्रधर्मरतो द्विजः ।
037c	स वध्यः सर्वलोकस्य यथा त्वं पुरुषाधमः ॥
038a	इत्युक्तः परुषं वाक्यं पार्षतेन द्विजोत्तमः ।
038c	क्रोधमाहारयत्तीव्रं तिष्ठतिष्ठेति चाब्रवीत् ॥
039a	निर्दहन्निव चक्षुर्भ्यां पार्षतं सोऽभ्यवैक्षत ।
039c	छादयामास च शरैर्निःश्वसन्पन्नगो यथा ॥
040a	स च्छाद्यमानः समरे द्रौणिना राजसत्तम ।
040c	सर्वपाञ्चालसेनाभिः संवृतो रथसत्तमः ॥
041a	नाकम्पत महाबाहुः स्ववीर्यं समुपाश्रितः ।
041c	सायकांश्चैव विविधानश्वत्थाम्नि मुमोच ह ॥
042a	तौ पुनः सन्न्यवर्तेतां प्राणद्यूतपणे रणे ।
042c	निपीडयन्तौ बाणौघैः परस्परममर्षिणौ ।
042e	उत्सृजन्तौ महेष्वासौ शरवृष्टीः समन्ततः ॥
043a	द्रौणिपार्षतयोर्युद्धं घोररूपं भयानकम् ।
043c	दृष्ट्वा सम्पूजयामासुः सिद्धचारणवादिकाः ॥
044a	शरौघैः पूरयन्तौ तावाकाशं च दिशस्तथा ।
044c	अलक्ष्यौ समयुध्येतां महत्कृत्वा शरैस्तमः ॥
045a	नृत्यमानाविव रणे मण्डलीकृतकार्मुकौ ।
045c	परस्परवधे यत्तौ सर्वभूतभयङ्करौ ॥
046a	अयुध्येतां महाबाहू चित्रं लघु च सुष्ठु च ।
046c	सम्पूज्यमानौ समरे योधमुख्यैः सहस्रशः ॥
047a	तौ प्रबुद्धौ रणे दृष्ट्वा वने वन्यौ गजाविव ।
047c	उभयोः सेनयोर्हर्षस्तुमुलः समपद्यत ॥
048a	सिंहनादरवाश्चासन्दध्मुः शङ्खांश्च सैनिकाः ।
048c	वादित्राण्यभ्यवाद्यन्त शतशोऽथ सहस्रशः ॥
049a	तस्मिंस्तु तुमुले युद्धे भीरूणां भयवर्धने ।
049c	मुहूर्तमपि तद्युद्धं समरूपं तदाऽभवत् ॥
050a	ततो द्रौणिर्महाराज पार्षतस्य महात्मनः ।
050c	ध्वजं धनुस्तथा छत्रमुभौ च पार्ष्णिसारथी ।
050e	सूतमश्वांश्च चतुरो निहत्याभ्यद्रवद्रणे ॥
051a	पाञ्चालांश्चैव तान्सर्वान्बाणैः सन्नतपर्वभिः ।
051c	व्यद्रावयदमेयात्मा शतशोऽथ सहस्रशः ॥
052a	ततस्तु विव्यथे सेना पाण्डवी भरतर्षभ ।
052c	दृष्ट्वा द्रौणेर्महत्कर्म वासवस्येव संयुगे ॥
053a	शतेन च शतं हत्वा पाञ्चालानां महारथः ।
053c	त्रिभिश्च निशितैर्बाणैर्हत्वा त्रीन्वै महारथान् ॥
054a	द्रौणिर्द्रुपदपुत्रस्य फल्गुनस्य च पश्यतः ।
054c	नाशयामास पाञ्चालान्भूयिष्ठं ये व्यवस्थिताः ॥
055a	ते वध्यमानाः पाञ्चालाः समरे सह सृञ्जयैः ।
055c	अगच्छन्द्रौणिमुत्सृज्य विप्रकीर्णरथध्वजाः ॥
056a	स जित्वा समरे शत्रून्द्रोणपुत्रो महारथः ।
056c	ननाद सुमहानादं तपान्ते जलदो यथा ॥
057a	स निहत्य बहूञ्छूरानश्वत्थामा व्यरोचत ।
057c	युगान्ते सर्वभूतानि भस्म कृत्वेव पावकः ॥
058a	सम्पूज्यमानो युधि कौरवेयैर्निर्जित्य सङ्ख्येऽरिगणान्सहस्रशः ।
058c	व्यरोचत द्रोणसुतः प्रतापवान्यथा सुरेन्द्रोऽरिगणान्निहत्य वै ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकषष्ट्यधिकशततमोऽध्यायः ॥ 161 ॥

5-161-9 निकृतिर्वञ्चनम् ॥ 5-161-43 वादिकाः वन्दिनः ॥ एकषष्ट्यधिकशततमोऽध्यायः ॥
