श्रीः
अध्यायः 136
भीमेन चित्रोपचित्रादिदुर्योधनानुजवधः ॥ 1 ॥
KK-07-05-136-001	सञ्जय उवाच 
KK-07-05-136-001a	तवात्मजांस्तु पतितान्दृष्ट्वा कर्णः प्रतापवान् ।
KK-07-05-136-001c	क्रोधेन महताऽऽविष्टो निर्विण्णोऽभूत्स जीविते ॥
KK-07-05-136-002a	आगस्कृतमिवात्मानं मेने चाधिरथिस्तदा ।
KK-07-05-136-002c	यत्प्रत्यक्षं तव सुता भीमेन निहता रणे ॥
KK-07-05-136-003a	भीमसेनस्ततः क्रुद्धः कर्णस्य निशिताञ्शरान् ।
KK-07-05-136-003c	निचखान स सम्भ्रान्तः पूर्ववैरमनुस्मरन् ॥
KK-07-05-136-004a	स भीमं पञ्चभिर्विद्ध्वा राधेयः प्रहसन्निव ।
KK-07-05-136-004c	पुनर्विव्याध सप्तत्या स्वर्णपुङ्खैः शिलाशितैः ॥
KK-07-05-136-005a	अविचिन्त्याथ तान्बाणान्कर्णेनास्तान्वृकोदरः ।
KK-07-05-136-005c	रणे विव्याध राधेयं शरेणानतपर्वणा ॥
KK-07-05-136-006a	पुनश्च विशिखैस्तीक्ष्णैर्विद्ध्वा मर्मसु पञ्चभिः ।
KK-07-05-136-006c	धनुश्चिच्छेद भल्लेन सूत पुत्रस्य मारिष ॥
KK-07-05-136-007a	अथान्यद्धनुरादाय कर्णो भारत दुर्मनाः ।
KK-07-05-136-007c	इषुभिश्छादयामास भीमसेनं परन्तपः ॥
KK-07-05-136-008a	तस्य भीमो हयान्हत्वा विनिहत्य च सारथिम् ।
KK-07-05-136-008c	प्रजहास महाहासं कृतप्रतिकृतं महत् ॥
KK-07-05-136-009a	इषुभिः कार्मुकं चास्य चकर्त पुरुषर्षभः ।
KK-07-05-136-009c	तत्पपात महाराज स्वर्णपृष्ठं महास्वनम् ॥
KK-07-05-136-010a	अवारोहद्रथात्तस्मादथ कर्णो महारथः ।
KK-07-05-136-010c	गदां गृहीत्वा समरे भीमाय प्राहिणोद्रुषा ॥
KK-07-05-136-011a	तामापतन्तीमालक्ष्य भीमसेनो महागदाम् ।
KK-07-05-136-011c	शरैरवारयद्राजन्सर्वसैन्यस्य पश्यतः ॥
KK-07-05-136-012a	ततो बाणसहस्राणि प्रेषयामास पाण्डवः ।
KK-07-05-136-012c	सूतपुत्रवधाकाङ्क्षी त्वरमाणः पराक्रमी ॥
KK-07-05-136-013a	तानिषूनिषुभिः कर्णो वारयित्वा महामृधे ।
KK-07-05-136-013c	कवचं भीमसेनस्य पाटयामास सायकैः ॥
KK-07-05-136-014a	अथैनं पञ्चविंशत्या नाराचानां समार्पयत् ।
KK-07-05-136-014c	पश्यतां सर्वसैन्यानां तदद्भुतमिवाभवत् ॥
KK-07-05-136-015a	ततो भीमो महाबाहुर्नवभिर्नतपर्वभिः ।
KK-07-05-136-015c	प्रेषयामास सङ्क्रुद्धः सूतपुत्रस्य मारिष ॥
KK-07-05-136-016a	ते तस्य कवचं भित्त्वा तथा बाहुं च दक्षिणम् ।
KK-07-05-136-016c	अभ्ययुर्धरणीं तीक्ष्णा वल्मीकमिव पन्नगाः ॥
KK-07-05-136-017a	स च्छाद्यमानो बाणौघैर्भीमसेनधनुश्च्युतैः ।
KK-07-05-136-017c	पुनरेवाभवत्कर्णो भीमसेनात्पराङ्मुखः ॥
KK-07-05-136-018a	तं पराङ्मुखमालोक्य पदातिं सूतनन्दनम् ।
KK-07-05-136-018c	कौन्तेयशरसञ्छन्नं राजा दुर्योधनोऽब्रवीत् ॥
KK-07-05-136-019a	त्वरध्वं सर्वतो यत्ता राधेयस्य रथं प्रति ।
KK-07-05-136-019c	ततस्तव सुता राजञ्श्रुत्वा भ्रातुर्वचो द्रुतम् ॥
KK-07-05-136-020a	अभ्ययुः पाण्डवं युद्धे विसृजन्तः शिलीमुखान् ।
KK-07-05-136-020c	चित्रोपचित्रश्चित्राक्षश्चारुचित्रः शरासनः ॥
KK-07-05-136-021a	चित्रायुधश्चित्रवर्मा समरे चित्रयोधिनः ।
KK-07-05-136-021c	तानापतत एवाशु भीमसेनो महारथः ॥
KK-07-05-136-022a	एकैकेन शरेणाजौ पातयामास ते सुतान् ।
KK-07-05-136-022c	ते हता न्यपतन्भूमौ वातरुग्णा इव द्रुमाः ॥
KK-07-05-136-023a	दृष्ट्वा विनिहतान्पुत्रांस्तव राजन्महारथान् ।
KK-07-05-136-023c	अश्रुपूर्णमुखः कर्णः क्षत्तुः सस्मार तद्वचः ॥
KK-07-05-136-024a	रथं चान्यं समास्थाय विधिवत्कल्पितं पुनः ।
KK-07-05-136-024c	अभ्ययात्पाण्डवं युद्धे त्वरमाणः पराक्रमी ॥
KK-07-05-136-025a	तावन्योन्यं शरैर्भित्त्वा स्वर्णपुङ्खैः शिलाशितैः ।
KK-07-05-136-025c	व्यभ्राजेतां यथा मेघौ संस्यूतौ सूर्यरश्मिभिः ॥
KK-07-05-136-026a	षट्त्रिंशद्भिस्ततो भल्लैर्निशितैस्तिग्मतेजनैः ।
KK-07-05-136-026c	व्यधमत्कवचं क्रुद्धः सूतपुत्रस्य पाण्डवः ॥
KK-07-05-136-027a	सूतपुत्रोऽपि कौन्तेयं शरैः सन्नतपर्वभिः ।
KK-07-05-136-027c	पञ्चाशता महाबाहुर्विव्याध भरतर्षभ ॥
KK-07-05-136-028a	रक्तचन्दनदिग्धाङ्गौ शरैः कृतमहाव्रणौ ।
KK-07-05-136-028c	शोणिताक्तौ व्यराजेतां कालसूर्याविवोदितौ ॥
KK-07-05-136-029a	तौ शोणितोक्षितैर्गात्रैः शरैश्छिन्नतनुच्छदौ ।
KK-07-05-136-029c	विवृताङ्गौ व्यराजेतां निर्मुक्ताविव पन्नगौ ॥
KK-07-05-136-030a	`क्रोधाग्नितेजसा दिप्तौ संरम्भाद्रक्तलोचनौ ।
KK-07-05-136-030c	व्यभ्राजेतां महाराज विधूमाविव पावकौ ॥'
KK-07-05-136-031a	व्याघ्राविव नरव्याघ्रौ दंष्ट्राभिरितरेतरम् ।
KK-07-05-136-031c	शरधारासृजौ वीरौ मेघाविव ववर्षतुः ॥
KK-07-05-136-032a	वारणाविव चान्योन्यं विषाणाभ्यामरिन्दमौ ।
KK-07-05-136-032c	निर्भिन्दन्तौ स्वगात्राणि सायकैश्चारु रेजतुः ॥
KK-07-05-136-033a	नादयन्तौ प्रहर्षन्तौ विक्रीडन्तौ परस्परम् ।
KK-07-05-136-033c	मण्डलानि विकुर्वाणौ रथाभ्यां रथिषूत्तमौ ॥
KK-07-05-136-034a	वृषाविवाथ नर्दन्तौ बलिनौ वासितान्तरे ।
KK-07-05-136-034c	सिंहाविव पराक्रान्तौ नरसिंहौ महाबलौ ॥
KK-07-05-136-035a	परस्परं वीक्षमाणौ क्रोधसंरक्तलोचनौ ।
KK-07-05-136-035c	युयुधाते महावीर्यौ शक्रवैरोचनी यथा ॥
KK-07-05-136-036a	ततो भीमो महाबाहुर्बाहुभ्यां विक्षिपन्धनुः ।
KK-07-05-136-036c	व्यराजत रणे राजन्सविद्युदिव तोयदः ॥
KK-07-05-136-037a	सनेमिघोषस्तनितश्चापविद्युच्छराम्बुभिः ।
KK-07-05-136-037c	भीमसेनमहामेघः कर्णपर्वतमावृणोत् ॥
KK-07-05-136-038a	ततः शरसहस्रेण सम्यगस्तेन भारत ।
KK-07-05-136-038c	पाण्डवो व्यकिरत्कर्णं भीमो भीमपराक्रमः ॥
KK-07-05-136-039a	तत्रापश्यंस्तव सुता भीमसेनस्य विक्रमम् ।
KK-07-05-136-039c	सुपुङ्खैः कङ्कवासोभिर्यत्कर्णं छादयञ्शरैः ॥
KK-07-05-136-040a	स नन्दयन्रणे पार्थं केशवं च यशस्विनम् ।
KK-07-05-136-040c	सात्यकिं चक्ररक्षौ च भीमः कर्णमयोधयत् ॥
KK-07-05-136-041a	विक्रमं भुजयोर्वीर्यं धैर्यं च विदितात्मनः ।
KK-07-05-136-041c	पुत्रास्तव महाराज दृष्ट्वा विमनसोऽभवन् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षट्त्रिंशदधिकशततमोऽध्यायः ॥ 136 ॥

5-136-10 अवारोहदवातरत् ॥ 5-136-20 चित्रोपचित्रः चित्रश्चासावुपचित्रश्चेति चित्रोपचित्रः ॥ 5-136-136 षट्त्रिंशदधिकशततमोऽध्यायः ॥
