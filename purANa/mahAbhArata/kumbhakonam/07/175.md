श्रीः
अध्यायः 175
घटोत्कचेन जटासुरसुतवधः ॥ 1 ॥
KK-07-06-175-001	सञ्जय उवाच 
KK-07-06-175-001a	दृष्ट्वा घटोत्कचं राजन्सूतपुत्ररथं प्रति ।
KK-07-06-175-001c	आयान्तं तु तथायुक्तं जिघांसुं कर्णमाहवे ।
KK-07-06-175-001e	अब्रवीत्तत्र पुत्रस्ते दुःशासनमिदं वचः ॥
KK-07-06-175-002a	एतद्रक्षो रणे तूर्णं दृष्ट्वा कर्णस्य विक्रमम् ।
KK-07-06-175-002c	अभियाति द्रुतं कर्णं तद्वारय महारथम् ॥
KK-07-06-175-003a	वृतः सैन्येन महता याहि यत्र महाबलः ।
KK-07-06-175-003c	कर्णो वैकर्तनो युद्धे राक्षसेन युयुत्सति ॥
KK-07-06-175-004a	रक्ष कर्णं रणे यत्तो वृतः सैन्येन मानद ।
KK-07-06-175-004c	मा कर्णं राक्षसो घोरः प्रमादान्नाशयिष्यति ॥
KK-07-06-175-005a	एतस्मिन्नन्तरे राजञ्जटासुरसुतो बली ।
KK-07-06-175-005c	दुर्योधनमुपागम्य प्राह प्रहरतां वरः ॥
KK-07-06-175-006a	दुर्योधन तवामित्रान्प्रख्यातान्युद्धदुर्मदान् ।
KK-07-06-175-006c	पाण्डवान्हन्तुमिच्छामि त्वयाऽऽज्ञप्तः सहानुगान् ॥
KK-07-06-175-007a	जटासुरो मम पिता रक्षसां ग्रामणीः पुरा ।
KK-07-06-175-007c	प्रयुज्य कर्म रक्षोघ्नं क्षुद्रैः पार्थैर्निपातितः ॥
KK-07-06-175-008a	तस्यापचितिमिच्छामि शत्रुशोणितपूजया ।
KK-07-06-175-008c	शत्रुमांसैश्च राजेन्द्र मामनुज्ञातुमर्हसि ॥
KK-07-06-175-009a	तमब्रवीत्ततो राजा प्रीयमाणः पुनःपुनः ।
KK-07-06-175-009c	द्रोणकर्मादिभिः सार्धं पर्याप्तोऽहं द्विषद्वधे ॥
KK-07-06-175-010a	त्वं तु गच्छ मयाऽऽज्ञप्तो जहि युद्धे घटोत्कचम् ।
KK-07-06-175-010c	राक्षसं क्रूरकर्माणं रक्षोमानुषसम्भवम् ॥
KK-07-06-175-011a	पाण्डवानां हितं नित्यं हस्त्यश्वरथघातिनम् ।
KK-07-06-175-011c	वैहायसगतं युद्धे प्रेषयेर्यमसादनम् ॥
KK-07-06-175-012a	तथेत्युक्त्वा महाकायः समाहूय घटोत्कचम् ।
KK-07-06-175-012c	जाटासुरिर्भैमसेनिं नानाशस्त्रैरवाकिरत् ॥
KK-07-06-175-013a	अलम्बलं च कर्णं च कुरुसैन्यं च दुस्तरम् ।
KK-07-06-175-013c	हैडिम्बिः प्रममाथैको महावातोम्बुदानिव ॥
KK-07-06-175-014a	ततो मायाबलं दृष्ट्वा रक्षस्तूर्णमलम्बलः ।
KK-07-06-175-014c	घटोत्कचं शरव्रातैर्नानालिङ्गैः समार्पयत् ॥
KK-07-06-175-015a	विद्ध्वा च बहुभिर्बाणैर्भैमसेनिं महाबलः ।
KK-07-06-175-015c	व्यद्रावयच्छरव्रातैः पाण्डवानामनीकिनीम् ॥
KK-07-06-175-016a	तेन विद्राव्यमाणानि पाण्डुसैन्यानि भारत ।
KK-07-06-175-016c	निशीथे विप्रकीर्यन्ते वातनुन्ना घना इव ॥
KK-07-06-175-017a	घटोत्कचशरैर्नुन्ना तथैव तव वाहिनी ।
KK-07-06-175-017c	निशीथे प्राद्रवद्राजन्नुत्सृज्योल्काः सहस्रशः ॥
KK-07-06-175-018a	अलम्बलस्ततः क्रुद्धो भैमसेनिं महामृधे ।
KK-07-06-175-018c	आजघ्ने दशभिर्बाणैस्तोत्रैरिव महाद्विपम् ॥
KK-07-06-175-019a	तिलशस्तस्य संवाहं सूतं सर्वायुधानि च ।
KK-07-06-175-019c	घटोत्कचः प्रचिच्छेद प्रणदंश्चातिदारुणम् ॥
KK-07-06-175-020a	ततः कर्णं शरव्रातैः कुरूनन्यान्सहस्रशः ।
KK-07-06-175-020c	अलम्बलं चाभ्यवर्षन्मेघो मेरुमिवाचलम् ॥
KK-07-06-175-021a	ततः सञ्चुक्षुभे सैन्यं कुरूणां राक्षसार्दितम् ।
KK-07-06-175-021c	उपर्युपरि चान्योन्यं चतुरङ्गं ममर्द ह ॥
KK-07-06-175-022a	जाटासुरिर्महाराज विरथो हतसारथिः ।
KK-07-06-175-022c	घटोत्कचं रणे क्रुद्धो मुष्टिनाऽभ्यहनद्दृढम् ॥
KK-07-06-175-023a	मुष्टिनाऽभ्याहतस्तेन प्रचचाल घटोत्कचः ।
KK-07-06-175-023c	क्षितिकम्पे यथा शैलः सवृक्षस्तृणगुल्मवान् ॥
KK-07-06-175-024a	ततः स परिघाभेन द्विट्सङ्घघ्नेन बाहुना ।
KK-07-06-175-024c	जाटासुरिं भैमसेनिरवधीन्मुष्टिना भृशम् ॥
KK-07-06-175-025a	तं प्रमथ्य ततः क्रुद्धस्तूर्णं हैडिम्बिराक्षिपत् ।
KK-07-06-175-025c	दोर्भ्यामिन्द्रध्वजाभाभ्यां निष्पिपेष च भूतले ॥
KK-07-06-175-026a	जाटासुरिर्मोक्षयित्वा आत्मानं च घटोत्कचात् ।
KK-07-06-175-026c	पुनरुत्थाय वेगेन घटोत्कचमुपाद्रवत् ॥
KK-07-06-175-027a	अलम्बलोऽपि विक्षिप्य समुत्क्षिप्य च राक्षसम् ।
KK-07-06-175-027c	घटोत्कचं रणे रोषान्निष्पिपेष च भूतले ॥
KK-07-06-175-028a	तयो समभवद्युद्धं गर्जतोरतिकाययोः ।
KK-07-06-175-028c	घटोत्कचालम्बलयोस्तुमुलं रोमहर्षणम् ॥
KK-07-06-175-029a	विशेषयन्तावन्योन्यं मायाभिरतिमायिनौ ।
KK-07-06-175-029c	युयुधाते महावीर्याविन्द्रवैरोचनाविव ॥
KK-07-06-175-030a	पावकाम्बुनिधी भूत्वा पुनर्गरुडतक्षकौ ।
KK-07-06-175-030c	पुनर्मेघमहावातौ पुनर्वज्रमहाचलौ ॥
KK-07-06-175-031a	पुनः कुञ्जरशार्दूलौ पुनः स्वर्भानुभास्करौ ।
KK-07-06-175-031c	एवं मायाशतसृजावन्योन्यवधकाङ्क्षिणौ ।
KK-07-06-175-031e	भृशं चित्रमयुध्येतामलम्बलघटोत्कचौ ॥
KK-07-06-175-032a	परिघैश्च गदाभिश्च प्रासमुद्गरपट्टसैः ।
KK-07-06-175-032c	मुसलैः पर्वताग्रैश्च तावन्योन्यं विजघ्नतुः ॥
KK-07-06-175-033a	हयाभ्यां च गजाभ्यां च रथाभ्यां च पदातिभिः ।
KK-07-06-175-033c	युयुधाते महामायौ राक्षसप्रवरौ युधि ॥
KK-07-06-175-034a	ततो घटोत्कचो राजन्नलम्बलवधेप्सया ।
KK-07-06-175-034c	उत्पतात भृशं क्रुद्धः श्येनवन्निपपात च ॥
KK-07-06-175-035a	गृहीत्वा च महाकायं राक्षसेन्द्रमलम्बलम् ।
KK-07-06-175-035c	उद्यम्य न्यवधीद्भूमौ मयं विष्णुरिवाहवे ॥
KK-07-06-175-036a	ततो घटोत्कचः खड्गमुद्धृत्याद्भुतदर्शनम् ।
KK-07-06-175-036c	रौद्रस्य कायाद्धि शिरो भीमं विकृतदर्शनम् ॥
KK-07-06-175-037a	स्फुरतस्तस्य समरे नदतश्चातिभैरवम् ।
KK-07-06-175-037c	निचकर्त महाराज शत्रोरमितविक्रमः ॥
KK-07-06-175-038a	शिरस्तच्चापि सङ्गृह्य केशेषु रुधिरोक्षितम् ।
KK-07-06-175-038c	ययौ घटोत्कचस्तूर्णं दुर्योधनरथं प्रति ॥
KK-07-06-175-039a	`द्रोणकर्णकृपान्योधानतीत्य सुमहाबलः ।'
KK-07-06-175-039c	अभ्येत्य च महाबाहुः स्मयमानः स राक्षसः ॥
KK-07-06-175-040a	शिरो रथेऽस्य निक्षिप्य विकृताननमूर्धजम् ।
KK-07-06-175-040c	प्राणदद्भैरवं नादं प्रावृषीव बलाहकः ॥
KK-07-06-175-041ac	अब्रवीच्च ततो राजन्दुर्योधनमिदं वचः ॥
KK-07-06-175-042a	एष ते निहतो बन्धुस्त्वया दृष्टोऽस्य विक्रमः ।
KK-07-06-175-042c	पुनर्द्रष्टासि कर्णस्य निष्ठामेतां तथाऽऽत्मनः ॥
KK-07-06-175-043a	स्वधर्ममर्थं कामं च त्रितयं योऽभिवाञ्छति ।
KK-07-06-175-043c	रिक्तपाणिर्न पश्येत राजानं ब्राह्मणं स्त्रियम् ।
KK-07-06-175-043e	तिष्ठस्व तावत्सुप्रीतो यावत्कर्णं वधाम्यहम् ॥
KK-07-06-175-044	सञ्जय उवाच 
KK-07-06-175-044a	एवमुक्त्वा ततः प्रायात्कर्णं प्रति नरेश्वरः ।
KK-07-06-175-044c	किरञ्छरगणांस्तीक्ष्णान्रुषितो रणमूर्धनि ॥
KK-07-06-175-045a	ततः समभवद्युद्धं घोररूपं भयानकम् ।
KK-07-06-175-045c	विस्मापनं महाराज नरराक्षसयोर्मृधे ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे पञ्चसप्तत्यधिकशततमोऽध्यायः ॥ 175 ॥

5-175-8 अपचितिं निष्कृतिम् ॥ 5-175-42 निष्ठां नाशम् ॥ पञ्चसप्तत्यधिकशततमोऽध्यायः ॥
