श्रीः
अध्यायः 076
अर्जुनेन श्रीकृष्णम् प्रति स्वसामर्थ्यकथनम् ॥ 1 ॥
KK-07-04-076-001	अर्जुन उवाच 
KK-07-04-076-001a	षड्रथान्धार्तराष्ट्रस्य मन्यसे यान्बलाधिकान् ।
KK-07-04-076-001c	तेषां वीर्यं ममार्धेन न तुल्यमिति मे मतिः ॥
KK-07-04-076-002a	अस्त्रमस्त्रेण सर्वेषामेतेषां मधुसूदन ।
KK-07-04-076-002c	मया द्रक्ष्यसि निर्भिन्नं जयद्रथवधैषिणा ॥
KK-07-04-076-003a	द्रोणस्य मिषतश्चाहं सगणस्य विपश्चितः ।
KK-07-04-076-003c	मूर्धानं सिन्धुराजस्य पातयिष्यामि भूतले ॥
KK-07-04-076-004a	यदि साध्याश्च रुद्राश्च वसवश्च सहाश्विनः ।
KK-07-04-076-004c	मरुतश्च सहेन्द्रेण विश्वेदेवाः सहेश्वराः ॥
KK-07-04-076-005a	पितरः सहगन्धर्वाः सुपर्णाः सागराद्रयः ।
KK-07-04-076-005c	द्यौर्वियत्पृथिवी चेयं दिशश्च सदिगीश्वराः ॥
KK-07-04-076-006a	ग्राम्यारण्यानि भूतानि स्थावराणि चराणि च ।
KK-07-04-076-006c	त्रातारः सिन्धुराजस्य भवन्ति मधुसूदन ॥
KK-07-04-076-007a	तथापि बाणैर्निहतं श्वो द्रष्टासि रणे मया ।
KK-07-04-076-007c	सत्येन च शपे कृष्ण तथैवायुधमालभे ॥
KK-07-04-076-008a	यस्य गोप्ता महेष्वासो द्रोणः पापस्य दुर्मतेः ।
KK-07-04-076-008c	तमेव प्रथमं द्रोणमभियास्यामि केशव ॥
KK-07-04-076-009a	तस्मिन्युद्धमिदं बद्धं मन्यते स सुयोधनः ।
KK-07-04-076-009c	तस्मात्तस्यैव सेनाग्रं भित्त्वा यास्यामि सैन्धवम् ॥
KK-07-04-076-010a	द्रष्टासि श्वो महेष्वासान्नाराचैस्तिग्मतेजितैः ।
KK-07-04-076-010c	शृङ्गाणीव गिरेर्वज्रैर्दार्यमाणान्मया युधि ॥
KK-07-04-076-011a	नरनागाश्वदेहेभ्यो विस्रविष्यति शोणितम् ।
KK-07-04-076-011c	पतद्भ्यः पतितेभ्यश्च विभिन्नेभ्यः शितैः शरैः ॥
KK-07-04-076-012a	गाण्डीवप्रेषिता बाणा मनोऽनिलसमा जवे ।
KK-07-04-076-012c	नृनागाश्वान्विदेहासून्कर्तारश्च सहस्रशः ॥
KK-07-04-076-013a	शक्राद्भीष्मात्कृपाद्द्रोणाद्देवाद्रुद्राच्च यन्मया ।
KK-07-04-076-013c	उपात्तमस्त्रं घोरं तद्द्रष्टारोऽत्र नरा युधि ॥
KK-07-04-076-014a	ब्राह्मेणास्त्रेण चास्त्राणि हन्यमानानि संयुगे ।
KK-07-04-076-014c	मया द्रष्टाऽसि सर्वेषां सैन्धवस्याभिरक्षिणाम् ॥
KK-07-04-076-015a	शरवेगसमुत्कृत्तै राज्ञां केशव मूर्धभिः ।
KK-07-04-076-015c	आस्तीर्यमाणां पृथिवीं द्रष्टाऽसि श्वो मया युधि ॥
KK-07-04-076-016a	क्रव्यादांस्तर्पयिष्यामि द्रावयिष्यामि शात्रवान् ।
KK-07-04-076-016c	सुहृदो नन्दयिष्यामि प्रमथिष्यामि सैन्धवम् ॥
KK-07-04-076-017a	बह्वागस्कृत्कुसम्बन्धी पापदेशसमुद्भवः ।
KK-07-04-076-017c	मया सैन्धवको राजा हतः स्वाञ्शोचयिष्यति ॥
KK-07-04-076-018a	सर्वे क्षीरान्नभोक्तारः पापाचारा रणाजिरे ।
KK-07-04-076-018c	मया सराजका बाणैर्हता नश्यन्ति सैन्धवाः ॥
KK-07-04-076-019a	तथा प्रभाते कर्ताऽस्मि यथा कृष्ण सुयोधनः ।
KK-07-04-076-019c	नान्यं धनुर्धरं लोके मंस्यते मत्समं युधि ॥
KK-07-04-076-020a	`गाण्डीवं च धनुर्दिव्यं योद्धारं च धनञ्जयम् ।
KK-07-04-076-020c	यन्तारं च हृषीकेशं कोऽतिवर्तेत संयुगे ॥'
KK-07-04-076-021a	तव प्रसादाद्भगवन्किंनावाप्तं रणे मम ।
KK-07-04-076-021c	अविषह्यं हृषीकेश किं जानन्मां विगर्हसे ॥
KK-07-04-076-022a	यथा लक्ष्म स्थिरं चन्द्रे समुद्रे च यथा जलम् ।
KK-07-04-076-022c	एवमेतां प्रतिज्ञां मे सत्यां विद्धि जनार्दन ॥
KK-07-04-076-023a	मावमंस्था ममास्त्राणि मावमंस्थाश्च गाण्डिवम् ।
KK-07-04-076-023c	मावमंस्था बलं बाह्वोर्मावमंस्था धनञ्जयम् ॥
KK-07-04-076-024a	गाण्डीवं च धनुर्दिव्यं योद्धा चाहं नरर्षभ ।
KK-07-04-076-024c	त्वं च यन्ता हृषीकेश किन्नु स्यादजितं मया ॥
KK-07-04-076-025a	यथाभियाय सङ्ग्रामं न जितो वै जयामि च ।
KK-07-04-076-025c	तेन सत्येन सङ्ग्रामे हतं विद्धि जयद्रथम् ॥
KK-07-04-076-026a	`त्वं च माधव सर्वं तत्तथा प्रतिविधास्यसि ।
KK-07-04-076-026c	यथा रिपूणां मिषतां प्रमथिष्यामि सैन्धवम् ॥'
KK-07-04-076-027a	ध्रुवं वै ब्राह्मणे सत्यं ध्रुवा साधुषु सन्नतिः ।
KK-07-04-076-027c	श्रीर्ध्रुवाऽपि च दक्षेषु ध्रुवो नारायणे जयः ॥
KK-07-04-076-028	सञ्जय उवाच 
KK-07-04-076-028a	एवमुक्त्वा हृषीकेशं स्वयमात्मानमात्मना ।
KK-07-04-076-028c	सन्दिदेशार्जुनो नर्दन्वासविः केशवं प्रभुम् ॥
KK-07-04-076-029a	यथा प्रभातां रजनीं कल्पितः स्याद्रथोत्तमः ।
KK-07-04-076-029c	तथा कार्यं त्वया कृष्ण प्रतिज्ञा स्याद्यथा ध्रुवा ॥ ॥

इति श्रीमन्महाभारते द्रोणपर्वणि प्रतिज्ञापर्वणि षट्सप्ततितमोऽध्यायः ॥ 76 ॥

5-76-9 तस्मिन् द्रोणे । युद्धं बद्धमिव बद्धम् एकान्तजयेन स्थिरीकृतम् ॥ 5-76-76 षट्सप्ततितमोऽध्यायः ॥
