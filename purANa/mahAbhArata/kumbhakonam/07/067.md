श्रीः
अध्यायः 067
नारदेन सृञ्जयम् प्रति रन्तिदेवचरित्रकीर्तनम् ॥ 1 ॥
001	नारद उवाच 
001a	साङ्कृतिं रन्तिदेवं च मृतं सृञ्जय शुश्रुम ।
001c	यस्य द्विशतसाहस्रा आसन्सूदा महात्मनः ॥
002a	गृहानभ्यागतान्विप्रानतिथीन्परिवेषकाः ।
002c	पक्वंपक्वं दिवारात्रं वरान्नममृतोपमम् ॥
003a	न्यायेनाधिगतं वित्तं ब्राह्मणेभ्यो ह्यमन्यत ।
003c	वेदानधीत्य धर्मेण यश्चक्रे द्विषतो वशे ॥
004a	उपस्थिताश्च पशवः स्वयं यं शंसितव्रतम् ।
004c	बहवः स्वर्गमिच्छन्तो विधिवत्सत्रयाजिनम् ॥
005a	नदी महानसाद्यस्य प्रवृत्ता चर्मराशितः ।
005c	तस्माच्चर्मण्वती नाम ख्याता पुण्या सरिद्वरा ॥
006a	ब्राह्मणेभ्यो ददन्निष्कान्सौवर्णान्स प्रभावतः ।
006c	तुभ्यं निष्कं तुभ्यं निष्कमिति ह स्म प्रभाषते ॥
007a	तुभ्यंतुभ्यमिति प्रादान्निष्कान्निष्कान्सहस्रशः ।
007c	ततः पुनः समाश्वास्य निष्कानेव प्रयच्छति ॥
008a	अल्पं दत्तं मयाऽद्येति निष्ककोटिं सहस्रशः ।
008c	एकाह्ना ताम्यति ततः क्वाद्य विप्रा इति ब्रुवन् ॥
009a	द्विजपाणिवियोगेन दुःखं मे शाश्वतं महत् ।
009c	भविष्यति न सन्देह एवं राजाऽददद्वसु ॥
010a	सहस्रशश्च सौवर्णान्वृषभान्गोशतानुगान् ।
010c	साष्टं शतं सुवर्णानां निष्कमाहुर्धनं तथा ॥
011a	अध्यर्धमासमददद्ब्राह्मणेभ्यः शतं समाः ।
011c	अग्निहोत्रोपकरणं यज्ञोपकरणं च यत् ॥
012a	ऋषिभ्यः करकान्कुम्भान्स्थालीः पिठरमेव च ।
012c	शयनासनयानानि प्रासादांश्च गृहाणि च ॥
013a	वृक्षांश्च विविधान्दद्यादन्नानि च धनानि च ।
013c	सर्वं सौवर्णमेवासीद्रन्तिदेवस्य धीमतः ॥
014a	तत्रास्य गाथा गायन्ति ये पुराणविदो जनाः ।
014c	रन्तिदेवस्य तां दृष्ट्वा समृद्धिमतिमानुषीम् ॥
015a	नैतादृशं दृष्टपूर्वं कुबेरसदनेष्वपि ।
015c	धनं च पूर्यमाणं नः किं पुनर्मनुजेष्विति ॥
016a	व्यक्तं वस्वोकसारेयमित्यूचुस्तत्र विस्मिताः ।
016c	साङ्कृते रन्तिदेवस्य यां रात्रिमतिथिर्वसेत् ॥
017a	आलभ्यन्त तदा गावः सहस्राण्येकविंशतिः ।
017c	तत्र स्म सूदाः क्रोशन्ति सुमृष्टमणिकुण्डलाः ॥
018a	सूपं भूयिष्ठमश्नीध्वं नाद्य मांसं यथा पुरा ।
018c	रन्तिदेवस्य यत्किञ्चित्सौवर्णमभवत्तदा ॥
019a	तत्सर्वं वितते यज्ञे ब्राह्मणेभ्यो ह्यमन्यत ।
019c	प्रत्यक्षं तस्य हव्यानि प्रतिगृह्णन्ति देवताः ॥
020a	कव्यानि पितरः काले सर्वकामान्द्विजोत्तमाः ।
020c	स चेन्ममार सृञ्जय चतुर्भद्रतरस्त्वया ॥
021a	पुत्रात्पुण्यतरस्तुभ्यं मा पुत्रमनुतप्यथाः ।
021c	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये सप्तषष्टितमोऽध्यायः ॥ 67 ॥

5-67-3 न्यायेनाधिगतं वित्तं येनाक्षय्यं नगोपमम् इति क. ङ. पाठः ॥ 5-67-8 एकान्हा दास्यति पुनः कोऽन्यस्तत्सम्प्रदास्यति इति घ. झ. पाठः ॥ 5-67-10 पारिभाषिकं निष्कमाह सहस्रश इति ॥ 5-67-11 अध्यर्धमासं पक्षे पक्षे इत्यर्थः । शतं समा इति वाक्यशेषात् ॥ 5-67-15 धनं च पूर्णमासाद्य इति घ. ङ. पाठः ॥ 5-67-16 वस्वोकसारा सलोप आर्षः । कनकमयानि ओकांसि सारो यस्याः सा तथा ॥ 5-67-18 नाद्याश्नीत यथा पुरा इति क. पाठः ॥ 5-67-67 सप्तषष्टितमोऽध्यायः ॥
