श्रीः
अध्यायः 019
अर्जुनस्य संशप्तकैः सह युद्धम् ॥ 1 ॥
KK-07-02-019-001	सञ्जय उवाच 
KK-07-02-019-001a	दृष्ट्वा तु सन्निवृत्तांस्तान्संशप्तकगणान्पुनः ।
KK-07-02-019-001c	वासुदेवं महात्मानमर्जुनः समभाषत ॥
KK-07-02-019-002a	चोदयाश्वान्हृषीकेश संशप्तकगणान्प्रति ।
KK-07-02-019-002c	नैते हास्यन्ति सङ्ग्रामं जीवन्त इति मे मतिः ॥
KK-07-02-019-003a	पश्य मेऽस्त्रबलं घोरं बाह्वोरिष्वसनस्य च ।
KK-07-02-019-003c	अद्यैतान्पातयिष्यामि क्रुद्धो रुद्रः पशूनिव ॥
KK-07-02-019-004	सञ्जय उवाच 
KK-07-02-019-004a	ततः कृष्णः स्मितं कृत्वा प्रतिनन्द्य शिवेन तम् ।
KK-07-02-019-004c	प्रावेशयत दुर्धर्षो यत्रयत्रैच्छदर्जुनः ॥
KK-07-02-019-005a	स रथो भ्राजतेऽत्यर्थमुह्यमानो रणे तदा ।
KK-07-02-019-005c	उह्यमानमिवाकाशे विमानं पाण्डुरैर्हयैः ॥
KK-07-02-019-006a	मण्डलानि ततश्चक्रे गतप्रत्यागतानि च ।
KK-07-02-019-006c	यथा शक्ररथो राजन्युद्धे देवासुरे पुरा ॥
KK-07-02-019-007a	अथ नारायणाः क्रुद्धा विविधायुधपाणयः ।
KK-07-02-019-007c	छादयन्तः शरव्रातैः परिवव्रुर्धनञ्जयम् ॥
KK-07-02-019-008a	अदृश्यं च मुहूर्तेन चक्रुस्ते भरतर्षभ ।
KK-07-02-019-008c	कृष्णेन सहितं युद्धे कुन्तीपुत्रं धनञ्जयम् ॥
KK-07-02-019-009a	क्रुद्धस्तु फल्गुनः सङ्ख्ये द्विगुणीकृतविक्रमः ।
KK-07-02-019-009c	गाण्डीवं धनुरामृज्य तूर्णं जग्राह संयुगे ॥
KK-07-02-019-010a	बद्ध्वा च भ्रुकुटिं वक्त्रे क्रोधस्य प्रतिलक्षणम् ।
KK-07-02-019-010c	देवदत्तं महाशङ्खं पूरयामास पाण्डवः ॥
KK-07-02-019-011a	अथास्त्रमरिसङ्घघ्नं त्वाष्ट्रमभ्यस्यदर्जुनः ।
KK-07-02-019-011c	ततो रूपसहस्राणि प्रादुरासन्पृथक्पृथक् ॥
KK-07-02-019-012a	अर्जुनप्रतिरूपैस्तैर्नानारूपैर्विमोहिताः ।
KK-07-02-019-012c	अन्योन्येनार्जुनं मत्वा स्वमात्मानं च जघ्निरे ॥
KK-07-02-019-013a	अयमर्जुनोऽयं गोविन्द इमौ पाण्डवयादवौ ।
KK-07-02-019-013c	इति ब्रुवाणाः सम्मूढा जघ्नुरन्योन्यमाहवे ॥
KK-07-02-019-014a	`अन्योन्यं समरे जघ्नुस्तावका भरतर्षभ।'
KK-07-02-019-014c	मोहिताः परमास्त्रेण क्षयं जग्मुः परस्परम् ॥
KK-07-02-019-015a	`रुधिरोक्षितगात्रास्ते प्रेक्षमाणाः परस्परम् ।'
KK-07-02-019-015c	अशोभन्त रणे योधाः पुष्पिता इव किंशुकाः ॥
KK-07-02-019-016a	`रुधिरोत्पीडनास्ते तु रुधिरेण समुक्षिताः ।
KK-07-02-019-016c	चन्दनस्य रसेनेव व्यभ्राजन्त रणाजिरे ॥
KK-07-02-019-017a	ततः प्रसह्य बीभत्सुर्व्याक्षिपद्गाण्डिवं धनुः ।
KK-07-02-019-017c	न्यहनत्ताञ्छरैस्तीक्ष्णैस्तमः सूर्य इवांशुभिः ॥
KK-07-02-019-018a	हतावशिष्टास्ते भूयः परिवार्य धनञ्जयम् ।
KK-07-02-019-018c	साश्वध्वजरथं चक्रुरदृश्यं शरवृष्टिभिः ॥'
KK-07-02-019-019a	ततः शरसहस्राणि तैर्विमुक्तानि भस्मसात् ।
KK-07-02-019-019c	कृत्वा तदस्त्रं तान्वीराननयद्यमसादनम् ॥
KK-07-02-019-020a	अथ प्रहस्य बीभत्सुर्ललित्थान्मालवानपि ।
KK-07-02-019-020c	मावेल्लकांस्त्रिगर्तांश्च यौधेयांश्चार्दयच्छरैः ॥
KK-07-02-019-021a	ते हन्यमाना वीरेण क्षत्रियाः कालचोदिताः ।
KK-07-02-019-021c	व्यसृजञ्छरजालानि पार्थे नानाविधानि च ॥
KK-07-02-019-022a	न ध्वजो नार्जुनस्तत्र न रथो न च केशवः ।
KK-07-02-019-022c	प्रत्यदृश्यत घोरेण शरवर्षेण संवृतः ॥
KK-07-02-019-023a	ततस्ते लब्धलक्षत्वादन्योन्यमभिचुक्रुशुः ।
KK-07-02-019-023c	हतौ कृष्णाविति प्रीत्या वासांस्यादुधुवुस्तदा ॥
KK-07-02-019-024a	भेरीमृदङ्गशङ्खांश्च दध्मुर्वीराः सहस्रशः ।
KK-07-02-019-024c	सिंहनादरवांश्चोग्रांश्चक्रिरे तत्र मारिष ॥
KK-07-02-019-025a	ततः प्रसिष्विदे कृष्णः खिन्नश्चार्जुनमब्रवीत् ।
KK-07-02-019-025c	क्वासि पार्थ न पश्यामि कच्चिज्जीवसि शत्रुहन् ॥
KK-07-02-019-026a	तस्य तद्भाषितं श्रुत्वा त्वरमाणो धनञ्जयः ।
KK-07-02-019-026c	वायव्यास्त्रेण तैरस्तां शरवृष्टिमपाहरत् ॥
KK-07-02-019-027a	ततः संशप्तकव्रातान्साश्वद्विपरथायुधान् ।
KK-07-02-019-027c	उवाह भगवान्वायुः शुष्कपर्णचयानिव ॥
KK-07-02-019-028a	उह्यमानास्तु ते राजन्बह्वशोभन्त वायुना ।
KK-07-02-019-028c	प्रडीनाः पक्षिणः काले वृक्षेभ्य इव मारिष ॥
KK-07-02-019-029a	तांस्तथा व्याकुलीकृत्य त्वरमाणो धनञ्जयः ।
KK-07-02-019-029c	जघान निशितैर्बाणैः सहस्राणि शतानि च ॥
KK-07-02-019-030a	शिरांसि भल्लैरहरद्बाहूनपि च सायुधान् ।
KK-07-02-019-030c	हस्तिहस्तोपमांश्चोरूञ्शरैरुर्व्यामपातयत् ॥
KK-07-02-019-031a	पृष्ठच्छिन्नान्विचरणान्विमस्तकदृगङ्गुलीन् ।
KK-07-02-019-031c	नानाङ्गावयवैर्हीनांश्चकारारीन्धनञ्जयः ॥
KK-07-02-019-032a	गन्धर्वनगराकारान्विधिवत्कल्पितान्रथान् ।
KK-07-02-019-032c	शरैर्विशकलीकुर्वंश्चक्रे व्यश्वरथद्विपान् ॥
KK-07-02-019-033a	मुण्डतालवनानीव तत्रतत्र चकाशिरे ।
KK-07-02-019-033c	छिन्ना रथध्वजव्राताः केचित्तत्र क्वचित्क्वचित् ॥
KK-07-02-019-034a	सोत्तरायुधिनो नागाः सपताकाङ्कुशध्वजाः ।
KK-07-02-019-034c	पेतुः शक्राशनिहता द्रुमवन्त इवाचलाः ॥
KK-07-02-019-035a	चामरापीडकवचाः स्रस्तान्त्रनयनास्तथा ।
KK-07-02-019-035c	सारोहास्तुरगाः पेतुः पार्थबाणहताः क्षितौ ॥
KK-07-02-019-036a	विप्रविद्धासिनाराचाश्छिन्नवर्मर्ष्टिशक्तयः ।
KK-07-02-019-036c	पत्तयश्छिन्नवर्माणः कृपणाः शेरते हताः ॥
KK-07-02-019-037a	तैर्हतैर्हन्यमानैश्च पतद्भिः पतितैरपि ।
KK-07-02-019-037c	भ्रमद्भिर्निष्टनद्भिश्च क्रूरमायोधनं बभौ ॥
KK-07-02-019-038a	रजश्च सुमहज्जातं शान्तं रुधिरवृष्टिभिः | 
KK-07-02-019-038c	मही चाप्यभवद्दुर्गा कबन्धशतसङ्कुला ॥
KK-07-02-019-039a	तद्बभौ रौद्रबीभत्सं बीभत्सोर्यानमाहवे ।
KK-07-02-019-039c	आक्रीडमिव रुद्रस्य घ्नतः कालात्यये पशून् ॥
KK-07-02-019-040a	ते वध्यमानाः पार्थेन व्याकुलाश्वरथद्विपाः ।
KK-07-02-019-040c	तमेवाभिमुखाः क्षीणाः शक्रस्यातिथितां गताः ॥
KK-07-02-019-041a	सा भूमीर्भरतश्रेष्ठ निहतैस्तैर्महारथैः ।
KK-07-02-019-041c	आस्तीर्णा सम्बभौ सर्वा प्रेतीभूतैः समन्ततः ॥
KK-07-02-019-042a	एतस्मिन्नन्तरे चैव प्रमत्ते सव्यसाचिनि ।
KK-07-02-019-042c	व्यूढानीकस्ततो द्रोणो युधिष्ठिरमुपाद्रवत् ॥
KK-07-02-019-043a	तं प्रत्यगृह्णंस्त्वरिता व्यूढानीकाः प्रहारिणः ।
KK-07-02-019-043c	युधिष्ठिरं परीप्सन्तस्तदासीत्तुमुलं महत् ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकोनविंशोऽध्यायः ॥ 19 ॥

5-19-34 सोत्तरायुधिनः उपरिगतैर्योधैः सहिताः ॥ 5-19-19 एकोनविंशोऽध्यायः ॥
	
