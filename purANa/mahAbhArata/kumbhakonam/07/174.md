श्रीः
अध्यायः 174
कर्णं युयुत्सोरर्जुनस्य कृष्णेन सहेतुकथनं तेन युद्धनिषेधः ॥ 1 ॥ कृष्णार्जुनचोदनया घटोत्कचस्य कर्णेन सह रणारम्भः ॥ 2 ॥
001	सञ्जय उवाच 
001a	ततः कर्णो रणे दृष्ट्वा पार्षतं परवीरहा ।
001c	आजघानरोसि शरैर्दशभिर्मर्मभेदिभिः ॥
002a	प्रतिविव्याध तं तूर्णं धृष्टद्युम्नोपि मारिष ।
002c	दशभिः सायकैर्हृष्टस्तिष्ठतिष्ठेति चाब्रवीत् ॥
003a	तावन्योन्यं शरैः सङ्ख्ये सञ्छाद्य सुमहारथैः ।
003c	पुनः पूर्णायतोत्सृष्टैर्विव्यधाते परस्परम् ॥
004a	ततः पाञ्चालमुख्यस्य धृष्टद्युम्नस्य संयुगे ।
004c	सारथिं चतुरश्चाश्वान्कर्णो विव्याध सायकैः ॥
005a	कार्मुकप्रवरं चापि प्रचिच्छेद शितैः शरैः ।
005c	सारथिं चास्य भल्लेन रथनीडादपातयत् ॥
006a	धृष्टद्युम्नस्तु विरथो हताश्वो हतसारथिः ।
006c	गृहीत्वा परिघं घोरं कर्णस्याश्वानपीडयत् ॥
007a	विद्धश्च बहुभिस्तेन शरैराशीविषोपमैः ।
007c	ततो युधिष्ठिरानीकं पद्भ्यामेवान्वपद्यत ॥
008a	आरुरोह रथं चापि सहदेवस्य मारिष ।
008c	प्रयातुकामः कर्णाय वारितो धर्मसूनुना ॥
009a	कर्णस्तु सुमहातेजाः सिंहनादविमिश्रितम् ।
009c	धनुःशब्दं महच्चक्रे दध्मौ तारेण चाम्बुजम् ॥
010a	दृष्ट्वा विनिर्जितं युद्धे पार्षतं ते महारथाः ।
010c	अमर्षवशमापन्नाः पाञ्चालाः सहसोमकाः ॥
011a	सूतपुत्रवधार्थाय शस्त्राण्यादाय सर्वशः ।
011c	प्रययुः कर्णमुद्दिश्य मृत्युं कृत्वा निवर्तनम् ॥
012a	कर्णस्यापि रथे वाहानन्यान्सूतोऽभ्ययोजयत् ।
012c	शङ्खवर्णान्महावेगान्सैन्धवान्साधुवाहिनः ॥
013a	लब्धलक्षस्तु राधेयः पञ्चालानां महारथान् ।
013c	अभ्यपीडयदायस्तः शरैर्मेघ इवाचलम् ॥
014a	सा पीड्यमाना कर्णेन पाञ्चालानां महाचमूः ।
014c	सम्प्राद्रवत्सुसन्त्रस्ता सिंहेनेवार्दिता मृगी ॥
015a	पतितास्तुरगेभ्यश्च गजेभ्यश्च महीतले ।
015c	रथेभ्यश्च नरास्तूर्णमदृश्यन्त ततस्ततः ॥
016a	धावमानस्य योधस्य क्षुरप्रैः स महामृधे ।
016c	बाहू चिच्छेद वै कर्णः शिरश्चैव सकुण्डलम् ॥
017a	ऊरू चिच्छेद चान्यस्य गजस्थस्य विशाम्पते ।
017c	वाजिपृष्ठगतस्यापि भूमिष्ठस्य च मारिष ॥
018a	नाज्ञासिषुर्धावमाना बहवश्च महारथाः ।
018c	सञ्छिन्नान्यात्मगात्राणि वाहनानि च संयुगे ॥
019a	ते वध्यमानाः समरे पाञ्चालाः सृञ्जयैः सह ।
019c	तृणप्रस्पन्दनाच्चापि सूतपुत्रं स्म मेनिरे ॥
020a	अपि स्वं समरे योधं धावमानं विचेतसम् ।
020c	कर्णमेवाभ्यमन्यन्त ततो भीता द्रवन्ति ते ॥
021a	तान्यनीकानि भग्नानि द्रवमाणानि भारत ।
021c	अभ्यद्रवद्द्रुतं कर्णः पृष्ठतो विकिरञ्छरान् ॥
022a	अवेक्षमाणास्त्वन्योन्यं सुसम्मूढा विचेतसः ।
022c	नाशक्नुवन्नवस्थातुं काल्यमाना महात्मना ॥
023a	कर्णेनाभ्याहता राजन्पाञ्चालाः परमेषुभिः ।
023c	द्रोणेन च दिशः सर्वा वीक्षमाणाः प्रदुद्रुवुः ॥
024a	ततो युधिष्ठिरो राजा स्वसैन्यं प्रेक्ष्य विद्रुतम् ।
024c	अपयाने मनः कृत्वा फल्गुनं वाक्यमब्रवीत् ॥
025a	पश्य कर्णं महेष्वासं धनुष्पाणिमवस्थितम् ।
025c	निशीथे दारुणे काले तपन्तमिव भास्करम् ॥
026a	कर्णसायकनुन्नानां क्रोशतामेष निःस्वनः ।
026c	अनिशं श्रूयते पार्थ त्वद्बन्धूनामनाथवत् ॥
027a	यथा विसृजतश्चास्य सन्दधानस्य चाशुगान् ।
027c	पश्यामि नान्तरं पार्थ क्षपयिष्यति नो ध्रुवम् ॥
028a	यदत्रानन्तरं कार्यं प्राप्तकालं च पश्यसि ।
028c	कर्णस्य वधसंयुक्तं तत्कुरुष्व धनञ्जय ॥
029a	एवमुक्तो महाराज पार्थः कृष्णमथाब्रवीत् ।
029c	भीतः कुन्तीसुतो राजा राधेयस्याद्य विक्रमात् ॥
030a	एवं गते प्राप्तकालं कर्णानीके पुनः पुनः ।
030c	भवान्व्यवस्यतु क्षिप्रं द्रवते हि वरूथिनी ॥
031a	द्रोणसायकनुन्नानां भग्नानां मधुसूदन ।
031c	कर्णेन त्रास्यमानानामवस्थानं न विद्यते ॥
032a	पश्यामि च तथा कर्णं विचरन्तमभीतवत् ।
032c	द्रवमाणान्रथोदारान्किरन्तं निशितैः शरैः ॥
033a	नैनं शक्ष्यामि संसोढुं चरन्तं रणमूर्धनि ।
033c	प्रत्यक्षं वृष्णिशार्दूल पादस्पर्शमिवोरगः ॥
034a	स भवांस्तत्र यात्वाशु यत्र कर्णो महारथः ।
034c	अहमेनं हनिष्यामि मां वैष मधुसूदन ॥
035	श्रीवासुदेव उवाच 
035a	पश्यामि कर्णं कौन्तेय देवराजमिवाहवे ।
035c	विचरन्तं नरव्याघ्रमतिमानुषविक्रमम् ॥
036a	नैतस्यान्योऽस्ति सङ्ग्रामे प्रत्युद्याता धनञ्जय ।
036c	ऋते त्वां पुरुषव्याघ्र राक्षसाद्वा घटोत्कचात् ॥
037a	न तु तावदहं मन्ये प्राप्तकालं तवानघ ।
037c	समागमं महाबाहो सूतपुत्रेण संयुगे ॥
038a	दीप्यमाना महोल्केव तिष्ठत्यस्य हि वासवी ।
038c	त्वदर्थं हि महाबाहो सूतपुत्रेण संयुगे ॥
039a	रक्ष्यते शक्तिरेषा हि रौद्रां रूपं बिभर्ति च ।
039c	घटोत्कचस्तु राधेयं प्रत्युद्यातु महाबलः ॥
040a	स हि भीमेन बलिना जातः सुरपराक्रमः ।
040c	तस्मिन्नस्त्राणि दिव्यानि राक्षसान्यासुराणि च ॥
041a	सततं चानुरक्तो वो हितैषी च घटोत्कचः ।
041c	विजेष्यति रणे कर्णमिति मे नात्र संशयः ॥
042	सञ्जय उवाच 
042a	एवमुक्तो महाबाहुः पार्थः पुष्करलोचनः ।
042c	आजुहावाथ तद्रक्षस्तच्चासीत्प्रादुरग्रतः ॥
043a	कवची सशरः खड्गी सधन्वा च विशाम्पते ।
043c	अभिवाद्य ततः कृष्णं पाण्डवं च धनञ्जयम् ।
043e	अब्रवीच्च तदा कृष्णमयमस्म्यनुशाधि माम् ॥
044a	ततस्तं मेघसङ्काशं दीप्तास्यं दीप्तकुण्डलम् ।
044c	अभ्यभाषत हैडिम्बिं दाशार्हः प्रहसन्निव ॥
045	वासुदेव उवाच 
045a	घटोत्कच विजानीहि यत्त्वां वक्ष्यामि पुत्रक ।
045c	प्राप्तो विक्रमकालोऽयं तव नान्यस्य कस्यचित् ।
045e	स त्वं निमज्जतां युद्धे बन्धूनां बान्धवो भव ॥
046a	यावन्ति च तवास्त्राणि सन्ति मायाश्च राक्षसीः ।
046c	`अद्यैव समयस्तेषां मायानां चैव राक्षस ॥'
047a	पश्य कर्णेन हैडिम्बे पाण्डवानामनीकिनीम् ।
047c	काल्यमानां रणे तात सिंहेनेवेतरान्मृगान् ॥
048a	एष कर्णो महेष्वासो मतिमान्दृढविक्रमः ।
048c	पाण्डवानामनीकेषु निहन्ति क्षत्रियर्षभान् ॥
049a	किरन्तः शरवर्षाणि महान्ति दृढधन्विनः ।
049c	न शक्नुवन्त्यवस्थातुं पीड्यमानाः शरार्चिषा ॥
050a	निशीथे सूतपुत्रेण शरवर्षेण पीडिताः ।
050c	एते द्रवन्ति पाञ्चालाः सिंहेनेवार्दिता मृगाः ॥
051a	एतस्यैवं प्रवृद्धस्य सूतपुत्रस्य संयुगे ।
051c	निषेद्धा विद्यते नान्यस्त्वामृते भीमविक्रम ॥
052a	स त्वं कुरु महाबाहो कर्म युक्तमिहात्मनः ।
052c	मातुलानां पितॄणां च तेसजोऽस्त्रबलस्य च ॥
053a	एतदर्थं हि हैडिम्बे पुत्रानिच्छन्ति मानवाः ।
053c	कथं नस्तारयेद्दुःखात्स त्वं तारय बान्धवान् ॥
054a	इच्छन्ति पितरः पुत्रान्स्वार्थहेतोर्घटोत्कच ।
054c	हहलोकात्परे लोके तारयिष्यन्ति ये हिताः ॥
055a	तव ह्यत्र बलं भीमं मायाश्च तव दुस्तराः ।
055c	सङ्ग्रामे युध्यमानस्य सततं भीमनन्दन ॥
056a	पाण्डवानां प्रभग्नानां कर्णेन निशि सायकैः ।
056c	मज्जतां धार्तराष्ट्रेषु भव पारं परन्तप ॥
057a	रात्रौ हि राक्षसा भूयो भवन्त्यमितविक्रमाः ।
057c	बलवन्तः सुदुर्धर्षाः शूरा विक्रान्तचारिणः ॥
058a	जहि कर्णं महेष्वासं निशीथे मायया रणे ।
058c	पार्था द्रोणं वधिष्यन्ति धृष्टद्युम्नपुरोगमाः ॥
059	सञ्जय उवाच 
059a	केशवस्य वचः श्रुत्वा बीभत्सुरपि राक्षसम् ।
059c	अभ्यभाषत कौरव्य घटोत्कचमरिन्दमम् ॥
060a	घटोत्कच भवांश्चैव दीर्घबाहुश्च सात्यकिः ।
060c	मतौ मे सर्वसैन्येषु भीमसेनश्च पाण्डवः ॥
061a	तद्भवान्यातु कर्णेन द्वैरथं युध्यतां निशि ।
061c	सात्यकिः पृष्ठगोपस्ते भविष्यति महारथः ॥
062a	जहि कर्णं रणे शूरं सात्वतेन सहायवान् ।
062c	यथेन्द्रस्तारकं पूर्वं स्कन्देन सह जघ्निवान् ॥
063	घटोत्कच उवाच 
063a	`एवमेव महाबाहो यथा वदसि मां प्रभो ।
063c	त्वया नियुक्तो गच्छामि कर्णस्य वधकाङ्क्षया ॥'
064a	अलमेवास्मि कर्णाय द्रोणायालं च भारत ।
064c	अन्येषां क्षत्रियाणां च कृतास्त्राणां महात्मनाम् ॥
065a	अद्य दास्यामि सङ्ग्रामं सूतपुत्राय तं निशि ।
065c	यं जनाः सम्प्रवक्ष्यन्ति यावद्भूमिर्धरिष्यति ॥
066a	न चात्र शूरान्मोक्ष्यामि न भीतान्न कृताञ्जलीन् ।
066c	सर्वानेव वधिष्यामि राक्षसं धर्ममास्थितः ॥
067	सञ्जय उवाच 
067a	एवमुक्त्वा महाबाहुर्हैडिम्बिः परवीरहा ।
067c	अभ्ययात्तुमुले कर्णं तव सैन्यं विभीषयन् ॥
068a	तमापतन्तं सङ्क्रुद्धं दीप्तास्यं दीप्तमूर्धजम् ।
068c	प्रहसन्पुरुषव्याघ्रः प्रतिजग्राह सूतजः ॥
069a	तयोः समभवद्युद्धं कर्णराक्षसयोर्निशि ।
069c	गर्जतो राजशार्दूल शक्रप्रह्लादयोरिव ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे चतुःसप्तत्यधिकशततमोऽध्यायः ॥ 174 ॥

5-174-13 आयस्तः प्रयत्नवान् ॥ 5-174-174 चतुःसप्तत्यधिकशततमोऽध्यायः ॥
