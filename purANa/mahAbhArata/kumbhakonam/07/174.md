श्रीः
अध्यायः 174
कर्णं युयुत्सोरर्जुनस्य कृष्णेन सहेतुकथनं तेन युद्धनिषेधः ॥ 1 ॥ कृष्णार्जुनचोदनया घटोत्कचस्य कर्णेन सह रणारम्भः ॥ 2 ॥
KK-07-06-174-001	सञ्जय उवाच 
KK-07-06-174-001a	ततः कर्णो रणे दृष्ट्वा पार्षतं परवीरहा ।
KK-07-06-174-001c	आजघानरोसि शरैर्दशभिर्मर्मभेदिभिः ॥
KK-07-06-174-002a	प्रतिविव्याध तं तूर्णं धृष्टद्युम्नोपि मारिष ।
KK-07-06-174-002c	दशभिः सायकैर्हृष्टस्तिष्ठतिष्ठेति चाब्रवीत् ॥
KK-07-06-174-003a	तावन्योन्यं शरैः सङ्ख्ये सञ्छाद्य सुमहारथैः ।
KK-07-06-174-003c	पुनः पूर्णायतोत्सृष्टैर्विव्यधाते परस्परम् ॥
KK-07-06-174-004a	ततः पाञ्चालमुख्यस्य धृष्टद्युम्नस्य संयुगे ।
KK-07-06-174-004c	सारथिं चतुरश्चाश्वान्कर्णो विव्याध सायकैः ॥
KK-07-06-174-005a	कार्मुकप्रवरं चापि प्रचिच्छेद शितैः शरैः ।
KK-07-06-174-005c	सारथिं चास्य भल्लेन रथनीडादपातयत् ॥
KK-07-06-174-006a	धृष्टद्युम्नस्तु विरथो हताश्वो हतसारथिः ।
KK-07-06-174-006c	गृहीत्वा परिघं घोरं कर्णस्याश्वानपीडयत् ॥
KK-07-06-174-007a	विद्धश्च बहुभिस्तेन शरैराशीविषोपमैः ।
KK-07-06-174-007c	ततो युधिष्ठिरानीकं पद्भ्यामेवान्वपद्यत ॥
KK-07-06-174-008a	आरुरोह रथं चापि सहदेवस्य मारिष ।
KK-07-06-174-008c	प्रयातुकामः कर्णाय वारितो धर्मसूनुना ॥
KK-07-06-174-009a	कर्णस्तु सुमहातेजाः सिंहनादविमिश्रितम् ।
KK-07-06-174-009c	धनुःशब्दं महच्चक्रे दध्मौ तारेण चाम्बुजम् ॥
KK-07-06-174-010a	दृष्ट्वा विनिर्जितं युद्धे पार्षतं ते महारथाः ।
KK-07-06-174-010c	अमर्षवशमापन्नाः पाञ्चालाः सहसोमकाः ॥
KK-07-06-174-011a	सूतपुत्रवधार्थाय शस्त्राण्यादाय सर्वशः ।
KK-07-06-174-011c	प्रययुः कर्णमुद्दिश्य मृत्युं कृत्वा निवर्तनम् ॥
KK-07-06-174-012a	कर्णस्यापि रथे वाहानन्यान्सूतोऽभ्ययोजयत् ।
KK-07-06-174-012c	शङ्खवर्णान्महावेगान्सैन्धवान्साधुवाहिनः ॥
KK-07-06-174-013a	लब्धलक्षस्तु राधेयः पञ्चालानां महारथान् ।
KK-07-06-174-013c	अभ्यपीडयदायस्तः शरैर्मेघ इवाचलम् ॥
KK-07-06-174-014a	सा पीड्यमाना कर्णेन पाञ्चालानां महाचमूः ।
KK-07-06-174-014c	सम्प्राद्रवत्सुसन्त्रस्ता सिंहेनेवार्दिता मृगी ॥
KK-07-06-174-015a	पतितास्तुरगेभ्यश्च गजेभ्यश्च महीतले ।
KK-07-06-174-015c	रथेभ्यश्च नरास्तूर्णमदृश्यन्त ततस्ततः ॥
KK-07-06-174-016a	धावमानस्य योधस्य क्षुरप्रैः स महामृधे ।
KK-07-06-174-016c	बाहू चिच्छेद वै कर्णः शिरश्चैव सकुण्डलम् ॥
KK-07-06-174-017a	ऊरू चिच्छेद चान्यस्य गजस्थस्य विशाम्पते ।
KK-07-06-174-017c	वाजिपृष्ठगतस्यापि भूमिष्ठस्य च मारिष ॥
KK-07-06-174-018a	नाज्ञासिषुर्धावमाना बहवश्च महारथाः ।
KK-07-06-174-018c	सञ्छिन्नान्यात्मगात्राणि वाहनानि च संयुगे ॥
KK-07-06-174-019a	ते वध्यमानाः समरे पाञ्चालाः सृञ्जयैः सह ।
KK-07-06-174-019c	तृणप्रस्पन्दनाच्चापि सूतपुत्रं स्म मेनिरे ॥
KK-07-06-174-020a	अपि स्वं समरे योधं धावमानं विचेतसम् ।
KK-07-06-174-020c	कर्णमेवाभ्यमन्यन्त ततो भीता द्रवन्ति ते ॥
KK-07-06-174-021a	तान्यनीकानि भग्नानि द्रवमाणानि भारत ।
KK-07-06-174-021c	अभ्यद्रवद्द्रुतं कर्णः पृष्ठतो विकिरञ्छरान् ॥
KK-07-06-174-022a	अवेक्षमाणास्त्वन्योन्यं सुसम्मूढा विचेतसः ।
KK-07-06-174-022c	नाशक्नुवन्नवस्थातुं काल्यमाना महात्मना ॥
KK-07-06-174-023a	कर्णेनाभ्याहता राजन्पाञ्चालाः परमेषुभिः ।
KK-07-06-174-023c	द्रोणेन च दिशः सर्वा वीक्षमाणाः प्रदुद्रुवुः ॥
KK-07-06-174-024a	ततो युधिष्ठिरो राजा स्वसैन्यं प्रेक्ष्य विद्रुतम् ।
KK-07-06-174-024c	अपयाने मनः कृत्वा फल्गुनं वाक्यमब्रवीत् ॥
KK-07-06-174-025a	पश्य कर्णं महेष्वासं धनुष्पाणिमवस्थितम् ।
KK-07-06-174-025c	निशीथे दारुणे काले तपन्तमिव भास्करम् ॥
KK-07-06-174-026a	कर्णसायकनुन्नानां क्रोशतामेष निःस्वनः ।
KK-07-06-174-026c	अनिशं श्रूयते पार्थ त्वद्बन्धूनामनाथवत् ॥
KK-07-06-174-027a	यथा विसृजतश्चास्य सन्दधानस्य चाशुगान् ।
KK-07-06-174-027c	पश्यामि नान्तरं पार्थ क्षपयिष्यति नो ध्रुवम् ॥
KK-07-06-174-028a	यदत्रानन्तरं कार्यं प्राप्तकालं च पश्यसि ।
KK-07-06-174-028c	कर्णस्य वधसंयुक्तं तत्कुरुष्व धनञ्जय ॥
KK-07-06-174-029a	एवमुक्तो महाराज पार्थः कृष्णमथाब्रवीत् ।
KK-07-06-174-029c	भीतः कुन्तीसुतो राजा राधेयस्याद्य विक्रमात् ॥
KK-07-06-174-030a	एवं गते प्राप्तकालं कर्णानीके पुनः पुनः ।
KK-07-06-174-030c	भवान्व्यवस्यतु क्षिप्रं द्रवते हि वरूथिनी ॥
KK-07-06-174-031a	द्रोणसायकनुन्नानां भग्नानां मधुसूदन ।
KK-07-06-174-031c	कर्णेन त्रास्यमानानामवस्थानं न विद्यते ॥
KK-07-06-174-032a	पश्यामि च तथा कर्णं विचरन्तमभीतवत् ।
KK-07-06-174-032c	द्रवमाणान्रथोदारान्किरन्तं निशितैः शरैः ॥
KK-07-06-174-033a	नैनं शक्ष्यामि संसोढुं चरन्तं रणमूर्धनि ।
KK-07-06-174-033c	प्रत्यक्षं वृष्णिशार्दूल पादस्पर्शमिवोरगः ॥
KK-07-06-174-034a	स भवांस्तत्र यात्वाशु यत्र कर्णो महारथः ।
KK-07-06-174-034c	अहमेनं हनिष्यामि मां वैष मधुसूदन ॥
KK-07-06-174-035	श्रीवासुदेव उवाच 
KK-07-06-174-035a	पश्यामि कर्णं कौन्तेय देवराजमिवाहवे ।
KK-07-06-174-035c	विचरन्तं नरव्याघ्रमतिमानुषविक्रमम् ॥
KK-07-06-174-036a	नैतस्यान्योऽस्ति सङ्ग्रामे प्रत्युद्याता धनञ्जय ।
KK-07-06-174-036c	ऋते त्वां पुरुषव्याघ्र राक्षसाद्वा घटोत्कचात् ॥
KK-07-06-174-037a	न तु तावदहं मन्ये प्राप्तकालं तवानघ ।
KK-07-06-174-037c	समागमं महाबाहो सूतपुत्रेण संयुगे ॥
KK-07-06-174-038a	दीप्यमाना महोल्केव तिष्ठत्यस्य हि वासवी ।
KK-07-06-174-038c	त्वदर्थं हि महाबाहो सूतपुत्रेण संयुगे ॥
KK-07-06-174-039a	रक्ष्यते शक्तिरेषा हि रौद्रां रूपं बिभर्ति च ।
KK-07-06-174-039c	घटोत्कचस्तु राधेयं प्रत्युद्यातु महाबलः ॥
KK-07-06-174-040a	स हि भीमेन बलिना जातः सुरपराक्रमः ।
KK-07-06-174-040c	तस्मिन्नस्त्राणि दिव्यानि राक्षसान्यासुराणि च ॥
KK-07-06-174-041a	सततं चानुरक्तो वो हितैषी च घटोत्कचः ।
KK-07-06-174-041c	विजेष्यति रणे कर्णमिति मे नात्र संशयः ॥
KK-07-06-174-042	सञ्जय उवाच 
KK-07-06-174-042a	एवमुक्तो महाबाहुः पार्थः पुष्करलोचनः ।
KK-07-06-174-042c	आजुहावाथ तद्रक्षस्तच्चासीत्प्रादुरग्रतः ॥
KK-07-06-174-043a	कवची सशरः खड्गी सधन्वा च विशाम्पते ।
KK-07-06-174-043c	अभिवाद्य ततः कृष्णं पाण्डवं च धनञ्जयम् ।
KK-07-06-174-043e	अब्रवीच्च तदा कृष्णमयमस्म्यनुशाधि माम् ॥
KK-07-06-174-044a	ततस्तं मेघसङ्काशं दीप्तास्यं दीप्तकुण्डलम् ।
KK-07-06-174-044c	अभ्यभाषत हैडिम्बिं दाशार्हः प्रहसन्निव ॥
KK-07-06-174-045	वासुदेव उवाच 
KK-07-06-174-045a	घटोत्कच विजानीहि यत्त्वां वक्ष्यामि पुत्रक ।
KK-07-06-174-045c	प्राप्तो विक्रमकालोऽयं तव नान्यस्य कस्यचित् ।
KK-07-06-174-045e	स त्वं निमज्जतां युद्धे बन्धूनां बान्धवो भव ॥
KK-07-06-174-046a	यावन्ति च तवास्त्राणि सन्ति मायाश्च राक्षसीः ।
KK-07-06-174-046c	`अद्यैव समयस्तेषां मायानां चैव राक्षस ॥'
KK-07-06-174-047a	पश्य कर्णेन हैडिम्बे पाण्डवानामनीकिनीम् ।
KK-07-06-174-047c	काल्यमानां रणे तात सिंहेनेवेतरान्मृगान् ॥
KK-07-06-174-048a	एष कर्णो महेष्वासो मतिमान्दृढविक्रमः ।
KK-07-06-174-048c	पाण्डवानामनीकेषु निहन्ति क्षत्रियर्षभान् ॥
KK-07-06-174-049a	किरन्तः शरवर्षाणि महान्ति दृढधन्विनः ।
KK-07-06-174-049c	न शक्नुवन्त्यवस्थातुं पीड्यमानाः शरार्चिषा ॥
KK-07-06-174-050a	निशीथे सूतपुत्रेण शरवर्षेण पीडिताः ।
KK-07-06-174-050c	एते द्रवन्ति पाञ्चालाः सिंहेनेवार्दिता मृगाः ॥
KK-07-06-174-051a	एतस्यैवं प्रवृद्धस्य सूतपुत्रस्य संयुगे ।
KK-07-06-174-051c	निषेद्धा विद्यते नान्यस्त्वामृते भीमविक्रम ॥
KK-07-06-174-052a	स त्वं कुरु महाबाहो कर्म युक्तमिहात्मनः ।
KK-07-06-174-052c	मातुलानां पितॄणां च तेसजोऽस्त्रबलस्य च ॥
KK-07-06-174-053a	एतदर्थं हि हैडिम्बे पुत्रानिच्छन्ति मानवाः ।
KK-07-06-174-053c	कथं नस्तारयेद्दुःखात्स त्वं तारय बान्धवान् ॥
KK-07-06-174-054a	इच्छन्ति पितरः पुत्रान्स्वार्थहेतोर्घटोत्कच ।
KK-07-06-174-054c	हहलोकात्परे लोके तारयिष्यन्ति ये हिताः ॥
KK-07-06-174-055a	तव ह्यत्र बलं भीमं मायाश्च तव दुस्तराः ।
KK-07-06-174-055c	सङ्ग्रामे युध्यमानस्य सततं भीमनन्दन ॥
KK-07-06-174-056a	पाण्डवानां प्रभग्नानां कर्णेन निशि सायकैः ।
KK-07-06-174-056c	मज्जतां धार्तराष्ट्रेषु भव पारं परन्तप ॥
KK-07-06-174-057a	रात्रौ हि राक्षसा भूयो भवन्त्यमितविक्रमाः ।
KK-07-06-174-057c	बलवन्तः सुदुर्धर्षाः शूरा विक्रान्तचारिणः ॥
KK-07-06-174-058a	जहि कर्णं महेष्वासं निशीथे मायया रणे ।
KK-07-06-174-058c	पार्था द्रोणं वधिष्यन्ति धृष्टद्युम्नपुरोगमाः ॥
KK-07-06-174-059	सञ्जय उवाच 
KK-07-06-174-059a	केशवस्य वचः श्रुत्वा बीभत्सुरपि राक्षसम् ।
KK-07-06-174-059c	अभ्यभाषत कौरव्य घटोत्कचमरिन्दमम् ॥
KK-07-06-174-060a	घटोत्कच भवांश्चैव दीर्घबाहुश्च सात्यकिः ।
KK-07-06-174-060c	मतौ मे सर्वसैन्येषु भीमसेनश्च पाण्डवः ॥
KK-07-06-174-061a	तद्भवान्यातु कर्णेन द्वैरथं युध्यतां निशि ।
KK-07-06-174-061c	सात्यकिः पृष्ठगोपस्ते भविष्यति महारथः ॥
KK-07-06-174-062a	जहि कर्णं रणे शूरं सात्वतेन सहायवान् ।
KK-07-06-174-062c	यथेन्द्रस्तारकं पूर्वं स्कन्देन सह जघ्निवान् ॥
KK-07-06-174-063	घटोत्कच उवाच 
KK-07-06-174-063a	`एवमेव महाबाहो यथा वदसि मां प्रभो ।
KK-07-06-174-063c	त्वया नियुक्तो गच्छामि कर्णस्य वधकाङ्क्षया ॥'
KK-07-06-174-064a	अलमेवास्मि कर्णाय द्रोणायालं च भारत ।
KK-07-06-174-064c	अन्येषां क्षत्रियाणां च कृतास्त्राणां महात्मनाम् ॥
KK-07-06-174-065a	अद्य दास्यामि सङ्ग्रामं सूतपुत्राय तं निशि ।
KK-07-06-174-065c	यं जनाः सम्प्रवक्ष्यन्ति यावद्भूमिर्धरिष्यति ॥
KK-07-06-174-066a	न चात्र शूरान्मोक्ष्यामि न भीतान्न कृताञ्जलीन् ।
KK-07-06-174-066c	सर्वानेव वधिष्यामि राक्षसं धर्ममास्थितः ॥
KK-07-06-174-067	सञ्जय उवाच 
KK-07-06-174-067a	एवमुक्त्वा महाबाहुर्हैडिम्बिः परवीरहा ।
KK-07-06-174-067c	अभ्ययात्तुमुले कर्णं तव सैन्यं विभीषयन् ॥
KK-07-06-174-068a	तमापतन्तं सङ्क्रुद्धं दीप्तास्यं दीप्तमूर्धजम् ।
KK-07-06-174-068c	प्रहसन्पुरुषव्याघ्रः प्रतिजग्राह सूतजः ॥
KK-07-06-174-069a	तयोः समभवद्युद्धं कर्णराक्षसयोर्निशि ।
KK-07-06-174-069c	गर्जतो राजशार्दूल शक्रप्रह्लादयोरिव ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे चतुःसप्तत्यधिकशततमोऽध्यायः ॥ 174 ॥

5-174-13 आयस्तः प्रयत्नवान् ॥ 5-174-174 चतुःसप्तत्यधिकशततमोऽध्यायः ॥
