श्रीः
अध्यायः 024
धृतराष्ट्रेण पुत्रान्प्रति शोचनपूर्वकं सञ्जयम्प्रति युद्धकथनचोदना ॥ 1 ॥
KK-07-02-024-001	धृतराष्ट्र उवाच 
KK-07-02-024-001a	व्यथयेयुरिमे सेनां देवानामपि सञ्जय ।
KK-07-02-024-001c	आहवे ये न्यवर्तन्त वृकोदरमुखा नृपाः ॥
KK-07-02-024-002a	सम्प्रयुक्तः किलैवायं दिष्टैर्भवति पूरुषः ।
KK-07-02-024-002c	तस्मिन्नेव च सर्वार्थाः प्रदृश्यन्ते पृथग्विधाः ॥
KK-07-02-024-003a	दीर्घं विप्रोषितः कालमरण्ये जटिलोऽजिनी ।
KK-07-02-024-003c	अज्ञातश्चैव लोकस्य विजहार युधिष्ठिरः ॥
KK-07-02-024-004a	स एव महतीं सेनां समावर्तयदाहवे ।
KK-07-02-024-004c	किमन्यद्दैवसंयोगान्मम पुत्राभवाय च ॥
KK-07-02-024-005a	युक्त एव हि भाग्येन ध्रुवमुत्पद्यते नरः ।
KK-07-02-024-005c	स तथाऽऽकृष्यते तेन न यथा स्वयमिच्छति ॥
KK-07-02-024-006a	द्यूतव्यसनमासाद्य क्लेशितो हि युधिष्ठिरः ।
KK-07-02-024-006c	स पुनर्भागधेयेन सहायानुपलब्धवान् ॥
KK-07-02-024-007a	अर्थे मे केकया लब्धाः काशिका कोसलाश्चये ।
KK-07-02-024-007c	चेदीनां चार्धमपरे मामे व समुपाश्रिताः ॥
KK-07-02-024-008a	पृथिवी भूयसी तात मम पार्थस्य नो तथा ।
KK-07-02-024-008c	इति मामब्रवीत्सूत मन्दो दुर्योधनः पुरा ॥
KK-07-02-024-009a	तस्य सेनासमूहस्य मध्ये द्रोणः सुरक्षितः ।
KK-07-02-024-009c	निहतः पार्षतेनाजौ किमन्यद्भागधेयतः ॥
KK-07-02-024-010a	मध्ये राज्ञां महाबाहुं सदा युद्धाभिनन्दिनम् ।
KK-07-02-024-010c	सर्वास्त्रपारगं द्रोणं कथं मृत्युरुपेयिवान् ॥
KK-07-02-024-011a	समनुप्राप्तकृच्छ्रोऽहं मोहं परममागतः ।
KK-07-02-024-011c	भीष्मद्रोणौ हतौ श्रुत्वा नाहं जीवितुमुत्सहे ॥
KK-07-02-024-012a	यन्मां क्षत्ताऽब्रवीत्तात प्रपश्यन्पुत्रगृद्धिनम् ।
KK-07-02-024-012c	दुर्योधनेन तत्सर्वं प्राप्तं सूत मया सह ॥
KK-07-02-024-013a	नृशंसं तु परं तात त्यक्त्वा दुर्योधनं यदि ।
KK-07-02-024-013c	पुत्रशेषं चिकीर्षेयं कृत्स्नं न मरणं व्रजेत् ॥
KK-07-02-024-014a	यो हि धर्मं परित्यज्य भवत्यर्थपरो नरः ।
KK-07-02-024-014c	सोऽस्माच्च हीयते लोकात्क्षुद्रभावं च गच्छति ॥
KK-07-02-024-015a	अद्य चाप्यस्य राष्ट्रस्य कृतोच्छेदस्य सञ्जय ।
KK-07-02-024-015c	अवशेषं न पश्यामि ककुदे मृदिते सति ॥
KK-07-02-024-016a	कथं स्यादवशेषो हि धुर्ययोरभ्यतीतयोः ।
KK-07-02-024-016c	यौ नित्यमुपजीवामः क्षमिणौ पुरुषर्षभौ ॥
KK-07-02-024-017a	व्यक्तमेव च मे शंस यथा युद्धमवर्तत ।
KK-07-02-024-017c	केऽयुध्यन्के व्यपाकुर्वन्के क्षुद्राः प्राद्रवन्भयात् ॥
KK-07-02-024-018a	धनुञ्जयं च मे शंस यद्यच्चक्रे रथर्षभः ।
KK-07-02-024-018c	तस्माद्भयं नो भूयिष्ठं भ्रातृव्याच्च वृकोदरात् ॥
KK-07-02-024-019a	यथाऽसीच्च निवृत्तेषु पाण्डवेयेषु सञ्जय ।
KK-07-02-024-019c	मम सैन्यावशेषस्य सन्निपातः सुदारुणः ॥
KK-07-02-024-020a	कथं च वो मनस्तात निवृत्तेष्वभवत्तदा ।
KK-07-02-024-020c	मामकानां च ये शूराः के कांस्तत्र न्यवारयन् ॥ ॥

इति श्रीमन्महाभारते द्रोणपर्वणि संशप्तकवधपर्वणि चतुर्विंशोऽध्यायः ॥ 24 ॥

5-24-2 संप्रयुक्तः सम्बद्धः । भवति उत्पद्यते । तस्मिन् दिष्ट एव ॥ 5-24-18 भ्रातृव्यादमित्रात् ॥ 5-24-24 चतुर्विशोऽध्यायः ॥

