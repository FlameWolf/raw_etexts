श्रीः
अध्यायः 056
नारदेन सृञ्जयम् प्रति सुहोत्रचरित्रकीर्तनम् ॥ 1 ॥
KK-07-03-056-001	नारद उवाच 
KK-07-03-056-001a	सुहोत्रं नाम राजानं मृतं सृञ्जय शुश्रुम ।
KK-07-03-056-001c	एकवीरमशक्यं तममरैरभिवीक्षितुम् ॥
KK-07-03-056-002a	यः प्राप्य राज्यं धर्मेण ऋत्विङ्मन्त्रिपुरोहितान् ।
KK-07-03-056-002c	सम्मान्य चात्मनः श्रेयः पृष्ट्वा तेषां मते स्थितः ॥
KK-07-03-056-003a	प्रजानां पालनं धर्मो दानमिज्या द्विषज्जयः ।
KK-07-03-056-003c	एतत्सुहोत्रो विज्ञाय धर्म्यमैच्छद्धनागमम् ॥
KK-07-03-056-004a	धर्मेणाराधयन्देवान्बाणैः शत्रूञ्जयंस्तथा ।
KK-07-03-056-004c	सर्वाण्यपि च भूतानि स्वगुणैरन्वरञ्जयत् ॥
KK-07-03-056-005a	यो भुक्त्वेमां वसुमतीं म्लेच्छाटविकवर्जिताम् ।
KK-07-03-056-005c	यस्मै ववर्ष पर्जन्यो हिरण्यं परिवत्सरान् ॥
KK-07-03-056-006a	हैरण्यास्तत्र वाहिन्यः स्वैरिण्यो व्यवहन्पुरा ।
KK-07-03-056-006c	ग्राहान्कर्कटकांश्चैव मत्स्यांश्च विविधान्बहून् ॥
KK-07-03-056-007a	कामान्वर्षति पर्जन्यो रूप्याणि विविधानि च ।
KK-07-03-056-007c	सौवर्णान्यप्रमेयाणि वाप्यश्च क्रोशसम्मिताः ॥
KK-07-03-056-008a	सहस्रं वामनान्कुब्जान्नक्रान्मकरकच्छपान् ।
KK-07-03-056-008c	सौवर्णान्विहितान्दृष्ट्वा ततोऽस्मयत वै तदा ॥
KK-07-03-056-009a	तत्सुवर्णमपर्यन्तं राजर्षिः कुरुजाङ्गले ।
KK-07-03-056-009c	ईजानो वितते यज्ञे ब्राह्मणेभ्यो ह्यमन्यत ॥
KK-07-03-056-010a	सोऽश्वमेधसहस्रेण राजसूयशतेन च ।
KK-07-03-056-010c	पुण्यैः क्षत्रिययज्ञैश्च प्रभूतवरदक्षिणैः ॥
KK-07-03-056-011a	काम्यनैमित्तिकाजस्रैरिष्ट्वेष्टां गतिमाप्तवान् ।
KK-07-03-056-011c	स चेन्ममार सृञ्जय चतुर्भद्रतरस्त्वया ॥
KK-07-03-056-012a	पुत्रात्पुण्यतरस्तुभ्यं मा पुत्रमनुतप्यथाः ।
KK-07-03-056-012c	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये षट्पञ्चाशत्तमोऽध्यायः ॥ 56 ॥

5-56-6 हैरण्या हिरण्मयाः ग्राहादयोऽपि । वाहिन्यो नद्यः । स्वैरिण्यः सर्वजनोपभोग्याः ॥ 5-56-56 षट्पञ्चाशत्तमोऽध्यायः ॥
