श्रीः
अध्यायः 127
कतिचन धार्तराष्ट्रान्निहत्य निर्गच्छता भीमेन स्वपथं निरुन्धानस्य द्रोणस्य रथभञ्जनम् ॥ 1 ॥
001	भीमसेन उवाच 
001a	ब्रह्मेशानेन्द्रवरुणानवहद्यः पुरा रथः ।
001c	तमास्थाय गतौ कृष्णौ न तयोर्विद्यते भयम् ॥
002a	तवाज्ञां शिरसा बिभ्रदेष गच्छामि मा शुचः ।
002c	समेत्य तान्नरव्याघ्रांस्तव दास्यामि संविदम् ॥
003	सञ्जय उवाच 
003a	एतावदुक्त्वा प्रययौ परिदाय युधिष्ठिरम् ।
003c	धृष्टद्युम्नाय बलवान्सुहृद्भ्यश्च पुनःपुनः ।
003e	धृष्टद्युम्नं चेदमाह भीमसेनो महाबलः ॥
004a	विदितं ते महाबाहो यथा द्रोणो महारथः ।
004c	ग्रहणे धर्मराजस्य सर्वोपायेन वर्तते ॥
005a	न च मे गमने कृत्यं तादृक्पार्षत विद्यते ।
005c	यादृशं रक्षणे राज्ञः कार्यमात्ययिकं हि नः ॥
006a	एवमुक्तोऽस्मि पार्थेन प्रतिवक्तुं न चोत्सहे ।
006c	प्रयास्ये तत्र यत्रासौ मुमूर्षुः सैन्धवः स्थितः ॥
007a	धर्मराजस्य वचने स्थातव्यमविशङ्कया ।
007c	यास्यामि पदवीं भ्रातुः सात्वतस्य च धीमतः ॥
008a	सोऽद्य यत्तो रणे पार्थं परिरक्ष युधिष्ठिरम् ।
008c	एतद्धि सर्वकार्याणां परमं कृत्यमाहवे ॥
009a	तमब्रवीन्महाराज धृष्टद्युम्नो वृकोदरम् ।
009c	ईप्सितं ते करिष्यामि गच्छ पार्थाविचारयन् ॥
010a	नाहत्वा समरे द्रोणो धृष्टद्युम्नं कथञ्चन ।
010c	निग्रहं धर्मराजस्य प्रकरिष्यति संयुगे ॥
011	सञ्जय उवाच 
011a	ततो निक्षिप्य राजानं धृष्टद्युम्ने च पाण्डवम् ।
011c	अभिवाद्य गुरुं ज्येष्ठं प्रययौ येन फल्गुनः ॥
012a	परिष्वक्तश्च कौन्तेयो धर्मराजेन मारुतिः ।
012c	आघ्रातश्च तथा मूर्ध्नि श्रावितश्चाशिषः शुभाः ॥
013a	[कृत्वा प्रदक्षिणान्विप्रानर्चितांस्तुष्टमानसान् ।
013c	आलभ्य मङ्गलान्यष्टौ पीत्वा कैरातकं मधु ॥
014a	द्विगुणद्रविणो वीरो मदरक्तान्तलोचनः ।
014c	विप्रैः कृतस्वस्त्ययनो विजयोत्पादसूचितः ॥
015a	पश्यन्नेवात्मनो बुद्धिं विजयानन्दकारिणीम् ।
015c	अनुलोमानिलैश्चाशु प्रदर्शितजयोदयः ॥]
016a	भीमसेनो महाबाहुः कवची शुभकुण्डली ।
016c	सगदः सतलत्राणः सशरी रथिनां वरः ।
016e	रथमारुह्य निर्युक्तं सर्वोपकरणान्वितम् ॥'
017a	तस्य कार्ष्णायसं वर्म हेमचित्रं महर्द्धिमत् ।
017c	विबभौ सर्वतः श्लिष्टं सविद्युदिव तोयदः ॥
018a	पीतरक्तासितसितैर्वासोभिश्च सुवेष्टितः ।
018c	कण्ठसूत्रेण विबभौ सेन्द्रायुध इवाम्बुदः ॥
019a	प्रयाते भीमसेने तु तव सैन्यं युयुत्सया ।
019c	पाञ्चजन्यरवो घोरः पुनरासीद्विशाम्पते ॥
020a	तं श्रुत्वा निनदं घोरं त्रैलोक्यत्रासनं महत् ।
020c	पुनर्भीमं महाबाहुं धर्मपुत्रोऽभ्यभाषत ॥
021a	एष वृष्णिप्रवीरेण ध्मातः सलिलजो भृशम् ।
021c	पृथिवीं चान्तरिक्षं च विनादयति शङ्खराट् ॥
022a	नूनं व्यसनमापन्ने सुमहत्सव्यसाचिनि ।
022c	कुरुभिर्युध्यते सार्धं सर्वैश्चक्रगदाधरः ॥
023a	नूनमार्या महत्कुन्ती पापं व्यसनमीदृशम् ।
023c	द्रौपदी च सुभद्रा च पश्यन्ति सह बन्धुभिः ।
023e	तद्भीम त्वरया युक्तो याहि यत्र धनञ्जयः ॥
024a	मुह्यतीव हि मे चित्तं धनञ्जयदिदृक्षया ।
024c	दिशश्च प्रदिशः पार्थ सात्वतस्य च कारणात् ॥
025a	गच्छगच्छेति गुरुणा सोऽनुज्ञातो वृकोदरः ।
025c	ततः पाण्डुसुतो राजन्भीमसेनः प्रतापवान् ॥
026a	बद्धगोधाङ्गुलित्राणः प्रगृहीतशरासनः ।
026c	ज्येष्ठेन प्रहितो भ्रात्रा भ्राता भ्रातुः प्रियङ्करः ॥
027a	आहत्य दुन्दुभिं भीमः शङ्खं प्रध्माप्य चासकृत् ।
027c	विनद्य सिंहनादेन ज्यां विकर्षन्पुनःपुनः ॥
028a	तेन शब्देन वीराणां पातयित्वा मनांस्युत ।
028c	दर्शयन्घोरमात्मानममित्रान्सहसाऽभ्ययात् ॥
029a	तमूहुर्जवना दान्ता विरुवन्तो हयोत्तमाः ।
029c	विशोकेन सुसंयत्ता मनोमारुतरंहसः ॥
030a	आरुजन्विरुजन्पार्थो ज्यां विकर्षंश्च पाणिना ।
030c	सम्प्रकर्षन्विकर्षंश्च सेनाग्रं समलोडयत् ॥
031a	तं प्रयान्तं महाबाहुं पाञ्चालाः सहसोमकाः ।
031c	पृष्ठतोऽनुययुः शूरा मघवन्तमिवामराः ॥
032a	तं समेत्य महाराज तावकाः पर्यवारयन् ।
032c	दुःशासनश्चित्रसेनः कुण्डभेदी विविंशतिः ॥
033a	दुर्मुखो दुःसहश्चैव विकर्णश्च शलस्तथा ।
033c	विन्दानुविन्दौ सुमुखो दीर्घबाहुः सुदर्शनः ॥
034a	वृन्दारकः सुहस्तश्च सुषेणो दीर्घलोचनः ।
034c	अभयो रौद्रकर्मा च सुवर्मा दुर्विमोचनः ॥
035a	शोभन्तो रथिनां श्रेष्ठाः सहसैन्यपदानुगाः ।
035c	संयत्ताः समरे वीरा भीमसेनमुपाद्रवन् ॥
036a	तैः समन्ताद्वृतः शूरैः समरेषु महारथः ।
036c	तान्समीक्ष्य तु कौन्तेयो भीमसेनः पराक्रमी ।
036e	अभ्यवर्तत वेगेन सिंहः क्षुद्रमृगानिव ॥
037a	ते महास्त्राणि दिव्यानि तत्र वीरा अदर्शयन् ।
037c	छादयन्तः शरैर्भीमं मेघाः सूर्यमिवोदितम् ॥
038a	ततः क्रुद्धो महाराज भीमसेनः पराक्रमी ।
038c	अग्रतः स्यन्दनानीकं शरवर्षैरवाकिरत् ॥
039a	ते वध्यमानाः समरे तव पुत्रा महारथाः ।
039c	भीमं भीमबला युद्धे योधयन्ति जयैषिणः ॥
040a	ततो दुःशासनः क्रुद्धो रथशक्तिं समाक्षिपत् ।
040c	सर्वपारसवीं तीक्ष्णां जिघांसुः पाण्डुनन्दनम् ॥
041a	आपतन्तीं महाशक्तिं तव पुत्रप्रणोदिताम् ।
041c	द्विधा चिच्छेद तां भीमस्तदद्भुतमिवाभवत् ॥
042a	अथान्यैर्विशिखैस्तीक्ष्णैः सङ्क्रुद्धः कुण्डभेदिनम् ।
042c	सुषेणं दीर्घनेत्रं च त्रिभिस्त्रीनवधीद्बली ॥
043a	ततो वृन्दारकं वीरं कुरूणां कीर्तिवर्धनम् ।
043c	पुत्राणां तव वीराणां युध्यतामवधीत्पुनः ॥
044a	अभयं रौद्रकर्माणं दुर्विमोचनमेव च ।
044c	त्रिभिस्त्रीनवधीद्भीमः पुनरेव सुतांस्तव ॥
045a	वध्यमाना महाराज पुत्रास्तव बलीयसा ।
045c	भीमं प्रहरतां श्रेष्ठं समन्तात्पर्यवारयन् ॥
046a	ते शरैर्भीमकर्माणं ववर्षुः पाण्डवं युधि ।
046c	मेघा इवातपापाये धाराभिर्धरणीधरम् ॥
047a	स तद्बाणमयं वर्षमश्मवर्षमिवाचलः ।
047c	प्रतीच्छन्पाण्डुदायादो न प्राव्यथत शत्रुहा ॥
048a	विन्दानुविन्दौ सहितौ सुवर्माणं च ते सुतम् ।
048c	प्रहसन्नेव कौन्तेयः शरैर्निन्ये यमक्षयम् ॥
049a	ततः सुदर्शनं वीरं पुत्रं ते भरतर्षभ ।
049c	विव्याध समरे तूर्णं स पपात ममार च ॥
050a	सोऽचिरेणैव कालेन तद्रथानीकमाशुगैः ।
050c	दिशः सर्वाः समालोक्य व्यधमत्पाण्डुनन्दनः ॥
051a	ततो वै रथघोषेण गर्जितेन मृगा इव ।
051c	भज्यमानाश्च समरे तव पुत्रा विशाम्पते ।
051e	प्राद्रवन्सहसा सर्वे भीमसेनभयार्दिताः ॥
052a	अनुयायाच्च कौन्तेयः पुत्राणां ते महद्बलम् ।
052c	विव्याध समरे राजन्कौरवेयान्समन्ततः ॥
053a	वध्यमाना महाराज भीमसेनेन तावकाः ।
053c	त्यक्त्वा भीमं रणाज्जग्मुश्चोदयन्तो हयोत्तमान् ||
054a	तांस्तु निर्जित्य समरे भीमसेनो महाबलः ।
054c	सिंहनादरवं चक्रे बाहुशब्दं च पाण्डवः ॥
055a	*महान्तं तलशब्दं च कृत्वा द्रोणान्तिकं ययौ ।
055c	तमावारयदाचार्यो वेलेवोद्वृत्तमर्णवम् ॥
056a	तस्य द्रोणो रथं राजञ्छादयामास संयुगे ।
056c	साश्वसूतध्वजं तूर्णं तदद्भुतमिवाभवत् ॥
057a	ललाटेऽताडयच्चैनं नाराचेन स्मयन्निव ।
057c	ऊर्ध्वरश्मिरिवादित्यो विबभौ तत्र पाण्डवः ॥
058a	स मन्यमानस्त्वाचार्यो ममायं फल्गुनो यथा ।
058c	भीमः करिष्यते पूजामित्युवाच वृकोदरम् ॥
059a	भीमसेन न ते शक्यं प्रवेष्टुमरिवाहिनीम् ।
059c	मामनिर्जित्य समरे शत्रुमद्य महाबल ॥
060a	यदि ते सानुजः कृष्णः प्रविष्टोऽनुमते मम ।
060c	अनीकं न तु शक्यं मे प्रवेष्टुमिह वै त्वया ॥
061	सञ्जय उवाच 
061a	अथ भीमस्तु तच्छ्रुत्वा गुरोर्वाक्यमशेषतः ।
061c	क्रुद्धः प्रोवाच वै द्रोणं रक्तताम्रेक्षणः श्वसन् ॥
062a	तवार्जुनो नानुमते ब्रह्मबन्धो रणाजिरम् ।
062c	प्रविष्टः स हि दुर्धर्षः शक्रस्यापि विशेद्बलम् ॥
063a	येन त्वं परमां पूजां कुर्वता मानितो ह्यसि ।
063c	नार्जुनोऽहं घृणी विप्र भीमसेनोऽस्मि ते रिपुः ॥
064a	पिता नस्त्वं गुरुर्बन्धुस्तदा पुत्रा हि ते वयम् ।
064c	इति मन्यामहे सर्वे भवन्तं प्रणताः स्थिताः ॥
065a	तदद्य विपरीतं ते वदतोऽस्मासु दृश्यते ।
065c	यदि शत्रुं त्वमात्मानं मन्यसे तत्तथाऽस्त्विह ।
065e	एष ते सदृशं कर्म शत्रोर्भीमः करिष्यति ॥
066	सञ्जय उवाच 
066a	अथोद्धाम्य गदां वीरः कालदण्डमिवान्तकः ।
066c	द्रोणायावासृजद्राजन्स रथादवपुप्लुवे ॥
067a	साश्वसूतध्वजं यानं द्रोणस्यापोथयत्तदा ।
067c	तदद्भुतमपश्याम पाण्डवेयस्य विक्रमम् ॥
068a	द्रोणं तु विरथं कृत्वा भीमसेनो महाबलः ।
068c	अभ्यवर्तत सैन्यानि तावकानि समन्ततः ॥
069a	स मृद्नंस्तरसा योधान्वायुर्वृक्षानिवौजसा ।
069c	विचचार रणे राजन्वायुतुल्यपराक्रमः ॥
070a	निर्जितस्तु तदा तेन पाण्डवेन महात्मना ।
070c	अन्यं तु रथमातिष्ठद्द्रोणः प्रहरतां वरः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तविंशत्यधिकशततमोऽध्यायः ॥ 127 ॥

5-127-1 संविदं ज्ञापनम् ॥ 5-127- आत्ययिकम् अतिशयितम् ॥ 5-127- इदं श्लोकत्रयं झ. पुस्तक एव वर्तते । 
अनलो गोहिरण्यं च दूर्वागोरोचनामृतम् ।
अक्षतं दधि चेत्यष्टौ मङ्गलानि प्रचक्षते ॥
 5-127-14 विजयोत्पादसूचितः सूचितविजयोत्पादः ॥ 5-127-16 रथमारुह्य प्रययाविति पूर्वेणान्वयः ॥ 5-127-23 आह कुन्ती नूनमार्या पापमद्य निदर्शनम् । द्रोपद्री च सुभद्रा च पश्यन्त्यौ सह बन्धुभिः । इति झ. पाठः ॥ 5-127-30 आरुजन् कृन्तन् । विरुजन्विध्यन् । विकर्षन् अत्यर्थं कर्षन् । सम्प्रकर्षन् सम्यक्प्रकर्षेण विलिखन् । विकर्षन् विक्षिपन् ॥ 5-127-55* इयं कथा झ. पाठे पूर्वाध्याये 37 तमश्लोकादनन्तरं कथितास्ति ।
