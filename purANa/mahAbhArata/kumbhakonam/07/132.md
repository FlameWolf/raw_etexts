श्रीः
अध्यायः 132
भीमकर्णयोर्युद्धम् ॥ 1 ॥
KK-07-05-132-001	धृतराष्ट्र उवाच 
KK-07-05-132-001a	[स्वयं शिष्यो महेशस्य भृगूत्तमधनुर्धरः ।
KK-07-05-132-001c	शिष्यत्वं प्राप्तवान्कर्णस्तस्य तुल्योऽस्त्रविद्यया ॥
KK-07-05-132-002a	तद्विशिष्टोऽपि वा कर्णः शिष्यः शिष्यगुणैर्युतः ।
KK-07-05-132-002c	कुन्तीपुत्रेण भीमेन निर्जितः स तु लीलया ॥]
KK-07-05-132-003a	यस्मिञ्जयाशा महती पुत्राणां मम सञ्जय ।
KK-07-05-132-003c	तं भीमाद्विमुखं दृष्ट्वा किन्नु दुर्योधनोऽब्रवीत् ॥
KK-07-05-132-004ac	कथं च युयुधे भीमो वीर्यश्लाघी महाबलः ॥
KK-07-05-132-005a	कर्णो वा समरे तात किमकार्षीदतः परम् ।
KK-07-05-132-005c	भीमसेनं रणे दृष्ट्वा ज्वलन्तमिव पावकम् ॥
KK-07-05-132-006	सञ्जय उवाच 
KK-07-05-132-006a	रथमन्यं समास्थाय विधिवत्कल्पितं पुनः ।
KK-07-05-132-006c	अभ्ययात्पाण्डवं कर्णो वातोद्धूत इवार्णवः ॥
KK-07-05-132-007a	क्रुद्धमाधिरथिं दृष्ट्वा पुत्रास्तव विशाम्पते ।
KK-07-05-132-007c	भीमसेनममन्यन्त वैश्वानरमुखे हुतम् ॥
KK-07-05-132-008a	चापशब्दं ततः कृत्वा तलशब्दं च भैरवम् ।
KK-07-05-132-008c	अभ्यद्रवत राधेयो भीमसेनरथं प्रति ॥
KK-07-05-132-009a	पुनरेव तयो राजन्घोर आसीत्समागमः ।
KK-07-05-132-009c	वैकर्तनस्य शूरस्य भीमस्य च महात्मनः ॥
KK-07-05-132-010a	संरब्धौ हि महाबाहू परस्परवधैषिणौ ।
KK-07-05-132-010c	अन्योन्यमीक्षाञ्चक्राते दहन्ताविव लोचनैः ॥
KK-07-05-132-011a	क्रोधरक्तेक्षणौ तीव्रौ निःश्वसन्ताविवोरगौ ।
KK-07-05-132-011c	शूरावन्योन्यमासाद्य ततक्षतुररिन्दमौ ॥
KK-07-05-132-012a	व्याघ्राविव सुसंरब्धौ श्येनाविव च शीघ्रगौ ।
KK-07-05-132-012c	शरभाविव सङ्क्रुद्धौ युयुधाते परस्परम् ॥
KK-07-05-132-013a	ततो भीमः स्मरन्क्लेशानक्षद्यूते वनेऽपि च ।
KK-07-05-132-013c	विराटनगरे चैव दुःखं प्राप्तमरिन्दमः ॥
KK-07-05-132-014a	राष्ट्राणां स्फीतरत्नानां हरणं च तवात्मजैः ।
KK-07-05-132-014c	सततं च परिक्लेशान्सपुत्रेण त्वया कृतान् ॥
KK-07-05-132-015a	दग्धुमैच्छश्च यः कुन्तीं सपुत्रां त्वमनागसम् ।
KK-07-05-132-015c	कृष्णायाश्च परिक्लेशं सभामध्ये दुरात्मभिः ॥
KK-07-05-132-016a	केशपक्षग्रहं चैव दुःशासनकृतं तथा ।
KK-07-05-132-016c	परुषाणि च वाक्यानि कर्णेनोक्तानि भारत ॥
KK-07-05-132-017a	पतिमन्यं परीप्सस्व न सन्ति पतयस्तव ।
KK-07-05-132-017c	पतिता नरके पार्थाः सर्वे षण्डतिलोपमाः ॥
KK-07-05-132-018a	समक्षं तव कौरव्य यदूचुः कौरवास्तदा ।
KK-07-05-132-018c	दासीभावेन कृष्णां च भोक्तुकामाः सुतास्तव ॥
KK-07-05-132-019a	यच्चापि तान्प्रव्रजतः कृष्णाजिननिवासिनः ।
KK-07-05-132-019c	परुषाण्युक्तवान्कर्णः सभायां सन्निधौ तव ॥
KK-07-05-132-020a	तृणीकृत्य च यत्पार्थांस्तव पुत्रो ववल्ग ह ।
KK-07-05-132-020c	विषमस्थान्समस्थो हि संरब्धो गतचेतनः ॥
KK-07-05-132-021a	बाल्यात्प्रभृति चारिघ्नः स्वानि दुःखानि चिन्तयन् ।
KK-07-05-132-021c	निरविद्यत धर्मात्मा जीवितेन वृकोदरः ॥
KK-07-05-132-022a	ततो विष्फार्य सुमहद्धेमपृष्ठं दुरासदम् ।
KK-07-05-132-022c	चापं भरतशार्दूलस्त्यक्तात्मा कर्णमभ्ययात् ॥
KK-07-05-132-023a	स सायकमयैर्जालैर्भीमः कर्णरथं प्रति ।
KK-07-05-132-023c	भानुमद्भिः शिलाधौतैर्भानोः प्राच्छादयत्प्रभाम् ||
KK-07-05-132-024a	ततः प्रहस्याधिरथिस्तूर्णमस्यञ्शिताञ्शरान् ।
KK-07-05-132-024c	व्यधमद्भीमसेनस्य शरजालानि पत्रिभिः ॥
KK-07-05-132-025a	महारथो महाबाहुर्महाबाणैर्महाबलः ।
KK-07-05-132-025c	विव्याधाधिरथिर्भीमं नवभिर्निशितैस्तदा ॥
KK-07-05-132-026a	स तोत्रैरिव मातङ्गो वार्यमाणः पतत्त्रिभिः ।
KK-07-05-132-026c	अभ्यधावदसम्भ्रान्तः सूतपुत्रं वृकोदरः ॥
KK-07-05-132-027a	तमापतन्तं वेगेन रभसं पाण्डवर्षभम् ।
KK-07-05-132-027c	कर्णः प्रत्युद्ययौ युद्धे मत्तो मत्तमिव द्विपम् ॥
KK-07-05-132-028a	ततः प्रध्याप्य जलजं भेरीशतसमस्वनम् ।
KK-07-05-132-028c	अक्षुभ्यत बलं हर्षादुद्धूत इव सागरः ॥
KK-07-05-132-029a	तदुद्धूतं बलं दृष्ट्वा नागाश्वरथपत्तिमत् ।
KK-07-05-132-029c	भीमः कर्णं समासाद्य च्छादयामास सायकैः ॥
KK-07-05-132-030a	अश्वानृक्षसवर्णांश्च हंसवर्णैर्हयोत्तमैः ।
KK-07-05-132-030c	व्यामिश्रयद्रणे कर्णः पाण्डवं छादयञ्छरैः ॥
KK-07-05-132-031a	ऋक्षवर्णान्हयान्कर्कैर्मिश्रान्मारुतरंहसः ।
KK-07-05-132-031c	निरीक्ष्य तव पुत्राणां हाहाकृतमभूद्बलम् ॥
KK-07-05-132-032a	ते हया बह्वशोभन्त मिश्रिता वातरंहसः ।
KK-07-05-132-032c	सितासिता महाराज यथा व्योम्नि बलाहकाः ॥
KK-07-05-132-033a	संरब्धौ क्रोधताम्राक्षौ प्रेक्ष्य कर्णवृकोदरौ ।
KK-07-05-132-033c	सन्त्रस्ताः समकम्पन्त त्वदीयानां महारथाः ॥
KK-07-05-132-034a	यमराष्ट्रोपमं घोरमासीदायोधनं तयोः ।
KK-07-05-132-034c	दुर्दर्शं भरतश्रेष्ठ प्रेतराजपुरं यथा ॥
KK-07-05-132-035a	समाजमिव तच्चित्रं प्रेक्षमाणा महारथाः ।
KK-07-05-132-035c	नालक्षयञ्जयं व्यक्तमेकस्यैव महारणे ॥
KK-07-05-132-036a	तयोः प्रैक्षन्त सम्मर्दं सन्निकृष्टं महास्त्रयोः ।
KK-07-05-132-036c	तव दुर्मन्त्रिते राजन्सपुत्रस्य विशाम्पते ॥
KK-07-05-132-037a	छादयन्तौ हि शत्रुघ्नावन्योन्यं सायकैः शितैः ।
KK-07-05-132-037c	शरजालावृतं व्योम चक्रातेऽद्भुतविक्रमौ ॥
KK-07-05-132-038a	तावन्योन्यं जिघांसन्तौ शरैस्तीक्ष्णैर्महारथौ ।
KK-07-05-132-038c	प्रेक्षणीयतरावास्तां वृष्टिमन्ताविवाम्बुदौ ॥
KK-07-05-132-039a	सुवर्णविकृतान्बाणान्विमुञ्चन्तावरिन्दमौ ।
KK-07-05-132-039c	भास्वरं व्योम चक्राते महोल्काभिरिव प्रभो ॥
KK-07-05-132-040a	ताभ्यां मुक्ताः शरा राजन्गार्ध्रपत्राश्चकाशिरे ।
KK-07-05-132-040c	श्रेण्यः शरदि मत्तानां सारसानामिवाम्बरे ॥
KK-07-05-132-041a	संसक्तं सूतपुत्रेण दृष्ट्वा भीममरिन्दमम् ।
KK-07-05-132-041c	अतिभारममन्येतां भीमे कृष्णधनञ्जयौ ॥
KK-07-05-132-042a	तत्राधिरथिभीमाभ्यां शरैर्मुक्तैर्दृढं हताः ।
KK-07-05-132-042c	इषुपातमतिक्रम्य पेतुरश्वनरद्विपाः ॥
KK-07-05-132-043a	पतद्भिः पतितैश्चान्यैर्गतासुभिरनेकशः ।
KK-07-05-132-043c	कृतो राजन्महाराज पुत्राणां ते जनक्षयः ॥
KK-07-05-132-044a	मनुष्याश्वगजानां च शरीरैर्गतजीवितैः ।
KK-07-05-132-044c	क्षणेन भूमिः सञ्जज्ञे संवृता भरतर्षभ ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्वात्रिंशदधिकशततमोऽध्यायः ॥ 132 ॥

5-132-27 कुण्डलितौ द्वौ श्लोकौ झ. पुस्तके एव वर्तेते । भृगूत्तमधनुर्धरो रामः ॥ 5-132-31 कर्कैः श्वेतैरश्वैः ॥ 5-132-35 समाजं रङ्गम् । एकस्यैव कस्यचित् नान्यस्य ॥ द्वात्रिंशदधिकशततमोऽध्यायः ॥
