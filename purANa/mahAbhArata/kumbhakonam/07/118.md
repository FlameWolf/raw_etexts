श्रीः
अध्यायः 118
सात्यकिना सुदर्शननाम्नो राज्ञो वधः ॥ 1 ॥
001	सञ्जय उवाच 
001a	द्रोणं स जित्वा पुरुषप्रवीरस्तथैव हार्दिक्यमुखांस्त्वदीयान् ।
001c	प्रहस्य सूतं वचनं बभाषे शिनिप्रवीरः कुरुपुङ्गवाग्र्य ॥
002a	निमित्तमात्रं वयमद्य सूत दग्धा रथाः केशवफल्गुनाभ्याम् ।
002c	हतान्निहन्मेह नरर्षभेण वयं सुरेशात्मसमुद्भवेन ॥
003	सञ्जय उवाच 
003a	तमेवमुक्त्वा शिनिपुङ्गवस्तदा महामृधे सोऽग्र्यधनुर्धरोऽरिहा ।
003c	किरन्समन्तात्सहसा शरान्बली समापतच्छयेन इवामिषाशया ॥
004a	तं यान्तमश्वैः शशिशङ्खवर्णैर्विगाह्य सैन्यं पुरुषप्रवीरम् ।
004c	नाशक्नुवन्वारयितुं समन्तादादित्यरश्मिप्रतिमं रथाग्र्यम् ॥
005a	असह्यविक्रान्तमदीनसत्वं सर्वे गणा भारत ये त्वदीयाः ।
005c	सहस्रनेत्रप्रतिमप्रभावं दिवीव सूर्यं जलदव्यपाये ॥
006a	अमर्षपूर्णस्त्वतिचित्रयोधी शरासनी काञ्चनवर्मधारी ।
006c	सुदर्शनः सात्यकिमापतन्तं न्यवारयद्राजवरः प्रसह्य ॥
007a	तयोरभूद्भारतसम्प्रहारः सुदारुणस्तं समतिप्रशंसन् ।
007c	योधास्त्वदीयाश्च हि सोमकाश्च वृत्रेन्द्रयोर्युद्धमिवामरौघाः ॥
008a	शरैः सुतीक्ष्णैः शतशोऽभ्यविध्यत्सुदर्शनः सात्वतमुख्यमाजौ ।
008c	अनागतानेव तु तान्पृषत्कांश्चिच्छेद राजञ्शिनिपुङ्गवोऽपि ॥
009a	तथैव शक्रप्रतिमोऽपि सात्यकिः सुदर्शने यान्क्षिपति स्म सायकान् ।
009c	द्विधा त्रिधा तानकरोत्सुदर्शनः शरोत्तमैः स्यन्दनवर्यमास्थितः ॥
010a	तान्वीक्ष्य बाणान्निहतांस्तदानीं सुदर्शनः सात्यकिबाणवेगैः ।
010c	क्रोधाद्दिधक्षन्निव तिग्मतेजाः शरानमुञ्चत्तपनीयचित्रान् ॥
011a	पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः ।
011c	विव्याध देहावरणं विभिद्य ते सात्यकेराविविशुः शरीरम् ॥
012a	तथैव तस्यावनिपालपुत्रः सन्धाय बाणैरपरैर्ज्वलद्भिः ।
012c	आजघ्निवांस्तान्रजतप्रकाशांश्चतुर्भिरश्वांश्चतुरः प्रसह्य ॥
013a	तथा तु तेनाभिहतस्तरस्वी नप्ता शिनेरिन्द्रसमानवीर्यः ।
013c	सुदर्शनस्येषुगणैः सुतीक्ष्णैर्हयान्निहत्याशु ननाद नादम् ॥
014a	अथास्य सूतस्य शिरो निकृत्य भल्लेन शक्राशनिसन्निभेन ।
014c	सुदर्शनस्यापि शिनिप्रवीरः क्षुरेण कालानलसन्निभेन ॥
015a	सकुण्डलं पूर्णशशिप्रकाशं भ्राजिष्णु वक्त्रं विचकर्त देहात् ।
015c	यथा पुरा वज्रधरः प्रसह्य बलस्य सङ्ख्येऽतिबलस्य राजन् ॥
016a	निहत्य तं पार्थिवपुत्रपौत्रं रणे यदूनामृषभस्तरस्वी ।
016c	मुदा समेतः परया महात्मा रराज राजन्सुरराजकल्पः ॥
017a	ततो ययावर्जुनमेव वीरो निवार्य सैन्यं तव मार्गणौघैः ।
017c	सदश्वयुक्तेन रथेन राजँल्लोकं विसिस्मापयिषुर्नृवीरः ॥
018a	तत्तस्य विस्मापयनीयमग्र्यमपूजयन्योधवराः समेताः ।
018c	प्रवर्तमानानिषुगोचरेऽरीन्ददाह बाणैर्हुतभुग्यथैव ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टादशाधिकशततमोऽध्यायः ॥ 118 ॥
