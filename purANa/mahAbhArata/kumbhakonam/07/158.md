श्रीः
अध्यायः 158
भीमेन बाह्लीकवधः ॥ 1 ॥ तथा दुर्योधनानुजदशकस्य शकुनिभ्रातृपञ्चकस्य च वधः ॥ 2 ॥
001	सञ्जय उवाच 
001a	द्रुपदस्यात्मजान्दृष्ट्वा कुन्तिभोजसुतांस्तथा ।
001c	द्रोणपुत्रेण निहतान्राक्षसांश्च सहस्रशः ॥
002a	युधिष्ठिरो भीमसेनो धृष्टद्युम्नश्च पार्षतः ।
002c	युयुधानश्च संयत्ता युद्धायैव मनो दधुः ॥
003a	सोमदत्तः पुनः क्रुद्धो दृष्ट्वा सात्यकिमाहवे ।
003c	महता शरवर्षेण च्छादयामास भारत ॥
004a	ततः समभवद्युद्धमतीव भयवर्धनम् ।
004c	त्वदीयानां परेषां च घोरं विजयकाङ्क्षिणाम् ॥
005a	तं दृष्ट्वा समुपायान्तं रुक्मपुङ्खैः शिलाशितैः ।
005c	दशभिः सात्वतस्यार्थे भीमो विव्याध सायकैः ॥
006a	सोमदत्तोऽपि तं वीरं शतेन प्रत्यविध्यत ।
006c	सात्वतस्त्वभिसङ्क्रुद्धः पुत्राधिभिरभिप्लुतम् ॥
007a	वृद्धं वृद्धगुणैर्युक्तं ययातिमिव नाहुषम् ।
007c	विव्याध दशभिस्तीक्ष्णैः शरैर्वज्रनिपातनैः ।
007e	शक्त्या चैनं विनिर्भिद्य पुनर्विव्याध सप्तभिः ॥
008a	ततस्तु सात्यकेरर्थे भीमसेनो नवं दृढम् ।
008c	मुमोच परिघं घोरं सोमदत्तस्य मूर्धनि ॥
009a	सात्वतोऽप्यग्निसङ्काशं मुमोच शरमुत्तमम् ।
009c	सोमदत्तोरसि क्रुद्धः सुपत्रं निशितं युधि ॥
010a	युगपत्पेततुर्वीर घोरौ परिघमार्गणौ ।
010c	शरीरे सोमदत्तस्य स पपात महारथः ॥
011a	व्यामोहिते तु तनये बाह्लीकस्तमुपाद्रवत् ।
011c	विसृजञ्छरवर्षाणि कालवर्षीव तोयदः ॥
012a	भीमोऽथ सात्वतस्यार्थे बाह्लीकं नवभिः शरैः ।
012c	प्रातिपेयं महात्मानं विव्याध रणमूर्धनि ॥
013a	प्रातिपेयस्तु सङ्क्रुद्धः शक्तिं भीमस्य वक्षसि ।
013c	निचखान महाबाहुः पुरन्दर इवाशनिम् ॥
014a	स तथाऽभिहतो भीमश्चकम्पे च मुमोह च ।
014c	प्राप्य चेतश्च बलवान्गदामस्मै ससर्ज ह ॥
015a	सा पाण्डवेन प्रहिता बाह्लीकस्य शिरोऽहरत् ।
015c	स पपात हतः पृथ्व्यां वज्राहत इवाद्रिराट् ॥
016a	तस्मिन्विनिहते वीरे बाह्लीके पुरुषर्षभ ।
016c	पुत्रास्तेऽभ्यर्दयन्भीमं दश दाशरथेः समाः ॥
017a	नागदत्तो दृढरथो महाबाहुरयोभुजः ।
017c	दृढः सुहस्तो विरजाः प्रमाथ्युग्रोऽनुयाय्यपि ॥
018a	तान्दृष्ट्वा चुक्रुधे भीमो जगृहे भारसाधनान् ।
018c	एकमेकं समुद्दिश्य पातयामास मर्मसु ॥
019a	ते विद्धा व्यसवः पेतुः स्यन्दनेभ्यो हतौजसः ।
019c	चण्डवातप्रभग्नास्तु पर्वताग्रान्महीरुहाः ॥
020a	नाराचैर्दशभिर्भीमस्तान्निहत्य तवात्मजान् ।
020c	कर्णस्य दयितं पुत्रं वृषसेनमवाकिरत् ॥
021a	ततो वृकरथो नाम भ्राता कर्णस्य विश्रुतः ।
021c	जघान भीमं नाराचैस्तमप्यभ्यद्रवद्बली ॥
022a	ततः सप्तरथान्वीरः श्यालानां तव भारत ।
022c	निहत्य भीमो नाराचैः शतचन्द्रमपोथयत् ॥
023a	अमर्षयन्तो निहतं शतचन्द्रं महारथम् ।
023c	शकुनेर्भ्रातरो वीरा गवाक्षः शरभो विभुः ॥
024a	सुभगो भानुदत्तश्च शूराः पञ्च महारथाः ।
024c	अभिद्रुत्य शरैस्तीक्ष्णैर्भीमसेनमताडयन् ॥
025a	स ताड्यमानो नाराचैर्वृष्टिवेगैरिवाचलः ।
025c	जघान पञ्चभिर्बाणैः पञ्चैवातिरथान्बली ॥
026ac	तान्दृष्ट्वा निहतान्वीरान्विचेलुर्नृपसत्तमाः ॥
027a	ततो युधिष्ठिरः क्रुद्धस्तवानीकमशातयत् |
027c	मिषतः कुम्भयोनेस्तु पुत्राणां तव चानघ ॥
028a	अम्बष्ठान्मालवाञ्छूरांस्त्रिगर्तान्सशिबीनपि ।
028c	प्राहिणोन्मृत्युलोकाय क्रुद्धो युद्धे युधिष्ठिरः ॥
029a	अभीषाहाञ्छूरसेनान्बाह्लीकान्सवसातिकान् ।
029c	निहत्य पृथिवीं राजा चक्रे शोणितकर्दमाम् ॥
030a	यौधेयान्मालवान्राजन्मद्रकाणां गणान्युधि ।
030c	प्राहिणोन्मृत्युलोकाय शूरान्बाणैर्युधिष्ठिरः ॥
031a	हताहरत गृह्णीत विध्यत व्यवकृन्तत ।
031c	इत्यासीत्तुमुलः शब्दो युधिष्ठिररथं प्रति ॥
032a	सैन्यानि द्रावयन्तं तं द्रोणो दृष्ट्वा युधिष्ठिरम् ।
032c	चोदितस्तव पुत्रेण सायकैरभ्यवाकिरत् ॥
033a	द्रोणस्तु परमक्रुद्धो वायव्यास्त्रेण पार्थिवम् ।
033c	विव्याध सोऽपि तद्दिव्यमस्त्रमस्त्रेण जघ्निवान् ॥
034a	तस्मिन्विनिहते चास्त्रे भारद्वाजो युधिष्ठिरे ।
034c	वारुणं याम्यमाग्नेयं त्वाष्ट्रं सावित्रमेव च ।
034e	चिक्षेप परमक्रुद्धो जिघांसुः पाण्डुनन्दनम् ॥
035a	क्षिप्तानि क्षिप्यमाणानि तानि चास्त्राणि धर्मजः ।
035c	जघानास्त्रैर्महाबाहुः कुम्भयोनेरवित्रसन् ॥
036ac	सत्यां चिकीर्षमाणस्तु प्रतिज्ञां कुम्भसम्भवः ॥
037a	प्रादुश्चक्रेऽस्त्रमैन्द्रं वै प्राजापत्यं च भारत ।
037c	जिघांसुर्धर्मतनयं तव पुत्रहिते रतः ॥
038a	पतिः कुरूणां गजसिंहगामी विशालवक्षाः पृथुलोहिताक्षः ।
038c	प्रादुश्चकारास्त्रमहीनतेजा माहेन्द्रमस्त्रं स जघान तेन ॥
039a	विहन्यमानेष्वस्त्रेषु द्रोणः क्रोधसमन्वितः ।
039c	युधिष्ठिरवधं प्रेप्सुर्ब्राह्ममस्त्रमुदैरयत् ॥
040a	ततो नाज्ञासिषं किञ्चिद्घोरेण तमसाऽऽवृते ।
040c	सर्वभूतानि च परं त्रासं जग्मुर्महीपते ॥
041a	ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः ।
041c	ब्रह्मास्त्रेणैव राजेन्द्र तदस्त्रं प्रत्यवारयत् ॥
042a	ततः सैनिकमुख्यास्ते प्रशशंसुर्नरर्षभौ ।
042c	द्रोणपार्थौ महेष्वासौ सर्वयुद्धविशारदौ ॥
043a	ततः प्रमुच्य कौन्तेयं द्रोणो द्रुपदवाहिनीम् ।
043c	व्यधमत्क्रोधताम्राक्षो वायव्यास्त्रेण भारत ॥
044a	ते हन्यमाना द्रोणेन पाञ्चालाः प्राद्रवन्भयात् ।
044c	पश्यतो भीमसेनस्य पार्थस्य च महात्मनः ॥
045a	ततः किरीटी भीमश्च सहसा सन्न्यवर्तताम् ।
045c	महद्भ्यां रथवंशाभ्यां परिगृह्य बलं तदा ॥
046a	बीभत्सुर्दक्षिणं पार्श्वमुत्तरं च वृकोदरः ।
046c	भारद्वाजं शरौघाभ्यां महद्भ्यामभ्यवर्षताम् ॥
047a	केकयाः सृञ्जयाश्चैव पाञ्चालाश्च महौजसः ।
047c	अन्वगच्छन्महाराज मात्स्याश्च सह सात्वतैः ॥
048a	ततः सा भारती सेना वध्यमाना किरीटिना ।
048c	तमसा निद्रया चैव पुनरेव व्यदीर्यत ॥
049a	द्रोणेन वार्यमाणास्ते स्वयं तव सुतेन च ।
049c	नाशक्यन्त महाराज योधा वारयितुं तदा ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अष्टपञ्चाशदधिकशततमोऽध्यायः ॥ 158 ॥

5-158-12 प्रातिपेयं प्रतीपपुत्रम् ॥ 5-158-38 पतिः कुरूणां युधिष्ठिरः । माहेन्द्रमन्यत्स जघानेति झ. पाठः ॥ अष्टपञ्चाशदधिकशततमोऽध्यायः ॥	
