श्रीः
अध्यायः 158
भीमेन बाह्लीकवधः ॥ 1 ॥ तथा दुर्योधनानुजदशकस्य शकुनिभ्रातृपञ्चकस्य च वधः ॥ 2 ॥
KK-07-06-158-001	सञ्जय उवाच 
KK-07-06-158-001a	द्रुपदस्यात्मजान्दृष्ट्वा कुन्तिभोजसुतांस्तथा ।
KK-07-06-158-001c	द्रोणपुत्रेण निहतान्राक्षसांश्च सहस्रशः ॥
KK-07-06-158-002a	युधिष्ठिरो भीमसेनो धृष्टद्युम्नश्च पार्षतः ।
KK-07-06-158-002c	युयुधानश्च संयत्ता युद्धायैव मनो दधुः ॥
KK-07-06-158-003a	सोमदत्तः पुनः क्रुद्धो दृष्ट्वा सात्यकिमाहवे ।
KK-07-06-158-003c	महता शरवर्षेण च्छादयामास भारत ॥
KK-07-06-158-004a	ततः समभवद्युद्धमतीव भयवर्धनम् ।
KK-07-06-158-004c	त्वदीयानां परेषां च घोरं विजयकाङ्क्षिणाम् ॥
KK-07-06-158-005a	तं दृष्ट्वा समुपायान्तं रुक्मपुङ्खैः शिलाशितैः ।
KK-07-06-158-005c	दशभिः सात्वतस्यार्थे भीमो विव्याध सायकैः ॥
KK-07-06-158-006a	सोमदत्तोऽपि तं वीरं शतेन प्रत्यविध्यत ।
KK-07-06-158-006c	सात्वतस्त्वभिसङ्क्रुद्धः पुत्राधिभिरभिप्लुतम् ॥
KK-07-06-158-007a	वृद्धं वृद्धगुणैर्युक्तं ययातिमिव नाहुषम् ।
KK-07-06-158-007c	विव्याध दशभिस्तीक्ष्णैः शरैर्वज्रनिपातनैः ।
KK-07-06-158-007e	शक्त्या चैनं विनिर्भिद्य पुनर्विव्याध सप्तभिः ॥
KK-07-06-158-008a	ततस्तु सात्यकेरर्थे भीमसेनो नवं दृढम् ।
KK-07-06-158-008c	मुमोच परिघं घोरं सोमदत्तस्य मूर्धनि ॥
KK-07-06-158-009a	सात्वतोऽप्यग्निसङ्काशं मुमोच शरमुत्तमम् ।
KK-07-06-158-009c	सोमदत्तोरसि क्रुद्धः सुपत्रं निशितं युधि ॥
KK-07-06-158-010a	युगपत्पेततुर्वीर घोरौ परिघमार्गणौ ।
KK-07-06-158-010c	शरीरे सोमदत्तस्य स पपात महारथः ॥
KK-07-06-158-011a	व्यामोहिते तु तनये बाह्लीकस्तमुपाद्रवत् ।
KK-07-06-158-011c	विसृजञ्छरवर्षाणि कालवर्षीव तोयदः ॥
KK-07-06-158-012a	भीमोऽथ सात्वतस्यार्थे बाह्लीकं नवभिः शरैः ।
KK-07-06-158-012c	प्रातिपेयं महात्मानं विव्याध रणमूर्धनि ॥
KK-07-06-158-013a	प्रातिपेयस्तु सङ्क्रुद्धः शक्तिं भीमस्य वक्षसि ।
KK-07-06-158-013c	निचखान महाबाहुः पुरन्दर इवाशनिम् ॥
KK-07-06-158-014a	स तथाऽभिहतो भीमश्चकम्पे च मुमोह च ।
KK-07-06-158-014c	प्राप्य चेतश्च बलवान्गदामस्मै ससर्ज ह ॥
KK-07-06-158-015a	सा पाण्डवेन प्रहिता बाह्लीकस्य शिरोऽहरत् ।
KK-07-06-158-015c	स पपात हतः पृथ्व्यां वज्राहत इवाद्रिराट् ॥
KK-07-06-158-016a	तस्मिन्विनिहते वीरे बाह्लीके पुरुषर्षभ ।
KK-07-06-158-016c	पुत्रास्तेऽभ्यर्दयन्भीमं दश दाशरथेः समाः ॥
KK-07-06-158-017a	नागदत्तो दृढरथो महाबाहुरयोभुजः ।
KK-07-06-158-017c	दृढः सुहस्तो विरजाः प्रमाथ्युग्रोऽनुयाय्यपि ॥
KK-07-06-158-018a	तान्दृष्ट्वा चुक्रुधे भीमो जगृहे भारसाधनान् ।
KK-07-06-158-018c	एकमेकं समुद्दिश्य पातयामास मर्मसु ॥
KK-07-06-158-019a	ते विद्धा व्यसवः पेतुः स्यन्दनेभ्यो हतौजसः ।
KK-07-06-158-019c	चण्डवातप्रभग्नास्तु पर्वताग्रान्महीरुहाः ॥
KK-07-06-158-020a	नाराचैर्दशभिर्भीमस्तान्निहत्य तवात्मजान् ।
KK-07-06-158-020c	कर्णस्य दयितं पुत्रं वृषसेनमवाकिरत् ॥
KK-07-06-158-021a	ततो वृकरथो नाम भ्राता कर्णस्य विश्रुतः ।
KK-07-06-158-021c	जघान भीमं नाराचैस्तमप्यभ्यद्रवद्बली ॥
KK-07-06-158-022a	ततः सप्तरथान्वीरः श्यालानां तव भारत ।
KK-07-06-158-022c	निहत्य भीमो नाराचैः शतचन्द्रमपोथयत् ॥
KK-07-06-158-023a	अमर्षयन्तो निहतं शतचन्द्रं महारथम् ।
KK-07-06-158-023c	शकुनेर्भ्रातरो वीरा गवाक्षः शरभो विभुः ॥
KK-07-06-158-024a	सुभगो भानुदत्तश्च शूराः पञ्च महारथाः ।
KK-07-06-158-024c	अभिद्रुत्य शरैस्तीक्ष्णैर्भीमसेनमताडयन् ॥
KK-07-06-158-025a	स ताड्यमानो नाराचैर्वृष्टिवेगैरिवाचलः ।
KK-07-06-158-025c	जघान पञ्चभिर्बाणैः पञ्चैवातिरथान्बली ॥
KK-07-06-158-026ac	तान्दृष्ट्वा निहतान्वीरान्विचेलुर्नृपसत्तमाः ॥
KK-07-06-158-027a	ततो युधिष्ठिरः क्रुद्धस्तवानीकमशातयत् |
KK-07-06-158-027c	मिषतः कुम्भयोनेस्तु पुत्राणां तव चानघ ॥
KK-07-06-158-028a	अम्बष्ठान्मालवाञ्छूरांस्त्रिगर्तान्सशिबीनपि ।
KK-07-06-158-028c	प्राहिणोन्मृत्युलोकाय क्रुद्धो युद्धे युधिष्ठिरः ॥
KK-07-06-158-029a	अभीषाहाञ्छूरसेनान्बाह्लीकान्सवसातिकान् ।
KK-07-06-158-029c	निहत्य पृथिवीं राजा चक्रे शोणितकर्दमाम् ॥
KK-07-06-158-030a	यौधेयान्मालवान्राजन्मद्रकाणां गणान्युधि ।
KK-07-06-158-030c	प्राहिणोन्मृत्युलोकाय शूरान्बाणैर्युधिष्ठिरः ॥
KK-07-06-158-031a	हताहरत गृह्णीत विध्यत व्यवकृन्तत ।
KK-07-06-158-031c	इत्यासीत्तुमुलः शब्दो युधिष्ठिररथं प्रति ॥
KK-07-06-158-032a	सैन्यानि द्रावयन्तं तं द्रोणो दृष्ट्वा युधिष्ठिरम् ।
KK-07-06-158-032c	चोदितस्तव पुत्रेण सायकैरभ्यवाकिरत् ॥
KK-07-06-158-033a	द्रोणस्तु परमक्रुद्धो वायव्यास्त्रेण पार्थिवम् ।
KK-07-06-158-033c	विव्याध सोऽपि तद्दिव्यमस्त्रमस्त्रेण जघ्निवान् ॥
KK-07-06-158-034a	तस्मिन्विनिहते चास्त्रे भारद्वाजो युधिष्ठिरे ।
KK-07-06-158-034c	वारुणं याम्यमाग्नेयं त्वाष्ट्रं सावित्रमेव च ।
KK-07-06-158-034e	चिक्षेप परमक्रुद्धो जिघांसुः पाण्डुनन्दनम् ॥
KK-07-06-158-035a	क्षिप्तानि क्षिप्यमाणानि तानि चास्त्राणि धर्मजः ।
KK-07-06-158-035c	जघानास्त्रैर्महाबाहुः कुम्भयोनेरवित्रसन् ॥
KK-07-06-158-036ac	सत्यां चिकीर्षमाणस्तु प्रतिज्ञां कुम्भसम्भवः ॥
KK-07-06-158-037a	प्रादुश्चक्रेऽस्त्रमैन्द्रं वै प्राजापत्यं च भारत ।
KK-07-06-158-037c	जिघांसुर्धर्मतनयं तव पुत्रहिते रतः ॥
KK-07-06-158-038a	पतिः कुरूणां गजसिंहगामी विशालवक्षाः पृथुलोहिताक्षः ।
KK-07-06-158-038c	प्रादुश्चकारास्त्रमहीनतेजा माहेन्द्रमस्त्रं स जघान तेन ॥
KK-07-06-158-039a	विहन्यमानेष्वस्त्रेषु द्रोणः क्रोधसमन्वितः ।
KK-07-06-158-039c	युधिष्ठिरवधं प्रेप्सुर्ब्राह्ममस्त्रमुदैरयत् ॥
KK-07-06-158-040a	ततो नाज्ञासिषं किञ्चिद्घोरेण तमसाऽऽवृते ।
KK-07-06-158-040c	सर्वभूतानि च परं त्रासं जग्मुर्महीपते ॥
KK-07-06-158-041a	ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः ।
KK-07-06-158-041c	ब्रह्मास्त्रेणैव राजेन्द्र तदस्त्रं प्रत्यवारयत् ॥
KK-07-06-158-042a	ततः सैनिकमुख्यास्ते प्रशशंसुर्नरर्षभौ ।
KK-07-06-158-042c	द्रोणपार्थौ महेष्वासौ सर्वयुद्धविशारदौ ॥
KK-07-06-158-043a	ततः प्रमुच्य कौन्तेयं द्रोणो द्रुपदवाहिनीम् ।
KK-07-06-158-043c	व्यधमत्क्रोधताम्राक्षो वायव्यास्त्रेण भारत ॥
KK-07-06-158-044a	ते हन्यमाना द्रोणेन पाञ्चालाः प्राद्रवन्भयात् ।
KK-07-06-158-044c	पश्यतो भीमसेनस्य पार्थस्य च महात्मनः ॥
KK-07-06-158-045a	ततः किरीटी भीमश्च सहसा सन्न्यवर्तताम् ।
KK-07-06-158-045c	महद्भ्यां रथवंशाभ्यां परिगृह्य बलं तदा ॥
KK-07-06-158-046a	बीभत्सुर्दक्षिणं पार्श्वमुत्तरं च वृकोदरः ।
KK-07-06-158-046c	भारद्वाजं शरौघाभ्यां महद्भ्यामभ्यवर्षताम् ॥
KK-07-06-158-047a	केकयाः सृञ्जयाश्चैव पाञ्चालाश्च महौजसः ।
KK-07-06-158-047c	अन्वगच्छन्महाराज मात्स्याश्च सह सात्वतैः ॥
KK-07-06-158-048a	ततः सा भारती सेना वध्यमाना किरीटिना ।
KK-07-06-158-048c	तमसा निद्रया चैव पुनरेव व्यदीर्यत ॥
KK-07-06-158-049a	द्रोणेन वार्यमाणास्ते स्वयं तव सुतेन च ।
KK-07-06-158-049c	नाशक्यन्त महाराज योधा वारयितुं तदा ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अष्टपञ्चाशदधिकशततमोऽध्यायः ॥ 158 ॥

5-158-12 प्रातिपेयं प्रतीपपुत्रम् ॥ 5-158-38 पतिः कुरूणां युधिष्ठिरः । माहेन्द्रमन्यत्स जघानेति झ. पाठः ॥ अष्टपञ्चाशदधिकशततमोऽध्यायः ॥	
