श्रीः
अध्यायः 041
अभिमन्युपराक्रमवर्णनम् ॥ 1 ॥
001	सञ्जय उवाच 
001a	सोऽभ्यगच्छद्धनुष्पाणिर्ज्यां विकर्षन्पुनः पुनः ।
001c	सच्छत्रध्वजयन्तारं साश्वमाशु स्मयन्निव ॥
002a	सोऽपिध्यद्दशभिर्बाणैरभिमन्युं दुरासदम् ।
002c	सच्छत्रध्वजयन्तारं साश्वमाशु स्मयन्निव ॥
003a	पितृपैतामहं कर्म कुर्वाणमतिमानुषम् ।
003c	दृष्ट्वार्दितं शरैः कार्ष्णिं त्वदीया हृषिताऽभवन् ॥
004a	तस्याभिमन्युरायम्य स्मयन्नेकेन पत्रिणा ।
004c	शिरः प्रच्यावयामास तद्रथात्प्रापतद्भुवि ॥
005a	कर्णिकारमिवाधूतं वातेनापतितं नगात् ।
005c	`कर्णानुजं च सम्प्रेक्ष्य तावका व्यथिताऽभवन् ।'
005e	भ्रातरं निहतं दृष्ट्वा कर्णश्चासीत्पराङ्मुखः ॥
006a	विमुखीकृत्य कर्णं तु सौभद्रः कङ्कपत्रिभिः ।
006c	अन्यानपि महेष्वासांस्तूर्णमेवाभिदुद्रुवे ॥
007a	ततस्तद्विततं सैन्यं हस्त्यश्वरथपत्तिमत् ।
007c	क्रुद्धोऽभिमन्युरभिनत्तिग्मतेजा महारथः ॥
008a	कर्णस्तु बहुभिर्बाणैरर्द्यमानोऽभिमन्युना ।
008c	अपायाज्जवनैरश्वैस्ततोऽनीकमभिद्रवत् ॥
009a	`तिष्ठ कर्ण महेष्वास कृप दुर्योधनेति च ।
009c	द्रोणस्य क्रोशतो राजंस्तदनीकमभज्यत ॥'
010a	शलभैरिव चाकाशं धाराभिरिव पर्वतः ।
010c	अभिमन्योः शरैश्छन्नं न प्राज्ञायत किञ्चन ॥
011a	तावकानां तु योधानां वध्यतां निशितैः शरैः ।
011c	अन्यत्र सैन्धवाद्राजन्न स्म कश्चिदतिष्ठत ॥
012a	सौभद्रस्तु ततः शङ्खं प्रध्माय पुरुषर्षभः ।
012c	शीघ्रमभ्यपतत्सेनां भारतीं भरतर्षभ ॥
013a	स कक्षेऽग्निरिवोत्सृष्टो निर्दहंस्तरसा रिपून् ।
013c	मध्ये भारतसैन्यानामार्जुनिः पर्यवर्तत ॥
014a	रथनागाश्वमनुजानर्दयन्निशितैः शरैः ।
014c	सम्प्रविश्याकरोद्भूमिं कबन्धगणसङ्कुलाम् ॥
015a	सौभद्रचापप्रभवैर्निकृत्ताः परमेषुभिः ।
015c	स्वानेवाभिमुखान्घ्नन्तः प्राद्रवञ्जीवितार्थिनः ॥
016a	ते घोरा रौद्रकर्माणो विपाठा बहवः शिताः ।
016c	निघ्नन्तो रथनागाश्वाञ्जग्मुराशु वसुन्धराम् ॥
017a	सायुधाः साङ्गुलित्राणाः सगदाः साङ्गदा रणे ।
017c	दृश्यन्ते बाहवश्छिन्ना हेमाभरणभूषिताः ॥
018a	शराश्चापानि खड्गाश्च शरीराणि शिरांसि च ।
018c	सकुण्डलानि स्रग्वीणि भूमावासन्सहस्रशः ॥
019a	सोपस्करैरधिष्ठानैरीषादण्डकबन्धुरैः ।
019c	अक्षैर्विमथितैश्चक्रैर्बहुधा पतितैर्युगैः ॥
020a	शक्तिचापासिभिश्चैव पतितैश्च महाध्वजैः ।
020c	चर्मचापशरैश्चैव व्यवकीर्णैः समन्ततः ॥
021a	निहतैः क्षत्रियैरश्वैर्वारणैश्च विशाम्पते ।
021c	अगम्यरूपा पृथिवी क्षणेनासीत्सुदारुणा ॥
022a	वध्यतां राजपुत्राणां क्रन्दतामितरेतरम् ।
022c	प्रादुरासीन्महाशब्दो भीरूणां भयवर्धनः ॥
023a	स शब्दो भरतश्रेष्ठ दिशः सर्वा व्यनादयत् ।
023c	सौभद्रश्चाद्रवत्सेनां घ्नन्वराश्वरथद्विपान् ॥
024a	कक्षमग्निरिवोत्सृष्टो निर्दहंस्तरसा रिपून् ।
024c	मध्ये भारतसैन्यानामार्जुनिः प्रत्यदृश्यत ॥
025a	विचरन्तं दिशः सर्वाः प्रदिशश्चापि भारत ।
025c	तं तदा नानुपश्यामः सैन्ये च रजसाऽऽवृते ॥
026a	आददानं गजाश्वानां णां चायूंषि भारत ।
026c	क्षणेन भूयः पश्यामः सूर्यं मध्यन्दिने यथा ॥
027a	अभिमन्युं महाराज प्रतपन्तं द्विषद्गणान् ।
027c	स वासवसमः सङ्ख्ये वासवस्यात्मजात्मजः ॥
028a	अभिमन्युर्महाराज सैन्यमध्ये व्यरोचत ।
028c	`यथा पुरा वह्निसुतः सुरसैन्येषु वीर्यवान् ॥'

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे एकचत्वारिंशोऽध्यायः ॥ 41 ॥

