श्रीः
अध्यायः 058
नारदेन सृञ्जयम् प्रति शिबिवैभवशंसनम् ॥ 1 ॥
KK-07-03-058-001	नारद उवाच 
KK-07-03-058-001a	शिबिमौशीनरं चापि मृतं सृञ्जय शुश्रुम ।
KK-07-03-058-001c	य इमां पृथिवीं सर्वां चर्मवत्पर्यवेष्टयत् ॥
KK-07-03-058-002a	साद्रिद्वीपार्णववनां रथघोषेण नादयन् ।
KK-07-03-058-002c	स शिबिर्यष्टुमन्विच्छन्मुख्यः सर्वसपत्नजित् ॥
KK-07-03-058-003a	तेन यज्ञैर्बहुविधैरिष्टं पर्याप्तदक्षिणैः ।
KK-07-03-058-003c	अविहिंस्य जनानन्यानवाप वसु पुष्कलम् ॥
KK-07-03-058-004a	सर्वमूर्धाभिषिक्तानां सम्मतः सोऽभवद्युधि ।
KK-07-03-058-004c	अजयच्चाश्वमेधैर्यो विजित्य पृथिवीमिमाम् ॥
KK-07-03-058-005a	निरर्गलैर्बहुफलैर्निष्ककोटिसहस्रदः ।
KK-07-03-058-005c	`बिभर्ति दक्षिणा यस्य गङ्गायाः स्रोत आवृणोत् ॥'
KK-07-03-058-006a	हस्त्यश्वपशुभिर्धान्यैर्मृगैर्गोजाविभिस्तथा ।
KK-07-03-058-006c	विविधैः पृथिवीं पुण्यां शिबिर्ब्राह्मणसात्करोत् ॥
KK-07-03-058-007a	यावत्यो वर्षतो धारा यावत्यो दिवि तारकाः ।
KK-07-03-058-007c	यावत्यः सिकता गाङ्ग्यो यावन्मेरोर्महोपलाः ॥
KK-07-03-058-008a	उदन्वति च यावन्ति रत्नानि प्राणिनोऽपि च ।
KK-07-03-058-008c	तावतीरददद्गा वै शिबिरौशीनरोऽध्वरे ॥
KK-07-03-058-009a	नोद्यन्तारं धुरस्तस्य कञ्चिदन्यं प्रजापतिः ।
KK-07-03-058-009c	भूतं भव्यं भवन्तं वा नाध्यगच्छन्नरोत्तमम् ॥
KK-07-03-058-010a	तस्यासन्विविधा यज्ञाः सर्वकामैः समन्विताः ।
KK-07-03-058-010c	हेमयूपासनगृहा हेमप्राकारतोरणाः ॥
KK-07-03-058-011a	शुचिस्वाद्वन्नपानं च ब्राह्मणाः प्रयुतायुताः ।
KK-07-03-058-011c	नानाभक्ष्यैः प्रियकथाः पयोदधिमहाह्रदाः ॥
KK-07-03-058-012a	तस्यासन्यज्ञवाटेषु नद्यः शुभ्रान्नपर्वताः ।
KK-07-03-058-012c	पिबत स्नात खादध्वमिति यत्रोच्यते जनैः ॥
KK-07-03-058-013a	यस्मै प्रादाद्वरं रुद्रस्तुष्टः पुण्येन कर्मणा ।
KK-07-03-058-013c	अक्षयं ददतो वित्तं श्रद्धा कीर्तिस्तथा क्रियाः ॥
KK-07-03-058-014a	यथोक्तमेव भूतानां प्रियत्वं स्वर्गमुत्तमम् ।
KK-07-03-058-014c	एताँल्लब्ध्वा वरानिष्टाञ्शिबिः काले दिवं गतः ॥
KK-07-03-058-015a	स चेन्ममार सृञ्जय चतुर्भद्रतरस्त्वया ।
KK-07-03-058-015c	पुत्रात्पुण्यतरस्तुभ्यं मा पुत्रमनुतप्यथाः ।
KK-07-03-058-015e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये अष्टपञ्चाशत्तमोऽध्यायः ॥ 58 ॥

5-58-1 पर्यवेष्टयत् स्वाधीनामकरोत् ॥ 5-58-5 कोटिसहस्रशः इति क. घ. ङ. पाठः ॥ 5-58-9 तस्य शिबेर्धुरः कार्यभारस्य उद्यन्तारं वोढारं प्रज्ञापतिः स्रष्टा स्वसृष्टौ नाध्यगच्छत् ॥ 5-58-13 ददतो राज्ञो वित्तादिकमक्षयमस्त्विति रुद्रो वरं ददाविति सम्बन्धः ॥ 5-58-58 अष्टपञ्चाशत्तमोऽध्यायः ॥ 58 ॥
