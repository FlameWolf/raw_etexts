श्रीः
अध्यायः 198
साधिक्षेपमश्वत्थामतो युधिष्ठिरं भीषयन्तं पार्थं प्रति भीमेन सामर्षमात्मबलवर्णनादिपूर्वकं स्वेनाश्वत्थामादिविजयप्रतिज्ञानम् ॥ 1 ॥ धृष्टद्युम्नेनाप्यर्जुनं प्रति सक्रोधं क्षात्रधर्मादिकथनपूर्वकं स्वकृतद्रोणवधस्य धार्मिकत्वकथनम् ॥ 2 ॥
KK-07-08-198-001	सञ्जय उवाच 
KK-07-08-198-001a	अर्जुनस्य वचः श्रुत्वा नोचुस्तत्र महारथाः ।
KK-07-08-198-001c	अप्रियं वा प्रियं वाऽपि महाराज धनञ्जयम् ॥
KK-07-08-198-002a	ततः क्रुद्धो महाबाहुर्भीमसेनोऽभ्यभाषत ।
KK-07-08-198-002c	कुत्सयन्निव कौन्तेयमर्जुनं भरतर्षभ ॥
KK-07-08-198-003a	मुनिर्यथाऽरण्यगतो भाषते धर्मसंहितम् ।
KK-07-08-198-003c	न्यस्तदण्डो यथा पार्थं ब्राह्मणः संशितव्रतः ॥
KK-07-08-198-004a	क्षतत्राता क्षताज्जीवन्क्षन्ता स्त्रीष्वपि साधुषु ।
KK-07-08-198-004c	क्षत्रियः क्षितिमाप्नोति क्षिप्रं धर्मं यशः श्रियः ॥
KK-07-08-198-005a	स भवान्क्षत्रियगुणैर्युक्तः सर्वैः कुलोद्वहः ।
KK-07-08-198-005c	अविपश्चिद्यथा वाचं व्याहरन्नाद्य शोभसे ॥
KK-07-08-198-006a	पराक्रमस्ते कौन्तेय शक्रस्येव शचीपतेः ।
KK-07-08-198-006c	न चातिवर्तसे धर्मं वेलामिव महोदधिः ॥
KK-07-08-198-007a	न पूजयेत्त्वां कोन्वद्य यत्त्रयोदशवार्षिकम् ।
KK-07-08-198-007c	अमर्षं पृष्ठतः कृत्वा धर्ममेवाभिकाङ्क्षसे ॥
KK-07-08-198-008a	दिष्ट्या तात मनस्तेऽद्य स्वधर्ममनुवर्तते ।
KK-07-08-198-008c	आनृशंस्ये च ते दिष्ट्या बुद्धिः सततमच्युत ॥
KK-07-08-198-009a	यत्तु धर्मप्रवृत्तस्य हृतं राज्यमधर्मतः ।
KK-07-08-198-009c	द्रौपदी च परामृष्टा सभामानीय शत्रुभिः ॥
KK-07-08-198-010a	वनं प्रव्राजिताश्चास्म वल्कलाजिनवाससः ।
KK-07-08-198-010c	अनर्हमाणास्तं भावं त्रयोदश समाः परैः ॥
KK-07-08-198-011a	`बहूनि क्षाम्य शत्रूणां सत्यधर्मरता वयम् ।
KK-07-08-198-011c	तथा तन्मर्षयित्वा तु यथा ते उत्पथे स्थिताः ॥'
KK-07-08-198-012a	एतान्यमर्षस्थानानि मर्षितानि त्वयाऽघन ।
KK-07-08-198-012c	क्षत्रधर्मप्रसक्तेन सर्वमेतदनुष्ठितम् ॥
KK-07-08-198-013a	तमधर्ममपाकृष्टं स्मृत्वाऽद्य सहितस्त्वया ।
KK-07-08-198-013c	सानुबन्धान्हनिष्यामि क्षुद्रान्राज्यहरानहम् ॥
KK-07-08-198-014a	त्वया हि कथितं पूर्वं युद्धायाभ्यागता वयम् ।
KK-07-08-198-014c	घटामहे यथाशक्ति त्वं तु नोऽद्य जुगुप्ससे ॥
KK-07-08-198-015a	स्वधर्मं नेच्छसे ज्ञातुं वृथा वचनमेव ते ।
KK-07-08-198-015c	भयार्दितानामस्माकं वाचा मर्माणि कृन्तसि ॥
KK-07-08-198-016a	वपन्व्रणे क्षारमिव क्षतानां शत्रुकर्शन ।
KK-07-08-198-016c	विदीर्यते मे हृदयं त्वया वाक्शल्यपीडितम् ॥
KK-07-08-198-017a	अधर्ममेनं विपुलं धार्मिकः सन्न बुध्यसे ।
KK-07-08-198-017c	यत्त्वमात्मानमस्मांश्च प्रशंस्यान्न प्रशंससि ॥
KK-07-08-198-018a	वासुदेवे स्थिते चापि द्रोणपुत्रं प्रशंससि ।
KK-07-08-198-018c	यः कलां षोडशीं पूर्णां धनञ्जय न तेऽर्हति ॥
KK-07-08-198-019ac	स्वयमेवात्मनो दोषान्ब्रुवाणः किं न लज्जसे ॥
KK-07-08-198-020a	`मम नागायुतं पार्थ बलं बाह्वोर्विधीयते ।'
KK-07-08-198-020c	दारयेयं महीं क्रोधाद्विकिरेयं च पर्वतान् ॥
KK-07-08-198-021a	आविध्यैतां गदां गुर्वीं भीमां काञ्चनमालिनीम् ।
KK-07-08-198-021c	गिरिप्रकाशान्क्षितिजान्भञ्जेयमनिलो यथा ॥
KK-07-08-198-022a	द्रावयेयं शरैश्चापि सेन्द्रान्देवान्समागतान् ।
KK-07-08-198-022c	सराक्षसगणान्पार्थ सासुरोरगमानवान् ॥
KK-07-08-198-023a	स त्वमेवंविधं जानन्भ्रातरं मां नरर्षभ ।
KK-07-08-198-023c	द्रोणपुत्राद्भयं कर्तुं नार्हस्यमितविक्रम ॥
KK-07-08-198-024a	अथवा तिष्ठ बीभत्सो सह सर्वैः सहोदरैः ।
KK-07-08-198-024c	अहमेनं गदापाणिर्जेष्याम्येको महाहवे ॥
KK-07-08-198-025a	ततः पाञ्चालराजस्य पुत्रः पार्थमथाब्रवीत् ।
KK-07-08-198-025c	सङ्क्रुद्धमिव नर्दन्तं हिरण्यकशिपुर्हरिम् ॥
KK-07-08-198-026	धृष्टद्युम्न उवाच 
KK-07-08-198-026a	बीभत्सो विप्रकर्माणि विहितानि मनीषिभिः ।
KK-07-08-198-026c	याजनाध्यापने दानं यथा यज्ञप्रतिग्रहौ ॥
KK-07-08-198-027a	षष्ठमध्ययनं नाम तेषां कस्मिन्प्रतिष्ठितः ।
KK-07-08-198-027c	हतो द्रोणो मया ह्येवं किं मां पार्थ विगर्हसे ॥
KK-07-08-198-028a	अपक्रान्तः स्वधर्माच्च क्षात्रधर्मं व्यपाश्रितः ।
KK-07-08-198-028c	अधर्मेण हतस्तस्मादस्त्रेण क्षुद्रकर्मकृत् ॥
KK-07-08-198-029a	तथा मायां प्रयुञ्जानमसह्यं ब्राह्मणब्रुवम् ।
KK-07-08-198-029c	प्रतिमायी निहन्याद्यो न युक्तं पार्थ तत्र किम् ॥
KK-07-08-198-030a	तस्मिंस्तथा मया शस्ते यदि द्रौणायनी रुषा ।
KK-07-08-198-030c	कुरुते भैरवं नादं तत्र किं मम हीयते ॥
KK-07-08-198-031a	न चाद्भुतमिदं मन्ये यद्द्रौणिश्चात्र गर्जति ।
KK-07-08-198-031c	घातयिष्यति कौरव्यान्परित्रातुमशक्नुवन् ॥
KK-07-08-198-032a	यच्च मां धार्मिको भूत्वा ब्रवीषि गुरुघातिनम् ।
KK-07-08-198-032c	तदर्थमहमुत्पन्नः पाञ्चाल्यस्य सुतोऽनलात् ॥
KK-07-08-198-033a	यस्य कार्यमकार्यं वा युध्यतः स्यात्समं रणे ।
KK-07-08-198-033c	तं कथं ब्राह्मणं ब्रूयाः क्षत्रियं वा धनञ्जय ॥
KK-07-08-198-034a	यो ह्यनस्त्रविदो हन्याद्ब्रह्मास्त्रैः क्रोधमूर्च्छितः ।
KK-07-08-198-034c	सर्वोपायैर्न स कथं वध्यः पुरुषसत्तम ॥
KK-07-08-198-035a	विशेषात्पितृहन्ता मे न स वध्यः कथं मया ।
KK-07-08-198-035c	योऽयं पापः सुदुर्मेधा बान्धवान्युधि जघ्निवान् ।
KK-07-08-198-035e	तस्य विप्रब्रुववधे कथं पापं भवेन्मम ॥'
KK-07-08-198-036a	विधर्मिणं धर्मविद्भिः प्रोक्तं तेषां विषोपमम् ।
KK-07-08-198-036c	जानन्धर्मार्थतत्त्वज्ञ किं मामर्जुन गर्हसे ॥
KK-07-08-198-037a	नृशंसः स मयाऽऽक्रम्य रथ एव निपातितः ।
KK-07-08-198-037c	तन्मामनिन्द्यं बीभत्सो किमर्थं नाभिनन्दसे ॥
KK-07-08-198-038a	कालानलसमं पार्थ ज्वलनार्कविषोपमम् ।
KK-07-08-198-038c	भीमं द्रोणशिरश्छिन्नं न प्रशंससि मे कथम् ॥
KK-07-08-198-039a	योऽसौ ममैव नान्यस्य बान्धवान्युधि जघ्निवान् ।
KK-07-08-198-039c	छित्त्वाऽपि तस्य मूर्धानं नैवास्मि विगतज्वरः ॥
KK-07-08-198-040a	तच्च मे कृन्तते मर्म यन्न तस्य शिरो मया ।
KK-07-08-198-040c	निषादविषये क्षिप्तं जयद्रथशिरो यथा ॥
KK-07-08-198-041a	अथावधश्च शत्रूणामधर्मः श्रूयतेऽर्जुन ।
KK-07-08-198-041c	क्षत्रियस्य हि धर्मोऽयं हन्याद्धन्येत वा पुनः ॥
KK-07-08-198-042a	स शत्रुर्निहतः सङ्ख्ये मया धर्मेण पाण्डव ।
KK-07-08-198-042c	यथा त्वया हतः शूरो भगदत्तः पितुः सखा ॥
KK-07-08-198-043a	पितामहं रणे हत्वा मन्यसे धर्ममात्मनः ।
KK-07-08-198-043c	मया शत्रौ हते कस्मात्पापे धर्मं न मन्यसे ॥
KK-07-08-198-044a	सम्बन्धावनतं पार्थ न मां त्वं वक्तुमर्हसि ।
KK-07-08-198-044c	स्वगात्रकृतसोपानं निषण्णमिव दन्तिनम् ॥
KK-07-08-198-045a	क्षमामि ते सर्वमेव वाग्व्यतिक्रममर्जुन ।
KK-07-08-198-045c	द्रौपद्या द्रौपदेयानां कृते नान्येन हेतुना ॥
KK-07-08-198-046a	कुलक्रमागतं वैरं ममाचार्येण विश्रुतम् ।
KK-07-08-198-046c	तथा जानात्ययं लोको न यूयं पाण्डुनन्दनाः ॥
KK-07-08-198-047a	नानृती पाण्डवो ज्येष्ठो नाहं वाऽधार्मिकोऽर्जुन ।
KK-07-08-198-047c	`न क्षत्रिय इति प्राहुर्यो न हन्ति रणाजिरे ॥
KK-07-08-198-048a	पितरं वा गुरुं वाऽपि जिघांसुं पुत्रशिष्ययोः ।
KK-07-08-198-048c	जिह्मेन वाऽप्यजिह्मेन हन्यादेवाविचारयन् ॥
KK-07-08-198-049a	इत्युक्तं ब्रह्मणा पूर्वं क्षत्रियाणां द्विषद्वधे ।
KK-07-08-198-049c	तस्माच्छिष्येण निहतः शत्रुर्मे ब्राह्मणब्रुवः ॥
KK-07-08-198-050a	यः क्षत्रियसुतो हन्यात्पितरं वा गुरुं च वा ।
KK-07-08-198-050c	अनिष्टं क्षत्रियो हन्यात्स वै क्षत्रिय उच्यते ।'
KK-07-08-198-050e	शिष्यद्रोही हतः पापो युध्यस्व विजयस्तव ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि अष्टनवत्यधिकशततमोऽध्यायः ॥ 198 ॥

5-198-25 हिरण्यकशिपुं हरिरिति क. ख. पाठः ॥ अष्टनवत्यधिकशततमोऽध्यायः ॥	
