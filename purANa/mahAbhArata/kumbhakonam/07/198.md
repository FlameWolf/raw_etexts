श्रीः
अध्यायः 198
साधिक्षेपमश्वत्थामतो युधिष्ठिरं भीषयन्तं पार्थं प्रति भीमेन सामर्षमात्मबलवर्णनादिपूर्वकं स्वेनाश्वत्थामादिविजयप्रतिज्ञानम् ॥ 1 ॥ धृष्टद्युम्नेनाप्यर्जुनं प्रति सक्रोधं क्षात्रधर्मादिकथनपूर्वकं स्वकृतद्रोणवधस्य धार्मिकत्वकथनम् ॥ 2 ॥
001	सञ्जय उवाच 
001a	अर्जुनस्य वचः श्रुत्वा नोचुस्तत्र महारथाः ।
001c	अप्रियं वा प्रियं वाऽपि महाराज धनञ्जयम् ॥
002a	ततः क्रुद्धो महाबाहुर्भीमसेनोऽभ्यभाषत ।
002c	कुत्सयन्निव कौन्तेयमर्जुनं भरतर्षभ ॥
003a	मुनिर्यथाऽरण्यगतो भाषते धर्मसंहितम् ।
003c	न्यस्तदण्डो यथा पार्थं ब्राह्मणः संशितव्रतः ॥
004a	क्षतत्राता क्षताज्जीवन्क्षन्ता स्त्रीष्वपि साधुषु ।
004c	क्षत्रियः क्षितिमाप्नोति क्षिप्रं धर्मं यशः श्रियः ॥
005a	स भवान्क्षत्रियगुणैर्युक्तः सर्वैः कुलोद्वहः ।
005c	अविपश्चिद्यथा वाचं व्याहरन्नाद्य शोभसे ॥
006a	पराक्रमस्ते कौन्तेय शक्रस्येव शचीपतेः ।
006c	न चातिवर्तसे धर्मं वेलामिव महोदधिः ॥
007a	न पूजयेत्त्वां कोन्वद्य यत्त्रयोदशवार्षिकम् ।
007c	अमर्षं पृष्ठतः कृत्वा धर्ममेवाभिकाङ्क्षसे ॥
008a	दिष्ट्या तात मनस्तेऽद्य स्वधर्ममनुवर्तते ।
008c	आनृशंस्ये च ते दिष्ट्या बुद्धिः सततमच्युत ॥
009a	यत्तु धर्मप्रवृत्तस्य हृतं राज्यमधर्मतः ।
009c	द्रौपदी च परामृष्टा सभामानीय शत्रुभिः ॥
010a	वनं प्रव्राजिताश्चास्म वल्कलाजिनवाससः ।
010c	अनर्हमाणास्तं भावं त्रयोदश समाः परैः ॥
011a	`बहूनि क्षाम्य शत्रूणां सत्यधर्मरता वयम् ।
011c	तथा तन्मर्षयित्वा तु यथा ते उत्पथे स्थिताः ॥'
012a	एतान्यमर्षस्थानानि मर्षितानि त्वयाऽघन ।
012c	क्षत्रधर्मप्रसक्तेन सर्वमेतदनुष्ठितम् ॥
013a	तमधर्ममपाकृष्टं स्मृत्वाऽद्य सहितस्त्वया ।
013c	सानुबन्धान्हनिष्यामि क्षुद्रान्राज्यहरानहम् ॥
014a	त्वया हि कथितं पूर्वं युद्धायाभ्यागता वयम् ।
014c	घटामहे यथाशक्ति त्वं तु नोऽद्य जुगुप्ससे ॥
015a	स्वधर्मं नेच्छसे ज्ञातुं वृथा वचनमेव ते ।
015c	भयार्दितानामस्माकं वाचा मर्माणि कृन्तसि ॥
016a	वपन्व्रणे क्षारमिव क्षतानां शत्रुकर्शन ।
016c	विदीर्यते मे हृदयं त्वया वाक्शल्यपीडितम् ॥
017a	अधर्ममेनं विपुलं धार्मिकः सन्न बुध्यसे ।
017c	यत्त्वमात्मानमस्मांश्च प्रशंस्यान्न प्रशंससि ॥
018a	वासुदेवे स्थिते चापि द्रोणपुत्रं प्रशंससि ।
018c	यः कलां षोडशीं पूर्णां धनञ्जय न तेऽर्हति ॥
019ac	स्वयमेवात्मनो दोषान्ब्रुवाणः किं न लज्जसे ॥
020a	`मम नागायुतं पार्थ बलं बाह्वोर्विधीयते ।'
020c	दारयेयं महीं क्रोधाद्विकिरेयं च पर्वतान् ॥
021a	आविध्यैतां गदां गुर्वीं भीमां काञ्चनमालिनीम् ।
021c	गिरिप्रकाशान्क्षितिजान्भञ्जेयमनिलो यथा ॥
022a	द्रावयेयं शरैश्चापि सेन्द्रान्देवान्समागतान् ।
022c	सराक्षसगणान्पार्थ सासुरोरगमानवान् ॥
023a	स त्वमेवंविधं जानन्भ्रातरं मां नरर्षभ ।
023c	द्रोणपुत्राद्भयं कर्तुं नार्हस्यमितविक्रम ॥
024a	अथवा तिष्ठ बीभत्सो सह सर्वैः सहोदरैः ।
024c	अहमेनं गदापाणिर्जेष्याम्येको महाहवे ॥
025a	ततः पाञ्चालराजस्य पुत्रः पार्थमथाब्रवीत् ।
025c	सङ्क्रुद्धमिव नर्दन्तं हिरण्यकशिपुर्हरिम् ॥
026	धृष्टद्युम्न उवाच 
026a	बीभत्सो विप्रकर्माणि विहितानि मनीषिभिः ।
026c	याजनाध्यापने दानं यथा यज्ञप्रतिग्रहौ ॥
027a	षष्ठमध्ययनं नाम तेषां कस्मिन्प्रतिष्ठितः ।
027c	हतो द्रोणो मया ह्येवं किं मां पार्थ विगर्हसे ॥
028a	अपक्रान्तः स्वधर्माच्च क्षात्रधर्मं व्यपाश्रितः ।
028c	अधर्मेण हतस्तस्मादस्त्रेण क्षुद्रकर्मकृत् ॥
029a	तथा मायां प्रयुञ्जानमसह्यं ब्राह्मणब्रुवम् ।
029c	प्रतिमायी निहन्याद्यो न युक्तं पार्थ तत्र किम् ॥
030a	तस्मिंस्तथा मया शस्ते यदि द्रौणायनी रुषा ।
030c	कुरुते भैरवं नादं तत्र किं मम हीयते ॥
031a	न चाद्भुतमिदं मन्ये यद्द्रौणिश्चात्र गर्जति ।
031c	घातयिष्यति कौरव्यान्परित्रातुमशक्नुवन् ॥
032a	यच्च मां धार्मिको भूत्वा ब्रवीषि गुरुघातिनम् ।
032c	तदर्थमहमुत्पन्नः पाञ्चाल्यस्य सुतोऽनलात् ॥
033a	यस्य कार्यमकार्यं वा युध्यतः स्यात्समं रणे ।
033c	तं कथं ब्राह्मणं ब्रूयाः क्षत्रियं वा धनञ्जय ॥
034a	यो ह्यनस्त्रविदो हन्याद्ब्रह्मास्त्रैः क्रोधमूर्च्छितः ।
034c	सर्वोपायैर्न स कथं वध्यः पुरुषसत्तम ॥
035a	विशेषात्पितृहन्ता मे न स वध्यः कथं मया ।
035c	योऽयं पापः सुदुर्मेधा बान्धवान्युधि जघ्निवान् ।
035e	तस्य विप्रब्रुववधे कथं पापं भवेन्मम ॥'
036a	विधर्मिणं धर्मविद्भिः प्रोक्तं तेषां विषोपमम् ।
036c	जानन्धर्मार्थतत्त्वज्ञ किं मामर्जुन गर्हसे ॥
037a	नृशंसः स मयाऽऽक्रम्य रथ एव निपातितः ।
037c	तन्मामनिन्द्यं बीभत्सो किमर्थं नाभिनन्दसे ॥
038a	कालानलसमं पार्थ ज्वलनार्कविषोपमम् ।
038c	भीमं द्रोणशिरश्छिन्नं न प्रशंससि मे कथम् ॥
039a	योऽसौ ममैव नान्यस्य बान्धवान्युधि जघ्निवान् ।
039c	छित्त्वाऽपि तस्य मूर्धानं नैवास्मि विगतज्वरः ॥
040a	तच्च मे कृन्तते मर्म यन्न तस्य शिरो मया ।
040c	निषादविषये क्षिप्तं जयद्रथशिरो यथा ॥
041a	अथावधश्च शत्रूणामधर्मः श्रूयतेऽर्जुन ।
041c	क्षत्रियस्य हि धर्मोऽयं हन्याद्धन्येत वा पुनः ॥
042a	स शत्रुर्निहतः सङ्ख्ये मया धर्मेण पाण्डव ।
042c	यथा त्वया हतः शूरो भगदत्तः पितुः सखा ॥
043a	पितामहं रणे हत्वा मन्यसे धर्ममात्मनः ।
043c	मया शत्रौ हते कस्मात्पापे धर्मं न मन्यसे ॥
044a	सम्बन्धावनतं पार्थ न मां त्वं वक्तुमर्हसि ।
044c	स्वगात्रकृतसोपानं निषण्णमिव दन्तिनम् ॥
045a	क्षमामि ते सर्वमेव वाग्व्यतिक्रममर्जुन ।
045c	द्रौपद्या द्रौपदेयानां कृते नान्येन हेतुना ॥
046a	कुलक्रमागतं वैरं ममाचार्येण विश्रुतम् ।
046c	तथा जानात्ययं लोको न यूयं पाण्डुनन्दनाः ॥
047a	नानृती पाण्डवो ज्येष्ठो नाहं वाऽधार्मिकोऽर्जुन ।
047c	`न क्षत्रिय इति प्राहुर्यो न हन्ति रणाजिरे ॥
048a	पितरं वा गुरुं वाऽपि जिघांसुं पुत्रशिष्ययोः ।
048c	जिह्मेन वाऽप्यजिह्मेन हन्यादेवाविचारयन् ॥
049a	इत्युक्तं ब्रह्मणा पूर्वं क्षत्रियाणां द्विषद्वधे ।
049c	तस्माच्छिष्येण निहतः शत्रुर्मे ब्राह्मणब्रुवः ॥
050a	यः क्षत्रियसुतो हन्यात्पितरं वा गुरुं च वा ।
050c	अनिष्टं क्षत्रियो हन्यात्स वै क्षत्रिय उच्यते ।'
050e	शिष्यद्रोही हतः पापो युध्यस्व विजयस्तव ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि अष्टनवत्यधिकशततमोऽध्यायः ॥ 198 ॥

5-198-25 हिरण्यकशिपुं हरिरिति क. ख. पाठः ॥ अष्टनवत्यधिकशततमोऽध्यायः ॥	
