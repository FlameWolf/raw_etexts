श्रीः
अध्यायः 065
नारदेन सृञ्जयम् प्रति शशिबिन्दुयशोनुवर्णनम् ॥ 1 ॥
001	नारद उवाच 
001a	शशिबिन्दुं च राजानं मृतं सृञ्जय शुश्रुम ।
001c	य ईजे विविधैर्यज्ञैः श्रीमान्सत्यपराक्रमः ॥
002a	तस्य भार्यासहस्राणां शतमासीन्महात्मनः ।
002c	एकैकस्यां च भार्यायां सहस्रं तनयाभवन् ॥
003a	ते कुमाराः पराक्रान्ताः सर्वे नियुतयाजिनः ।
003c	राजानः क्रतुभिर्मुख्यैरीजाना वेदपारगाः ॥
004a	हिरण्यकवचाः सर्वे सर्वे चोत्तमधन्विनः ।
004c	सर्वेऽश्वमेधैरीजानाः कुमाराः शशिबिन्दवाः ॥
005a	तानश्वमेधे राजेन्द्रो ब्राह्मणेभ्योऽददत्पिता ।
005c	शतंशतं रथगजा एकैकं पृष्ठतोऽन्वयुः ॥
006a	राजपुत्रं तदा कन्यास्तपनीयस्वलङ्कृताः ।
006c	कन्यांकन्यां शतं नागा नागेनागे शतं रथाः ॥
007a	रथेरथे शतं चाश्वा बलिनो हेममालिनः ।
007c	अश्वेअश्वे गोसहस्रं गवां पञ्चाशदाविकाः ॥
008a	एतद्धनमपर्याप्तमश्वमेधे महामखे ।
008c	शशिबिन्दुर्महाभागो ब्राह्मणेभ्यो ह्यमन्यत ॥
009a	वार्क्षाश्च यूपा यावन्त अश्वमेधे महामखे ।
009c	ते तथैव पुनश्चान्ये तावन्तः काञ्चनाभवन् ॥
010a	भक्ष्यान्नपाननिचयाः पर्वताः क्रोशमुच्छ्रिताः ।
010c	तस्याश्वमेधे निर्वृत्ते राज्ञः शिष्टास्त्रयोदश ॥
011a	तुष्टपुष्टजनाकीर्णां शान्तविघ्नामनामयाम् ।
011c	शशिबिन्दुरिमां भूमिं चिरं भुक्त्वा दिवं गतः ॥
012a	स चेन्ममार सृञ्जय चतुर्भद्रतरस्त्वया ।
012c	पुत्रात्पुण्यतरस्तुभ्यं मा पुत्रमनुतप्यथाः ।
012e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये पञ्चषष्टितमोऽध्यायः ॥ 65 ॥

5-65- त्रयोदशात्र निचयाः शिष्टाः ॥ 5-65- पञ्चषष्टितमोऽध्यायः ॥ 65 ॥	
