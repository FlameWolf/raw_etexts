श्रीः
अध्यायः 156
भीमेन दुर्मददुष्कर्णादिवधः ॥ 1 ॥
KK-07-06-156-001	धृतराष्ट्र उवाच 
KK-07-06-156-001a	तस्मिन्प्रविष्टे दुर्धर्षे सृञ्जयानमितौजसि ।
KK-07-06-156-001c	अमृष्यमाणे संरब्धे का वोऽभूद्वै मतिस्तदा ॥
KK-07-06-156-002a	दुर्योधनं तथा पुत्रमुक्त्वा शास्त्रातिगं मम ।
KK-07-06-156-002c	यत्प्राविशदमेयात्मा किं पार्थः प्रत्यपद्यत ॥
KK-07-06-156-003a	निहते सैन्धवे वीरे भूरिश्रवसि चैव ह ।
KK-07-06-156-003c	यदाऽभ्यगान्महातेजाः पाञ्चालानपराजितः ॥
KK-07-06-156-004a	किममन्यत दुर्धर्षे प्रविष्टे शत्रुतापने ।
KK-07-06-156-004c	दुर्योधनस्तु किं कृत्यं प्राप्तकालममन्यत ॥
KK-07-06-156-005a	के च तं वरदं वीरमन्वयुर्द्विजसत्तमम् ।
KK-07-06-156-005c	के चास्य पृष्ठतोऽगच्छन्वीराः शूरस्य युध्यतः ।
KK-07-06-156-005e	के पुरस्तादवर्तन्त निघ्नन्तः शात्रवान्रणे ॥
KK-07-06-156-006a	मन्येऽहं पाण्डवान्सर्वान्भारद्वाजशरार्दितान् ।
KK-07-06-156-006c	शिशिरे कम्पमाना वै कृशा गाव इव प्रभो ॥
KK-07-06-156-007a	प्रविश्य स महेष्वासः पाञ्चालानरिमर्दनः ।
KK-07-06-156-007c	कथं नु पुरुषव्याघ्रः पञ्चत्वमुपजग्मिवान् ॥
KK-07-06-156-008a	सर्वेषु योधेषु च सङ्गतेषु रात्रौ समेतेषु महारथेषु ।
KK-07-06-156-008c	संलोड्यमानेषु पृथग्बलेषु के वस्तदानीं मतिमन्त आसन् ॥
KK-07-06-156-009a	हतांश्चैव विषक्तांश्च पराभूतांश्च शंससि ।
KK-07-06-156-009c	रथिनो विरथांश्चैव कृतान्युद्धेषु मामकान् ॥
KK-07-06-156-010a	तेषां संलोड्यमानानां पाण्डवैर्हतचेतसाम् ।
KK-07-06-156-010c	अन्धे तमसि मग्नानामभवत्का मतिस्तदा ॥
KK-07-06-156-011a	प्रहृष्टांश्चाप्युदग्रांश्च सन्तुष्टांश्चैव पाण्डवान् ।
KK-07-06-156-011c	शंससीहाप्रहृष्टांश्च विभ्रष्टांश्चैव मामकान् ॥
KK-07-06-156-012a	कथमेषां तदा तत्र पार्थानामपलायिनाम् ।
KK-07-06-156-012c	प्रकाशमभवद्रात्रौ कथं कुरुषु सञ्जय ॥
KK-07-06-156-013	सञ्जय उवाच 
KK-07-06-156-013a	रात्रियुद्धे तदा राजन्वर्तमाने सुदारुणे ।
KK-07-06-156-013c	द्रोणमभ्यद्रवन्सर्वे पाण्डवाः सह सोमकैः ॥
KK-07-06-156-014a	ततो द्रोणः केकयांश्च धृष्टद्युम्नस्य चात्मजान् ।
KK-07-06-156-014c	सम्प्रैषयत्प्रेतलोकं सर्वानिषुभिराशुगैः ॥
KK-07-06-156-015a	तस्य प्रमुखतो राजन्येऽवर्तन्त महारथाः ।
KK-07-06-156-015c	तान्सर्वान्प्रेषयामास पितृलोकं स भारत ॥
KK-07-06-156-016a	प्रमथ्नन्तं तदा वीरान्भारद्वाजं महारथम् ।
KK-07-06-156-016c	अभ्यवर्तत सङ्क्रुद्धः शिबी राजा प्रतापवान् ॥
KK-07-06-156-017a	तमापतन्तं सम्प्रेक्ष्य पाण्डवानां महारथम् ।
KK-07-06-156-017c	विव्याध दशभिर्द्रोणः सर्वपारशवैः शितैः ॥
KK-07-06-156-018a	तं शिबिः प्रतिविव्याध त्रिंशता निशितैः शरैः ।
KK-07-06-156-018c	सारथिं चास्य भुल्लेन स्मयमानो न्यपातयत् ॥
KK-07-06-156-019a	तस्य द्रोणो हयान्हत्वा सारथिं च महात्मनः ।
KK-07-06-156-019c	अथाऽस्य सशिरस्त्राणं शिरः कायादपाहरत् ॥
KK-07-06-156-020a	ततोऽस्य सारथिं क्षिप्रमन्यं दुर्योधनोऽदिशत् ।
KK-07-06-156-020c	स तेन सङ्गृहीताश्वः पुनरभ्यद्रवद्रिपून् ॥
KK-07-06-156-021a	कलिङ्गानामनीकेन कालिङ्गस्य सुतो रणे ।
KK-07-06-156-021c	पूर्वं पितृवधात्क्रुद्धो भीमसेनमुपाद्रवत् ॥
KK-07-06-156-022a	स भीमं पञ्चभिर्विद्ध्वा पुनर्विव्याध सप्तभिः ।
KK-07-06-156-022c	विशोकं त्रिभिरानर्च्छद्ध्वजमेकेन पत्रिणा ॥
KK-07-06-156-023a	कलिङ्गानां तु तं शूरं क्रुद्धं क्रुद्धो वृकोदरः ।
KK-07-06-156-023c	रथाद्रथमभिद्रुत्य मुष्टिनाऽभिजघान ह ॥
KK-07-06-156-024a	तस्य मुष्टिहतस्याजौ पाण्डवेन बलीयसा ।
KK-07-06-156-024c	सर्वाण्यस्थीनि सहसा प्रापतन्वै पृथक्पृथक् ॥
KK-07-06-156-025a	`तस्मिन्हते तदा तेन सिंहनादो महानभूत् ।
KK-07-06-156-025c	पाञ्चालानां महाराज साधुसाध्विति पाण्डवम् ॥'
KK-07-06-156-026a	तं कर्णो भ्रातरश्चास्य नामृष्यन्त परन्तप ।
KK-07-06-156-026c	ते भीमसेनं नाराचैर्जघ्नुराशीविषोपमैः ॥
KK-07-06-156-027a	ततः शत्रुरथं त्यक्त्वा भीमो द्रुमरथं गतः ।
KK-07-06-156-027c	द्रुमं चास्यन्तमनिशं मुष्टिना समपोथयत् ॥
KK-07-06-156-028a	`यथा काचमणिर्न्यस्तो मुष्टिनैकेन लीलया ।
KK-07-06-156-028c	स हतः सर्वथा चूर्णो रक्तमेवोदपद्यत ॥
KK-07-06-156-029a	तथा चूर्णमभूत्तत्र कर्णभ्राता द्रुमस्तथा ।'
KK-07-06-156-029c	स तदा पाण्डुपुत्रेण बलिनाऽभिहतोऽपतत् ॥
KK-07-06-156-030a	तं निहत्य महाराज भीमसेनो महाबलः ।
KK-07-06-156-030c	जयरातरथं प्राप्य मुहुः सिंह इवानदत् ॥
KK-07-06-156-031a	जयरातं तु चरणे गृह्य भीमो महाबलः ।
KK-07-06-156-031c	सूतं चास्य महाबाहुर्गृह्य राजंस्तथैव च ॥
KK-07-06-156-032a	पादयोर्गृह्य तौ वीरौ भीमः कर्णस्य पश्यतः ।
KK-07-06-156-032c	भूमावाविद्ध्य जघ्ने स तौ च प्राणैर्व्ययुज्यताम् ॥
KK-07-06-156-033a	कर्णस्तु पाण्डवे शक्तिं काञ्चनीं समवासृजत् ।
KK-07-06-156-033c	ततस्तामेव जग्राह प्रहसन्पाण्डुनन्दनः ॥
KK-07-06-156-034a	कर्णायैव च दुर्धर्षश्चिक्षेपाजौ वृकोदरः ।
KK-07-06-156-034c	तामापतन्तीं चिच्छेद शकुनिस्तैलपायिना ॥
KK-07-06-156-035a	एतत्कृत्वा महत्कर्म रणेऽद्भुतपराक्रमः ।
KK-07-06-156-035c	पुनः स्वरथमास्थाय दुद्राव तव वाहिनीम् ॥
KK-07-06-156-036a	तमायान्तं जिघांसन्तं भीमं क्रुद्धमिवान्तकम् ।
KK-07-06-156-036c	न्यवारयन्महाबाहुं तव पुत्रा विशाम्पते ।
KK-07-06-156-036e	महता शरवर्षेण च्छादयन्तो महारथाः ॥
KK-07-06-156-037a	दुर्मदस्य ततो भीमः प्रहसन्निव संयुगे ।
KK-07-06-156-037c	सारथिं च हयांश्चैव शरैर्निन्ये यमक्षयम् ॥
KK-07-06-156-038a	दुर्मदस्तु ततो यानं दुष्कर्णस्यावचक्रमे ।
KK-07-06-156-038c	तावेकरथमारूढौ भ्रातरौ परतापनौ ||
KK-07-06-156-039a	सङ्ग्रामशिरसो मध्ये भीमं द्वावप्यधावताम् ।
KK-07-06-156-039c	यथाम्बुपतिमित्रौ हि तारकं दैत्यसत्तमम् ॥
KK-07-06-156-040a	ततस्तु दुर्मदश्चैव दुष्कर्णश्च तवात्मजौ ।
KK-07-06-156-040c	रथमेकं समारुह्य भीमं बाणैरविध्यताम् ॥
KK-07-06-156-041a	ततः कर्णस्य मिषतो द्रौणेर्दुर्योधनस्य च ।
KK-07-06-156-041c	कृपस्य सोमदत्तस्य बाह्लीकस्य च पाण्डवः ॥
KK-07-06-156-042a	दुर्मदस्य च वीरस्य दुष्कर्णस्य च तं रथम् ।
KK-07-06-156-042c	पादप्रहारेण धरां प्रावेशयदरिन्दमः ॥
KK-07-06-156-043a	ततः सुतौ ते बलिनौ शूरौ दुष्कर्णदुर्मदौ ।
KK-07-06-156-043c	मुष्टिनाऽऽहत्य सङ्क्रुद्धो ममर्द चरणेन ह ॥
KK-07-06-156-044a	ततो हाहाकृते सैन्ये दृष्ट्वा भीमं नृपाऽब्रुवन् ।
KK-07-06-156-044c	रुद्रोऽयं भीमरूपेण धार्तराष्ट्रेषु युध्यति ॥
KK-07-06-156-045a	एवमुक्त्वा पलायन्ते सर्वे भारत पार्थिवाः ।
KK-07-06-156-045c	विसञ्ज्ञा वाहयन्वाहान्न च द्वौ सह धावतः ॥
KK-07-06-156-046a	ततो बले भृशलुलिते निशामुखे सुपूजितो नृपवृषभैर्वृकोदरः ।
KK-07-06-156-046c	महाबलः कमलविबुद्धलोचनो युधिष्ठिरं नृपतिमपूजयद्बली ॥
KK-07-06-156-047a	ततो यमौ द्रुपदविराटकेकया युधिष्ठिरश्चापि परां मुदं ययुः ।
KK-07-06-156-047c	वृकोदरं भृशमनुपूजयंश्च ते यथान्धके प्रतिनिहते हरं सुराः ॥
KK-07-06-156-048a	ततः सुतास्ते वरुणात्मजोपमा रुषान्विताः सह गुरुणा महात्मना ।
KK-07-06-156-048c	वृकोदरं सरथपदातिकुञ्जरा युयुत्सवो भृशमभिपर्यवारयन् ॥
KK-07-06-156-049a	`ततो यमौ द्रुपदसुताः ससैनिका युधिष्ठिरद्रुपदविराटसात्वताः ।
KK-07-06-156-049c	घटोत्कचो जयविजयौ द्रुमो वृकः ससृञ्जयास्तव तनयानवारयन् ॥'
KK-07-06-156-050a	ततोऽभवत्तिमिरघनैरिवावृते महाभये भयदमतीव दारुणम् ।
KK-07-06-156-050c	निशामुखे वृकबलगृध्रमोदनं महात्मना नृपवर युद्धमद्भुतम् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे षट्पञ्चाशदधिकशततमोऽध्यायः ॥ 156 ॥

5-156-06 गावः गाः ॥ 5-156-46 कमलविबुद्धलोचनो विलसत्पद्मनेत्रः ॥ 5-156-48 गुरुणा द्रोणेन ॥ 5-156-50 तिमिराण्येव घनास्तैः ॥ षट्पञ्चाशदधिकशततमोऽध्यायः ॥ 156 ॥
