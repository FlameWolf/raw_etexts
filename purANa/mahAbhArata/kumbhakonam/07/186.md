श्रीः
अध्यायः 186
दुर्योधनोपालम्भकोपितेन द्रोणेन पार्थदुर्योधनप्रशंसाधिक्षेपपूर्वकं रणाय निःसरणम् ॥ 1 ॥
KK-07-07-186-001	सञ्जय उवाच 
KK-07-07-186-001a	ततो दुर्योधनो द्रोममभिगम्याब्रवीदिदम् ।
KK-07-07-186-001c	अमर्षवशमापन्नो जनयन्हर्षतेजसी ॥
KK-07-07-186-002	दुर्योधन उवाच 
KK-07-07-186-002a	न मर्षणीयाः सङ्ग्रामे विश्रमन्तः श्रमान्विताः ।
KK-07-07-186-002c	सपत्ना ग्लानमनसो लब्धलक्षा विशेषतः ॥
KK-07-07-186-003a	यत्तु मर्षितमस्माभिर्भवतः प्रियकाम्यया ।
KK-07-07-186-003c	त एते परिविश्रान्ताः पाण्डवा बलवत्तराः ॥
KK-07-07-186-004a	सर्वथा परिहीनाः स्म तेजसा च बलेन च ।
KK-07-07-186-004c	भवता पाल्यमानास्ते विवर्धन्ते पुनःपुनः ॥
KK-07-07-186-005a	दिव्यान्यस्त्राणि सर्वाणि ब्राह्मादीनि च यानि ह ।
KK-07-07-186-005c	तानि सर्वाणि तिष्ठन्ति भवत्येव विशेषतः ॥
KK-07-07-186-006a	न पाण्डवेया न वयं नान्ये लोके धनुर्धराः ।
KK-07-07-186-006c	युध्यमानस्य ते तुल्याः सत्यमेतद्ब्रवीमि ते ॥
KK-07-07-186-007a	ससुरासुरगन्धर्वानिमाँलोकान्द्विजोत्तम ।
KK-07-07-186-007c	सर्वास्त्रविद्भवान्हन्याद्दिव्यैरस्त्रैर्न संशयः ॥
KK-07-07-186-008a	स भवान्मर्षयत्येनांस्तव तुल्यानवेत्य च ।
KK-07-07-186-008c	शिष्यत्वं वा पुरस्कृत्य मम वा मन्दभाग्यताम् ॥
KK-07-07-186-009	सञ्जय उवाच 
KK-07-07-186-009a	एवमुद्धर्षितो द्रोणः कोपितश्च सुतेन ते ।
KK-07-07-186-009c	समन्युरब्रवीद्राजन्दुर्योधनमिदं वचः ॥
KK-07-07-186-010a	स्थविरः सन्परं शक्त्या घटे दुर्योधनाहवे ।
KK-07-07-186-010c	अतः परं मया कार्यं क्षुद्रं विजयगृद्धिना ।
KK-07-07-186-010e	अनस्त्रविदयं सर्वो हन्तव्योऽस्त्रविदा जनः ॥
KK-07-07-186-011a	यद्भवान्मन्यते चापि शुभं वा यदि वाऽशुभम् ।
KK-07-07-186-011c	तद्वै कर्ताऽस्मि कौरव्य वचनात्तव नान्यथा ॥
KK-07-07-186-012a	निहत्य सर्वपाञ्चालान्युद्धे कृत्वा पराक्रमम् ।
KK-07-07-186-012c	विमोक्ष्ये कवचं राजन्सत्येनायुधमालभे ॥
KK-07-07-186-013a	मन्यसे यच्च कौन्तेयमर्जुनं श्रान्तमाहवे ।
KK-07-07-186-013c	तस्य वीर्यं महाबाहो शृणु सत्येन कौरव ॥
KK-07-07-186-014a	तं न देवा न गन्धर्वा न यक्षा न च राक्षसाः ।
KK-07-07-186-014c	उत्सहन्ते रणे जेतुं कुपितं सव्यसाचिनम् ॥
KK-07-07-186-015a	खाण्डवे येन भगवान्प्रत्युद्यातः सुरेश्वरः ।
KK-07-07-186-015c	सायकैर्वारितश्चापि वर्षमाणो महात्मना ॥
KK-07-07-186-016a	यक्षा नागास्तथा दैत्या ये चान्ये बलगर्विताः ।
KK-07-07-186-016c	निहताः पुरुषेन्द्रेण तच्चापि विदितं तव ॥
KK-07-07-186-017a	गन्धर्वा घोषयात्रायां चित्रसेनादयो जिताः ।
KK-07-07-186-017c	यूयं तैर्ह्रियमाणाश्च मोक्षिता दृढधन्वना ॥
KK-07-07-186-018a	निवातकवचाश्चापि देवानां शत्रवस्तथा ।
KK-07-07-186-018c	सुरैरवध्याः सङ्ग्रामे तेन वीरेण निर्जिताः ॥
KK-07-07-186-019a	दानवानां सहस्राणि हिरण्यपुरवासिनाम् ।
KK-07-07-186-019c	विजिग्ये पुरुषव्याघ्रः स शक्यो मानुषैः कथम् ॥
KK-07-07-186-020a	प्रत्यक्षं चैव ते सर्वं यथा बलमिदं तव ।
KK-07-07-186-020c	क्षपितं पाण्डुपुत्रेण चेष्टतां नो विशाम्पते ॥
KK-07-07-186-021	सञ्जय उवाच 
KK-07-07-186-021a	तं तदाऽभिप्रशंसन्तमर्जुनं कुपितस्तदा ।
KK-07-07-186-021c	द्रोणं तव सुतो राजन्पुनरेवेदमब्रवीत् ॥
KK-07-07-186-022a	अहं दुःशासनः कर्णः शकुनिर्मातुलश्च मे ।
KK-07-07-186-022c	हनिष्यामोऽर्जुनं सङ्ख्ये द्विधा कृत्वाऽद्य भारतीम् ।
KK-07-07-186-022e	`तिष्ठ स त्वं महाबाहो नित्यं शिष्यः प्रियस्तव ॥'
KK-07-07-186-023a	तस्य तद्वचनं श्रुत्वा भारद्वाजो हसन्निव ।
KK-07-07-186-023c	अन्ववर्तत राजानं स्वस्ति तेऽस्त्विति चाब्रवीत् ॥
KK-07-07-186-024a	को हि गाण्डीवधन्वानं ज्वलन्तमिव तेजसा ।
KK-07-07-186-024c	अक्षयं क्षपयेत्कश्चित्क्षत्रियः क्षत्रियर्षभम् ॥
KK-07-07-186-025a	तं न वित्तपतिर्नेन्द्रो न यमो न जलेश्वरः ।
KK-07-07-186-025c	नासुरोरगरक्षांसि क्षपयेयुः सहायुधम् ॥
KK-07-07-186-026a	मूढास्त्वेतानि भाषन्ते यानीमान्यात्थ भारत ।
KK-07-07-186-026c	युद्धे ह्यर्जुनमासाद्य स्वस्तिमान्को व्रजेद्गृहान् ॥
KK-07-07-186-027a	त्वं तु सर्वाभिशङ्कित्वान्निष्ठुरः पापनिश्चयः ।
KK-07-07-186-027c	श्रेयसस्त्वद्धिते युक्तांस्तत्तद्वक्तुमिहेच्छसि ॥
KK-07-07-186-028a	गच्छ त्वमपि कौन्तेयमात्मार्थे जहि माचिरम् ।
KK-07-07-186-028c	त्वमप्याशंससे योद्धुं कुलजः क्षत्रियो ह्यसि ॥
KK-07-07-186-029a	इमान्किं क्षत्रियान्सर्वान्घातयिष्यस्यनागसः ।
KK-07-07-186-029c	त्वमस्य मूलं वैरस्य तस्मादासादयार्जुनम् ॥
KK-07-07-186-030a	एष ते मातुलः प्राज्ञः क्षत्रधर्ममनुव्रतः ।
KK-07-07-186-030c	दुर्द्यूतदेवी गान्धारे प्रयात्वर्जुनमाहवे ॥
KK-07-07-186-031a	एषोऽक्षकुशलो जिह्मो द्यूतकृत्कितवः शठः ।
KK-07-07-186-031c	देविता निकृतिप्रज्ञो युधि जेष्यति पाण्डवान् ॥
KK-07-07-186-032a	त्वया कथितमत्यर्थं कर्णेन सह हृष्टवत् ।
KK-07-07-186-032c	असकृच्छून्यवन्मोहाद्धृतराष्ट्रस्य शृण्वतः ॥
KK-07-07-186-033a	अहं च तात कर्णश्च भ्राता दुःशासनश्च मे ।
KK-07-07-186-033c	पाण्डुपुत्रान्हनिष्यामः सहिताः समरे त्रयः ॥
KK-07-07-186-034a	इति ते कत्थमानस्य श्रुतं संसदिसंसदि ।
KK-07-07-186-034c	अनुतिष्ठ प्रतिज्ञां तां सत्यवाग्भव तैः सह ॥
KK-07-07-186-035a	एष ते पाण्डवः शत्रुरविशङ्कोऽग्रतः स्थितः ।
KK-07-07-186-035c	क्षत्रधर्ममवेक्षस्व श्लाघ्यस्तव वधो जयात् ॥
KK-07-07-186-036a	दत्तं भुक्तमधीतं च प्राप्तमैश्वर्यमीप्सितम् ।
KK-07-07-186-036c	कृतकृत्योऽनृणश्चासि मा भैर्युध्यस्व पाण्डवम् ॥
KK-07-07-186-037a	इत्युक्त्वा समरे द्रोणो न्यवर्तत यतः परे ।
KK-07-07-186-037c	द्वैधीकृत्य ततः सेनां युद्धं समभवत्तदा ॥ ॥

इति श्रीमन्महाभारते द्रोणपर्वणि द्रोणवधपर्वणि चतुर्दशरात्रियुद्धे षडशीत्यधिकशततमोऽध्यायः ॥ 186 ॥
