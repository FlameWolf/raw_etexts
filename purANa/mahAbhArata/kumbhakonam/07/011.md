श्रीः
अध्यायः 011

धृतराष्ट्रेण प्रसङ्गाद्भक्त्युद्रेकेण श्रीकृष्णचरित्रानुकीर्तनम् ॥ 1 ॥ धृतराष्ट्रेण बहुधा विचिन्त्य सञ्जयम् प्रति युद्धकथनचोदना ॥ 2 ॥
001	धृतराष्ट्र उवाच 
001a	शृणु दिव्यानि कर्माणि वासुदेवस्य सञ्जय ।
001c	कृतवान्यानि गोविन्दो यथा नान्यःपुमान्क्वचित् ॥
002a	संवर्धता गोपकुले बालेनैव महात्मना ।
002c	विख्यापितं बलं बाह्वोस्त्रिषु लोकेषु सञ्जय ॥
003a	पूतनां शकटं हत्वा केशिनं चैव वाजिनम् ।
003c	ऋषभं धेनुकं चैव अरिष्टं च महाबलम् ॥
004a	दावान्मुक्त्वा महाबाहुर्धृत्वा गोवर्धनं गिरिम् ।
004c	चाणूरं मुष्टिकं चैव रङ्गमध्ये निहत्य च ॥
005a	प्रलम्बं नरकं जम्भं पीठं चापि महासुरम् ।
005c	मुरुं चान्तकसङ्काशमवधीत्पुष्करेक्षणः ॥
006a	तथा कंसो महातेजा जरासन्धेन पालितः ।
006c	विक्रमेणैव कृष्णेन सगणः पातितो रणे ॥
007a	सुनामा रणविक्रान्तः समग्राक्षौहिणीपतिः ।
007c	भोजराजस्य मध्यस्थो भ्राता कंसस्य वीर्यवान् ॥
008a	बलदेवद्वितीयेन कृष्णेनामित्रघातिना ।
008c	तरस्वी समरे दग्धः ससैन्यः शूरसेनराट् ॥
009a	दुर्वासा नाम विप्रर्षिस्तथा परमकोपनः ।
009c	आराधितः सदारेण स चास्मै प्रददौ वरान् ॥
010a	तथा गान्धारराजस्य सुतां वीरः स्वयंवरे ।
010c	निर्जित्य पृथिवीपालानावहत्पुष्करेक्षणः ॥
011a	अमृष्यमाणा राजानो यस्य जात्या हया इव ।
011c	रथे वैवाहिके युक्ताः प्रतोदेन कृतव्रणाः ॥
012a	जरासन्धं महाबाहुमुपायेन जनार्दनः ।
012c	परेण घातयामास समग्राक्षौहिणीपतिम् ॥
013a	चेदिराजं च विक्रान्तं राजसेनापतिं बली ।
013c	अर्घे विवदमानं च जघान पशुवत्तदा ॥
014a	सौभं दैत्यपुरं खस्थं शाल्वगुप्तं दुरासदम् ।
014c	समुद्रकुक्षौ विक्रम्य पातयामास माधवः ॥
015a	अङ्गान्वङ्गान्कलिङ्गांश्च मागधान्काशिकोसलान् ।
015c	वात्स्यगार्ग्यकरूषांश्च पौण्ड्रांश्चाप्यजयद्रणे ॥
016a	आवन्त्यान्दाक्षिणात्यांश्च पार्वतीयान्दशेरकान् ।
016c	काश्मीरकानौरसिकान्पिशाचांश्च समुद्गलान् ॥
017a	काम्भोजान्वाटधानांश्च चोलान्पाण्ड्यांश्च सञ्जय ।
017c	त्रिगर्तान्मालवांश्चैव दरदांश्च सुदुर्जयान् ॥
018a	नानादिग्भ्यश्च सम्प्राप्तान्खशांश्चैव शकांस्तथा ।
018c	जितवान्पुण्डरीकाक्षो यवनं च सहानुगम् ॥
019a	प्रविश्य मकरावासं यादोगणनिषेवितम् ।
019c	जिगाय वरुणं सङ्ख्ये सलिलान्तर्गतं पुरा ॥
020a	युधि पञ्चजनं हत्वा दैत्यं पातालवासिनम् ।
020c	पाञ्चजन्यं हृषीकेशो दिव्यं शङ्खमवाप्तवान् ॥
021a	खाण्डवे पार्थसहितस्तोषयित्वा हुताशनम् ।
021c	आग्नेयमस्त्रं दुर्धर्षं चक्रं लेभे महाबलः ॥
022a	वैनतेयं समारुह्य त्रासयित्वाऽमरावतीम् ।
022c	महेन्द्रभवनाद्वीरः पारिजातमुपानयत् ॥
023a	तच्च मर्षितवाञ्शक्रो जानंस्तस्य पराक्रमम् ।
023c	राज्ञां चाप्यजितं कञ्चित्कृष्णेनेह न शुश्रुम ॥
024a	यच्च तन्महदाश्चर्यं सभायां मम सञ्जय ।
024c	कृतवान्पुण्डरीकाक्षः कस्तदन्य इहार्हति ॥
025a	यच्च भक्त्या प्रसन्नोऽहमद्राक्षं कृष्णमीश्वरम् ।
025c	तन्मे सुविदितं सर्वं प्रत्यक्षमिव चागमम् ॥
026a	नान्तो विक्रमयुक्तस्य बुद्ध्या युक्तस्य वा पुनः ।
026c	कर्मणां शक्यते गन्तुं हृषीकेशस्य सञ्जय ॥
027a	तथा गदश्च साम्बश्च प्रद्युम्नोऽथ विदूरथः ।
027c	अगावहोऽनिरुद्धश्च चारुदेष्णः ससारणः ॥
028a	उल्मुको निशठश्चैव झिल्ली बभ्रुश्च वीर्यवान् ।
028c	पृथुश्च विपृथुश्चैव शमीकोऽथारिमेजयः ॥
029a	एतेऽन्ये बलवन्तश्च वृष्णिवीराः प्रहारिणः ।
029c	कथञ्चित्पाण्डवानीकं श्रयेयुः समरे स्थिताः ॥
030a	आहूता वृष्णिवीरेण केशवेन महात्मना ।
030c	ततः संशयितं सर्वे भवेदिति मतिर्मम ॥
031a	नागायुतबलो वीरः कैलासशिखरोपमः ।
031c	वनमाली हली रामस्तत्र यत्र जनार्दनः ॥
032a	यमाहुः सर्वपितरं वासुदेवं द्विजातयः ।
032c	अपि वा ह्येष पाण्डूनां योत्स्यतेऽर्थाय सञ्जय ॥
033a	स यदा तात सन्नह्येत्पाण्डवार्थाय सञ्जय ।
033c	न तदा प्रतिसंयोद्धा भविता तत्र कश्चन ॥
034a	यदि स्म कुरवः सर्वे जयेयुर्नाम पाण्डवान् ।
034c	वार्ष्णेयोऽर्थाय तेषां वै गृह्णीयाच्छस्त्रमुत्तमम् ॥
035a	ततः सर्वान्नरव्याघ्रो हत्वा नरपतीन्रणे ।
035c	कौरवांश्च महाबाहुःकुन्त्यै दद्यात्स मेदिनीम् ॥
036a	यस्य यन्ता हृषीकेशो योद्धा यस्य धनञ्जयः ।
036c	रथस्य तस्य कः सङ्ख्ये प्रत्यनीको भवेद्रथः ॥
037a	न केनचिदुपायेन कुरूणां दृश्यते जयः ।
037c	तस्मान्मे सर्वमाचक्ष्व यथा युद्धमवर्तत ॥
038a	अर्जुनः केशवस्यात्मा कृष्णोऽप्यात्मा किरीटिनः ।
038c	अर्जुने विजयो नित्यं कृष्णे कीर्तिश्च शाश्वती ॥
039a	सर्वेष्वपि च लोकेषु बीभत्सुरपराजितः ।
039c	प्राधान्येनैव भूयिष्ठममेयाः केशवे गुणाः ॥
040a	मोहाद्दुर्योधनः कृष्णं यो न वेत्तीह केशवम् ।
040c	मोहितो दैवयोगेन मृत्युपाशपुरस्कृतः ॥
041a	न वेद कृष्णं दाशार्हमर्जुनं चैव पाण्डवम् ।
041c	पूर्वदेवौ महात्मानौ नरनारायणावुभौ ॥
042a	एकात्मानौ द्विधाभूतौ दृश्येते मानवैर्भुवि ।
042c	मनसापि हि दुर्धर्षौ सेनामेतां यशस्विनौ ॥
043a	नाशयेतामिहेच्छन्तौ मानुषत्वाच्च नेच्छतः ।
043c	युगस्येव विपर्यासो लोकानामिव मोहनम् ॥
044a	भीष्मस्य च वधस्तात द्रोणस्य च महात्मनः ।
044c	न ह्येव ब्रह्मचर्येण न वेदाध्ययनेन च ॥
045a	न क्रियाभिर्न चास्त्रेण मृत्योः कश्चिन्निर्वायते ।
045c	लोकसम्भावितौ वीरौ कृतास्त्रौ युद्धदुर्मदौ ॥
046a	भीष्मद्रोणौ हतौ श्रुत्वा किन्नु जीवामि सञ्जय ।
046c	यां तां श्रियमसूयामः पुरा दृष्ट्वा युधिष्ठिरे ॥
047a	अद्य तामनुजानीमो भीष्मद्रोणवधेन ह ।
047c	मत्कृते चाप्यनुप्राप्तः कुरूणामेष सङ्क्षयः ॥
048a	पक्वानां हि वधे सूत वज्रायन्ते तृणान्युत ।
048c	अनन्तमिदमैश्वर्यं लोके प्राप्तो युधिष्ठिरः ॥
049a	यस्य कोपान्महात्मानौ भीष्मद्रोणौ निपातितौ ।
049c	प्राप्तः प्रकृतितो धर्मो न धर्मो मामकान्प्रति ॥
050a	क्रूरः सर्वविनाशाय कालोऽसौ नातिवर्तते ।
050c	अन्यथा चिन्तिता ह्यर्था नरैस्तात मनस्विभिः ।
050e	अन्यथैव प्रपद्यन्ते दैवादिति मतिर्मम ॥
051a	तस्मादपरिहार्येऽर्थे सम्प्राप्ते कृच्छ्र उत्तमे ।
051c	अपारणीये दुश्चिन्त्ये यथाभूतं प्रचक्ष्व मे ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि एकादशोऽध्यायः ॥ 11 ॥

5-11-6 विक्रमेणैव अस्त्रं विना ॥ 5-11-12 परेण भीमेन ॥ 5-11-11 एकादशोऽध्यायः ॥

