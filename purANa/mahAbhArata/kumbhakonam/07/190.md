श्रीः
अध्यायः 190
सात्यकिदुर्योधनादीनां सङ्कुलयुद्धवर्णनम् ॥ 1 ॥
001	सञ्जय उवाच 
001a	तस्मिंस्तथा वर्तमाने गजाश्वनरसङ्क्षये ।
001c	दुःशासनो महाराज धृष्टद्युम्नमयोधयत् ॥
002a	स तु रुक्मरथासक्तो दुःशासनशरार्दितः ।
002c	अमर्षात्तव पुत्रस्य शरैर्वाहानवाकिरत् ॥
003a	क्षणेन स रथस्तस्य सध्वजः सहसारथिः ।
003c	नादृश्यत महाराज पार्षतस्य शरैश्चितः ॥
004a	दुःशासनस्तु राजेन्द्र पाञ्चाल्यस्य महात्मनः ।
004c	नाशकत्प्रमुखे स्थातुं शरजालप्रपीडितः ॥
005a	स तु दुःशासनं बाणैर्विमुखीकृत्य पार्षतः ।
005c	किरञ्छरसहस्राणि द्रोणमेवाभ्ययाद्रणे ॥
006a	अभ्यपद्यत हार्दिक्यः कृतवर्मा त्वनन्तरम् ।
006c	सोदर्याणां त्रयश्चैव त एनं पर्यवारयन् ॥
007a	तं यमौ पृष्ठतोऽन्वैतां रक्षन्तौ पुरुषर्षभौ ।
007c	द्रोणायाभिमुखं यान्तं दीप्यमानमिवानलम् ॥
008a	सम्प्रहारमकुर्वंस्ते सर्वे च सुमहारथाः ।
008c	अमर्षिताः सत्त्ववन्तः कृत्वा मरणमग्रतः ॥
009a	शुद्धात्मानः शुद्धवृत्ता राजन्स्वर्गपुरस्कृताः ।
009c	आर्यं युद्धमकुर्वन्त परस्परजिगीषवः ॥
010a	शुक्लाभिजनकर्माणो मतिमन्तो जनाधिप ।
010c	धर्मयुद्धमयुध्यन्त प्रेप्सन्तो गतिमुत्तमाम् ॥
011a	न तत्रासीदधर्मिष्ठमशस्तं युद्धमेव च ।
011c	नात्र कर्णी न नालीको न लिप्तो न च बस्तिकः ॥
012a	न सूची कपिशो नैव न गवास्थिर्गजास्थिजः ।
012c	न चूली बलिशस्तत्र न यमी नापि पाचकः ।
012e	इषुरासीन्न संश्लिष्टो न पूतिर्न च जिह्मगः ॥
013a	ऋजून्येव विशुद्धानि सर्वे शस्त्राण्यधारयन् ।
013c	सुयुद्धेन पराँल्लोकानीप्सन्तः कीर्तिमेव च ॥
014a	तदासीत्तुमुलं युद्धं सर्वदोषविवर्जितम् ।
014c	चतुर्णां तव योधानां तैस्त्रिभिः पाण्डवैः सह ॥
015a	धृष्टद्युम्नस्तु तान्दृष्ट्वा तव राजन्रथर्षभान् ।
015c	यमाभ्यां वारितान्वीराञ्छीघ्रास्त्रो द्रोणमभ्ययात् ॥
016a	निवारितास्तु ते वीरास्तयोः पुरुषसिंहयोः ।
016c	समसज्जन्त चत्वारो वाताः पर्वतयोरिव ॥
017a	द्वाभ्यां द्वाभ्यां यमौ सार्धं रथाभ्यां रथपुङ्गवौ ।
017c	समासक्तौ ततो द्रोणं धृष्टद्युम्नोऽभ्यवर्तत ॥
018a	दृष्ट्वा द्रोणाय पाञ्चाल्यं व्रजन्तं युद्धदुर्मदम् ।
018c	यमाभ्यां तांश्च संसक्तांस्तदन्तरमुपाद्रवत् ॥
019a	दुर्योधनो महाराज किरञ्छोणितभोजनान् ।
019c	तं सात्यकिः शीघ्रतरं पुनरेवाभ्यवर्तत ॥
020a	तौ परस्परमासाद्य समीपे कुरुमाधवौ ।
020c	हसमानौ नृशार्दूलावभीतौ समसज्जताम् ॥
021a	बाल्यवृत्तानि सर्वाणि प्रीयमाणौ विचिन्त्य तौ ।
021c	अन्योन्यं प्रेक्षमाणौ च स्मयमानौ पुनःपुनः ॥
022a	अथ दुर्योधनो राजा सात्यकिं समभाषत ।
022c	प्रियं सखायं सततं गर्हयन्वृत्तमात्मनः ॥
023a	धिक् क्रोधं धिक्सखे लोभं धिङ्मोहं धिगमर्षितम् ।
023c	धिगस्तु क्षात्रमाचारं धिगस्तु बलमौरसम् ॥
024a	यत्र मामभिसन्धत्से त्वां चाहं शिनिपुङ्गव ।
024c	त्वं हि प्राणैः प्रियतरो ममाहं च सदा तव ॥
025a	स्मरामि तानि सर्वाणि बाल्यवृत्तानि यानि नौ ।
025c	तानि सर्वाणि जीर्णानि साम्प्रतं नो रणाजिरे ।
025e	किमन्यत्क्रोधलोभाभ्यां युद्धमेवाद्य सात्वत ॥
026a	तं तथावादिनं तत्र सात्यकिः प्रत्यभाषत ।
026c	प्रहसन्विशिखांस्तीक्ष्णानुद्यम्य परमास्त्रवित् ॥
027a	नेयं सभा राजपुत्र नाचार्यस्य निवेशनम् ।
027c	यत्र क्रीडितमस्माभिस्तदा राजन्समागतैः ॥
028	दुर्योधन उवाच ।
028a	क्व सा क्रीडा गताऽस्माकं बाल्ये वै शिनिपुङ्गव ।
028c	क्व च युद्धमिदं भूयः कालो हि दुरतिक्रमः ॥
029a	किन्तु नो विद्यते कृत्यं धनेन धनलिप्सया ।
029c	यत्र युध्यामहे सर्वे धनलोभात्समागताः ॥
030	सञ्जय उवाय 
030a	तं तथावादिनं तत्र राजानं माधवोऽब्रवीत् ।
030c	एवं वृत्तं सदा क्षात्रं युध्यन्तीह गुरूनपि ॥
031a	यदि तेऽहं प्रियो राजञ्जहि मां मा चिरं कृथाः ।
031c	त्वत्कृते सुकृतांल्लोकान्गच्छेयं भरतर्षभ ॥
032a	या ते शक्तिर्बलं यच्च तत्क्षिप्रं मयि दर्शय ।
032c	नेच्छामि तदहं द्रष्टुं मित्राणां व्यसनं महत् ॥
033a	इत्येवं व्यक्तमाभाष्य प्रतिभाष्य च सात्यकिः ।
033c	अभ्ययात्तूर्णमव्यग्रो दयां नाकुरुतात्मनि ॥
034a	तमायान्तं महाबाहुं प्रत्यगृह्णात्तवात्मजः ।
034c	शरैश्चावाकिरद्राजञ्शैनेयं तनयस्तव ॥
035a	ततः प्रववृते युद्धं कुरुमाधवसिंहयोः ।
035c	अन्योन्यं क्रुद्धयोर्घोरं यथा द्विरदसिंहयोः ॥
036a	ततः पूर्णायतोत्सृष्टैः सात्वतं युद्धदुर्मदम् ।
036c	दुर्योधनः प्रत्यविध्यत्कुपितो दशभिः शरैः ॥
037a	तं सात्यकिः प्रत्यविध्यत्तथैवावाकिरच्छरैः ।
037c	पञ्चाशता पुनश्चाजौ त्रिंशता दशभिश्च ह ॥
038a	सात्यकिं तु रणे राजन्प्रहसंस्तनयस्तव ।
038c	आकर्णपूर्णैर्निशितैर्विव्याध त्रिंशता शरैः ॥
039ac	ततोऽस्य सशरं चापं क्षुरप्रेण द्विधाऽच्छिनत् ॥
040a	सोऽन्यत्कार्मुकमादाय लघुहस्तस्ततो दृढम् ।
040c	सात्यकिर्व्यसृजच्चापि शरश्रेणीं सुतस्य ते ॥
041a	तामापतन्तीं सहसा शरश्रेणीं जिघांसया ।
041c	चिच्छेद बहुधा राजा तत उच्चुक्रुशुर्जनाः ॥
042a	सात्यकिं च त्रिसप्तत्या पीडयामास वेगितः ।
042c	स्वर्णपुङ्खैः शिलाधौतैराकर्णापूर्णनिःसृतैः ॥
043a	तस्य सन्दधतश्चेषुं संहितेषुं च कार्मुकम् ।
043c	आच्छिनत्सात्यकिस्तूर्णं शरैश्चैवाप्यवीविधत् ॥
044a	स गाढविद्धो व्यथितः प्रत्यपायाद्रथान्तरे ।
044c	दुर्योधनो महाराज दाशार्हशरपीडितः ॥
045a	समाश्वस्य तु पुत्रस्ते सात्यकिं पुनरभ्ययात् ।
045c	विसृजन्निषुजालानि युयुधानरथं प्रति ॥
046a	तथैव सात्यकिर्बाणान्दुर्योधनरथं प्रति ।
046c	सततं विसृजन्राजंस्तत्सङ्कुलमवर्तत ॥
047a	तत्रेषुभिः क्षिप्यमाणैः पतद्भिश्च शरीरिषु ।
047c	अग्नेरिव महाकक्षैः शब्दः समभवन्महान् ॥
048a	तयोः शरसहस्रैश्च सञ्छन्नं वसुधातलम् ।
048c	अगम्यरूपं च शरैराकाशं समपद्यत ॥
049a	तत्राप्यधिकमालक्ष्य माधवं रथसत्तमम् ।
049c	क्षिप्रमभ्यपतत्कर्णः परीप्संस्तनयं तव ॥
050a	न तु तं मर्षयामास भीमसेनो महाबलः ।
050c	सोऽभ्ययात्त्वरितः कर्णं विसृजन्सायकान्बहून् ॥
051a	तस्य कर्णः शितान्बाणान्प्रतिहन्य हसन्निव ।
051c	धनुः शरांश्च चिच्छेद सूतं चाभ्यहनच्छरैः ॥
052a	भीमसेनस्तु सङ्क्रुद्धो गदामादाय पाण्डवः ।
052c	ध्वजं धनुश्च सूतं च सम्ममर्दाहवे रिपोः ॥
053a	रथचक्रं च कर्णस्य बभञ्ज स महाबलः ।
053c	भग्नचक्रे रथेऽतिष्ठदकम्पः शैलराडिव ॥
054a	एकचक्रं रथं तस्य तमूहुः सुचिरं हयाः ।
054c	एकचक्रमिवार्कस्य रथं सप्त हया यथा ॥
055a	अमृष्यमाणः कर्णस्तु भीमसेनमयुध्यत ।
055c	विविधैरिषुजालैश्च नानाशस्त्रैश्च संयुगे ॥
056a	भीमसेनस्तु सङ्क्रुद्धः सूतपुत्रमयोधयत् ।
056c	तस्मिंस्तथा वर्तमाने क्रुद्धो धर्मसुतोऽब्रवीत् ।
056e	पाञ्चालानां नरव्याघ्रान्मात्स्यांश्च पुरुषर्षभान् ॥
057a	ये नः प्राणाः शिरो ये च ये नो योधा महारथाः ।
057c	त एते धार्तराष्ट्रेषु विषक्ताः पुरुषर्षभान् ॥
058a	किं तिष्ठत यथा मूढाः सर्वे विगतचेतसः ।
058c	तत्र गच्छत यत्रैते युध्यन्ते मामका रथाः ॥
059a	क्षत्रधर्मं पुरस्कृत्य सर्व एव गतज्वराः ।
059c	जयन्तो वध्यमानाश्च गतिमिष्टां गमिष्यथ ॥
060a	जित्वा वा बहुभिर्यज्ञैर्यजध्वं भूरिदक्षिणैः |
060c	हता वा देवसाद्भूत्वा लोकान्प्राप्स्यथ पुष्कलान् ||
061a	ते राज्ञा चोदिता वीरा योत्स्यमाना महारथाः ।
061c	चतुर्धा वाहिनीं कृत्वा त्वरिता द्रोणमभ्ययुः ॥
062a	पाञ्चालास्त्वेकतो द्रोणमभ्यघ्नन्निशितैः शरैः ।
062c	भीमसेनपुरोगाश्चाप्येकतः पर्यवारयन् ॥
063a	आसंस्तु पाण्डुपुत्राणां त्रयो जिह्मा महारथाः ।
063c	यमौ च भीमसेनश्च प्राक्रोशंस्ते धनञ्जयम् ॥
064a	अभिद्रवार्जुन क्षिप्रं कुरून्द्रोणादपानुद ।
064c	तत एनं हनिष्यन्ति पाञ्चाला हतरक्षिणम् ॥
065a	कौरवेयांस्ततः पार्थः सहसा समुपाद्रवत् ।
065c	पाञ्चालानेव तु द्रोणो धृष्टद्युम्नपुरोगमान् ।
065e	ममर्दुस्तरसा वीराः पञ्चमेऽहनि भारत ॥ ॥

इति श्रीमन्महाभारते द्रोणवधपर्वणि पञ्चदशदिवसयुद्धे नवत्यधिकशततमोऽध्यायः ॥ 190 ॥

5-190-6 त्रयो धृष्टद्युम्नोऽन्यौ द्वौ च ॥ 5-190-10 शुक्लः शुद्धोऽभिजनो वंशो येषां ते स्वयं शोधितकर्माणश्च ॥ 5-190-11 अशस्तमप्रशस्यम् । प्रशस्यत्वमाह नात्रेति । कर्णी विलोमकण्टकद्वययुक्तः । सहि उद्ध्रियमाणोऽन्त्राण्युद्धरति । नालीकः अल्पत्वाद्देहमग्नः सन् दुरुद्धरः । न लिप्तो विषेणेति शेषः । बस्तिकः शल्यदण्डसन्धौ शिथिलस्तस्योद्धरणे शल्यं बस्तिमध्ये मज्जति दण्डमात्रं निःसरति । (अन्ये बस्तक इति पठित्वा शृङ्गघटित इति व्याचख्युः)॥ 5-190-20 हिंसमानाविति क. ख. पाठः ॥ 5-190-33 अभ्ययात्तूर्णमव्यग्रो निरपेक्षो विशाम्पते क. ख. पाठः ॥ नवत्यधिकशततमोऽध्यायः ॥	
