श्रीः
अध्यायः 035
युधिष्ठिरेणाभिमन्युम् प्रति पद्मव्यूहभेदनचोदना ॥ 1 ॥
001	सञ्जय उवाच 
001a	तदनीकमनाधृष्यं भारद्वाजेन रक्षितम् ।
001c	पार्थाः समभ्यवर्तन्त भीमसेनपुरोगमाः ॥
002a	सात्यकिश्चेकितानश्च धृष्टद्युम्नश्च पार्षतः ।
002c	कुन्तिभोजश्च विक्रान्तो द्रुपदश्च महारथः ॥
003a	आर्जुनिः क्षत्रधर्मा च बृहत्क्षत्रश्च वीर्यवान् ।
003c	चेदिपो धृष्टकेतुश्च माद्रीपुत्रौ घटोत्कचः ॥
004a	युधामन्युश्च विक्रान्तः शिखण्डी चापराजितः ।
004c	उत्तमौजाश्च दुर्धर्षो विराटश्च महारथः ॥
005a	द्रौपदेयाश्च संरब्धाः शैशुपालिश्च वीर्यवान् ।
005c	केकयाश्च महावीर्याः सृञ्जयाश्च सहस्रशः ॥
006a	एते चान्ये च सगणाः कृतास्त्रा युद्धदुर्मदाः ।
006c	समभ्यधावन्सहसा भारद्वाजं युयुत्सवः ॥
007a	समीपे वर्तमानांस्तान्भारद्वाजोऽतिवीर्यवान् ।
007c	असम्भ्रान्तः शरौघेण महता समवारयत् ॥
008a	महौघः सलिलस्येव गिरिमासाद्य दुर्भिदम् ।
008c	द्रोणं ते नाभ्यवर्तन्त वेलामिव जलाशयाः ॥
009a	पीड्यमानाः शरै राजन्द्रोणचापविनिःसृतैः ।
009c	न शेकुः प्रमुखे स्थातुं भारद्वाजस्य पाण्डवाः ॥
010a	तदद्भुतमपश्याम द्रोणस्य भुजयोर्बलम् ।
010c	यदेनं नाभ्यवर्तन्त पाञ्चालाः सृञ्जयैः सह ॥
011a	तमायान्तमभिक्रुद्धं द्रोणं दृष्ट्वा युधिष्ठिरः ।
011c	बहुधा चिन्तयामास द्रोणस्य प्रतिवारणम् ॥
012a	अशक्यं तु तमन्येन द्रोणं मत्त्वा युधिष्ठिरः ।
012c	अविषह्यं गुरुं भारं सौभद्रे समवासृजत् ॥
013a	वासुदेवादनवरं फल्गुनाच्चामितौजसम् ।
013c	अब्रवीत्परवीरघ्नमभिमन्युमिदं वचः ॥
014	युधिष्ठिर उवाच 
014a	एत्य नो नार्जुनो गर्हेद्यथा तात तथा कुरु ।
014c	द्रोणानीकस्य न वयं विद्मो भेदं कथञ्चन ॥
015a	त्वं वाऽर्जुनो वा कृष्णो वा भिन्द्यात्प्रद्युम्न एव वा ।
015c	द्रोणानीकं महाबाहो पञ्चमो नोपपद्यते ॥
016a	अभिमन्यो वरं तात याचे त्वां दातुमर्हसि ।
016c	पितॄणां मातुलानां च सैन्यानां चैव सर्वशः ॥
017a	धनञ्जयो हि नस्तात गर्हयेदेत्य संयुगात् ।
017c	क्षिप्रमस्त्रं समादाय द्रोणानीकं विशातय ॥
018	अभिमन्युरुवाच 
018a	द्रोणस्य दृढमत्युग्रमनीकप्रवरं युधि ।
018c	पितॄणां जयमाकाङ्क्षन्नवगाहेऽविलम्बितम् ॥
019a	उपदिष्टो हि मे पित्रा योगोऽनीकविशातने ।
019c	नोत्सहे हि विनिर्गन्तुमहं कस्याञ्चिदापदि ॥
020	युधिष्ठिर उवाच 
020a	भिन्ध्यनीकं युधांश्चेष्ठ द्वारं सञ्जनयस्व नः ।
020c	वयं त्वाऽनुगमिष्यामो येन त्वं तात यास्यसि ॥
021a	धनञ्जयसमं युद्धे त्वां वयं तात संयुगे ।
021c	प्रणिधायानुयास्यामो रक्षन्तः सर्वतोमुखाः ॥
022	भीम उवाच 
022a	अहं त्वाऽनुगमिष्यामि धृष्टद्युम्नोऽथ सात्यकिः ।
022c	पाञ्चलाः केकया मात्स्यास्तथा सर्वे प्रभद्रकाः ॥
023a	सकृद्भिन्नं त्वया व्यूहं तत्र तत्र पुनः पुनः ।
023c	वयं प्रध्वंसयिष्यामो निघ्नामाना वरान्वरान् ॥
024	अभिमन्युरुवाच 
024a	अहमेतत्प्रवेक्ष्यामि द्रोणानीकं दुरासदम् ।
024c	पतङ्ग इव सङ्क्रुद्धो ज्वलितं जातवेदसम् ॥
025a	तत्कर्माद्य करिष्यामि हितं यद्वंशयोर्द्वयोः ।
025c	मातुलस्य च यत्प्रीतिं करिष्यति पितुश्च मे ॥
026a	शिशुनैकेन सङ्ग्रामे काल्यमानानि सङ्घशः ।
026c	द्रक्ष्यन्ति सर्वभूतानि द्विषत्सैन्यानि वै मया ॥
027a	नाहं पार्थेन जातः स्यां न च जातः सुभद्रया ।
027c	यदि मे संयुगे कश्चिज्जीवितो नाद्य मुच्यते ॥
028a	यदि चैकरथेनाहं समग्रं क्षत्रमण्डलम् ।
028c	न करोम्यष्टधा युद्धे न भवाम्यर्जुनात्मजः ॥
029	युधिष्ठिर उवाच 
029a	एवं ते भाषमाणस्य बलं सौभद्र वर्धताम् ।
029c	यत्समुत्सहसे भेत्तुं द्रोणानीकं दुरासदम् ॥
030a	रक्षितं पुरुषव्याघ्रैर्महेष्वासैर्महाबलैः ।
030c	साध्यरुद्रमरुत्तुल्यैर्वस्वग्न्यादित्यविक्रमैः ॥
031	सञ्जय उवाच 
031a	तस्य तद्वचनं श्रुत्वा स यन्तारमचोदयत् ॥
031c	सुमित्राश्वान्रणे क्षिप्रं द्रोणानीकाय चोदय ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे पञ्चत्रिंशोऽध्यायः ॥ 35 ॥

5-35-16 मातुलानां सात्यकिप्रभृतीनाम् ॥ 5-35-19 योग उपायो युक्तिर्वा ॥ 5-35-21 प्रणिधाय प्रविश्य ॥ 5-35-35 पञ्चत्रिंशोःऽध्यायः ॥
