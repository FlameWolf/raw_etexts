श्रीः
अध्यायः 097
द्रोणधृष्टद्युम्नयोर्युद्धम् ॥ 1 ॥
KK-07-05-097-001	सञ्जय उवाच 
KK-07-05-097-001a	तथा तस्मिन्प्रवृत्ते तु सङ्ग्रामे रोमहर्षणे ।
KK-07-05-097-001c	कौरवेयांस्त्रिधाभूतान्पाण्डवाः समुपाद्रवन् ॥
KK-07-05-097-002a	जलसन्धं महाबाहुं भीमसेनोऽभ्यवर्तत ।
KK-07-05-097-002c	युधिष्ठिरः सहानीकः कृतवर्माणमाहवे ॥
KK-07-05-097-003a	किरंस्तु शरवर्षाणि रोचमान इवांशुमान् ।
KK-07-05-097-003c	धृष्टद्युम्नो महाराज द्रोणमभ्यद्रवद्रणे ॥
KK-07-05-097-004a	ततः प्रववृते युद्धं त्वरतां सर्वधन्विनाम् ।
KK-07-05-097-004c	कुरूणां पाण्डवानां च सङ्क्रुद्धानां परस्परम् ॥
KK-07-05-097-005a	सङ्क्षये तु तथाभूते वर्तमाने महाभये ।
KK-07-05-097-005c	द्वन्द्वीभूतेषु सैन्येषु युध्यमानेष्वभीतवत् ॥
KK-07-05-097-006a	द्रोणः पाञ्चालपुत्रेण बली बलवता सह ।
KK-07-05-097-006c	यदक्षिपत्पृषत्कौघांस्तदद्भुतमिवाभवत् ॥
KK-07-05-097-007a	पुण्डरीकवनानीव विध्वस्तानि समन्ततः ।
KK-07-05-097-007c	चक्राते द्रोणपाञ्चाल्यौ नृणां शीर्षाण्यनेकशः ॥
KK-07-05-097-008a	विनिकीर्णानि वीराणामनीकेषु समन्ततः ।
KK-07-05-097-008c	वस्त्राभरणशस्त्राणि ध्वजवर्मायुधानि च ॥
KK-07-05-097-009a	तपनीयतनुत्राणाः संसिक्ता रुधिरेण च ।
KK-07-05-097-009c	कोविदारा इवाभान्ति पुष्पितास्तत्र भारत ।
KK-07-05-097-009a	तावकाः समरे योधाः पाण्डवेयाश्च विक्षताः ॥
KK-07-05-097-010c	कुञ्जराश्वनरान्ये पातयन्ति स्म पत्रिभिः ।
KK-07-05-097-010a	तालमात्राणि चापानि विकर्षन्तो महारथाः ॥
KK-07-05-097-011a	असिचर्माणि चापानि शिरांसि कवचानि च ।
KK-07-05-097-011c	विप्रकीर्यन्त शूराणां सम्प्रहारे महात्मनाम् ॥
KK-07-05-097-012a	उत्थितान्यगणेयानि कबन्धानि समन्ततः ।
KK-07-05-097-012c	अदृश्यन्त महाराज तस्मिन्परमसङ्कुले ॥
KK-07-05-097-013a	गृध्राः कङ्का बकाः श्येना वायसा जम्बुकास्तथा ।
KK-07-05-097-013c	बहुशः पिशिताशाश्च तत्रादृश्यन्त मारिष ॥
KK-07-05-097-014a	भक्षयन्तश्च मांसानि पिबन्तश्चापि शोणितम् ।
KK-07-05-097-014c	विलुम्पमानाः केशांश्च मज्जाश्च बहुधा नृप ॥
KK-07-05-097-015a	आकर्षन्तः शरीराणि शरीरावयवांस्तथा ।
KK-07-05-097-015c	नराश्वगजसङ्घानां शिरांसि च ततस्ततः ॥
KK-07-05-097-016a	कृतास्त्रा रणशिक्षाभिर्दीक्षिता रणशालिनः ।
KK-07-05-097-016c	रणे जयं प्रार्थयाना भृशं युयुधिरे तदा ॥
KK-07-05-097-017a	असिमार्गान्बहुविधान्विचेरुः सैनिका रणे ।
KK-07-05-097-017c	ऋष्टिभिः शक्तिभिः प्रासैः शूलतोमरपट्टसैः ॥
KK-07-05-097-018a	गदाभिः परिघैश्चान्यैरायुधैश्च भुजैरपि ।
KK-07-05-097-018c	अन्योन्यं जघ्निरे क्रुद्धा युद्धरङ्गता नराः ॥
KK-07-05-097-019a	रथिनो रथिभिः सार्धमश्वारोहाश्च सादिभिः ।
KK-07-05-097-019c	मातङ्गा वरमातङ्गैः पदाताश्च पदातिभिः ॥
KK-07-05-097-020a	क्षीबा इवान्ये चोन्मत्ता रङ्गेष्विव च वारणाः ।
KK-07-05-097-020c	उच्चुक्रुशुरथान्योन्यं जघ्नुरन्योन्यमेव च ॥
KK-07-05-097-021a	वर्तमाने तथा युद्धे निर्मर्यादे विशाम्पते ।
KK-07-05-097-021c	धृष्टद्युम्नो हयानश्वैर्द्रोणस्य व्यत्यमिश्रयत् ॥
KK-07-05-097-022a	ते हयाः साध्वशोभन्त मिश्रिता वातरंहसः ।
KK-07-05-097-022c	पारावतसवर्णाश्च रक्तशोणाश्च संयुगे ॥
KK-07-05-097-023a	पारावतसवर्णास्ते रक्तशोणविमिश्रिताः ।
KK-07-05-097-023c	हयाः शुशुभिरे राजन्मेघा इव सविद्युतः ॥
KK-07-05-097-024a	धृष्टद्युम्नस्तु सम्प्रेक्ष्य द्रोणमभ्याशमागतम् ।
KK-07-05-097-024c	असिचर्माददे वीरो धनुरुत्सृज्य भारत ॥
KK-07-05-097-025a	चिकीर्षुर्दुष्करं कर्म पार्षतः परवीरहा ।
KK-07-05-097-025c	ईषायाः समतिक्रम्य द्रोणस्य रथमाविशत् ॥
KK-07-05-097-026a	अतिष्ठद्युगमध्ये स युगसन्नहनेषु च ।
KK-07-05-097-026c	जघनार्धेषु चाश्वानां तत्सैन्यान्यभ्यपूजयन् ॥
KK-07-05-097-027a	खड्गेन चरतस्तस्य शोणाश्वानधितिष्ठतः ।
KK-07-05-097-027c	न ददार्शान्तरं द्रोणस्तदद्भुतमिवाभवत् ॥
KK-07-05-097-028a	यथा श्येनस्य पतनं वनेष्वामिषगृद्धिनः ।
KK-07-05-097-028c	तथैवासीदभीसारस्तस्य द्रोणं जिघांसतः ॥
KK-07-05-097-029a	ततः शरशतेनास्य शतचन्द्रं समाक्षिपत् ।
KK-07-05-097-029c	द्रोणो द्रुपदपुत्रस्य खड्गं च दशभिः शरैः ॥
KK-07-05-097-030a	हयांश्चैव चतुःषष्ट्या शराणां जघ्निवान्बली ।
KK-07-05-097-030c	ध्वजं छत्रं च भल्लाभ्यां तथा तौ पार्ष्णिसारथी ॥
KK-07-05-097-031a	अथास्मै त्वरितो बाणमपरं जीवितान्तकम् ।
KK-07-05-097-031c	धृष्टद्युम्नाय चिक्षेप वज्रं वज्रधरो यथा ॥
KK-07-05-097-032a	तं चतुर्दशभिस्तीक्ष्णैर्बाणैश्चिच्छेद सात्यकिः ।
KK-07-05-097-032c	ग्रस्तमाचार्यमुख्येन धृष्टद्युम्नं व्यमोचयत् ॥
KK-07-05-097-033a	सिंहेनेव मृगं ग्रस्तं नरसिंहेन मारिष ।
KK-07-05-097-033c	द्रोणाद्वै मोचयामास पाञ्चाल्यं शिनिपुङ्गवः ॥
KK-07-05-097-034a	सात्यकिं प्रेक्ष्य गोप्तारं पाञ्चाल्यं च महाहवे ।
KK-07-05-097-034c	शराणां त्वरितो द्रोणः षड्विंशत्या समार्पयत् ॥
KK-07-05-097-035a	ततो द्रोणं शिनेः पौत्रो ग्रसन्तमपि सृञ्जयान् ।
KK-07-05-097-035c	प्रत्यविध्यच्छितैर्बाणैः षड्विंशत्या स्तनान्तरे ॥
KK-07-05-097-036a	ततः सर्वे रथास्तूर्णं पाञ्चाल्या जयगृद्धिनः ।
KK-07-05-097-036c	सात्वताभिसृते द्रोणे धृष्टद्युम्नमवाक्षिपन् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तनवतितमोऽध्यायः ॥ 97 ॥

5-97-26 युगसन्नहनेषु युगबन्धेषु ॥ 5-97-36 अवाक्षिन् अपनीतवन्तः ॥ 5-97-97 सप्तनवतितमोऽध्यायः ॥	
