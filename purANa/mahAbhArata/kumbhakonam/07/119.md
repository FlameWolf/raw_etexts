श्रीः
अध्यायः 119
सात्यकिपराक्रमवर्णनम् ॥ 1 ॥
001	`सञ्जय उवाच 
001a	निर्जित्य कृतवर्माणं भारद्वाजं च संयुगे ।
001c	स सात्यकिः सत्यधृतिर्महात्मा शिनिपुङ्गवः ॥
002a	*दुर्योधनं च निर्जित्य शूरं चैव सुयोधनम् ।
002c	जलसन्धं निहत्याजौ शूरसेनं च पार्थिवम् ॥
003a	म्लेच्छांश्च बहुधा राजन्काश्यपुत्रं च संयुगे ।
003c	निषादांस्तङ्कणांश्चैव कलिङ्गान्मगधानपि ॥
004a	केकयाञ्छूरसेनांश्च तथा पर्वतवासिनः ।
004c	काम्भोजान्यवनांश्चैव वसातींश्च शिबीनपि ॥
005a	कोसलान्मगधांश्चैव यातुधानान्सतित्तिरान् ।
005c	एतांश्चान्यान्रणे हत्वाऽगच्छद्युद्धे स सात्यकिः ॥
006a	रुधिरौघनदीं घोरां केशशैवालशाद्वलाम् ।
006c	शक्तिग्राहसमाकीर्णां छत्रहंसोपशोभिताम् ॥
007a	दुस्तरां भीरुभिर्नित्यं शूरलोकप्रवाहिनीम् ।
007c	प्रवर्त्य हृषितो राजन्पुनर्यन्तारमब्रवीत् ॥
008a	ध्वजनागाश्वकलिलं शरशक्त्यूर्मिमालिनम् ।'
008c	खड्गमत्स्यं गदाग्राहं शूरायुधमहास्वनम् ॥
009a	प्राणापहारिणं रौद्रं वादित्रोद्घुष्टनादितम् ।
009c	शूराणां सुखसंस्पर्शमस्पृश्यमथ भीरुणाम् ।
009e	तीर्णाः स्म दुस्तरं तात द्रोणानीकमहार्णवम् ॥
010a	जलसन्धबलेनाजौ पुरुषादैरिवावृतम् ।
010c	अतोऽन्यत्पृतनाशेषं मन्ये कुनदिकामिव ॥
011a	तर्तव्यामल्पसलिलां चोदयाश्वानसम्भ्रमम् ।
011c	हस्तप्राप्तमहं मन्ये साम्प्रतं सव्यसाचिनम् ॥
012a	निर्जित्य दुर्धरं द्रोणं सपदानुगमाहवे ।
012c	हार्दिक्यं योधवर्यं च मन्ये प्राप्तं धनञ्जयम् ॥
013a	न हि मे जायते त्रासो दृष्ट्वा सैन्यान्यनेकशः ।
013c	वह्नेरिव प्रदीप्तस्य वने शुष्कतृणालयम् ॥
014a	पश्य पाण्डवमुख्येन यातां भूमिं किरीटिना ।
014c	पत्त्यश्वरथनागौघैः पतितैर्विषमीकृताम् ॥
015a	द्रवते तद्यथा सैन्यं तेन भग्नं महात्मना ।
015c	रथैर्विपरिधावद्भिर्गजैरश्वैश्च सारथे ।
015e	कौशेयारुणसङ्काशमेतद्धूयते रजः ॥
016ac	अभ्याशस्थमहं मन्ये श्वेताश्वं कृष्णसारथिम् ॥
017a	श्रूयते ह्येष निर्घोषो जलदस्येव गर्जतः ।
017c	विष्फार्यमाणस्य रणे गाण्डीवस्यामितौजसः ॥
018a	अभ्याशस्थमहं मन्ये सैन्धवस्य किरीटिनम् ।
018c	तादृशः श्रूयते शब्दः सैन्यानां सागरोपमः ॥
019a	यादृशानि निमित्तानि मम प्रादुर्भवन्ति वै ।
019c	अनस्तङ्गत आदित्ये हन्ता सैन्धवमर्जुनः ॥
020ac	शनैर्विस्रम्भयन्नश्वान्याहि यत्रारिवाहिनी ॥
021a	यत्रैते सतलत्राणाः सुयोधनपुरोगमाः ।
021c	दंशिताः क्रूरकर्माणः काम्भोजा युद्धदुर्मदाः ॥
022a	शरबाणासनधरा यवनाश्च प्रहारिणः ।
022c	शकाः किराता दरदा बर्बरास्ताम्रलिप्तकाः ॥
023a	अन्ये च बहवो म्लेच्छा विविधायुधपाणयः ।
023c	मामेवाभिमुखाः सर्वे तिष्ठन्ति समरार्थिनः ॥
024a	एतान्सरथनागाश्वान्निहत्याजौ सपत्तिनः ।
024c	इदं दुर्गं महाघोरं तीर्णमेवोपधारय ॥
025	सूत उवाच 
025a	न सम्भ्रमो मे वार्ष्णेय विद्यते सत्यविक्रम ।
025c	यद्यपि स्यात्तव क्रुद्धो जामदग्न्योऽग्रतः स्थितः ॥
026a	द्रोणो वा रथिनां श्रेष्ठः कृपो मद्रेश्वरोऽपि वा ।
026c	तथापि सम्भ्रमो न स्यात्त्वामाश्रित्य महाभुज ॥
027a	त्वया सुबहवो युद्धे निर्जिताः शत्रुसूदन ।
027c	दंशिताःक्रूरकर्माणः काम्भोजा युद्धदुर्मदाः ॥
028a	शरबाणासनधरा यवनाश्च प्रहारिणः ।
028c	शकाः किराता दरदा बर्बरास्ताम्रलिप्तकाः ।
028e	अन्ये च बहवो म्लेच्छा विविधायुधपाणयः ॥
029a	न च मे सम्भ्रमः कश्चिद्भूतपूर्वः कथञ्चन ।
029c	किमुतैतत्समासाद्य धीर संयुगगोष्पदम् ॥
030a	आयुष्मन्कतरेण त्वां प्रापयामि धनञ्जयम् ।
030c	केभ्यः क्रुद्धोऽसि वार्ष्णेय कान्स्विन्मृत्युरुपस्थितः ॥
031a	केषां सङ्घमनीकस्य हन्तुमुत्सहते मनः ।
031c	के त्वां युधि पराक्रान्तं कालान्तकयमोपमम् ॥
032a	दृष्ट्वा विक्रमसम्पन्नं विद्रविष्यन्ति संयुगे ।
032c	केषां वैवस्वतो राजा स्मरतेऽद्य महाभुज ॥
033	सात्यकिरुवाच 
033a	मुण्डानेतान्हनिष्यामि दानवानिव वासवः ।
033c	प्रतिज्ञां पारयिष्यामि काम्भोजानेव मां वह ॥
034ac	अन्येषां कदनं कृत्वा क्षिप्रं यास्यामि पाण्डवम् ॥
035a	अद्य द्रक्ष्यन्ति मे वीर्यं कौरवाः ससुयोधनाः ।
035c	मुण्डानीके हते सूत सर्वसैन्येषु चासकृत् ॥
036a	अद्य कौरवसैन्यस्य दीर्यमाणस्य संयुगे ।
036c	श्रुत्वा विरावं बहुधा सन्तप्स्यति सुयोधनः ॥
037a	अद्य पाण्डवमुख्यस्य श्वेताश्वस्य महात्मनः ।
037c	आचार्यककृतं मार्गं दर्शयिष्यामि संयुगे ॥
038a	अद्य मद्बाणनिहतान्योधमुख्यान्सहस्रशः ।
038c	दृष्ट्वा दुर्योधनो राजा पश्चात्तापं गमिष्यति ॥
039a	अद्य मे क्षिप्रहस्तस्य क्षिपतः सायकोत्तमान् ।
039c	अलातचक्रप्रतिमं धनुर्द्रक्ष्यन्ति कौरवाः ॥
040a	मत्सायकचिताङ्गानां रुधिरं स्रवतां मुहुः ।
040c	सैनिकानां वधं दृष्ट्वा सन्तप्स्यति सुयोधनः ॥
041a	अद्य मे क्रुद्धरूपस्य निघ्नतश्च वरान्वरान् ।
041c	द्विफल्गुनमिमं लोकं मंस्यतेऽद्य सुयोधनः ॥
042a	अद्य राजसहस्राणि निहतानि मया रणे ।
042c	दृष्ट्वा दुर्योधनो राजा सन्तप्स्यति महामृधे ॥
043a	अद्य स्नेहं च भक्तिं च पाण्डवेषु महात्मसु ।
043c	हत्वा राजसहस्राणि दर्शयिष्यामि राजसु ॥
044ac	बलं वीर्यं कृतज्ञत्वं मम ज्ञास्यन्ति कौरवाः ॥
045	सञ्जय उवाच 
045a	एवमुक्तस्तदा सूतः शिक्षितान्साधुवाहिनः ।
045c	शशाङ्कसन्निकाशान्वै वाजिनो व्यनुदद्भृशम् ॥
046a	ते पिबन्त इवाकाशं युयुधानं हयोत्तमाः ।
046c	प्रापयन्यवनाञ्शीघ्रं मनःपवनरंहसः ॥
047a	सात्यकिं ते समासाद्य पृतनास्वनिवर्तिनम् ।
047c	बहवो लघुहस्ताश्च शरवर्षैरवाकिरन् ॥
048a	तेषामिषूनथास्त्राणि वेगवान्नतपर्वभिः ।
048c	अच्छिनत्सात्यकी राजन्नैनं ते प्राप्नुवञ्शराः ॥
049a	रुक्मपुङ्खैः सुनिशितैर्गार्ध्रपत्रैरजिह्मगैः ।
049c	उच्चकर्त शिरांस्युग्रो यवनानां भुजानपि ॥
050a	शैक्यायसानि वर्माणि कांस्यानि च समन्ततः ।
050c	भित्त्वा देहांस्तथा तेषां शरा जग्मुर्महीतलम् ॥
051a	ते हन्यमाना वीरेण म्लेच्छाः सात्यकिना रणे ।
051c	शतशोऽभ्यपतंस्तत्र व्यसवो वसुधातले ॥
052a	सुपूर्णायतमुक्तैस्तानव्यवच्छिन्नपिण्डितैः ।
052c	पञ्च षट् सप्त चाष्टौ च बिभेद यवनाञ्शरैः ॥
053a	काम्भोजानां सहस्रैश्च शकानां च विशाम्पते ।
053c	शबराणां किरातानां बर्बराणां तथैव च ॥
054a	अगम्यरूपां पृथिवीं मांसशोणितकर्दमाम् ।
054c	कृतवांस्तत्र शैनेयः क्षपयंस्तावकं बलम् ॥
055a	दस्यूनां सशिरस्त्राणैः शिरोभिर्लूनमूर्धजैः ।
055c	दीर्घकूर्चैर्मही कीर्णा विबर्हैरण्डजैरिव ॥
056a	रुधिरोक्षितसर्वाङ्गैस्तैस्तदायोधनं बभौ ।
056c	कबन्धैः संवृतं सर्वं ताम्राभ्रैः खमिवावृतम् ॥
057a	वज्राशनिसमस्पर्शैः सुपर्वभिरजिह्मगैः ।
057c	ते सात्वतेन निहताः समावव्रुर्वसुन्धराम् ॥
058a	`तेषामस्त्राणि बाणांश्च शैनेयो नतपर्वभिः ।
058c	निचकर्त महाराज यवनानां शिरोधराः ॥
059a	ते शरा नतपर्वाणो युयुधानप्रचोदिताः ।
059c	हित्वा देहांस्तथा तेषां पतन्ति स्म महीतले ॥
060a	ते हन्यमाना वीरास्तु वृष्णिवीरेण संयुगे ।
060c	शस्त्राहताः पतन्त्युर्व्यां काम्भोजाः सपदानुगाः ॥
061a	काम्भोजानां भुजैश्छिन्नैर्यवनानां च भारत ।
061c	तत्रतत्र मही भाति पञ्चास्यैरिव पन्नगैः ॥'
062a	अल्पावशिष्टाः सम्भग्नाः कृच्छ्रप्राणा विचेतसः ।
062c	जिताः सङ्ख्ये महाराज युयुधानेन दंशिताः ॥
063a	पार्ष्णिभिश्च कशाभिश्च ताडयन्तस्तुरङ्गमान् ।
063c	जवमुत्तममास्थाय सर्वतः प्राद्रवन्भयात् ॥
064a	काम्भोजसैन्यं विद्राव्य दुर्जयं युधि भारत ।
064c	यवनानां च तत्सैन्यं शकानां च महद्बलम् ॥
065a	ततः स पुरुषव्याघ्रः सात्यकिः सत्यविक्रमः ।
065c	प्रहृष्टस्तावकाञ्जित्वा सूतं याहीत्यचोदयत् ॥
066a	तत्तस्य समरे कर्म दृष्ट्वाऽन्यैरकृतं पुरा ।
066c	चारणाः सहगन्धर्वाः पूजयाञ्चक्रिरे भृशम् ॥
067a	तं यान्तं पृष्ठगोप्तारमर्जुनस्य विशाम्पते ।
067c	चारणाः प्रेक्ष्य संहृष्टास्त्वदीयाश्चाभ्यपूजयन् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनविंशत्यधिकशततमोऽध्यायः ॥ 119 ॥

5-119-01* एतदादिसार्धसप्तश्लोकस्थाने वक्ष्यमाणः सार्धएव श्लोकः झ. पुस्तकेऽस्ति । 
सञ्जय उवाच ।
 ततः स सात्यकिर्धीमान्महात्मा वृष्णिपुङ्गवः ।
 सुदर्शनं निहत्याजौ यन्तारं पुनरब्रवीत् ॥
 रथाश्वनागकलिलं शरशक्त्यूर्मिमालिनम् । 
 5-119-20 विस्रम्भयन् आश्वासयन् ॥ 5-119-33 पारयिष्यामि समापयिष्यामि ॥ 5-119-50 शैक्यायसानि शोणितायोमयानि ॥ 5-119-52 सुपूर्णायतमुक्तैराकर्णज्योत्सृष्टैः । अव्यवच्छिन्नपिण्डितैरनवच्छिन्नसंहतैः ॥ 5-119-119 एकोनविंशत्यधिकशततमोऽध्यायः ॥
