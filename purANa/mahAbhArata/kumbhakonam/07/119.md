श्रीः
अध्यायः 119
सात्यकिपराक्रमवर्णनम् ॥ 1 ॥
KK-07-05-119-001	`सञ्जय उवाच 
KK-07-05-119-001a	निर्जित्य कृतवर्माणं भारद्वाजं च संयुगे ।
KK-07-05-119-001c	स सात्यकिः सत्यधृतिर्महात्मा शिनिपुङ्गवः ॥
KK-07-05-119-002a	*दुर्योधनं च निर्जित्य शूरं चैव सुयोधनम् ।
KK-07-05-119-002c	जलसन्धं निहत्याजौ शूरसेनं च पार्थिवम् ॥
KK-07-05-119-003a	म्लेच्छांश्च बहुधा राजन्काश्यपुत्रं च संयुगे ।
KK-07-05-119-003c	निषादांस्तङ्कणांश्चैव कलिङ्गान्मगधानपि ॥
KK-07-05-119-004a	केकयाञ्छूरसेनांश्च तथा पर्वतवासिनः ।
KK-07-05-119-004c	काम्भोजान्यवनांश्चैव वसातींश्च शिबीनपि ॥
KK-07-05-119-005a	कोसलान्मगधांश्चैव यातुधानान्सतित्तिरान् ।
KK-07-05-119-005c	एतांश्चान्यान्रणे हत्वाऽगच्छद्युद्धे स सात्यकिः ॥
KK-07-05-119-006a	रुधिरौघनदीं घोरां केशशैवालशाद्वलाम् ।
KK-07-05-119-006c	शक्तिग्राहसमाकीर्णां छत्रहंसोपशोभिताम् ॥
KK-07-05-119-007a	दुस्तरां भीरुभिर्नित्यं शूरलोकप्रवाहिनीम् ।
KK-07-05-119-007c	प्रवर्त्य हृषितो राजन्पुनर्यन्तारमब्रवीत् ॥
KK-07-05-119-008a	ध्वजनागाश्वकलिलं शरशक्त्यूर्मिमालिनम् ।'
KK-07-05-119-008c	खड्गमत्स्यं गदाग्राहं शूरायुधमहास्वनम् ॥
KK-07-05-119-009a	प्राणापहारिणं रौद्रं वादित्रोद्घुष्टनादितम् ।
KK-07-05-119-009c	शूराणां सुखसंस्पर्शमस्पृश्यमथ भीरुणाम् ।
KK-07-05-119-009e	तीर्णाः स्म दुस्तरं तात द्रोणानीकमहार्णवम् ॥
KK-07-05-119-010a	जलसन्धबलेनाजौ पुरुषादैरिवावृतम् ।
KK-07-05-119-010c	अतोऽन्यत्पृतनाशेषं मन्ये कुनदिकामिव ॥
KK-07-05-119-011a	तर्तव्यामल्पसलिलां चोदयाश्वानसम्भ्रमम् ।
KK-07-05-119-011c	हस्तप्राप्तमहं मन्ये साम्प्रतं सव्यसाचिनम् ॥
KK-07-05-119-012a	निर्जित्य दुर्धरं द्रोणं सपदानुगमाहवे ।
KK-07-05-119-012c	हार्दिक्यं योधवर्यं च मन्ये प्राप्तं धनञ्जयम् ॥
KK-07-05-119-013a	न हि मे जायते त्रासो दृष्ट्वा सैन्यान्यनेकशः ।
KK-07-05-119-013c	वह्नेरिव प्रदीप्तस्य वने शुष्कतृणालयम् ॥
KK-07-05-119-014a	पश्य पाण्डवमुख्येन यातां भूमिं किरीटिना ।
KK-07-05-119-014c	पत्त्यश्वरथनागौघैः पतितैर्विषमीकृताम् ॥
KK-07-05-119-015a	द्रवते तद्यथा सैन्यं तेन भग्नं महात्मना ।
KK-07-05-119-015c	रथैर्विपरिधावद्भिर्गजैरश्वैश्च सारथे ।
KK-07-05-119-015e	कौशेयारुणसङ्काशमेतद्धूयते रजः ॥
KK-07-05-119-016ac	अभ्याशस्थमहं मन्ये श्वेताश्वं कृष्णसारथिम् ॥
KK-07-05-119-017a	श्रूयते ह्येष निर्घोषो जलदस्येव गर्जतः ।
KK-07-05-119-017c	विष्फार्यमाणस्य रणे गाण्डीवस्यामितौजसः ॥
KK-07-05-119-018a	अभ्याशस्थमहं मन्ये सैन्धवस्य किरीटिनम् ।
KK-07-05-119-018c	तादृशः श्रूयते शब्दः सैन्यानां सागरोपमः ॥
KK-07-05-119-019a	यादृशानि निमित्तानि मम प्रादुर्भवन्ति वै ।
KK-07-05-119-019c	अनस्तङ्गत आदित्ये हन्ता सैन्धवमर्जुनः ॥
KK-07-05-119-020ac	शनैर्विस्रम्भयन्नश्वान्याहि यत्रारिवाहिनी ॥
KK-07-05-119-021a	यत्रैते सतलत्राणाः सुयोधनपुरोगमाः ।
KK-07-05-119-021c	दंशिताः क्रूरकर्माणः काम्भोजा युद्धदुर्मदाः ॥
KK-07-05-119-022a	शरबाणासनधरा यवनाश्च प्रहारिणः ।
KK-07-05-119-022c	शकाः किराता दरदा बर्बरास्ताम्रलिप्तकाः ॥
KK-07-05-119-023a	अन्ये च बहवो म्लेच्छा विविधायुधपाणयः ।
KK-07-05-119-023c	मामेवाभिमुखाः सर्वे तिष्ठन्ति समरार्थिनः ॥
KK-07-05-119-024a	एतान्सरथनागाश्वान्निहत्याजौ सपत्तिनः ।
KK-07-05-119-024c	इदं दुर्गं महाघोरं तीर्णमेवोपधारय ॥
KK-07-05-119-025	सूत उवाच 
KK-07-05-119-025a	न सम्भ्रमो मे वार्ष्णेय विद्यते सत्यविक्रम ।
KK-07-05-119-025c	यद्यपि स्यात्तव क्रुद्धो जामदग्न्योऽग्रतः स्थितः ॥
KK-07-05-119-026a	द्रोणो वा रथिनां श्रेष्ठः कृपो मद्रेश्वरोऽपि वा ।
KK-07-05-119-026c	तथापि सम्भ्रमो न स्यात्त्वामाश्रित्य महाभुज ॥
KK-07-05-119-027a	त्वया सुबहवो युद्धे निर्जिताः शत्रुसूदन ।
KK-07-05-119-027c	दंशिताःक्रूरकर्माणः काम्भोजा युद्धदुर्मदाः ॥
KK-07-05-119-028a	शरबाणासनधरा यवनाश्च प्रहारिणः ।
KK-07-05-119-028c	शकाः किराता दरदा बर्बरास्ताम्रलिप्तकाः ।
KK-07-05-119-028e	अन्ये च बहवो म्लेच्छा विविधायुधपाणयः ॥
KK-07-05-119-029a	न च मे सम्भ्रमः कश्चिद्भूतपूर्वः कथञ्चन ।
KK-07-05-119-029c	किमुतैतत्समासाद्य धीर संयुगगोष्पदम् ॥
KK-07-05-119-030a	आयुष्मन्कतरेण त्वां प्रापयामि धनञ्जयम् ।
KK-07-05-119-030c	केभ्यः क्रुद्धोऽसि वार्ष्णेय कान्स्विन्मृत्युरुपस्थितः ॥
KK-07-05-119-031a	केषां सङ्घमनीकस्य हन्तुमुत्सहते मनः ।
KK-07-05-119-031c	के त्वां युधि पराक्रान्तं कालान्तकयमोपमम् ॥
KK-07-05-119-032a	दृष्ट्वा विक्रमसम्पन्नं विद्रविष्यन्ति संयुगे ।
KK-07-05-119-032c	केषां वैवस्वतो राजा स्मरतेऽद्य महाभुज ॥
KK-07-05-119-033	सात्यकिरुवाच 
KK-07-05-119-033a	मुण्डानेतान्हनिष्यामि दानवानिव वासवः ।
KK-07-05-119-033c	प्रतिज्ञां पारयिष्यामि काम्भोजानेव मां वह ॥
KK-07-05-119-034ac	अन्येषां कदनं कृत्वा क्षिप्रं यास्यामि पाण्डवम् ॥
KK-07-05-119-035a	अद्य द्रक्ष्यन्ति मे वीर्यं कौरवाः ससुयोधनाः ।
KK-07-05-119-035c	मुण्डानीके हते सूत सर्वसैन्येषु चासकृत् ॥
KK-07-05-119-036a	अद्य कौरवसैन्यस्य दीर्यमाणस्य संयुगे ।
KK-07-05-119-036c	श्रुत्वा विरावं बहुधा सन्तप्स्यति सुयोधनः ॥
KK-07-05-119-037a	अद्य पाण्डवमुख्यस्य श्वेताश्वस्य महात्मनः ।
KK-07-05-119-037c	आचार्यककृतं मार्गं दर्शयिष्यामि संयुगे ॥
KK-07-05-119-038a	अद्य मद्बाणनिहतान्योधमुख्यान्सहस्रशः ।
KK-07-05-119-038c	दृष्ट्वा दुर्योधनो राजा पश्चात्तापं गमिष्यति ॥
KK-07-05-119-039a	अद्य मे क्षिप्रहस्तस्य क्षिपतः सायकोत्तमान् ।
KK-07-05-119-039c	अलातचक्रप्रतिमं धनुर्द्रक्ष्यन्ति कौरवाः ॥
KK-07-05-119-040a	मत्सायकचिताङ्गानां रुधिरं स्रवतां मुहुः ।
KK-07-05-119-040c	सैनिकानां वधं दृष्ट्वा सन्तप्स्यति सुयोधनः ॥
KK-07-05-119-041a	अद्य मे क्रुद्धरूपस्य निघ्नतश्च वरान्वरान् ।
KK-07-05-119-041c	द्विफल्गुनमिमं लोकं मंस्यतेऽद्य सुयोधनः ॥
KK-07-05-119-042a	अद्य राजसहस्राणि निहतानि मया रणे ।
KK-07-05-119-042c	दृष्ट्वा दुर्योधनो राजा सन्तप्स्यति महामृधे ॥
KK-07-05-119-043a	अद्य स्नेहं च भक्तिं च पाण्डवेषु महात्मसु ।
KK-07-05-119-043c	हत्वा राजसहस्राणि दर्शयिष्यामि राजसु ॥
KK-07-05-119-044ac	बलं वीर्यं कृतज्ञत्वं मम ज्ञास्यन्ति कौरवाः ॥
KK-07-05-119-045	सञ्जय उवाच 
KK-07-05-119-045a	एवमुक्तस्तदा सूतः शिक्षितान्साधुवाहिनः ।
KK-07-05-119-045c	शशाङ्कसन्निकाशान्वै वाजिनो व्यनुदद्भृशम् ॥
KK-07-05-119-046a	ते पिबन्त इवाकाशं युयुधानं हयोत्तमाः ।
KK-07-05-119-046c	प्रापयन्यवनाञ्शीघ्रं मनःपवनरंहसः ॥
KK-07-05-119-047a	सात्यकिं ते समासाद्य पृतनास्वनिवर्तिनम् ।
KK-07-05-119-047c	बहवो लघुहस्ताश्च शरवर्षैरवाकिरन् ॥
KK-07-05-119-048a	तेषामिषूनथास्त्राणि वेगवान्नतपर्वभिः ।
KK-07-05-119-048c	अच्छिनत्सात्यकी राजन्नैनं ते प्राप्नुवञ्शराः ॥
KK-07-05-119-049a	रुक्मपुङ्खैः सुनिशितैर्गार्ध्रपत्रैरजिह्मगैः ।
KK-07-05-119-049c	उच्चकर्त शिरांस्युग्रो यवनानां भुजानपि ॥
KK-07-05-119-050a	शैक्यायसानि वर्माणि कांस्यानि च समन्ततः ।
KK-07-05-119-050c	भित्त्वा देहांस्तथा तेषां शरा जग्मुर्महीतलम् ॥
KK-07-05-119-051a	ते हन्यमाना वीरेण म्लेच्छाः सात्यकिना रणे ।
KK-07-05-119-051c	शतशोऽभ्यपतंस्तत्र व्यसवो वसुधातले ॥
KK-07-05-119-052a	सुपूर्णायतमुक्तैस्तानव्यवच्छिन्नपिण्डितैः ।
KK-07-05-119-052c	पञ्च षट् सप्त चाष्टौ च बिभेद यवनाञ्शरैः ॥
KK-07-05-119-053a	काम्भोजानां सहस्रैश्च शकानां च विशाम्पते ।
KK-07-05-119-053c	शबराणां किरातानां बर्बराणां तथैव च ॥
KK-07-05-119-054a	अगम्यरूपां पृथिवीं मांसशोणितकर्दमाम् ।
KK-07-05-119-054c	कृतवांस्तत्र शैनेयः क्षपयंस्तावकं बलम् ॥
KK-07-05-119-055a	दस्यूनां सशिरस्त्राणैः शिरोभिर्लूनमूर्धजैः ।
KK-07-05-119-055c	दीर्घकूर्चैर्मही कीर्णा विबर्हैरण्डजैरिव ॥
KK-07-05-119-056a	रुधिरोक्षितसर्वाङ्गैस्तैस्तदायोधनं बभौ ।
KK-07-05-119-056c	कबन्धैः संवृतं सर्वं ताम्राभ्रैः खमिवावृतम् ॥
KK-07-05-119-057a	वज्राशनिसमस्पर्शैः सुपर्वभिरजिह्मगैः ।
KK-07-05-119-057c	ते सात्वतेन निहताः समावव्रुर्वसुन्धराम् ॥
KK-07-05-119-058a	`तेषामस्त्राणि बाणांश्च शैनेयो नतपर्वभिः ।
KK-07-05-119-058c	निचकर्त महाराज यवनानां शिरोधराः ॥
KK-07-05-119-059a	ते शरा नतपर्वाणो युयुधानप्रचोदिताः ।
KK-07-05-119-059c	हित्वा देहांस्तथा तेषां पतन्ति स्म महीतले ॥
KK-07-05-119-060a	ते हन्यमाना वीरास्तु वृष्णिवीरेण संयुगे ।
KK-07-05-119-060c	शस्त्राहताः पतन्त्युर्व्यां काम्भोजाः सपदानुगाः ॥
KK-07-05-119-061a	काम्भोजानां भुजैश्छिन्नैर्यवनानां च भारत ।
KK-07-05-119-061c	तत्रतत्र मही भाति पञ्चास्यैरिव पन्नगैः ॥'
KK-07-05-119-062a	अल्पावशिष्टाः सम्भग्नाः कृच्छ्रप्राणा विचेतसः ।
KK-07-05-119-062c	जिताः सङ्ख्ये महाराज युयुधानेन दंशिताः ॥
KK-07-05-119-063a	पार्ष्णिभिश्च कशाभिश्च ताडयन्तस्तुरङ्गमान् ।
KK-07-05-119-063c	जवमुत्तममास्थाय सर्वतः प्राद्रवन्भयात् ॥
KK-07-05-119-064a	काम्भोजसैन्यं विद्राव्य दुर्जयं युधि भारत ।
KK-07-05-119-064c	यवनानां च तत्सैन्यं शकानां च महद्बलम् ॥
KK-07-05-119-065a	ततः स पुरुषव्याघ्रः सात्यकिः सत्यविक्रमः ।
KK-07-05-119-065c	प्रहृष्टस्तावकाञ्जित्वा सूतं याहीत्यचोदयत् ॥
KK-07-05-119-066a	तत्तस्य समरे कर्म दृष्ट्वाऽन्यैरकृतं पुरा ।
KK-07-05-119-066c	चारणाः सहगन्धर्वाः पूजयाञ्चक्रिरे भृशम् ॥
KK-07-05-119-067a	तं यान्तं पृष्ठगोप्तारमर्जुनस्य विशाम्पते ।
KK-07-05-119-067c	चारणाः प्रेक्ष्य संहृष्टास्त्वदीयाश्चाभ्यपूजयन् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनविंशत्यधिकशततमोऽध्यायः ॥ 119 ॥

5-119-01* एतदादिसार्धसप्तश्लोकस्थाने वक्ष्यमाणः सार्धएव श्लोकः झ. पुस्तकेऽस्ति । 
सञ्जय उवाच ।
 ततः स सात्यकिर्धीमान्महात्मा वृष्णिपुङ्गवः ।
 सुदर्शनं निहत्याजौ यन्तारं पुनरब्रवीत् ॥
 रथाश्वनागकलिलं शरशक्त्यूर्मिमालिनम् । 
 5-119-20 विस्रम्भयन् आश्वासयन् ॥ 5-119-33 पारयिष्यामि समापयिष्यामि ॥ 5-119-50 शैक्यायसानि शोणितायोमयानि ॥ 5-119-52 सुपूर्णायतमुक्तैराकर्णज्योत्सृष्टैः । अव्यवच्छिन्नपिण्डितैरनवच्छिन्नसंहतैः ॥ 5-119-119 एकोनविंशत्यधिकशततमोऽध्यायः ॥
