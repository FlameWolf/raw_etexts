श्रीः
अध्यायः 094
अर्जुनाद्भीतेन दुर्योधनेन द्रोणमेत्य तदुपालम्भपूर्वकं जयद्रथम् प्रति शोचनम् ॥ 1 ॥ द्रोणेन दुर्योधनस्य मन्त्रोच्चारणपूर्वकं कवचमाबध्यार्जुनेन सह युद्धाय प्रेषणम् ॥ 2 ॥
001	सञ्जय उवाच 
001a	ततः प्रविष्टे कौन्तेये सिन्धुराजजिघांसया ।
001c	द्रोणानीकं विनिर्भिद्य भोजानीकं च दुस्तरम् ॥
002a	काम्भोजस्य च दायादे हते राजन्सुदक्षिणे ।
002c	श्रुतायुषि च विक्रान्ते निहते सव्यसाचिना ॥
003a	विप्रद्रुतेष्वनीकेषु विध्वस्तेषु समन्ततः ।
003c	प्रभग्नं स्वबलं दृष्ट्वा पुत्रस्ते द्रोणमभ्ययात् ॥
004a	त्वरन्नेकरथेनैव समेत्य द्रोणमब्रवीत् ।
004c	गतः स पुरुषव्याघ्रः प्रमथ्यैतां महाचमूम् ॥
005a	अथ बुद्ध्या समीक्षस्व किन्नु कार्यमनन्तरम् ।
005c	अर्जुनस्य विघाताय दारुणेऽस्मिञ्जनक्षये ॥
006a	यथा स पुरुषव्याघ्रो न हन्येत जयद्रथः ।
006c	तथा विधत्स्व भद्रं ते त्वं हि नः परमा गतिः ॥
007a	असौ धनञ्जयाग्निर्हि कोपमारुतचोदितः ।
007c	सेनाकक्षं दहति मे वह्निः कक्षमिवोत्थितः ॥
008a	अतिक्रान्ते हि कौन्तेये भित्त्वा सैन्यं परन्तप ।
008c	जयद्रथस्य गोप्तारः संशयं परमं गताः ॥
009a	स्थिरा बुद्धिर्नरेन्द्राणमासीद्ब्रह्मविदां वर ।
009c	नातिक्रमिष्यति द्रोणं जातु जीवन्धनञ्जयः ॥
010a	योऽसौ पार्थो व्यतिक्रान्तो मिषतस्ते महाद्युते ।
010c	सर्वं ह्यद्यातुरं मन्ये नेदमस्ति बलं मम ॥
011a	जानामि त्वां महाभाग पाण्डवानां हिते रतम् ।
011c	ततो मुह्यामि च ब्रह्मन्कार्यवत्तां विचिन्तयन् ॥
012a	यथाशक्ति च ते ब्रह्मन्वर्धयन्वृत्तिमुत्तमाम् ।
012c	प्रीणामि च यथाशक्ति तच्च त्वं नावबुध्यसे ॥
013a	अस्मान्न त्वं सदा भक्तानिच्छस्यमितविक्रम ।
013c	पाण्डवान्सततं प्रीणास्यास्माकं विप्रिये रतान् ॥
014a	अस्मानेवोपजीवंस्त्वमस्माकं विप्रिये रतः ।
014c	न ह्यहं त्वां विजानामि मधुदिग्धमिव क्षुरम् ॥
015a	`नह्यहं त्वां विजानामि सर्वं मण्डूकराविणम् ।'
015c	नादास्यच्चेद्वरं मह्यं भवान्पाण्डवनिग्रहे ।
015e	नावारयिष्यं गच्छन्तमहं सिन्धुपतिं गृहान् ॥
016a	मया त्वाशंसमानेन त्वत्तस्त्राणमबुद्धिना ।
016c	आश्वासितः सिन्धुपतिर्मोहाद्दत्तश्च मृत्यवे ॥
017a	यमदंष्ट्रान्तरं प्राप्तो मुच्येतापि हि मानवः ।
017c	नार्जुनस्य वशं प्राप्तो मुच्येताजौ जयद्रथः ॥
018a	स तथा कुरु शोणाश्व यथा मुच्येत सैन्धवः ।
018c	मम चार्तप्रलापानां माक्रुधः पाहि सैन्धवम् ॥
019	द्रोण उवाच 
019a	नाभ्यसूयामि ते वाक्यमश्वत्थाम्नाऽसि मे समः ।
019c	सत्यं तु ते प्रवक्ष्यामि तज्जुषस्व विशाम्पते ॥
020a	सारथिः प्रवरः कृष्णः शीघ्राश्चास्य हयोत्तमाः ।
020c	अल्पं च विवरं कृत्वा तूर्णं याति धनञ्जयः ॥
021a	किं न पश्यसि बाणौघान्क्रोशमात्रे किरीटिनः ।
021c	पश्चाद्रथस्य पतितान्क्षिप्ताञ्शीघ्रं हि गच्छतः ॥
022a	न चाहं शीघ्रयानेऽद्य समर्थो वयसान्वितः ।
022c	सेनामुखे च पार्थानामेतद्बलमुपस्थितम् ॥
023a	युधिष्ठिरश्च मे ग्राह्यो मिषतां सर्वधन्विनाम् ।
023c	एवं मया प्रतिज्ञातं क्षत्रमध्ये महाभुज ॥
024a	धनञ्जयेन चोत्सृष्टो वर्तते प्रमुखे नृप ।
024c	तस्माद्व्यूहमुखं हित्वा नाहं यास्यामि फल्गुनम् ॥
025a	तुल्याभिजनकर्माणं शत्रुमेकं सहायवान् ।
025c	गत्वा योधय मा भैस्त्वं त्वं ह्यस्य जगतः पतिः ॥
026a	राजा शूरः कृती दक्षो वैरमुत्पाद्य पाण्डवैः ।
026c	वीरः स्वयं प्रयाह्याशु यत्र पार्थो धनञ्जयः ॥
027	दुर्योधन उवाच 
027a	कथं त्वामप्यतिक्रान्तः सर्वशस्त्रभृतां वरम् ।
027c	धनञ्जयो मया शक्य आचार्य प्रतिबाधितुम् ॥
028a	अपि शक्यो रणे जेतुं वज्रहस्तः पुरन्दरः ।
028c	नार्जुनः समरे शक्यो जेतुं परपुरञ्जयः ॥
029a	येन भोजश्च हार्दिक्यो भवांश्च त्रिदशोपमः ।
029c	अस्त्रप्रतापेन जितौ श्रुतायुश्च निबर्हितः ॥
030a	सुदक्षिणश्च निहतः स च राजा श्रुतायुधः ।
030c	श्रुतायुश्चाश्रुतायुश्च भ्लेच्छाश्चायुतशो हताः ॥
031a	तं कथं पाण्डवं युद्धे दहन्तमिव पावकम् ।
031c	प्रतियोत्स्यामि दुर्धर्षं तन्ममाचक्ष्व सत्तम ||
032a	क्षमं चेन्मन्यसे युद्धं मम तेनाद्य शाधि माम् ।
032c	परवानस्मि भवतः प्रेष्यवद्रक्ष मे यशः ॥
033	द्रोण उवाच 
033a	सत्यं वदसि कौरव्य दुराधर्षो धनञ्जयः ।
033c	अहं तु तत्करिष्यामि यथैनं प्रसहिष्यसि ॥
034a	अद्भुतं चाद्य पश्यन्तु लोके सर्वधनुर्धराः ।
034c	विषक्तं त्वयि कौन्तेयं वासुदेवस्य पश्यतः ॥
035a	एष ते कवचं राजंस्तथा बध्नामि काञ्चनम् ।
035c	यथा न बाणा नास्त्राणि प्रहरिष्यन्ति ते रणे ॥
036a	यदि त्वां सासुरसुराः सयक्षोरगराक्षसाः ।
036c	योधयन्ति त्रयो लोकाः सनरा नास्ति ते भयम् ॥
037a	न कृष्णो न च कौन्तेयो न चान्यः शस्त्रभृद्रणे ।
037c	शरानर्पयितुं कश्चित्कवचे तव शक्ष्यति ॥
038a	स त्वं कवचमास्थाय क्रुद्धमद्य रणेऽर्जुनम् ।
038c	त्वरमाणः स्वयं याहि न त्वाऽसौ विषहिष्यति ॥
039	सञ्जय उवाच 
039a	एवमुक्त्वा त्वरन्द्रोणः स्पृष्ट्वाम्भो वर्म भास्वरम् ।
039c	आबबन्धाद्भुततमं जपन्मन्त्रं यथाविधि ॥
040a	रणे तस्मिन्सुमहति विजयस्य सुतस्य ते ।
040c	विसिष्मापयिषुर्लोकान्विद्यया ब्रह्मवित्तमः ॥
041	द्रोण उवाच 
041a	करोतु स्वस्ति ते ब्रह्मा स्वस्ति कुर्वन्तु ब्राह्मणाः ।
041c	सरीसृपाश्च ये श्रेष्ठास्तेभ्यस्ते स्वस्ति भारत ॥
042a	ययातिर्नहुषश्चैव धुन्धुमारो भगीरथः ।
042c	तुभ्यं राजर्षयः सर्वे स्वस्ति कुर्वन्तु ते सदा ॥
043a	स्वस्ति तेऽस्त्वेकपादेभ्यो बहुपादेभ्य एव च ।
043c	स्वस्त्यस्त्वपादकेभ्यश्च नित्यं तव महारणे ॥
044a	स्वाहा स्वधा शची चैव स्वस्ति कुर्वन्तु ते सदा ।
044c	लक्ष्मीररुन्धती चैव कुरुतां स्वस्ति तेऽनघ ॥
045a	असितो देवलश्चैव विश्वामित्रस्तथाङ्गिराः ।
045c	वसिष्ठः कश्यपश्चैव स्वस्ति कुर्वन्तु ते नृप ॥
046a	धाता विधाता लोकेशो दिशश्च सदिगीश्वराः ।
046c	स्वस्ति तेऽद्य प्रयच्छन्तु कार्तिकेयश्च षण्मुखः ॥
047a	`येन देवाः सकृद्भग्नाः सङ्ग्रामे तारकामये ।
047c	धृताः स च हतः शूरो ह्यवध्यो देवतागणैः ॥
048a	विवस्वान्कुरुतां स्वस्ति तथा वैवस्वतो यमः ।
048c	पार्षदा वशगा यस्य स्वस्ति तुभ्यं प्रयच्छतु ॥'
049a	दिग्गजाश्चैव चत्वारः क्षितिश्च गगनं ग्रहाः ।
049c	`दिशश्च विदिशश्चैव सिद्धा लोकहिते रताः ।
049e	स्वस्ति कुर्वन्तु ते नित्यं मन्त्रेणानेन संस्तुताः ॥'
050a	अधस्ताद्धरणीं योऽसौ सदा धारयते नृप ।
050c	शेषश्च पन्नगश्रेष्ठः स्वस्ति तुभ्यं प्रयच्छतु ॥
051a	गान्धारे युधि विक्रम्य निर्जिते पाकशासनेः ।
051c	पुरा वृत्रेण दैत्येन भिन्नदेहाः सहस्रशः ॥
052a	हृततेजोबलाः सर्वे तदा सेन्द्रा दिवौकसः ।
052c	ब्रह्माणं शरणं जग्मुर्वृत्राद्भीता महासुरात् ॥
053	देवा ऊचुः 
053a	प्रमर्दितानां वृत्रेण देवानां देवसत्तम ।
053c	गतिर्भव सुरश्रेष्ठ त्राहि नो महतो भयात् ॥
054a	अथ पार्श्वे स्थितं विष्णुं शक्रादींश्च सुरोत्तमान् ।
054c	प्राह पथ्यमिदं वाक्यं विषण्णान्सुरसत्तमान् ॥
055a	रक्ष्या मे सततं देवाः सहेन्द्राः सद्विजातयः ।
055c	त्वष्टुः सुदुर्धरं तेजो येन वृत्रो विनिर्मितः ॥
056a	त्वष्ट्रा पुरा तपस्तप्त्वा वर्षायुतशतं तदा ।
056c	वृत्रो विनिर्मितो देवाः प्राप्यानुज्ञां महेश्वरात् ॥
057a	शङ्करस्य प्रसादाद्वै हन्याद्देवरिपुर्बली ।
057c	नागत्वा शङ्करस्थानं भगवान्दृश्यते हरः ॥
058a	दृष्ट्वा जेष्यथ वृत्रं तं क्षिप्रं गच्छत मन्दरम् ।
058c	यत्रास्ते तपसां योनिर्दक्षयज्ञविनाशनः ॥
059a	पिनाकी सर्वभूतेशो भगनेत्रनिपातनः ।
059c	ते गत्वा सहिता देवा ब्रह्मणा सह मन्दरम् ॥
060a	अपश्यंस्तेजसां राशिं सूर्यकोटिसमप्रभम् ।
060c	सोऽब्रवीत्स्वागतं देवा ब्रूत किं करवाण्यहम् ॥
061a	अमोघं दर्शनं मह्यं कामप्राप्तिरतोऽस्तु वः ।
061c	एवमुक्तास्तु ते सर्वे प्रत्युचूस्तं दिवौकसः ॥
062a	हृतौजसां नो वृत्रेण गतिर्भव दिवौकसाम् ।
062c	मूर्तीरीक्षस्व नो देव प्रहारैर्जर्जरीकृताः ।
062e	शरणं त्वां प्रपन्नाः स्म गतिर्भव महेश्वर ॥
063	शर्व उवाच 
063a	विदितं वो यथा देवाः कृत्येयं सुमहाबला ।
063c	त्वष्टुस्तेजोभवा घोरा दुर्निवार्याऽकृतात्मभिः ॥
064a	अवश्यं तु मया कार्यं साह्यं सर्वदिवौकसाम् ।
064c	ममेदं गात्रजं शक्र कवचं गृह्य भास्वरम् ॥
065a	बधानानेन मन्त्रेण मानसेन सुरेश्वर ।
065c	वधायासुरमुख्यस्य वृत्रस्य सुरघातिनः ॥
066	द्रोण उवाच 
066a	इत्युक्त्वा वरदः प्रादाद्वर्म तन्मन्त्रमेव च ।
066c	स तेन वर्मणा गुप्तः प्रायाद्वृत्रचमूं प्रति ॥
067a	नानाविधैश्च शस्त्रौघैः पात्यमानैर्महारणे ।
067c	न सन्धिः शक्यते भेत्तुं वर्मबन्धस्य तस्य तु ॥
068a	स तेन वर्मणा गुप्तो वृत्रं देवरिपुं तदा ।
068c	जघान समरेऽभीतः शक्रो देवाग्रणीस्तदा ॥
069a	तं च मन्त्रमयं बन्धं वर्म चाङ्गिरसे ददौ ।
069c	अङ्गिराः प्राह पुत्रस्य मन्त्रज्ञस्य बृहस्पतेः ।
069e	बृहस्पतिरथोवाच अग्निवेश्याय धीमते ॥
070a	अग्निवेश्यो मम प्रादात्तेन बध्नामि वर्म ते ।
070c	तवाद्य देहरक्षार्थं मन्त्रेण नृपसत्तम ॥
071	सञ्जय उवाच 
071a	एवमुक्त्वा ततो द्रोणस्तव पुत्रं महाद्युतिम् ।
071c	पुनरे वचः प्राह शनैराचार्यपुङ्गवः ॥
072a	ब्रह्मसूत्रेण बध्नामि कथचं तव भारत ।
072c	हिरण्यगर्भेण यथा बद्धं विष्णोः पुरा रणे ॥
073a	यथा च ब्रह्मणा बद्धं सङ्ग्रामे तारकामये ।
073c	शक्रस्य कवचं दिव्यं तथा बध्नाम्यहं तव ॥
074	सञ्जय उवाच 
074a	बद्धा तु कवचं तस्य मन्त्रेण विधिपूर्वकम् ।
074c	प्रेषयामास राजानं युद्धाय महते द्विजः ॥
075a	स सन्नद्धो महाबाहुराचार्येण महात्मना ।
075c	`प्रस्थितः सहसा राजन्यत्र यातो धनञ्जयः ॥'
076a	रथानां च सहस्रेण त्रिगर्तानां प्रहारिणाम् ।
076c	तथा दन्तिसहस्रेण मत्तानां वीर्यशालिनाम् ॥
077a	अश्वानां नियुतेनैव तथाऽन्यैश्च महारथैः ।
077c	वृतः प्रायान्महाबाहुरर्जुनस्य रथं प्रति ॥
078ac	नानावादित्रघोषेण यथा वैरोचनिस्तथा ॥
079a	ततः शब्दो महानासीत्सैन्यानां तव भारत ।
079c	अगाधं प्रस्थितं दृष्ट्वा समुद्रमिव कौरवम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुर्नवतितमोऽध्यायः ॥ 94 ॥

5-94-10 आतुरमनवस्थितम् ॥ 5-94-12 नावबुध्यसे न स्मरसि ॥ 5-94-13 नेच्छसि नानुरुध्यसे ॥ 5-94-14 वचसा ललितं सदा । हृदयेन भृशं तीक्ष्णम् इति क. पाठः ॥ 5-94-35 ते त्वाम् ॥ 5-94-49 चत्वार ऐरावतवामनाञ्जनसार्वभौमाः ॥ 5-94-56 अनुज्ञां वरम् ॥ 5-94-57 हन्याद्धन्तुमर्हति ॥ 5-94-65 मानसेन मनसोच्चारणीयेन ॥ 5-94-72 ब्रह्मसूत्रेण ब्रह्मणा सूचितेनोपदेशेन ॥ 5-94-94 चतुर्नवतितमोऽध्यायः ॥	
