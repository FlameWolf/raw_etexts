श्रीः
अध्यायः 124
सङ्कुलयुद्धवर्णनम् ॥ 1 ॥
001	धृतराष्ट्र उवाच 
001a	किं तस्यां मम सेनायां नासन्केचिन्महारथाः ।
001c	ये तथा सात्यकिं यान्तं नैवाघ्नन्नाप्यवारयन् ॥
002a	एको हि समरे कर्म कृतवान्सत्यविक्रमः ।
002c	शक्रतुल्यबलो युद्धे महेन्द्रो दानवेष्विव ॥
003a	अथवा शून्यमासीत्तद्येन यातः स सात्यकिः ।
003c	हतभूयिष्ठमथवा येन यातः स सात्यकिः ॥
004a	यत्कृतं वृष्णिवीरेण कर्म शंससि मे रणे ।
004c	नैतदुत्सहते कर्तुं कर्म शक्रोऽपि सञ्जय ॥
005a	अश्रद्धेयमचिन्त्यं च कर्म तस्य महात्मनः ।
005c	वृष्ण्यन्धकप्रवीरस्य श्रुत्वा मे व्यथितं मनः ॥
006a	न सन्ति तस्मात्पुत्रा मे यथा सञ्जय भाषसे ।
006c	एको वै बहुलाः सेनाः प्रामृद्नात्सत्यविक्रमः ॥
007a	कथं च युध्यमानानामपक्रान्तो महात्मनाम् ।
007c	एको बहूनां शैनेयस्तन्ममाचक्ष्व सञ्जय ॥
008	सञ्जय उवाच 
008a	राजन्सेनासमुद्योगो रथनागाश्वपत्तिमान् ।
008c	अतुल्यस्तव सेनायां युगान्तसदृशोऽभवत् ॥
009a	आहूतेषु समूहेषु तव सैन्यस्य मानद ।
009c	नास्ति लोके समः कश्चित्समूह इति मे मतिः ॥
010a	तत्र देवास्त्वभाषन्त चारणाश्च समागताः ।
010c	एतदन्ताः समूहा वै भविष्यन्ति महीतले ॥
011a	न च वै तादृशो व्यूह आसीत्कश्चिद्विशाम्पते ।
011c	यादृग्जयद्रथवधे द्रोणेन विहितोऽभवत् ॥
012a	`उद्धृता पृथिवी नूनं युद्धहेतोः समागतैः ।
012c	इति तत्र जनाश्चाहुर्दृष्ट्वा तां जनसंसदम् ॥'
013a	चण्डवातविभिन्नानां समुद्राणामिव स्वनः ।
013c	रणेऽभवद्बलौघानामन्योन्यमभिधावताम् ॥
014a	पार्थिवानां समेतानां बहून्यासन्नरोत्तम ।
014c	त्वद्बले पाण्डवानां च सहस्राणि शतानि च ॥
015a	संरब्धानां प्रवीराणां समरे दृढकर्मणाम् ।
015c	तत्रासीत्सुमहाशब्दस्तुमुलो रोमहर्षणः ॥
016a	`पाण्डवानां कुरूणां च गर्जतामितरेतरम् ।
016c	क्ष्वेलाः किलकिलाशब्दास्तत्रासन्वै सहस्रशः ॥
017a	भेरीशब्दाश्च तुमुला बाणशब्दाश्च भारत ।
017c	अन्योन्यं निघ्नतां चैव नराणां शुश्रुवे स्वनः ॥'
018a	अथाक्रन्दन्भीमसेनो धृष्टद्युम्नश्च मारिष ।
018c	नकुलः सहदेवश्च धर्मराजश्च पाण्डवः ॥
019a	आगच्छत प्रहरत द्रुतं विपरिधावत ।
019c	प्रविष्टावरिसेनां हि वीरौ माधवपाण्डवौ ॥
020a	यथा सुखेन गच्छेतां जयद्रथवधं प्रति ।
020c	तथा प्रकुरुत क्षिप्रमिति सैन्यान्यचोदयन् ॥
021ac	तयोरभावे कुरवः कृतार्थाः स्युर्वयं जिताः ॥
022a	`यत्र यातौ महात्मानौ तूर्णं परपुरञ्जयौ ।'
022c	ते यूयं सहिता भूत्वा तूर्णमेव बलार्णवम् ।
022e	क्षोभयध्वं महावेगाः पवनः सागरं यथा ॥
023a	भीमसेनेन ते राजन्पाञ्चाल्येन च नोदिताः ।
023c	आजघ्नुः कौरवान्सङ्ख्ये त्यक्त्वाऽसूनात्मनःप्रियान् ॥
024a	इच्छन्तो निधनं युद्धे शस्त्रैरुत्तमतेजसः ।
024c	स्वर्गेप्सवो मित्रकार्ये नाभ्यनन्दन्त जीवितम् ॥
025a	तथैव तावका राजन्प्रार्थयन्तो महद्यशः ।
025c	आर्यां युद्धे मतिं कृत्वा युद्धायैवावतस्थिरे ॥
026a	तस्मिन्सुतुमुले युद्धे वर्तमाने भयावहे ।
026c	जित्वा सर्वाणि सैन्यानि प्रायात्सात्यकिरर्जुनम् ॥
027a	कवचानां प्रभास्तत्र सूर्यरश्मिविराजिताः ।
027c	दृष्टीः सङ्ख्ये सैनिकानां प्रतिजघ्नुः समन्ततः ।
027e	`ध्वजशस्त्रप्रतिहता लोकान्समवदीपयन् ॥
028a	चण्डवातोद्धतान्मेघान्विकिरन्रश्मिमानिव ।
028c	तथा तव महत्सैन्यं तद्व्यरोचत तापयन् ॥
029a	सम्प्रहृष्टः स सहसा तव सैन्यार्णवं प्रति ।
029c	लोलयन्सर्वतो गत्वा समुद्रं मकरो यथा ॥
030a	तत्र राजन्महानासीत्सङ्ग्रामो भीतिवर्धनः ।
030c	पाण्डवस्य महाबाहो तावकानां च दारुणः ॥
031a	रुद्रस्याक्रीडसङ्काशः संहारः सर्वदेहिनाम् ।
031c	ततः शब्दो महानासीत्प्रायाद्यत्र धनञ्जयः ॥
032a	तत्र स्म कदनं घोरं वर्तते पाण्डुपूर्वज ।
032c	अर्जुनस्य महाबाहोस्तावकानां च धन्विनाम् ॥
033a	मध्ये भारतसैन्यस्य माधवस्य महारणे ।
033c	द्रोणस्यापि परैः सार्धं व्यूहद्वारे सुदारुणम् ॥
034a	एवमेष क्षयो वृत्तः पृथिव्यां पृथिवीपते ।
034c	क्रुद्धेऽर्जुने तथा द्रोणे सात्वते च महारथे ॥'
035a	तथा प्रयतमानानां पाण्डवानां महात्मनाम् ।
035c	दुर्योधनो महाराजन्व्यगाहत महद्बलम् ॥
036a	स सन्निपातस्तुमुलस्तेषां तस्य च भारत ।
036c	अभवत्सर्वभूतानामभावकरणो महान् ॥
037	धृतराष्ट्र उवाच 
037a	तथा यातेषु सैन्येषु तथा कृच्छ्रगतः स्वयम् ।
037c	कच्चिद्दुर्योधनः सूत नाकार्षीत्पृष्ठतो रणम् ॥
038a	एकस्य च बहूनां च सन्निपातो महाहवे ।
038c	विशेषतो नरपतेर्विषमः प्रतिभाति मे ॥
039a	सोऽत्यन्तसुखसंवृद्धो लक्ष्म्या लोकस्य चेश्वरः ।
039c	एको बहून्समासाद्य कच्चिन्नासीत्पराङ्मुखः ॥
040	सञ्जय उवाच 
040a	राजन्सङ्ग्राममाश्चर्यं तव पुत्रस्य भारत ।
040c	एकस्य बहुभिः सार्धं शृणुष्व गदतो मम ॥
041a	दुर्योधनेन समरे पृतना पाण्डवी रणे ।
041c	नलिनी द्विरदेनेव समन्तात्प्रतिलोडिता ॥
042a	ततस्तां प्रहतां सेनां दृष्ट्वा पुत्रेण ते नृप ।
042c	भीमसेनपुरोगास्तं पाञ्चालाः समुपाद्रवन् ॥
043a	स भीमसेनं दशभिः शरैर्विव्याध पाण्डवम् ।
043c	त्रिभिस्त्रिभिर्यमौ वीरौ धर्मराजं च सप्तभिः ॥
044a	विराटद्रुपदौ षड्भिः शतेन च शिखण्डिनम् ।
044c	धृष्टद्युम्नं च विंशत्या द्रौपदेयांस्त्रिभिस्त्रिभिः ॥
045a	शतशश्चापरान्योधान्सद्विपांश्च रथान्रणे ।
045c	शरैरवचकर्तोग्रैः क्रुद्धोऽन्तक इव प्रजाः ॥
046a	न सन्दधद्विमुञ्चन्वा मण्डलीकृतकार्मुकः ।
046c	अदृश्यत रिपून्निघ्नञ्छिक्षयाऽस्तबलेन च ॥
047a	तस्य तान्निघ्नतः शत्रून्हेमपृष्ठं महद्धनुः ।
047c	अजस्रं मण्डलीभूतं ददृशुः समरे जनाः ॥
048a	ततो युधिष्ठिरो राजा भल्लाभ्यामच्छिनद्धनुः ।
048c	तव पुत्रस्य कौरव्य यतमानस्य संयुगे ॥
049a	विव्याध चैनं दशभिः सम्यगस्तैः शरोत्तमैः ।
049c	वर्म चाशु समासाद्य ते भित्त्वा क्षितिमाविशन् ॥
050a	ततः प्रमुदिताः पार्थाः परिवव्रुर्युधिष्ठिरम् ।
050c	यथा वृत्रवधे देवाः पुरा शक्रं महर्षयः ॥
051a	ततोऽन्यद्धनुरादाय तव पुत्रः प्रतापवान् ।
051c	तिष्ठतिष्ठेति राजानं ब्रुवन्पाण्डवमभ्ययात् ॥
052a	तमायान्तमभिप्रेक्ष्य तव पुत्रं महामृधे ।
052c	प्रत्युद्ययुः समुदिताः पाञ्चाला जयगृद्धिनः ॥
053a	तान्द्रोणः प्रतिजग्राह परीप्सन्युधि पाण्डवम् ।
053c	चण्डवातोद्धुतान्मेघान्गिरिरम्बुमुचो यथा ॥
054a	तत्र राजन्महानासीत्सङ्ग्रामो रोमहर्षणः ।
054c	पाण्डवानां महाबाहो तावकानां च संयुगे ॥
055ac	रुद्रस्याक्रीडसदृशः संहारः सर्वदेहिनाम् ॥
056a	ततः शब्दो महानासीद्यातो येन धनञ्जयः ।
056c	अतीव सर्वशब्देभ्यो रोमहर्षकरः प्रभो ॥
057a	अर्जुनस्य महाबाहो तावकानां च धन्विनाम् ।
057c	मध्ये भारतसैन्यस्य माधवस्य महारणे ।
057e	द्रोणस्यापि परैः सार्धं व्यूहद्वारे महारणे ॥
058a	एवमेष क्षयो वृत्तः पृथिव्यां पृथिवीपते ।
058c	क्रुद्धेऽर्जुने तथा द्रोणे सात्वते च महारथे ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुर्विंशत्यधिकशततमोऽध्यायः ॥ 124 ॥

5-124-9 अनीकेषु समूहेषु इति क. ख. पाठः ॥ 5-124-39 लक्ष्म्येति विशेषणे तृतीया ॥ 5-124-125 चतुर्विंशत्यधिकशततमोऽध्यायः ॥
