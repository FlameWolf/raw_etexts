श्रीः
अध्यायः 064
नारदेन सृञ्जयम् प्रत्यम्बरीषविभवाभिधानम् ॥ 1 ॥
KK-07-03-064-001	नारद उवाच 
KK-07-03-064-001a	नाभागमम्बरीषं च मृतं सृञ्जय शुश्रुम ।
KK-07-03-064-001c	यः सहस्रं सहस्राणां राज्ञां चैकस्त्वयोधयत् ॥
KK-07-03-064-002a	जिगीषमाणाः सङ्ग्रामे समन्ताद्वैरिणोऽभ्ययुः ।
KK-07-03-064-002c	अस्त्रयुद्धविदो घोराः सृजन्तश्चाशिवा गिरः ॥
KK-07-03-064-003a	बललाघवशिक्षाभिस्तेषां सोऽस्त्रबलेन च ।
KK-07-03-064-003c	छत्रायुधध्वजरथांश्छित्त्वा प्रासान्गतव्यथः ॥
KK-07-03-064-004a	त एनं मुक्तसन्नाहाः प्रार्थयञ्जीवितैषिणः ।
KK-07-03-064-004c	शरण्यमीयुः शरणं तव स्म इति वादिनः ॥
KK-07-03-064-005a	स तु तान्वशगान्कृत्वा जित्वा चेमां वसुन्धराम् ।
KK-07-03-064-005c	ईजे यज्ञशतैरिष्टैर्यथा शक्रस्तथाऽनघः ॥
KK-07-03-064-006a	बुभुजुः सर्वसम्पन्नमन्नमन्ये जनाः सदा ।
KK-07-03-064-006c	तस्मिन्यज्ञे तु विप्रेन्द्राः सन्तृप्ताः परमार्चिताः ॥
KK-07-03-064-007a	मोदकान्पूरिकापूपान्स्वादुपूर्णाश्च शष्कुलीः ।
KK-07-03-064-007c	करम्भान्पृथुमृद्वीका अन्नानि सुकृतानि च ॥
KK-07-03-064-008a	सूपान्मैरेयकापूपान्रागषाडवपानकान् ।
KK-07-03-064-008c	मृष्टान्नानि सुयुक्तानि मृदूनि सुरभीणि च ॥
KK-07-03-064-009a	घृतं मधु पयस्तोयं दधीनि रसवन्ति च ।
KK-07-03-064-009c	फलं मूलं सुस्वादु द्विजास्तत्रोपभुञ्जते ॥
KK-07-03-064-010a	मदनीयानि पापानि विदित्वा चात्मनः सुखम् ।
KK-07-03-064-010c	अपिबन्त यथाकामं पानपा गीतवादितैः ॥
KK-07-03-064-011a	तत्र स्म गाथा गायन्ति क्षीबा हृष्टाः पठन्ति च ।
KK-07-03-064-011c	नाभागस्तुतिसंयुक्ता ननृतुश्च सहस्रशः ॥
KK-07-03-064-012a	तेषु यज्ञेष्वम्बरीषो दक्षिणामत्यकालयत् ।
KK-07-03-064-012c	राज्ञां शतसहस्राणि दशप्रयुतयाजिनाम् ॥
KK-07-03-064-013a	हिरण्यकवचान्सर्वाञ्श्वेतच्छत्रप्रकीर्णकान् ।
KK-07-03-064-013c	हिरण्यस्यन्दनारूढान्सानुयात्रपरिच्छादान् ॥
KK-07-03-064-014a	ईजानो वितते यज्ञे दक्षिणामत्यकालयत् ।
KK-07-03-064-014c	मूर्धाभिषिक्तांश्च नृपान्राजपुत्रशतानि च ॥
KK-07-03-064-015a	स दण्डकोशनिचयान्ब्राह्मणेभ्यो ह्यमन्यत ।
KK-07-03-064-015c	नैवं पूर्वे जनाश्चक्रुर्न करिष्यन्ति चापरे ॥
KK-07-03-064-016a	यदम्बरीषो नृपतिः करोत्यमितदक्षिणः ।
KK-07-03-064-016c	इत्येवमनुमोदन्ते प्रीता यस्य महर्षयः ॥
KK-07-03-064-017a	स चेन्ममार सृञ्जय चतुर्भद्रतरस्त्वया ।
KK-07-03-064-017c	पुत्रात्पुण्यतरस्तुभ्यं मा पुत्रमनुतप्यथाः ।
KK-07-03-064-017e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये चतुःषष्टितमोऽध्यायः ॥ 64 ॥

5-64-8 सूपाद्योरण्डकान्यूषान् इति क. ङ. पाठः ॥ 5-64-10 मादनीयानि मदकराणि सुरादीनि । पापानि पापहेतूनीति ज्ञात्वापि सुखलिप्सवः पिबन्तीत्यर्थः । मदनीयानि पानानि विदंशानात्मनः प्रियान् । पपुस्तत्र यथाकामं पानपा(का) गीतकाः परम् इति क. पाठः॥ 5-64-12 अत्यकालयद्दातुं निष्कासितवान् । जिता राजान एव सोपस्करदक्षिणात्वेन दत्ताः । तेषां राज्यानि ते राजानश्च ब्राह्मणसात्कृता इत्यर्थः ॥ 5-64-64 चतुःषष्टितमोऽध्यायः ॥
