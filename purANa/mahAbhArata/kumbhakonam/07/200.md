श्रीः
अध्यायः 200
द्रोणमारणरुष्टेनाश्वत्थाम्ना वैरिसेनायां नारायणास्त्रप्रयोगः ॥ 1 ॥ अस्त्रतेजसा पीड्यमानानां कृष्णवचनात् यानावरोहणशस्त्रन्यासादिना आत्मरक्षणम् ॥ 2 ॥ भीमे एकस्मिन्नेव शस्त्रधारणेन प्रतियुध्यमाने सति तन्मस्तकेऽस्त्रस्य प्रज्वलनम् ॥ 3 ॥
001	सञ्जय उवच 
001a	ततः स कदनं चक्रे रिपूणां द्रोणनन्दनः ।
001c	युगान्ते सर्वभूतानां कालसृष्ट इवान्तकः ॥
002a	ध्वजद्रुमं शस्त्रशृङ्गं हतनागमहाशिलम् ।
002c	अश्वकिम्पुरुषाकीर्णं शरासनलतावृतम् ॥
003a	क्रव्यादपक्षिसङ्घुष्टं भूतयक्षगणाकुलम् ।
003c	निहत्य शात्रवान्भल्लैः सोऽचिनोद्देहपर्वतम् ॥
004a	ततो वेगेन महता विनद्य स नरर्षभः ।
004c	प्रतिज्ञां श्रावयामास पुनरेव तवात्मजम् ॥
005a	यदत्र च्छद्मनाऽऽचार्यं धर्मकञ्चुकमास्थितः ।
005c	मुञ्च शस्त्रमिति प्राह कुन्तीपुत्रो युधिष्ठिरः ॥
006a	तस्मात्सम्पश्यतस्तस्य द्रावयिष्यामि वाहिनीम् ।
006c	विद्राव्य सर्वान्हन्ताऽस्मि जाल्मं पाञ्चाल्यमेव तु ॥
007a	सर्वानेतान्हनिष्यामि यदि योत्स्यन्ति मां रणे ।
007c	सत्यं ते प्रतिजानामि परिवर्तय वाहिनीम् ॥
008a	तच्छ्रुत्वा तव पुत्रस्तु वाहिनीं पर्यवर्तयत् ।
008c	सिंहनादेन महता व्यपोह्य सुमहद्भयम् ॥
009a	ततः समागमो राजन्कुरुपाण्डवसेनयोः ।
009c	पुनरेवाभवत्तीव्रः पूर्णसागरयोरिव ॥
010a	संरब्धा हि स्थिरीभूता द्रोणपुत्रेण कौरवाः ।
010c	उदग्राः पाण्डुपाञ्चाला द्रोणस्य निधनेन च ॥
011a	तेषां परमहृष्टानां जयमात्मनि पश्यताम् ।
011c	संरब्धानां महावेगः प्रादुरासीद्विशाम्पते ॥
012a	यथा शिलोच्चये शैलः सागरैः सागरो यथा ।
012c	प्रतिहन्येत राजेन्द्र तथाऽसन्कुरुपाण्डवाः ॥
013a	`चुक्षुभे पृथिवी सर्वा दिशश्च प्रतिसस्वनुः ।
013c	सम्भ्रान्तान्यपि भूतानि जलजान्यपि मारिष ।
013e	ते च सर्वे तदा योधाः सम्प्रहृष्टा युयुत्सवः ॥'
014a	ततः शङ्खसहस्राणि भेरीणामयुतानि च ।
014c	अवादयन्त संहृष्टाः कुरुपाण्डवसैनिकाः ॥
015a	यथा निर्मथ्यमानस्य सागरस्य तु निःस्वनः ।
015c	अभवत्तव सैन्यस्य सुमहानद्भुतोपमः ॥
016a	`वर्तमाने तथा शब्दे रौद्रे तस्मिन्भयानके ।
016c	सम्पतत्सु रथौघेषु तव तेषां च भारत ॥'
017a	प्रादुश्चक्रे ततो द्रौणिरस्त्रं नारायणं तदा ।
017c	अभिसन्धाय पाण्डूनां पाञ्चालानां च वाहिनीम् ॥
018a	प्रादुरासंस्ततो बाणा दीप्ताग्राः खे सहस्रशः ।
018c	पाण्डवान्क्षपयिष्यन्तो दीप्तास्याः पन्नगा इव ॥
019a	ते दिशः खं च सैन्यं च समावृण्वन्महाहवे ।
019c	मुहूर्ताद्भास्करस्येव लोके राजन्गभस्तयः ॥
020a	तथाऽपरे द्योतमाना ज्योतींषीवामलाम्बरे ।
020c	प्रादुरासन्महाराज कार्ष्णायसमया गुडाः ॥
021a	चतुश्चक्रा द्विचक्राश्च शतघ्न्यो बहुला गदाः ।
021c	चक्राणि च क्षुरान्तानि मण्डलानीव भास्वतः ॥
022a	शस्त्राकृतिभिराकीर्णमतीव पुरुषर्षभ ।
022c	दृष्ट्वान्तरिक्षमाविग्नाः पाण्डुपाञ्चालसृञ्जयाः ॥
023a	यथायथा ह्ययुध्यन्त पाण्डवानां महारथाः ।
023c	तथातथा तदस्त्रं वै व्यवर्धत जनाधिप ॥
024a	वध्यमानास्तदाऽस्त्रेण तेन नारायणेन वै ।
024c	दह्यमानाऽनलेनेव सर्वतोऽभ्यर्दिता रणे ॥
025a	यथा हि शिशिरापाये दहेत्कक्षं हुताशनः ।
025c	तथा तदस्त्रं पाण्डूनां ददाह ध्वजिनीं प्रभो ॥
026a	आपूर्यमाणेनास्त्रेण सैन्ये क्षीयति च प्रभो ।
026c	जगाम परमं त्रासं धर्मपुत्रो युधिष्ठिरः ॥
027a	द्रवमाणं तु तत्सैन्यं दृष्ट्वा विगतचेतनम् ।
027c	मध्यस्थतां च पार्थस्य धर्मपुत्रोऽब्रवीदिदम् ॥
028a	धृष्टद्युम्न पलायस्व सह पाञ्चालसेनया ।
028c	सात्यके त्वं च गच्छस्व वृष्ण्यन्धकवृतो महान् ॥
029a	वासुदेवोऽपि धर्मात्मा करिष्यत्यात्मनः क्षमम् ।
029c	श्रेयो ह्युपदिशत्येष लोकस्य किमुतात्मनः ॥
030a	सङ्ग्रामस्तु न कर्तव्यः सर्वसैन्यान्ब्रवीमि वः ।
030c	अहं हि सह सोदर्यैः प्रवेक्ष्ये हव्यवाहनम् ॥
031a	भीष्मद्रोणार्णवं तीर्त्वा सङ्ग्रामे भीरुदुस्तरे ।
031c	विमज्जिष्यामि सलिले सगणो द्रौणिगोष्पदे ॥
032a	कामः सम्पद्यतामस्य बीभत्सोराशु मां प्रति ।
032c	कल्याणवृत्तिराचार्यो मया युधि निपातितः ॥
033a	येन बालः स सौभद्रो युद्धानामविशारदः ।
033c	समर्थैर्बहुभिः क्रूरैर्घातितो नाभिपालितः ॥
034a	येन विब्रुवती प्रश्नं तथा कृष्णा सभां गता ।
034c	उपेक्षिता सपुत्रेण दासीभावं नियच्छती ॥
035a	`रक्षणे च महान्यत्नः सैन्धवस्य कृतो युधि ।
035c	अर्जुनस्य विघातार्थं प्रतिज्ञा येन रक्षिता ॥
036a	व्यूहद्वारि वयं चैव धृता येन जिगीषवः ।
036c	वारितं च महत्सैन्यं प्रविशत्तद्यथाबलम् ॥'
037a	जिघांसुर्धार्तराष्ट्रश्च श्रान्तेष्वन्येषु फल्गुनम् ।
037c	कवचेन तथा गुप्तो रक्षार्थं सैन्धवस्य च ॥
038a	येन ब्रह्मास्त्रविदुषा पाञ्चालाः सत्यजिन्मुखाः ।
038c	कुर्वाणा मज्जये यत्नं समूला विनिपातिताः ॥
039a	`ग्रहणे च परो यत्नः कृतस्तेन यथा मम ।
039c	विदितं सर्वमेवैतद्भवतां सर्वयोधिनाम् ॥'
040a	येन प्रव्राज्यमानाश्च राज्याद्वयमधर्मतः ।
040c	निवार्यमाणेनास्माभिरनुगन्तुं तदेषिताः ॥
041a	`वनवासान्निवृत्तानां समये च तथा कृते ।
041c	स्नेहश्च दर्शितो नित्यं प्रत्यक्षं वो महारथाः ॥'
042a	योऽसावत्यन्तमस्मासु कुर्वाणः सौहृदं परम् ।
042c	हतस्तदर्थे मरणं गमिष्यामि सबान्धवः ॥
043	सञ्जय उवाच 
043a	एवं ब्रुवति कौन्तेये दाशार्हस्त्वरितस्ततः ।
043c	निवार्य सैन्यं बाहुभ्यामिदं वचनमब्रवीत् ॥
044a	शीघ्रं न्यस्यत शस्त्राणि वाहेभ्यश्चावरोहत ।
044c	एष योगोऽत्र विहितः प्रतिघाते महात्मनः ॥
045a	द्विपाश्वस्यन्दनेभ्यश्च क्षितिं सर्वेऽवरोहत ।
045c	एवमेतन्न वो हन्यादस्त्रं भूमौ निरायुधान् ॥
046a	यथायथा हि युध्यन्ते योधा ह्यस्त्रमिदं प्रति ।
046c	तथातथा भवन्त्येते कौरवा बलवत्तराः ॥
047a	निक्षेप्स्यन्ति च शस्त्राणि वाहनेभ्योऽवरुह्य ये ।
047c	येऽञ्जलिं कुर्वते वीर नमन्ति च विवाहनाः ।
047e	तान्नैतदस्त्रं सङ्ग्रामे निहनिष्यति मानवान् ॥
048a	ये त्वेतत्प्रतियोत्स्यन्ति मनसाऽपीह केचन ।
048c	निहनिष्यति तान्सर्वान्रसातलगतानपि ॥
049a	ते वचस्तस्य तच्छ्रुत्वा वासुदेवस्य भारत ।
049c	ईषुः सर्वे समुत्स्रष्टुं मनोभिः करणेन च ॥
050a	तत उत्स्रष्टुकामांस्तानस्त्राण्यालक्ष्य पाण्डवः ।
050c	भीमसेनोऽब्रवीद्राजन्निदं संहर्षयन्वचः ॥
051a	न कथञ्चन शस्त्राणि मोक्तव्यानीह केनचित् ।
051c	अहमावारयिष्यामि द्रोणपुत्रास्त्रमाशुगैः ॥
052a	गदयाऽप्यनया गुर्व्या हेमविग्रहया रणे ।
052c	कालवत्प्रहरिष्यामि द्रौणेरस्त्रं विशातयन् ॥
053a	न हि मे विक्रमे तुल्यः कश्चिदस्ति पुमानिह ।
053c	यथैव सवितुस्तुल्यं ज्योतिरन्यन्न विद्यते ॥
054a	पश्यतेमौ हि मे बाहू नागराजकरोपमौ ।
054c	समर्थौ पर्वतस्यापि शैशिरस्य निपातने ॥
055a	नागायुतसमप्राणो ह्यहमेको नरेष्विह ।
055c	शक्रो यथाऽप्रतिद्वन्द्वो दिवि देवेषु विश्रुतः ॥
056a	अद्य पश्यत मे वीर्यं बाह्वोः पीनांसयोर्युधि ।
056c	ज्वलमानस्य दीप्तस्य द्रौणेरस्त्रस्य वारणे ॥
057a	यदि नारायणास्त्रस्य प्रतियोद्धा न विद्यते ।
057c	अद्यैतत्प्रतियोत्स्यामि पश्यत्सु कुरुपाण्डुषु ॥
058a	अर्जुनार्जुन बीभत्सो न न्यस्यं गाण्डिवं त्वया ।
058c	शशाङ्कस्येव ते पङ्को नैर्मल्यं पातयिष्यति ॥
059	अर्जुन उवाच 
059a	भीम नारायणास्त्रे मे गोषु च ब्राह्मणेषु च ।
059c	एतेषु गाण्डिवं न्यस्यमेतद्धि व्रतमुत्तमम् ॥
060a	एवमुक्तस्ततो भीमो द्रोणपुत्रमरिन्दमम् ।
060c	अभ्ययान्मेघघोषेण रथेनादित्यवर्चसा ॥
061a	`कम्पयन्मेदिनीं सर्वां त्रासयंश्च चमूं तव ।
061c	शङ्खशब्दं महत्कृत्वा भुजशब्दं च पाण्डवः ॥
062a	तस्य शङ्खस्वनं श्रुत्वा बाहुशब्दं च तावकाः ।
062c	समन्तात्कोष्ठकीकृत्य शरव्रातैरवाकिरन् ॥'
063a	स एनमिषुजालेन लघुत्वाच्छीघ्रविक्रमः ।
063c	निमेषमात्रेणासाद्य कुन्तीपुत्रोऽभ्यवाकिरत् ॥
064a	ततो द्रौणिः प्रहस्यैनं द्रवन्तमभिभाष्य च ।
064c	अवाकिरत्प्रदीप्ताग्रैः शरैस्तैरभिमन्त्रितैः ॥
065a	पन्नगैरिव दीप्तास्यैर्वमद्भिर्ज्वलनं रणे ।
065c	अवकीर्णोऽभवत्पार्थः स्फुलिङ्गैरिव काञ्चनैः ॥
066a	तस्य रूपमभूद्राजन्भीमसेनस्य संयुगे ।
066c	खद्योतैरावृतस्येव पर्वतस्य दिनक्षये ॥
067a	तदस्त्रं द्रोणपुत्रस्य तस्मिन्प्रतिसमस्यति ।
067c	अवर्धत महाराज यथाऽग्निरनिलोद्धतः ॥
068a	विवर्धमानमालक्ष्य तदस्त्रं भीमविक्रमम् ।
068c	पाण्डुसैन्यमृते भीमं सुमहद्भयमाविशत् ॥
069a	ततः शस्त्राणि ते सर्वे समुत्सृज्य महीतले ।
069c	अवारोहन्रथेभ्यश्च हस्त्यश्वेभ्यश्च सर्वशः ॥
070a	तेषु निक्षिप्तशस्त्रेषु वाहनेभ्यश्च्युतेषु च ।
070c	तदस्त्रवीर्यं विपुलं भीममूर्धन्यथापतत् ॥
071a	हाहाकृतानि भूतानि पाण्डवाश्च विशेषतः ।
071c	भीमसेनमपश्यन्त तेजसा संवृतं तथा ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे द्विशततमोऽध्यायः ॥ 200 ॥

7-200-20 गुडाः गोलाः हला इति क. ख. पाठः ॥ 7-200-40 अस्माभिरस्मदीयैर्विदुरादिभिर्निवार्यमाणेन निषिध्यमानेनापि तद्वनमनुगन्तुं प्रवेष्टुमेषिता अनुमता नतु प्रतिषिद्धा इत्यर्थः ॥ द्विशततमोऽध्यायः ॥
