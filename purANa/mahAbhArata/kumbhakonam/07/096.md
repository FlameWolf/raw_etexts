श्रीः
अध्यायः 096
राज्ञां द्वन्द्वयुद्धवर्णनम् ॥ 1 ॥
KK-07-05-096-001	सञ्जय उवाच 
KK-07-05-096-001a	राजन्सङ्ग्राममाश्चर्यं शृणु कीर्तयतो मम ।
KK-07-05-096-001c	कुरूणां पाण्डवानां च यथा युद्धमवर्तत ॥
KK-07-05-096-002a	भारद्वाजं समासाद्य व्यूहस्य प्रमुखे स्थितम् ।
KK-07-05-096-002c	अयोधयन्रणे पार्था द्रोणानीकं बिभित्सवः ॥
KK-07-05-096-003a	रक्षमाणः स्वथं व्यूहं द्रोणोऽपि सह सैनिकैः ।
KK-07-05-096-003c	अयोधयद्रणे पार्थान्प्रार्थयानो महद्यशः ॥
KK-07-05-096-004a	विन्दानुविन्दावावन्त्यौ विराटं दशभिः शरैः ।
KK-07-05-096-004c	अयोधयद्रणे पार्थान्प्रार्थयानो महद्यशः ॥
KK-07-05-096-005a	विन्दानुविन्दावावन्त्यौ विराटं दशभिः शरैः ।
KK-07-05-096-005c	पराक्रान्तौ पराक्रम्य योधयामास सानुगौ ॥
KK-07-05-096-006a	तेषां युद्धं समभवद्दारुणं शोणितोदकम् ।
KK-07-05-096-006c	सिंहस्य द्विपमुख्याभ्यां प्रभिन्नाभ्यां यथा वने ॥
KK-07-05-096-007a	बाह्लीकं रभसं युद्धे याज्ञसेनिर्महाबलः ।
KK-07-05-096-007c	आजघ्ने विशिखैस्तीक्ष्णैर्घोरैर्मर्मास्थिभेदिभिः ॥
KK-07-05-096-008a	बाह्लीको याज्ञसेनिं तु हेमपुङ्खैः शिलाशितैः ।
KK-07-05-096-008c	आजघान भृशं क्रुद्धो नवभिर्नतपर्वभिः ॥
KK-07-05-096-009a	तद्युद्धमभवद्घोरं शरशक्तिसमाकुलम् ।
KK-07-05-096-009c	भीरूणां त्रासजननं शूराणां हर्षवर्धनम् ॥
KK-07-05-096-010a	ताभ्यां तत्र शरैर्मुक्तैरन्तरिक्षं दिशस्तथा ।
KK-07-05-096-010c	अभवत्संवृतं सर्वं न प्राज्ञायत किञ्चन ॥
KK-07-05-096-011a	शैब्यो गोवासनो युद्धे काश्यपुत्रं महारथम् ।
KK-07-05-096-011c	ससैन्यो योधयामास गजः प्रतिगजं यथा ॥
KK-07-05-096-012a	बाह्लीकराजः सङ्क्रुद्धो द्रौपदेयान्महारथान् ।
KK-07-05-096-012c	मनः पञ्चेन्द्रियाणीव शुशुभे योधयन्रणे ॥
KK-07-05-096-013a	अयोधयंस्ते सुभृशं तं शरौघैः समन्ततः ।
KK-07-05-096-013c	इन्द्रियाणि यथा देहं शश्वद्देहवतां वर ॥
KK-07-05-096-014a	वार्ष्णेयं सात्यकिं युद्धे पुत्रो दुःशासनस्तव ।
KK-07-05-096-014c	आजघ्ने सायकैस्तीक्ष्णैर्नवभिर्नतपर्वभिः ॥
KK-07-05-096-015a	सोऽतिविद्धो बलवता महेष्वासेन धन्विना ।
KK-07-05-096-015c	ईषन्मूर्च्छां जगामाशु सात्यकिः सत्यविक्रमः ॥
KK-07-05-096-016a	समाश्वस्तस्तु वार्ष्णेयस्तव पुत्रं महारथम् ।
KK-07-05-096-016c	विव्याध दशभिस्तूर्णं सायकैः कङ्कपत्रिभिः ॥
KK-07-05-096-017a	तावन्योन्यं दृढं विद्धावन्योन्यशरपीडितौ ।
KK-07-05-096-017c	रेजतुः समरे राजन्पुष्पिताविव किंशुकौ ॥
KK-07-05-096-018a	अलम्बुसस्तु सङ्क्रुद्धः कुन्तिभोजशरार्दितः ।
KK-07-05-096-018c	अशोभत भृशं लक्ष्म्या पुष्पाढ्य इव किंशुकः ॥
KK-07-05-096-019a	कुन्तिभोजं ततो रक्षो विद्ध्वा बहुभिरायसैः ।
KK-07-05-096-019c	अनदद्भैरवं नादं वाहिन्याः प्रमुखे तव ॥
KK-07-05-096-020a	ततस्तौ समरे शूरौ योधयन्तौ परस्परम् ।
KK-07-05-096-020c	ददृशुः सर्वसैन्यानि शक्रजम्भौ यथा पुरा ॥
KK-07-05-096-021a	शकुनिं रभसं युद्धे कृतवैरं च भारत ।
KK-07-05-096-021c	माद्रीपुत्रौ च संरब्धौ शरैश्चार्दयतां भृशम् ॥
KK-07-05-096-022a	तुमुलः स महान्राजन्प्रावर्तत जनक्षयः ।
KK-07-05-096-022c	त्वया सञ्जनितोऽत्यर्थं कर्णेन च विवर्धितः ॥
KK-07-05-096-023a	रक्षितस्तव पुत्रैश्च क्रोधमूलो हुताशनः ।
KK-07-05-096-023c	य इमां पृथिवीं राजन्दग्धुं सर्वां समुद्यतः ॥
KK-07-05-096-024a	शकुनिः पाण्डुपुत्राभ्यां कृतः स विमुखः शरैः ।
KK-07-05-096-024c	न स्म जानाति कर्तव्यं युद्धे किञ्चित्पराक्रमम् ॥
KK-07-05-096-025a	विमुखं चैनमालोक्य माद्रीपुत्रौ महारथौ ।
KK-07-05-096-025c	ववर्षतुः पुनर्बाणैर्यथा मेघौ महागिरिम् ॥
KK-07-05-096-026a	स वध्यमानो बहुभिः शरैः सन्नतपर्वभिः ।
KK-07-05-096-026c	सम्प्रायाज्जवनैरश्वैर्द्रोणानीकाय सौबलः ॥
KK-07-05-096-027a	घटोत्कचस्तथा शूरं राक्षसं तमलामुधम् ।
KK-07-05-096-027c	अभ्ययाद्रभसं युद्धे वेगमास्थाय मध्यमम् ॥
KK-07-05-096-028a	तयोर्युद्धं महाराज चित्ररूपमिवाभवत् ।
KK-07-05-096-028c	यादृशं हि पुरावृत्तं रामरावणयोर्मृधे ॥
KK-07-05-096-029a	ततो युधिष्ठिरो राजा मद्रराजानमाहवे ।
KK-07-05-096-029c	विद्ध्वा पञ्चाशता बाणैः पुनर्विव्याध सप्तभिः ॥
KK-07-05-096-030a	ततः प्रववृते युद्धं तयोरत्यद्भुतं नृप ।
KK-07-05-096-030c	यथा पूर्वं महद्युद्धं शम्बरामरराजयोः ॥
KK-07-05-096-031a	विविंशतिश्चित्रसेनो विकर्णश्च तवात्मजः ।
KK-07-05-096-031c	अयोधयन्भीमसेनं महत्या सेनया वृताः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षण्णवतितमोऽध्यायः ॥ 96 ॥

5-96-23 हुताशनः प्रावर्ततेत्यनुषज्यते ॥ 5-96-96 षण्णवतितमोऽध्यायः ॥
