श्रीः
अध्यायः 030
अर्जुनयुद्धवर्णनम् ॥ 1 ॥
001	सञ्जय उवाच 
001a	प्रियमिन्द्रस्य सततं सखायममितौजसम् ।
001c	हत्वा प्राग्ज्योतिषं पार्थः प्रदक्षिणमवर्तत ॥
002a	ततो गान्धारराजस्य सुतौ परपुरञ्जयौ ।
002c	अर्देतामर्जुनं सङ्ख्ये भ्रातरौ वृषकाचलौ ॥
003a	तौ समेत्यार्जुनं वीरौ पुरः पश्चाच्च धन्विनौ ।
003c	अविध्येतां महावेगैर्निशितैराशुगैर्भृशम् ॥
004a	वृषकस्य हयान्सूतं धनुश्छत्रं रथं ध्वजम् ।
004c	तिलशो व्यधमत्पार्थः सौबलस्य शितैः शरैः ॥
005a	ततोऽर्जुनः शरव्रातैर्नानाप्रहरणैरपि ।
005c	गान्धारानाकुलांश्चक्रे सौबलप्रमुखान्पुनः ॥
006a	ततः पञ्चशतान्वीरान्गान्धारानुद्यतायुधान् ।
006c	प्राहिणोन्मृत्युलोकाय क्रुद्धो बाणैर्धनञ्जयः ॥
007a	हताश्वात्तु रथात्तूर्णमवतीर्य महाभुजः ।
007c	आरुरोह रथं भ्रातुरन्यच्च धनुराददे ॥
008a	तावेकरथमारूढौ भ्रातरौ वृषकाचलौ ।
008c	शरवर्षेण बीभत्सुमविध्येतां मुहुर्मुहुः ॥
009a	स्यालौ तव महात्मानौ राजानौ वृषकाचलौ ।
009c	भृशं विजघ्नतुः पार्थमिन्द्रं वृत्रबलाविव ॥
010a	लब्धलक्षौ तु गान्धारावहतां पाण्डवं पुनः ।
010c	नैदाघवार्षिकौ मासौ लोकं घर्मांशुभिर्यथा ॥
011a	तौ रथस्थौ नरव्याघ्रौ राजानौ वृषकाचलौ ।
011c	संश्लिष्टाङ्गौ स्थितौ राजञ्जघानैकेषुणाऽर्जुनः ॥
012a	तौ रथात्सिंहसङ्काशौ लोहिताक्षौ महाभुजौ ।
012c	राजन्सम्पेततुर्वीरौ सोदर्यावेकलक्षणौ ॥
013a	तयोर्भूमिं गतौ देहौ रथाद्बन्धुजनप्रियौ ।
013c	यशो दश दिशः पुण्यं गमयित्वा व्यवस्थितौ ॥
014a	दृष्ट्वा विनिहतौ सङ्ख्ये मातुलावपलायिनौ ।
014c	भृशं मुमुचुरश्रूणि पुत्रास्तव विशाम्पते ॥
015a	निहतौ भ्रातरौ दृष्ट्वा मायाशतविशारदः ।
015c	कृष्णौ सम्मोहन्मायां विदधे शकुनिस्ततः ॥
016a	लगुडायोगुडाश्मानः शतघ्न्यश्च सशक्तयः ।
016c	गदापरिघनिस्त्रिंशशूलमुद्गरपट्टसाः ॥
017a	सकम्पनर्ष्टिनखरा मुसलानि परश्वथाः ।
017c	क्षुराः क्षुरप्रनालीका वत्सदन्तास्थिसन्धयः ॥
018a	चक्राणि विशिखाः प्रासा विविधान्यायुधानि च ।
018c	प्रपेतुः शतशो दिग्भ्यः प्रदिग्भ्यश्चार्जुनं प्रति ॥
019a	खरोष्ट्रमहिषाः सिंहा व्याघ्राः सृमरचित्रकाः ।
019c	ऋक्षाः सालावृका गृध्राः कपयश्च सरीसृपाः ॥
020a	विविधानि च रक्षांसि क्षुधितान्यर्जुनं प्रति ।
020c	सङ्क्रुद्धान्यभ्यधावन्त विविधानि वयांसि च ॥
021a	ततो दिव्यास्त्रविच्छूरः कुन्तीपुत्रो धनञ्जयः ।
021c	विसृजन्निषुजालानि सहसा तान्यताडयत् ॥
022a	ते हन्यमानाः शूरेण प्रवरैः सायकैर्दृढैः ।
022c	विरुवन्तो महारावान्विनेशुः सर्वतो हताः ॥
023a	ततस्तमः प्रादुरभूदर्जुनस्य रथं प्रति ।
023c	तस्माच्च तमसो वचाः क्रूराः पार्थमभर्त्सयन् ॥
024a	तत्तमो भैरवं घोरं भयकर्तृ महाहवे ।
024c	उत्तमास्त्रेण महता ज्यौतिषेणार्जुनोऽवधीत् ॥
025a	हते तस्मिञ्जलौघास्तु प्रादुरासन्भयानकाः ।
025c	अम्भसस्तस्य नाशार्थमादित्यास्त्रमथार्जुनः ।
025e	प्रायुङ्क्ताम्भस्ततस्तेन प्रायशोऽस्त्रेण शोषितम् ॥
026a	एवं बहुविधा मायाः सौबलस्य कृताः कृताः ।
026c	जघानास्त्रबलेनाशु प्रहसन्नर्जुनोऽब्रवीत् ॥
027a	`दुर्द्यूतदेविन्गान्धारे नाक्षान्क्षिपति गाण्डिवम् ।
027c	ज्वलितान्निशितांस्तीक्ष्णाञ्शरान्क्षिपतिगाण्डिवम् ॥'
028a	तदा हतासु मायासु त्रस्तोऽर्जुनशराहतः ।
028c	अपायाज्जवनैरश्वैः शकुनिः प्राकृतो यथा ॥
029a	ततोऽर्जुनोऽस्त्रविच्छैघ्र्यं दर्शयन्नात्मनोऽरिषु ।
029c	अभ्यवर्षच्छरौघेण कौरवाणामनीकिनीम् ॥
030a	सा हन्यमाना पार्थेन तव पुत्रस्य वाहिनी ।
030c	द्वैधीभूता महाराज गङ्गेवासाद्य पर्वतम् ॥
031a	द्रोणमेवान्वपद्यन्त केचित्तत्र नरर्षभाः ।
031c	केचिद्दुर्योधनं राजन्नर्द्यमानाः किरीटिना ॥
032a	नापश्याम ततस्त्वेनं सैन्ये वै रजसावृते ।
032c	गाण्डीवस्य च निर्घोषः श्रुतो दक्षिणतो मया ॥
033a	शङ्खदुन्दुभिनिर्घोषं वादित्राणां च निःस्वनम् ।
033c	गाण्डीवस्य तु निर्घोषो व्यतिक्रम्यास्पृशद्दिवम् ॥
034a	ततः पुनर्दक्षिणतः सङ्ग्रामश्चित्रयोधिनाम् ।
034c	सुयुद्धं चार्जुनस्यासीदहं द्रोणमन्वियाम् ॥
035a	यौधिष्ठिराभ्यनीकानि प्रहरन्ति ततस्ततः ।
035c	नानाविधान्यनीकानि पुत्राणां तव भारत ।
035e	अर्जुनो व्यधमत्काले दिवीवाभ्राणि मारुतः ॥
036a	तं वासवमिवायान्तं भूरिवर्षं शरौघिणम् ।
036c	महेष्वासा नरव्याघ्रा नोग्रं केचिदवारयन् ॥
037a	ते हन्यमानाः पार्थेन त्वदीया व्यथिता भृशम् ।
037c	स्वानेव बहवो जघ्नुर्विद्रवन्तस्ततस्ततः ॥
038a	तेऽर्जुनेन शरा मुक्ताः कङ्कपत्रास्तनुच्छिदः ।
038c	शलभा इव सम्पेतुः संवृण्वाना दिशो दश ॥
039a	तुरगं रथिनं नागं पदातिमपि मारिष ।
039c	विनिर्भिद्य क्षितिं जग्मुर्वल्मीकमिव पन्नगाः ॥
040a	न च द्वितीयं व्यसृजत्कुञ्जराश्वनरेषु सः ।
040c	पृथगेकशरारुग्णा निपेतुस्ते गतासवः ॥
041a	हतैर्मनुष्यैर्द्विरदैश्च सर्वतः शराभिसृष्टैश्च हयैर्निपातितैः ।
041c	तदाऽश्वगोमायुबलाभिनादितं विचित्रमायोधशिरो बभूव तत् ॥
042a	पिता सुतं त्यजति सुहृद्वरं सुहृत्तथैव पुत्रः पितरं शरातुरः ।
042c	स्वरक्षणे कृतमतयस्तदा जनास्त्यजन्ति वाहानपि पार्थपीडिताः ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे त्रिंशोऽध्यायः ॥ 30 ॥

5-30-10 वर्षशब्दोऽयमृतुवचनः । निदाघर्तुसम्बन्धिनावित्यर्थः । घर्मांशुभिस्तीक्ष्णकिरणैः । लोकं घर्मोम्बुभिर्यथा इति क.ङ.पाठः ॥ 5-30-17 कम्पनयष्ट्यः । क्षुरा क्षुराकृतिफलकाः । क्षुरप्रास्तूग्रमध्यफलकाः । नालीका नलिकया क्षेप्याः । वत्सदन्ता गोपोतकदन्ताकारफलकाः । अस्थिसन्धयोऽस्थिमयफलकाः ॥ 5-30-18 विशिखाः फणित्राकारफलकाः ॥ 5-30-19 सृमरा गवयाः । चित्रको व्याघ्रभेदः । सालावृकाः श्वानः ॥ 5-30-32 एनमर्जुनम् ॥ 5-30-41 शराभिसृष्टैर्बाणाभिहतैः । आयोधशिरो रणाङ्गणम् ॥ 5-30-30 त्रिंशोऽध्यायः ॥
