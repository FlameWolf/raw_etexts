श्रीः
अध्यायः 130
द्रोणदुर्योधनसंवादो दुर्योधनयुद्धं च ॥ 1 ॥
KK-07-05-130-001	सञ्जय उवाच 
KK-07-05-130-001a	तस्मिन्विलुलिते सैन्ये सैन्धवायार्जुने गते ।
KK-07-05-130-001c	सात्वते भीमसेने च पुत्रस्ते द्रोणमभ्ययात् ।
KK-07-05-130-001e	त्वरन्नेकरथेनैव बहु कृत्यं विचिन्तयन् ॥
KK-07-05-130-002a	स रथस्तव पुत्रस्य त्वरया परया युतः ।
KK-07-05-130-002c	तूर्णमभ्यद्रवद्द्रोणं मनोमारुतवेगवान् ॥
KK-07-05-130-003a	`इह दृष्ट इतो नष्टः सरथः प्राद्रवन्नृपः ।
KK-07-05-130-003c	मुहूर्तादिव पुत्रस्ते द्रोणमासाद्य मारिष ।'
KK-07-05-130-003e	ससम्भ्रमामिदं वाक्यमब्रवीत्कुरनन्दनः ॥
KK-07-05-130-004a	अर्जुनो भीमसेनश्च सात्यकिश्चापराजितः ।
KK-07-05-130-004c	विजित्य सर्वसैन्यानि सुमहान्ति महारथाः ॥
KK-07-05-130-005a	सम्प्राप्ताः सिन्धुराजस्य समीपमनिवारिताः ।
KK-07-05-130-005c	व्यायच्छन्ति च तत्रापि सर्व एवापराजिताः ॥
KK-07-05-130-006a	यदि तावद्रणे पार्थो व्यतिक्रान्तो महारथः ।
KK-07-05-130-006c	कथं सात्यकिभीमाभ्यां व्यतिक्रान्तोऽसि मानद ॥
KK-07-05-130-007a	आश्चर्यभूतो लोकेऽस्मिन्समुद्रस्येव शोषणम् ।
KK-07-05-130-007c	निर्जयस्तव विप्राग्र्य सात्वतेनार्जुनेन च ।
KK-07-05-130-007e	तथैव भीमसेनेन लोकः संवदते भृशम् ॥
KK-07-05-130-008a	कथं द्रोणो जितः सङ्ख्ये धनुर्वेदस्य पारगः ।
KK-07-05-130-008c	इत्येवं ब्रुवते योधा अश्रद्धेयमिदं तव ॥
KK-07-05-130-009a	नाश एव तु मे नूनं मन्दभाग्यस्य संयुगे ।
KK-07-05-130-009c	यत्र त्वां पुरुषव्याघ्रं व्यतिक्रान्तास्त्रयो रथाः ॥
KK-07-05-130-010	द्रोण उवाच 
KK-07-05-130-010a	एवं गते तु कृत्येऽस्मिन्ब्रूहि यत्ते विवक्षितम् ।
KK-07-05-130-010c	यद्गतं गतमेवेदं शेषं चिन्तय मानद ॥
KK-07-05-130-011	दुर्योधन उवाच 
KK-07-05-130-011a	यत्कृत्यं सिन्धुराजस्य प्राप्तकालमनन्तरम् ।
KK-07-05-130-011c	तत्संविधीयतां क्षिप्रं साधु सञ्चिन्त्य नो द्विज ॥
KK-07-05-130-012	द्रोण उवाच 
KK-07-05-130-012a	चिन्त्यं बहुविधं तात यत्कृत्यं तच्छृणुष्व मे ।
KK-07-05-130-012c	त्रयो हि समतिक्रान्ताः पाण्डवानां महारथाः ॥
KK-07-05-130-013a	यावत्तेषां भयं पश्चात्तावदेषां पुरःसरम् ।
KK-07-05-130-013c	तद्गरीयस्तरं मन्ये यत्र कृष्णधनञ्जयौ ॥
KK-07-05-130-014a	सा पुरस्ताच्च पश्चाच्च गृहीता भारती चमूः ।
KK-07-05-130-014c	तत्र कृत्यमहं मन्ये सैन्धवस्याभिरक्षणम् ॥
KK-07-05-130-015a	स नो रक्ष्यतमस्तात क्रुद्धाद्भीतो धनञ्जयात् ।
KK-07-05-130-015c	गतौ च सैन्धवं भीमौ युयुधानवृकोदरौ ॥
KK-07-05-130-016a	सम्प्राप्तं तदिदं द्यूतं यत्तच्छकुनिबुद्धिजम् ।
KK-07-05-130-016c	न सभायां जयो वृत्तो नापि तत्र पराजयः ।
KK-07-05-130-016e	इह नो ग्लहमानानामद्य तावज्जयाजयौ ॥
KK-07-05-130-017a	यान्स्म तान्ग्लहते घोराञ्छकुनिः कुरुसंसदि ।
KK-07-05-130-017c	अक्षान्स मन्यमानः प्राक्शरास्ते हि दुरासदाः ॥
KK-07-05-130-018a	यत्र ते बहवस्तात कौरवेया व्यवस्थिताः ।
KK-07-05-130-018c	सेनां दुरोदरं विद्धि शरानक्षान्विशाम्पते ।
KK-07-05-130-018e	ग्लहं च सैन्धवं राजंस्तत्र द्यूतस्य निश्चयः ॥
KK-07-05-130-019a	सैन्धवे तु महद्द्यूतं समासक्तं परैः सह ।
KK-07-05-130-019c	अत्र ते ध्रुवमायत्तो जयो वाऽजय एव वा ॥
KK-07-05-130-020a	अत्र सर्वे महाराज त्यक्त्वा जीवितमात्मनः ।
KK-07-05-130-020c	सैन्धवस्य रणे रक्षां विधिवत्कर्तुमर्हथ ।
KK-07-05-130-020e	तत्र नो ग्लहमानानां ध्रुवौ जयपराजयौ ॥
KK-07-05-130-021a	यत्र ते परमेष्वासा यत्ता रक्षन्ति सैन्धवम् ।
KK-07-05-130-021c	तत्र गच्छ स्वयं शीघ्रं तांश्च रक्षस्व रक्षिणः ॥
KK-07-05-130-022a	इहैव त्वहमासिष्ये प्रेषयिष्यामि चापरान् ।
KK-07-05-130-022c	निरोत्स्यामि च पाञ्चालान्सहितान्पाण्डुसृञ्जयैः ॥
KK-07-05-130-023	सञ्जय उवाच 
KK-07-05-130-023a	ततो दुर्योधनोऽगच्छत्तूर्णमाचार्यशासनात् ।
KK-07-05-130-023c	उद्यम्यात्मानमुग्राय कर्मणे स पदानुगः ॥
KK-07-05-130-024a	चक्ररक्षौ तु पाञ्चाल्यौ युधामन्यूत्तमौजसौ ।
KK-07-05-130-024c	बाह्येन सेनामभ्येत्य जग्मतुः सव्यसाचिनम् ॥
KK-07-05-130-025a	यौ तु पूर्वं महाराज वारितौ कृतवर्मणा ।
KK-07-05-130-025c	प्रविष्टे त्वर्जुने राजंस्तव सैन्यं युयुत्सया ॥
KK-07-05-130-026a	पार्श्वे भित्त्वा चमूं वीरौ प्रविष्टौ तव वाहिनीम् ।
KK-07-05-130-026c	पार्श्वेन सैन्यमायान्तौ कुरुराजो ददर्श ह ॥
KK-07-05-130-027a	ताभ्यां दुर्योधनः सार्धमकरोत्सङ्ख्यमुत्तमम् ।
KK-07-05-130-027c	त्वरितस्त्वरमाणाभ्यां भ्रातृभ्यां भारतो बली ॥
KK-07-05-130-028a	तावेनमभ्यद्रवतामुभावुद्यतकार्मुकौ ।
KK-07-05-130-028c	महारथसमाख्यातौ क्षत्रियप्रवरौ युधि ॥
KK-07-05-130-029a	तमविध्यद्युधामन्युस्त्रिंशता कङ्कपत्रिभिः ।
KK-07-05-130-029c	विंशत्या सारथिं चास्य चतुर्भिश्चतुरो हयान् ॥
KK-07-05-130-030a	दुर्योधनो युधामन्योर्ध्वजमेकेषुणाऽच्छिनत् ।
KK-07-05-130-030c	एकेन कार्मुकं चास्य चकर्त तनयस्तव ॥
KK-07-05-130-031a	सारथिं चास्य भल्लेन रथनीडादपाहरत् ।
KK-07-05-130-031c	ततोऽविध्यच्छरैस्तीक्ष्णैश्चतुर्भिश्चतुरो हयान् ॥
KK-07-05-130-032a	युधामन्युश्च सङ्क्रुद्धः शरांस्त्रिंशतमाहवे ।
KK-07-05-130-032c	व्यसृजत्तव पुत्रस्य त्वरमाणः स्तनान्तरे ॥
KK-07-05-130-033a	तथोत्तमौजाः सङ्क्रुद्धः शरैर्हेमविभूषितैः ।
KK-07-05-130-033c	अविध्यत्सारथिं चास्य प्राहिणोद्यमसादनम् ॥
KK-07-05-130-034a	दुर्योधनोऽपि राजेन्द्र पाञ्चाल्यस्यौत्तमौजसः ।
KK-07-05-130-034c	जघान चतुरोऽस्याश्वानुभौ तौ पार्ष्णिसारथी ॥
KK-07-05-130-035a	उत्तमौजा हताश्वस्तु हतसूतश्च संयुगे ।
KK-07-05-130-035c	आरुरोह रथं भ्रातुर्युधामन्योरभित्वरन् ॥
KK-07-05-130-036a	स रथं प्राप्य तं भ्रातुर्दुर्योधनहयाञ्शरैः ।
KK-07-05-130-036c	बहुभिस्ताडयामास ते हताः प्रापतन्भुवि ॥
KK-07-05-130-037a	हयेषु पतितेष्वस्य चिच्छेद परमेषुणा ।
KK-07-05-130-037c	युधामन्युर्धनुः शीघ्रं शरावापं च संयुगे ।
KK-07-05-130-037e	`अविध्यत्सारथिं चास्य प्राहिणोद्यमसादनम् ॥'
KK-07-05-130-038a	हताश्वसूतात्सरथादवतीर्य नराधिपः ।
KK-07-05-130-038c	गदामादाय ते पुत्रः पाञ्चल्यावभ्यधावत ॥
KK-07-05-130-039a	तमापतन्तं सम्प्रेक्ष्य क्रुद्धं कुरुपतिं तदा ।
KK-07-05-130-039c	अवप्लुतौ रथोपस्थाद्युधामन्यूत्तमौजसौ ॥
KK-07-05-130-040a	ततः स हेमचित्रं तं गदया स्यन्दनं गदी ।
KK-07-05-130-040c	सङ्क्रुद्धः पोथयामास साश्वसूतध्वजं नृप ॥
KK-07-05-130-041a	`एतदीदृशकं पुत्रस्तवाकार्षीज्जनाधिप ।
KK-07-05-130-041c	गदया गदिनां श्रेष्ठः सर्वलोकमहारथः ॥'
KK-07-05-130-042a	भङ्क्त्वा रथं स पुत्रस्ते हताश्वो हतसारथिः ।
KK-07-05-130-042c	मद्रराजरथं तूर्णमारुरोह परन्तपः ॥
KK-07-05-130-043a	पाञ्चालानां ततो मुख्यौ राजपुत्रौ महारथौ ।
KK-07-05-130-043c	रथावन्यौ समारुह्य बीभत्सुमभिजग्मतुः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रिंशदधिकशततमोऽध्यायः ॥ 130 ॥

5-130-17 तान्प्रसिद्धान् यानक्षान् । अक्षान् मन्यमानः प्राग् ग्लहतेस्म इत्यन्वयः ॥ 5-130-18 यत्र सभायाम् । दूरोदरं द्यूतकारिणम् ॥ 5-130-20 जयपराजयौ जयः पराजयो वेत्यर्थः ॥ 5-130-130 त्रिंशदधिकशततमोऽध्यायः ॥
