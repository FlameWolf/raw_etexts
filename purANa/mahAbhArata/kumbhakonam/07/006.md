श्रीः
अध्यायः 006
दुर्योधनेन द्रोणम् प्रति सैनापत्यस्वीकारप्रार्थना ॥ 1 ॥
KK-07-01-006-001	सञ्जय उवाच 
KK-07-01-006-001a	कर्णस्य वचनं श्रुत्वा राजा दुर्योधनस्तदा ।
KK-07-01-006-001c	सेनामध्यगतं द्रोणमिदं वचनमब्रवीत् ॥
KK-07-01-006-002	दुर्योधन उवाच 
KK-07-01-006-002a	वर्णश्रैष्ठ्यात्कुलोत्पत्त्या श्रुतेन वयसा धिया ।
KK-07-01-006-002c	वीर्याद्दाक्ष्यादधृष्यत्वादर्थज्ञानान्नयाज्जयात् ॥
KK-07-01-006-003a	तपसा च कृतज्ञत्वाद्वृद्धः सर्वगुणैरपि ।
KK-07-01-006-003c	युक्तो भवत्समो गोप्ता राज्ञामन्यो न विद्यते ॥
KK-07-01-006-004a	स भवान्पातु नः सर्वान्देवानिव शतक्रतुः ।
KK-07-01-006-004c	भवन्नेत्राः पराञ्जेतुमिच्छामो द्विजसत्तम ॥
KK-07-01-006-005a	रुद्राणामिव कापालिर्वसूनामिव पावकः ।
KK-07-01-006-005c	कुबेर इव यक्षाणां मरुतामिव वासवः ॥
KK-07-01-006-006a	वसिष्ठ इव विप्राणां तेजसामिव भास्करः ।
KK-07-01-006-006c	पितॄणामिव धर्मेन्द्रो यादसामिव चाम्बुराट् ॥
KK-07-01-006-007a	नक्षत्राणामिव शशी दितिजानामिवोशनाः ।
KK-07-01-006-007c	`सर्वेषामिव लोकानां विश्वस्य च यथा क्षयः ॥'
KK-07-01-006-008a	विश्वोत्पत्तिस्थितिलये श्रेष्ठो नारायणः प्रभुः ।
KK-07-01-006-008c	एवं सेनाप्रणेतॄणां मम सेनापतिर्भव ॥
KK-07-01-006-009a	अक्षौहिण्यो दशैका च वशगाः सन्तु तेऽनघ ।
KK-07-01-006-009c	ताभिः शत्रून्प्रतिव्यूह्य जहीन्द्रो दानवानिव ॥
KK-07-01-006-010a	प्रयातु नो भवानग्रे देवानामिव पावकिः ।
KK-07-01-006-010c	अनुयास्यामहे त्वाऽऽजौ सौरभेया इवर्षभम् ॥
KK-07-01-006-011a	उग्रधन्वा महेष्वासो दिव्यं विष्फारयन्धनुः ।
KK-07-01-006-011c	दृष्ट्वा भवन्तं सङ्ग्रामे नार्जुनः प्रहरिष्यति ॥
KK-07-01-006-012a	ध्रुवं युधिष्ठिरं सङ्ख्ये सानुबन्धं सबान्धवम् ।
KK-07-01-006-012c	जेष्यामि पुरुषव्याघ्र भवान्सेनापतिर्यदि ॥
KK-07-01-006-013	सञ्जय उवाच 
KK-07-01-006-013a	एवमुक्ते ततो द्रोणं जयेत्यूचुर्नराधिपाः ।
KK-07-01-006-013c	सिंहनादेन महता हर्षयन्तस्तवात्मजम् ॥
KK-07-01-006-014a	सैनिकाश्च मुदा युक्ता वर्धयन्ति द्विजोत्तमम् ।
KK-07-01-006-014c	दुर्योधनं पुरस्कृत्य प्रार्थयन्तो महद्यशः ।
KK-07-01-006-014e	दुर्योधनं ततो राजन्द्रोणो वचनमब्रवीत् ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि षष्ठोऽध्यायः ॥ 6 ॥

5-1-4 भवान्नेत्रं नेता येषां ते ॥ 5-1-6 धर्मेन्द्रो यमः । अम्बुराट् वरुणः ॥ 5-1-10 पावकिः स्कन्दः ॥ 5-1-6 षष्टोऽध्यायः ॥
