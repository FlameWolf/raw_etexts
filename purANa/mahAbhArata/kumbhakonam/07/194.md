श्रीः
अध्यायः 194
दुर्योधनचोदनया कृपेण द्रोणवधं श्रावितस्याश्वत्थाम्नः कोपोदयः ॥ 1 ॥
KK-07-08-194-001	सञ्जय उवाच 
KK-07-08-194-001a	ततो द्रोणे हते राजन्कुरवः शस्त्रपीडिताः ।
KK-07-08-194-001c	हतप्रवीरा विध्वस्ता भृशं शोकपरायणाः ॥
KK-07-08-194-002a	उदीर्णांश्च परान्दृष्ट्वा हर्षमाणान्पुनः पुनः ।
KK-07-08-194-002c	अश्रुपूर्णेक्षणास्त्रस्ता दीनास्त्वासन्विशाम्पते ॥
KK-07-08-194-003a	विचेतसो हतोत्साहाः कश्मलाभिहतौजसः ।
KK-07-08-194-003c	आर्तस्वरेण महता पुत्रं ते पर्यवारयन् ॥
KK-07-08-194-004a	विषण्णवदना दीना वीक्षमाणा दिशो दश ।
KK-07-08-194-004c	अश्रुकण्ठा यथा दैत्या हिरण्याक्षे पुरा हते ॥
KK-07-08-194-005a	स तैः परिवृतो राजा त्रस्तैः क्षुद्रमृगैरिव ।
KK-07-08-194-005c	अशक्नुवन्नवस्थातुमपायात्तनयस्तव ॥
KK-07-08-194-006a	क्षुत्पिपासापरिम्लानास्ते योधास्तव भारत ।
KK-07-08-194-006c	आदित्येनेव सन्तप्ता भृशं विमनसोऽभवन् ॥
KK-07-08-194-007a	भास्करस्येव पतनं समुद्रस्येव शोषणम् ।
KK-07-08-194-007c	विपर्यासं यथा मेरोर्वासवस्येव निर्जयम् ॥
KK-07-08-194-008a	अप्रेक्षणीयं तद्दृष्ट्वा भारद्वाजस्य पातनम् ।
KK-07-08-194-008c	त्रस्तरूपतरा राजन्कौरवाः प्राद्रवन्भयात् ॥
KK-07-08-194-009a	गान्धारराजः शकुनिस्त्रस्तस्त्रस्ततरैः सह ।
KK-07-08-194-009c	हतं रुक्मरथं श्रुत्वा प्राद्रवत्सहितो रथैः ॥
KK-07-08-194-010a	वरूथिनीं वेगवतीं विद्रुतां सपताकिनीम् ।
KK-07-08-194-010c	परिगृह्य महासेनां सूतपुत्रोऽपयाद्भयात् ॥
KK-07-08-194-011a	रथनागाश्वकलिलां पुरस्कृत्य तु वाहिनीम् ।
KK-07-08-194-011c	मद्राणामीश्वरः शल्यो वीक्षमाणोऽपयाद्भयात् ॥
KK-07-08-194-012a	हतप्रवीरैर्भूयिष्ठैर्ध्वजैर्बहुपताकिभिः ।
KK-07-08-194-012c	वृतः शारद्वतोऽगच्छत्कष्टङ्कष्टमिति ब्रुवन् ॥
KK-07-08-194-013a	भोजनीकेन शिष्टेन कलिङ्गारट्टबाह्लिकैः ।
KK-07-08-194-013c	कृतवर्मा वृतो राजन्प्रायात्सुजवनैर्हयैः ॥
KK-07-08-194-014a	पदातिगणसंयुक्तस्त्रस्तो राजन्भयार्दितः ।
KK-07-08-194-014c	उलूकः प्राद्रवत्तत्र दृष्ट्वा द्रोणं निपातितम् ॥
KK-07-08-194-015a	दर्शनीयो युवा चैव शौर्येण कृतलक्षणः ।
KK-07-08-194-015c	दुःशासनो भृशोद्विग्नः प्राद्रवद्गजसंवृतः ॥
KK-07-08-194-016a	रथानामयुतं गृह्य त्रिसाहस्रं च दन्तिनाम् ।
KK-07-08-194-016c	वृषसेनो ययौ तूर्णं दृष्ट्वा द्रोणं निपातितम् ॥
KK-07-08-194-017a	गजाश्वरथसंयुक्तो वृतश्चैव पदातिभिः ।
KK-07-08-194-017c	दुर्योधनो महाराज प्रायात्तत्र महारथः ॥
KK-07-08-194-018a	संशप्तकगणाद्गृह्य हतशेषान्किरीटिना ।
KK-07-08-194-018c	सुशर्मा प्राद्रावद्राजन्दृष्ट्वा द्रोणं निपातितम् ॥
KK-07-08-194-019a	गजान्रथान्समारुह्य व्युदस्य च हयाञ्जनाः ।
KK-07-08-194-019c	प्राद्रवन्सर्वतः सङ्ख्ये दृष्ट्वा रुक्मरथं हतम् ॥
KK-07-08-194-020a	त्वरयन्तः पितॄनन्ये भ्रातॄनन्येऽथ मातुलान् ।
KK-07-08-194-020c	पुत्रानन्ये वयस्यांश्च प्राद्रवन्कुरवस्तदा ॥
KK-07-08-194-021a	चोदयन्तश्च सैन्यानि स्वस्रीयांश्च तथाऽपरे ।
KK-07-08-194-021c	सम्बन्धिनस्तथाऽन्ये च प्राद्रवन्त दिशो दश ॥
KK-07-08-194-022a	प्रकीर्णकेशा विध्वस्ता न द्वावेकत्र धावतः ।
KK-07-08-194-022c	नेदमस्तीति मन्वाना हतोत्साहा हतौजसः ॥
KK-07-08-194-023a	उत्सृज्य कवचानन्ये प्राद्रवंस्तावका विभो ।
KK-07-08-194-023c	अन्योन्यं ते समाक्रोशन्सैनिका भरतर्षभ ॥
KK-07-08-194-024a	तिष्ठतिष्ठेति न च ते स्वयं तत्रावतस्थिरे ।
KK-07-08-194-024c	धुर्यानुन्मुच्य च रथाद्धतसूतात्स्वलङ्कृतान् ।
KK-07-08-194-024e	अधिरुह्य हयान्योधाः क्षिप्रं पद्भिरचोदयन् ॥
KK-07-08-194-025a	द्रवमाणे तथा सैन्ये त्रस्तरूपे हतौजसि ।
KK-07-08-194-025c	प्रतिस्रोत इव ग्राहो द्रोणपुत्रः परानियात् ॥
KK-07-08-194-026a	तस्यासीत्सुमहद्युद्धं शिखण्डिप्रमुखैर्गणैः ।
KK-07-08-194-026c	प्रभद्रकैश्च पाञ्चालैश्चेदिभिश्च सकेकयैः ॥
KK-07-08-194-027a	हत्वा बहुविधाः सेनाः पाण्डूनां युद्धदुर्मदः ।
KK-07-08-194-027c	कथञ्चित्सङ्कटान्मुक्तो मत्तद्विरदविक्रमः ॥
KK-07-08-194-028a	द्रवमाणं बलं दृष्ट्वा पलायनकृतक्षणम् ।
KK-07-08-194-028c	दुर्योधनं समासाद्य द्रोणपुत्रोऽब्रवीदिदम् ॥
KK-07-08-194-029a	किमियं द्रवते सेना त्रस्तरूपेव भारत ।
KK-07-08-194-029c	द्रवमाणां च राजेन्द्र नावस्थापयसे रणे ॥
KK-07-08-194-030a	त्वं चापि न यथा पूर्वं प्रकृतिस्थो नराधिप ।
KK-07-08-194-030c	कर्णप्रभृतयश्चेमे नावतिष्ठन्ति पार्थिव ॥
KK-07-08-194-031a	अन्येष्वपि च युद्धेषु नैव सेनाऽद्रवत्तदा ।
KK-07-08-194-031c	कच्चित्क्षेमं महाबाहो तव सैन्यस्य भारत ॥
KK-07-08-194-032a	कस्मिन्निदं हते राजन्रथसिंहे बलं तव ।
KK-07-08-194-032c	एतामवस्थां संप्राप्तं तन्ममाचक्ष्व कौरव ॥
KK-07-08-194-033a	तत्तु दुर्योधनः श्रुत्वा द्रोणपुत्रस्य भाषितम् ।
KK-07-08-194-033c	घोरमप्रियमाख्यातुं नाशक्नोत्पार्थिवर्षभः ॥
KK-07-08-194-034a	भिन्ना नौरिव ते पुत्रो मग्नः शोकमहार्णवे ।
KK-07-08-194-034c	बाष्पेणापिहितो दृष्ट्वा द्रोणपुत्रं रथे स्थितम् ॥
KK-07-08-194-035a	ततः शारद्वतं राजा सव्रीडमिदमब्रवीत् ।
KK-07-08-194-035c	शंसात्र भद्रं ते सर्वं यथा सैन्यमिदं द्रुतम् ॥
KK-07-08-194-036a	अथ शारद्वतो राजन्नार्तिमार्च्छन्पुनःपुनः ।
KK-07-08-194-036c	शशंस द्रोणपुत्राय यथा द्रोणो निपातितः ॥
KK-07-08-194-037	कृप उवाच ।
KK-07-08-194-037a	वयं द्रोणं पुरस्कृत्य पृथिव्यां प्रवरं रथम् ।
KK-07-08-194-037c	प्रावर्तयाम सङ्ग्रामं पाञ्चालैरेव केवलम् ॥
KK-07-08-194-038a	ततः प्रवृत्ते सङ्ग्रामे विमिश्राः कुरुसोमकाः ।
KK-07-08-194-038c	अन्योन्यमभिगर्जन्तः शस्त्रैर्देहानपातयन् ॥
KK-07-08-194-039a	वर्तमाने तथा युद्धे क्षीयमाणेषु संयुगे ।
KK-07-08-194-039c	धार्तराष्ट्रेषु सङ्क्रुद्धः पिता तेऽस्त्रमुदैरयत् ॥
KK-07-08-194-040a	ततो द्रोणो ब्राह्ममस्त्रं विकुर्वाणो नरर्षभः ।
KK-07-08-194-040c	व्यहनच्छात्रवान्भल्लैः शतशोऽथ सहस्रशः ॥
KK-07-08-194-041a	पाण्डवाः केकया मात्स्याः पाञ्चालाश्च विशेषतः ।
KK-07-08-194-041c	सङ्ख्ये द्रोणरथं प्राप्य व्यनशन्कालचोदिताः ॥
KK-07-08-194-042a	सहस्रं नरसिंहानां द्विसाहस्रं च दन्तिनाम् ।
KK-07-08-194-042c	द्रोणो ब्रह्मास्त्रयोगेन प्रेषयामास मृत्यवे ॥
KK-07-08-194-043a	आकर्णपलितश्यामो वयसाऽशीतिपञ्चकः ।
KK-07-08-194-043c	रणे पर्यचरद्द्रोणो वृद्धः षोडशवर्षवत् ॥
KK-07-08-194-044a	क्लिश्यमानेषु सैन्येषु वध्यमानेषु राजसु ।
KK-07-08-194-044c	अमर्षवशमापन्नाः पाञ्चाला विमुखाऽभवन् ॥
KK-07-08-194-045a	तेषु किञ्चित्प्रभग्नेषु विमुखेषु सपत्नजित् ।
KK-07-08-194-045c	दिव्यमस्त्रं विकुर्वाणो बभूवार्क इवोदितः ॥
KK-07-08-194-046a	स मध्यं प्राप्य पाण्डूनां शररश्मिः प्रतापवान् ।
KK-07-08-194-046c	मध्यं गत इवादित्यो दुष्प्रेक्ष्यस्ते पिताऽभवत् ॥
KK-07-08-194-047a	ते दह्यमाना द्रोणेन सूर्येणेव विराजता ।
KK-07-08-194-047c	दग्धवीर्या निरुत्साहा बभूवुर्गतचेतसः ॥
KK-07-08-194-048a	तान्दृष्ट्वा पीडितान्बाणैर्द्रोणेन मधुसूदनः ।
KK-07-08-194-048c	जयैषी पाण्डुपुत्राणामिदं वचनमब्रवीत् ॥
KK-07-08-194-049a	नैष जातु नरैः शक्यो जेतुं शस्त्रभृतां वरः ।
KK-07-08-194-049c	अपि वृत्रहणा सङ्ख्ये रथयूथपयूथपः ॥
KK-07-08-194-050a	ते यूयं धर्ममुत्सृज्य जयं रक्षत पाण्डवाः ।
KK-07-08-194-050c	यथा वः संयुगे सर्वान्न हन्याद्रुक्मवाहनः ॥
KK-07-08-194-051a	अश्वत्थाम्नि हते नैष युध्येदिति मतिर्मम ।
KK-07-08-194-051c	हतं तं संयुगे कश्चिदाख्यात्वस्मै मृषा नरः ॥
KK-07-08-194-052a	एतन्नारोचयद्वाक्यं कुन्तीपुत्रो धनञ्जयः ।
KK-07-08-194-052c	अरोचयंस्तु सर्वेऽन्ये कृच्छ्रेण तु युधिष्ठिरः ॥
KK-07-08-194-053a	भीमसेनस्तु सव्रीडमब्रवीत्पितरं तव ।
KK-07-08-194-053c	अश्वत्थामा हत इति तं नाबुध्यत ते पिता ॥
KK-07-08-194-054a	स शङ्कमानस्तन्मिथ्या धर्मराजमपृच्छत ।
KK-07-08-194-054c	हतं वाऽप्यहतं वाऽऽजौ त्वां पिता पुत्रवत्सलः ॥
KK-07-08-194-055a	तमतथ्यभये मग्नो जये सक्तो युधिष्ठिरः ।
KK-07-08-194-055c	अश्वत्थामानमायोधे हतं दृष्ट्वा महागजम् ॥
KK-07-08-194-056a	भीमेन गिरिवर्ष्माणं मालवस्येन्द्रवर्मणः ।
KK-07-08-194-056c	उपसृत्य तदा द्रोणमुच्चैरिदमुवाच ह ॥
KK-07-08-194-057a	यस्यार्थे शस्त्रमादत्से यमवेक्ष्य च जीवसि ।
KK-07-08-194-057c	पुत्रस्ते दयितो नित्यं सोश्वत्थामा निपातितः ॥
KK-07-08-194-058ac	शेते विनिहतो भूमौ वने सिंहशिशुर्यथा ॥
KK-07-08-194-059a	जानन्नप्यनृतस्याथ दोषान्स द्विजसत्तमम् ।
KK-07-08-194-059c	अव्यक्तमब्रवीद्राजा हतः कुञ्जर इत्युत ॥
KK-07-08-194-060a	स त्वां निहतमाक्रन्दे श्रुत्वा सन्तापतापितः ।
KK-07-08-194-060c	नियम्य दिव्यान्यस्त्राणि नायुध्यत यथा पुरा ॥
KK-07-08-194-061a	तं दृष्ट्वा परमोद्विग्नं शोकातुरमचेतसम् ।
KK-07-08-194-061c	पाञ्चालराजस्य सुतः क्रूरकर्मा समाद्रवत् ॥
KK-07-08-194-062a	तं दृष्ट्वा परमोद्विग्नं शोकातुरमचेतसम् ।
KK-07-08-194-062c	दिव्यान्यस्त्राण्यथोत्सृज्य रणे प्रायमुपाविशत् ॥
KK-07-08-194-063a	ततोऽस्य केशान्सव्येन गृहीत्वा पाणिना तदा ।
KK-07-08-194-063c	पार्षतः क्रोशमानानां वीराणामच्छिनच्छिरः ॥
KK-07-08-194-064a	न हन्तव्यो न हन्तव्य इति ते सर्वतोऽब्रुवन् ।
KK-07-08-194-064c	तथैव चार्जुनो वाहादवरुह्यैनमाद्रवत् ॥
KK-07-08-194-065a	उद्यम्य त्वरितो बाहुं ब्रुवाणश्च पुनःपुनः ।
KK-07-08-194-065c	जीवन्तमानयाचार्यं मावधीरिति धर्मवित् ॥
KK-07-08-194-066a	तथा निवार्यमाणेन कौरवैरर्जुनेन च ।
KK-07-08-194-066c	हत एव नृशंसेन पिता तव नरर्षभ ॥
KK-07-08-194-067a	सैनिकाश्च ततः सर्वे प्राद्रवन्त भयार्दिताः ।
KK-07-08-194-067c	वयं चापि निरुत्साहा हते पितरि तेऽनघ ॥
KK-07-08-194-068	सञ्जय उवाच 
KK-07-08-194-068a	तच्छ्रुत्वा द्रोणपुत्रस्तु निधनं पितुराहवे ।
KK-07-08-194-068c	क्रोधमाहारयत्तीव्रं दण्डाहत इवोरगः ॥
KK-07-08-194-069a	ततः क्रुद्धो रणे द्रौणिर्भृशं जज्वाल मारिष ।
KK-07-08-194-069c	यथेन्धनं महत्प्राप्य प्राज्वलद्धव्यवाहनः ॥
KK-07-08-194-070a	तलं तलेन निष्पिष्य दन्तैर्दन्तानुपास्पृशत् ।
KK-07-08-194-070c	निःश्वसन्नुरगो यद्वल्लोहिताक्षोऽभवत्तदा ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे चतुर्नवत्यधिकशततमोऽध्यायः ॥ 194 ॥
