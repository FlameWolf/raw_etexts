श्रीः
अध्यायः 117
सात्यकिपराक्रमवर्णनम् ॥ 1 ॥
KK-07-05-117-001	सञ्जय उवाच 
KK-07-05-117-001a	काल्यमानेषु सैन्येषु शैनेयेन ततस्ततः ।
KK-07-05-117-001c	भारद्वाजः शरव्रातैर्मर्मभिद्भिरवाकिरत् ॥
KK-07-05-117-002a	स सम्प्रहारस्तुमुलो द्रोणसात्वतयोरभूत् ।
KK-07-05-117-002c	पश्यतां सर्वसैन्यानां बलिवासवयोरिव ॥
KK-07-05-117-003a	ततो द्रोणः शिनेः पौत्रं चित्रैः सर्वायसैः शरैः ।
KK-07-05-117-003c	त्रिभिराशीविषाकारैर्ललाटे समविध्यत ॥
KK-07-05-117-004a	तैर्ललाटार्पितैर्बाणैर्युयुधानस्त्वजिह्मगैः ।
KK-07-05-117-004c	व्यरोचत महाराज त्रिशृङ्ग इव पर्वतः ॥
KK-07-05-117-005a	ततोऽस्य बाणानपरानिन्द्राशनिसमस्वनान् ।
KK-07-05-117-005c	भारद्वाजोऽन्तरप्रेक्षी प्रेषयामास संयुगे ॥
KK-07-05-117-006a	तान्द्रोणचापनिर्मुक्तान्दाशार्हः पततः शरान् ।
KK-07-05-117-006c	द्वाभ्यांद्वाभ्यां सुपुङ्खाभ्यां चिच्छेद परमास्त्रवित् ॥
KK-07-05-117-007a	तामस्य लघुतां द्रोणः समवेक्ष्य विशाम्पते ।
KK-07-05-117-007c	प्रहस्य सहसाऽविध्यत्त्रिंशता शिनिपुङ्गवम् ॥
KK-07-05-117-008a	पुनः पञ्चशतेषूणां शितेन च समार्पयत् ।
KK-07-05-117-008c	लघुतां युयुधानस्य लाघवेन विशेषयन् ॥
KK-07-05-117-009a	समुत्पतन्ति वल्मीकाद्यथा क्रुद्धा महोरगाः ।
KK-07-05-117-009c	तथा द्रोणरथाद्राजन्नापतन्ति तनुच्छिदः ॥
KK-07-05-117-010a	तथैव युयुधानेन सृष्टाः शतसहस्रशः ।
KK-07-05-117-010c	अवाकिरन्द्रोणरथं शरा रुधिरभोजनाः ॥
KK-07-05-117-011a	लाघवाद्द्विजमुख्यस्य सात्वतस्य च मारिष ।
KK-07-05-117-011c	विशेषं नाध्यगच्छाम समावास्तां नरर्षभौ ॥
KK-07-05-117-012a	सात्यकिस्तु ततो द्रोणं नवभिर्नतपर्वभिः ।
KK-07-05-117-012c	आजघान भृशं क्रुद्धो ध्वजं च निशितैः शरैः ॥
KK-07-05-117-013a	सारथिं च शतेनैव भारद्वाजस्य पश्यतः ।
KK-07-05-117-013c	लाघवं युयुधानस्य दृष्ट्वा द्रोणो महारथः ॥
KK-07-05-117-014a	सप्तत्या सारथिं विद्ध्वा तुरङ्गांश्च त्रिभिस्त्रिभिः ।
KK-07-05-117-014c	ध्वजमेकेन चिच्छेद माधवस्य रथे स्थितम् ॥
KK-07-05-117-015a	अथापरेण भल्लेन हेमपुङ्खेन पत्रिणा ।
KK-07-05-117-015c	धनुश्चिच्छेद समरे माधवस्य महात्मनः ॥
KK-07-05-117-016a	सात्यकिस्तु ततः क्रुद्धो धनुस्त्यक्त्वा महारथः ।
KK-07-05-117-016c	गदां जग्राह महतीं भारद्वाजाय चाक्षिपत् ॥
KK-07-05-117-017a	तामापतन्तीं सहसा पट्टबद्धामयस्मयीम् ।
KK-07-05-117-017c	न्यवारयच्छरैर्द्रोणो बहुभिर्बहुरूपिभिः ॥
KK-07-05-117-018a	अथान्यद्धनुरादाय सात्यकिः सत्यविक्रमः ।
KK-07-05-117-018c	विव्याध बहुभिर्वीरं भारद्वाजं शिलाशितैः ॥
KK-07-05-117-019a	स विद्ध्वा समरे द्रोणं सिंहनादममुञ्चत ।
KK-07-05-117-019c	तं वै न ममृषे द्रोणः सिंहनादं महात्मनः ॥
KK-07-05-117-020a	ततः शक्तिं रणे द्रोणो रुक्मदण्डामयस्मयीम् ।
KK-07-05-117-020c	तरसा प्रेषयामास माधवस्य रथं प्रति ॥
KK-07-05-117-021a	अनासाद्य तु शैनेयं सा शक्तिः कालसन्निभा ।
KK-07-05-117-021c	भित्त्वा रथं जगामोग्रा धरणीं दारुणस्वना ॥
KK-07-05-117-022a	ततो द्रोणं शिनेः पौत्रो राजन्विव्याध पत्रिणा ।
KK-07-05-117-022c	दक्षिणं भुजमासाद्य पीडयन्भरतर्षभ ॥
KK-07-05-117-023a	द्रोणोऽपि समरे राजन्माधवस्य महद्धनुः ।
KK-07-05-117-023c	अर्धचन्द्रेण चिच्छेद रथशक्त्या च सारथिम् ॥
KK-07-05-117-024a	मुमोह सारथिस्तस्य रथशक्त्या समाहतः ।
KK-07-05-117-024c	स रथोपस्थमासाद्य मुहूर्तं सन्न्यषीदत ॥
KK-07-05-117-025a	चकार सात्यकी राजंस्तत्र कर्मातिमानुषम् ।
KK-07-05-117-025c	अयोधयच्च यद्द्रोणं रश्मीञ्जग्राह च स्वयम् ॥
KK-07-05-117-026a	ततः शरशतेनैव युयुधानो महारथः ।
KK-07-05-117-026c	अविध्यद्ब्राह्मणं सङ्ख्ये हृष्टरूपो विशाम्पते ॥
KK-07-05-117-027a	तस्य द्रोणः शरान्पञ्च प्रेषयामास भारत ।
KK-07-05-117-027c	ते घोराः कवचं भित्त्वा पपुः शोणितमाहवे ॥
KK-07-05-117-028a	निर्विद्धस्तु शरैर्घोरैरक्रुद्ध्यत्सात्यकिर्भृशम् ।
KK-07-05-117-028c	सायकान्व्यसृजच्चापि वीरो रुक्मरथं प्रति ॥
KK-07-05-117-029a	ततो द्रोणस्य यन्तारं निपात्यैकेषुणा भुवि ।
KK-07-05-117-029c	अश्वान्व्यद्रावयद्बाणैर्हतसूतांस्ततस्ततः ॥
KK-07-05-117-030a	स रथः प्रद्रुतः सङ्ख्ये मण्डलानि सहस्रशः ।
KK-07-05-117-030c	चकार राजतो राजन्भ्राजमान इवांशुमान् ॥
KK-07-05-117-031a	अभिद्रवत गृह्णीत हयान्द्रोणस्य धावत ।
KK-07-05-117-031c	इति स्म चुक्रुशुः सर्वे राजपुत्राः सराजकाः ॥
KK-07-05-117-032a	ते सात्यकिमपास्याशु राजन्युधि महारथाः ।
KK-07-05-117-032c	यतो द्रोणस्ततः सर्वे सहसा समुपाद्रवन् ॥
KK-07-05-117-033a	तान्दृष्ट्वा प्रद्रुतान्सङ्ख्ये सात्वतेन शरार्दितान् ।
KK-07-05-117-033c	प्रभग्नं पुनरेवासीत्तव सैन्यं समाकुलम् ॥
KK-07-05-117-034a	व्यूहस्यैव पुनर्द्वारं गत्वा द्रोणो व्यवस्थितः ।
KK-07-05-117-034c	वातायमानैस्तैरश्वैर्नीतो वृष्णिशरार्दितैः ॥
KK-07-05-117-035a	पाण्डुपाञ्चालसम्भिन्नं व्यूहमालोक्य वीर्यवान् ।
KK-07-05-117-035c	शैनेये नाकरोद्यत्नं व्यूहमेवाभ्यरक्षत ॥
KK-07-05-117-036a	निवार्य पाण्डुपाञ्चालान्द्रोणाग्निः प्रदहन्निव ।
KK-07-05-117-036c	तस्थौ क्रोधेध्मसन्दीप्तः कालसूर्य इवोद्यतः ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तदशाधिकशततमोऽध्यायः ॥ 117 ॥

5-117-23 रथशक्त्या केतकपत्राकारमुखया शक्त्या ॥ 5-117-117 सप्तदशाधिकशततमोऽध्यायः ॥
