श्रीः
अध्यायः 151
सैन्धववधदुःखितेन दुर्योधनेन द्रोणमेत्य आत्मोपालम्भपूर्वकं परिशोचनम् ॥ 1 ॥
001	सञ्जय उवाच 
001a	सैन्धवे निहते राजन्पुत्रस्तव सुयोधनः ।
001c	[अश्रुपूर्णमुखो दीनो निरुत्साहो द्विषज्जये ॥
002a	दुर्मना निःश्वसन्दुष्टो भग्नदंष्ट्र इवोरगः ।
002c	आगस्कृत्सर्वलोकस्य पुत्रस्तेऽर्तिं परामगात् ॥
003a	दृष्ट्वा तत्कदनं घोरं स्वबलस्य कृतं महत् ।
003c	जिष्णुना भीमसेनेन सात्वतेन च संयुगे ॥
004a	स विवर्णः कृशो दीनो बाष्पविप्लुतलोचनः ।]
004c	अमन्यतार्जुनसमो न योद्धा भुवि विद्यते ॥
005a	न द्रोणो न च राधेयो नाश्वत्थामा कृपो न च ।
005c	पार्थस्य सम्मुखे स्थातुं पर्याप्ता इति मारिष ॥
006a	निर्जित्य हि रणे पार्थः सर्वान्मम महारथान् ।
006c	अवधीत्सैन्धवं सङ्ख्ये न च कश्चिदवारयत् ॥
007a	सर्वथा हतमेवेदं कौरवाणां महद्बलम् ।
007c	न ह्यस्य विद्यते त्राता साक्षादपि पुरन्दरः ॥
008a	यमुपाश्रित्य सङ्ग्रामे कृतः शस्त्रसमुद्यमः ।
008c	स कर्णो निर्जितः सङ्ख्ये हतश्चैव जयद्रथः ॥
009a	`परुषाणि सभामध्ये प्रोक्तवान्यो हि पाण्डवान् ।
009c	स कर्णो निर्जितः सङ्ख्ये सैन्धवश्च निपातितः ॥
010a	यस्य वीर्यं समाश्रित्य शमं याचन्तमच्युतम् ।
010c	तृणवत्तमहं मन्ये स कर्णो निर्जितो युधि ॥
011a	एवं क्लान्तमना राजन्नुपायाद्रोणमीक्षितुम् ।
011c	आगस्कृत्सर्वलोकस्य पुत्रस्ते भरतर्षभ ॥
012a	ततस्तत्सर्वमाचख्यौ कुरूणां वैशसं महत् ।
012c	परान्विजयतश्चापि धार्तराष्ट्रान्निमज्जतः ॥
013	दुर्योधन उवाच 
013a	पश्य मूर्धाभिषिक्तानामाचार्य कदनं महत् ।
013c	कृत्वा प्रमुखतः शूरं भीष्मं मम पितामहम् ॥
014a	तं निहत्य प्रलुब्धोऽयं शिखण्डी पूर्णमानसः ।
014c	पाञ्चाल्यैः सहितः सर्वैः सेनाग्रमभिवर्तते ॥
015a	अपरश्चापि दुर्धर्षः शिष्यस्ते सव्यसाचिना ।
015c	अक्षौहिणीः सप्त हत्वा हतो राजा जयद्रथः ॥
016a	अस्मद्विजयकामानां सुहृदामुपकारिणाम् ।
016c	गन्ताऽस्मि कथमानृण्यं गतानां यमसादनम् ॥
017a	ये मदर्थं परीप्सन्ते वसुधां वसुधाधिपाः ।
017c	ते हित्वा वसुधैश्वर्यं वसुधामधिशेरते ॥
018a	सोऽहं कापुरुषः कृत्वा मित्राणां क्षयमीदृशम् ।
018c	अश्वमेधसहस्रेण पावितुं न समुत्सहे ॥
019a	मम लुब्धस्य पापस्य तथा धर्मापचायिनः ।
019c	व्यायामेन जिगीषन्तः प्राप्ता वैवस्वतक्षयम् ॥
020a	कथं पतितवृत्तस्य पृथिवी सुहृदां द्रुहः ।
020c	विवरं नाशकद्दातुं मम पार्थिवसंसदि ॥
021a	योऽहं रुधिरसिक्ताङ्गं राज्ञां मध्ये पितामहम् ।
021c	शयानं नाशकं त्रातुं भीष्ममायोधने हतम् ॥
022a	तं मामनार्यपुरुषं मित्रद्रुहमधार्मिकम् ।
022c	किं वक्ष्यति हि दुर्धर्षः समेत्य परलोकजित् ॥
023a	जलसन्धं महेष्वासं पश्य सात्यकिना हतम् ।
023c	मदर्थमुद्यतं शूरं प्राणांस्त्यक्त्वा महारथम् ॥
024a	काम्भोजं निहतं दृष्ट्वा तथालम्बुसमेव च ।
024c	अन्यान्बहूंश्च सुहृदो जीवितार्थोऽद्य को मम ॥
025a	व्यायच्छन्तो हताः शूरा मदर्थे ये पराङ्मुखाः ।
025c	यतमानाः परं शक्त्या विजेतुमहितान्मम ॥
026a	तेषां गत्वाऽहमानृण्यमद्य शक्त्या परन्तप ।
026c	तर्पयिष्यामि तानेव जलेन यमुनामनु ॥
027a	सत्यं ते प्रतिजानामि सर्वशस्त्रभृतां वर ।
027c	इष्टापूर्तेन च शपे वीर्येण च सुतैरपि ॥
028a	निहत्य तान्रणे सर्वान्पाञ्चालान्पाण्डवैः सह ।
028c	शान्तिं लब्धाऽस्मि तेषां वा रणे गन्ता सलोकताम् ||
029a	सोऽहं तत्र गमिष्यामि यत्र ते पुरुषर्षभाः ।
029c	हता मदर्थे सङ्ग्रामे युध्यमानाः किरीटिना ॥ 
030a	न हीदानीं सहाया मे परीप्सन्त्यनुपस्कृताः ।
030c	श्रेयो हि पाण्डून्मन्यन्ते न तथास्मान्महाभुज ॥
031a	स्वयं हि मृत्युर्विहितः सत्यसन्धेन संयुगे ।
031c	भवानुपेक्षां कुरुते शिष्यत्वादर्जुनस्य हि ॥
032a	अतो विनिहताः सर्वे येऽस्मज्जयचिकीर्षवः ।
032c	कर्णमेव तु पश्यामि सम्प्रत्यस्मज्जयैषिणम् ॥
033a	यो हि मित्रमविज्ञाय याथातथ्येन मन्दधीः ।
033c	मित्रार्थे योजयत्येनं तस्य सोऽर्थोऽवसीदति ॥
034a	तादृग्रूपं कृतमिदं मम कार्यं सुहृत्तमैः ।
034c	मोहाल्लुब्धस्य पापस्य जिह्मस्य धनमीहतः ॥
035a	यौ मे युद्धस्य कृत्यस्य जिह्माचारैः समीयतुः ।
035c	हतो जयद्रथश्चैव सौमदत्तिश्च विर्यवान् ।
035e	अभीषाहाः शूरसेनाः शिबयोऽथ वसातयः ॥
036a	सोऽहमद्य गमिष्यामि यत्र ते पुरुषर्षभाः ।
036c	हता मदर्थे सङ्ग्रामे युध्यमानाः किरीटिना ॥
037a	न हि मे जीवितेनार्थस्तानृते पुरुषर्षभान् ।
037c	आचार्यः पाण्डुपुत्राणामनुजानातु नो भवान् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकपञ्चाशदधिकशततमोऽध्यायः ॥ 151 ॥

5-151-02 आर्तिमिति च्छेदः ॥ 5-151-14 प्रलुब्धः प्रकृष्टो लुब्धकस्तद्वद्वञ्चकत्वात् ॥ 5-151-19 धर्मापचायिनः धर्मक्षेपकस्य ॥ 5-151- 37 आचार्यः पाण्डुपुत्राणामित्युपालम्भः ॥ 5-151- एकपञ्चाशदधिकशततमोऽध्यायः ॥ 151 ॥
