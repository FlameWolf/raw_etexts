श्रीः
अध्यायः 069
नारदेन सृञ्जयम् प्रति पृथुचरित्रकथनम् ॥ 1 ॥
KK-07-03-069-001	नारद उवाच 
KK-07-03-069-001a	पुथुं वैन्यं च राजानं मृतं सृञ्जय शुश्रुम ।
KK-07-03-069-001c	यमभ्यषिञ्चत्सम्मन्त्र्य राजसूये महर्षयः ॥
KK-07-03-069-002a	अयं नः प्रथयिष्येत सर्वानित्यभवत्पृथुः ।
KK-07-03-069-002c	क्षतान्नस्त्रास्यते सर्वानित्येवं क्षत्रियोऽभवत् ॥
KK-07-03-069-003a	पृथुं वैन्यं प्रजा दृष्ट्वा रक्ताः स्मेति यदब्रुवन् ।
KK-07-03-069-003c	ततो राजेति नामास्य अनुरागादजायत ॥
KK-07-03-069-004a	अकृष्टपच्या पृथिवी आसीद्वैन्यस्य कामधुक् ।
KK-07-03-069-004c	सर्वाः कामदुघा गावः पुटकेपुटके मधु ॥
KK-07-03-069-005a	आसन्हिरण्मया वृक्षाः सुखस्पर्शाः सुखावहाः ।
KK-07-03-069-005c	तेषां चीराणि संवीताः प्रजास्तेष्वेव शेरते ॥
KK-07-03-069-006a	फलान्यमृतकल्पानि स्वादूनि च मधूनि च ।
KK-07-03-069-006c	तेषामासीत्तदाऽऽहारो निराहाराश्च नाभवन् ॥
KK-07-03-069-007a	अरोगाः सर्वसिद्धार्था मनुष्या ह्यकुतोभयाः ।
KK-07-03-069-007c	न्यवसन्त यथाकामं वृक्षेषु च गुहासु च ॥
KK-07-03-069-008a	प्रविभागो न राष्ट्राणां पुराणां चाभवत्तदा ।
KK-07-03-069-008c	यथासुखं यथाकामं तथैता मुदिताः प्रजाः ॥
KK-07-03-069-009a	तस्य संस्तम्भिता ह्यापः समुद्रमभियास्यतः ।
KK-07-03-069-009c	पर्वताश्च ददुर्मार्गं ध्वजभङ्गश्च नाभवत् ॥
KK-07-03-069-010a	तं वनस्पतयः शैला देवासुरनरोरगाः ।
KK-07-03-069-010c	सप्तर्षयः पुण्यजना गन्धर्वाप्सरसोऽपि च ।
KK-07-03-069-010e	पितरश्च सुखासीनमभिगम्येदमब्रुवन् ॥
KK-07-03-069-011a	सम्राडसि क्षत्रियोऽसि राजा गोप्ता पिताऽसि नः ।
KK-07-03-069-011c	देह्यस्मभ्यं महाराज प्रभुः सन्नीप्सितान्वरान् ।
KK-07-03-069-011e	यैर्वयं शाश्वतं तृप्ता वर्तयिष्यामहे सुखम् ॥
KK-07-03-069-012a	`विज्ञापितः प्रजाभिस्तु प्रजानां हितकाम्यया ।
KK-07-03-069-012c	धनुर्गृह्य पृषत्कांश्च वसुधामाद्रवद्बली ॥
KK-07-03-069-013a	ततो वैन्यभयाद्राजन्गौर्भूत्वा प्राद्रवन्मही ।
KK-07-03-069-013c	तां पृथुर्धनुरादाय द्रवन्तीमन्वसारयत् ॥
KK-07-03-069-014a	सा लोकान्ब्रह्मलोकादीन्गत्वा वैन्यभयार्दिता ।
KK-07-03-069-014c	सा ददर्शाग्रतो वैन्यं कार्मुकोद्यतपाणिकम् ॥
KK-07-03-069-015a	ज्वलद्भिर्विशिखैर्बाणैर्दीप्ततेजःसमद्युतिम् ।
KK-07-03-069-015c	महायोगं महात्मानं दुर्धर्षममरैरपि ॥
KK-07-03-069-016a	अलभन्ती परित्राणं वैन्यमेवाभ्यपद्यत ।
KK-07-03-069-016c	कृताञ्जलिपुटा राजन्पूज्यं लोकैस्त्रिभिस्तदा ॥
KK-07-03-069-017a	उवाच चैनं नाधर्म्यं स्त्रीवधं कर्तुमर्हसि ।
KK-07-03-069-017c	कथं धारयिता चासि प्रजा राजन्मया विना ॥
KK-07-03-069-018	पृथुरुवाच 
KK-07-03-069-018a	एकस्यार्थाय यो हन्यादात्मनो वा परस्य वा ।
KK-07-03-069-018c	एकं प्राणान्बहून्वापि प्राणिनां नास्ति पातकम् ॥
KK-07-03-069-019a	यस्मिंस्तु निहते भद्रे बहवः सुखमेधते ।
KK-07-03-069-019c	तस्मिन्हते त्वघं नास्ति पातकं नोपभुज्यते ॥
KK-07-03-069-020a	सोऽहं पालनिमित्तं त्वां वधिष्यामि वसुन्धरे ।
KK-07-03-069-020c	यदि चेद्वचनादद्य न करिष्यसि मे प्रियम् ॥
KK-07-03-069-021a	त्वां निहत्य तु बाणेन मच्छासनपराङ्मुखीम् ।
KK-07-03-069-021c	आत्मानं प्रथयित्वाऽहं प्रजा धारयिता स्वयम् ॥
KK-07-03-069-022a	सुखं वचनमास्थाय मम धर्मभृतां वरे ।
KK-07-03-069-022c	सञ्जीवय प्रजा नित्यं शक्ता ह्यसि वसुन्धरे ॥
KK-07-03-069-023a	दुहितृत्वं च मे गच्छ एवमेतन्महाशरम् ।
KK-07-03-069-023c	नियच्छेयं त्वदर्थाय उद्यतं घोरदर्शनम् ॥
KK-07-03-069-024	भूमिरुवाच 
KK-07-03-069-024a	सर्वमेतन्महाराज विधास्यामि परन्तप ।
KK-07-03-069-024c	वत्सं त्वं पश्य राजन्वै क्षरेयं येन वत्सला ॥
KK-07-03-069-025a	समां तु कुरु सर्वज्ञ मां तु धर्मभृतां वर ।
KK-07-03-069-025c	यथा विष्यन्दमानं वै क्षीरं सर्वत्र भावये ॥
KK-07-03-069-026	नारद उवाच 
KK-07-03-069-026a	तत उत्सारयामास शिलाजालानि सर्वशः ।
KK-07-03-069-026c	पृथुर्वैन्यस्तदा राजा तेन शैला विवर्धिताः ॥
KK-07-03-069-027a	न हि पूर्वनिसर्गे वै विषमे वसुधातले ।
KK-07-03-069-027c	प्रविभागः पुराणां वा ग्रामाणां वा महीपते ॥
KK-07-03-069-028a	न सस्यानि न गोरक्ष्यं न कृषिर्न वणिक्पथः ।
KK-07-03-069-028c	वैन्यात्प्रभृति राजेन्दर सर्वस्यैतस्य सम्भवः ॥
KK-07-03-069-029a	यत्रयत्र च साम्यं तु भूमावासीत्किलानघ ।
KK-07-03-069-029c	तत्रतत्र प्रजास्तात निवासमभिरोचयन् ।
KK-07-03-069-029e	कृच्छ्रेण च महाराज इत्येवमनुशुश्रुम ॥
KK-07-03-069-030a	तथेत्युक्त्वा पुनर्वैन्यो गृहीत्वाऽऽजगवं धनुः ।
KK-07-03-069-030c	शरांश्चाप्रतिमान्घोरांश्चिन्तयित्वाऽब्रवीन्महीम् ॥
KK-07-03-069-031	पृथुरुवाच 
KK-07-03-069-031a	एह्येहि वसुधे क्षिप्रं क्षरैभ्यः काङ्क्षितं पयः ।
KK-07-03-069-031c	मच्छासनातिगां वै त्वां प्रमथिष्याम्यहं शरैः ॥
KK-07-03-069-032	नारद उवाच 
KK-07-03-069-032a	तथोक्ता साऽत्मनः श्रेयश्चिन्तयित्वाऽब्रवीत्पृथुम् ।
KK-07-03-069-032	भूमिरुवाच 
KK-07-03-069-032c	वत्सं पात्राणि दोग्धॄंश्च क्षीराणि च समादिश ॥
KK-07-03-069-033a	ततो दास्याम्यहं भद्र सर्वं यस्य यथेप्सितम् ।
KK-07-03-069-033c	दुहितृत्वे च मां वीर सङ्कल्पयितुमर्हसि ॥
KK-07-03-069-034	नारद उवाच '
KK-07-03-069-034a	तथेत्युक्त्वा पृथुः सर्वं विधानमकरोद्वशी ।
KK-07-03-069-034c	ततो भूतनिकायास्तां वसुधां दुदुहुस्तदा ॥
KK-07-03-069-035a	तां वनस्पतयः पूर्वं समुत्तस्थुर्दुधुक्षवः ।
KK-07-03-069-035c	साऽतिष्ठद्वत्सला वत्सं दोग्धृपात्राणि चेच्छती ॥
KK-07-03-069-036a	वत्सोऽभूत्पुष्पितः सालः प्लक्षो दोग्धाऽभवत्तदा ।
KK-07-03-069-036c	छिन्नप्ररोहणं दुग्धं पात्रमौदुम्बरं शुभम् ॥
KK-07-03-069-037a	उदयः पर्वतो वत्सो मेरुर्दोग्धा महागिरिः ।
KK-07-03-069-037c	रत्नान्योषधयो दुग्धं पात्रमस्तमयं तथा ॥
KK-07-03-069-038a	`देवानां वत्स इन्द्रोऽभूत्पात्रं दारुमयं तथा ।'
KK-07-03-069-038c	दोग्धा च सविता देवो दुग्धमूर्जस्करं प्रियम् ॥
KK-07-03-069-039a	असुरा दुदुहुर्मायामयःपात्रे तु तां तदा ।
KK-07-03-069-039c	दोग्धा द्विमूर्धा तत्रासीद्वत्सश्चासीद्विरोचनः ॥
KK-07-03-069-040a	कृषिं च सस्यं च नरा दुदुहुः पृथिवीतले ।
KK-07-03-069-040c	स्वायम्भुवो मनुर्वत्सस्तेषां दोग्धाऽभवत्पृथुः ॥
KK-07-03-069-041a	अलाबुपात्रे च तथा विषं दुग्धा वसुन्धरा ।
KK-07-03-069-041c	धृतराष्ट्रोऽभवद्दोग्धा तेषां वत्सस्तु तक्षकः ॥
KK-07-03-069-042a	सप्तर्षिभिर्ब्रह्म दुग्धा तथा चाक्लिष्टकर्मभिः ।
KK-07-03-069-042c	दोग्धा बृहस्पतिः पात्रं छन्दो वत्सश्च सोमराट् ॥
KK-07-03-069-043a	अन्तर्धानं चामपात्रे दुग्धा पुण्यजनैर्विराट् ।
KK-07-03-069-043c	दोग्धा वैश्रवणस्तेषां वत्सश्चासीद्वृषध्वजः ॥
KK-07-03-069-044a	पुण्यगन्धान्पद्मपात्रे गन्धर्वाप्सरसोऽदुहन् ।
KK-07-03-069-044c	वत्सश्चित्ररथस्तेषां दोग्धा विश्वरुचिः प्रभुः ॥
KK-07-03-069-045a	स्वधां रजतपात्रेषु दुदुहुः पितरश्च ताम् ।
KK-07-03-069-045c	वत्सो वैवस्वतस्तेषां यमो दोग्धान्तकस्तदा ॥
KK-07-03-069-046a	एवं निकायैस्तैर्दुग्धा पयोऽभीष्टं हि सा विराट् ।
KK-07-03-069-046c	यैर्वर्तयन्ति ते ह्यद्य पात्रैर्वत्सैश्च नित्यशः ॥
KK-07-03-069-047a	यज्ञैश्च विविधैरिष्ट्वा पृथुर्वैन्यः प्रतापवान् ।
KK-07-03-069-047c	सन्तर्पयित्वा भूतानि सर्वैः कामैर्मनःप्रियैः ॥
KK-07-03-069-048a	हैरण्यानकरोद्राजा ये केचित्पार्थिवा भुवि ।
KK-07-03-069-048c	तान्ब्राह्मणेभ्यः प्रायच्छदश्वमेधे महामखे ॥
KK-07-03-069-049a	स षष्टिं गोसहस्राणि षष्टिं नागशतानि च ।
KK-07-03-069-049c	सौवर्णानकरोद्राजा ब्राह्मणेभ्यश्च तान्ददौ ॥
KK-07-03-069-050a	इमां च पृथिवीं सर्वां मणिरत्नविभूषिताम् ।
KK-07-03-069-050c	सौवर्णीमकरोद्राजा ब्राह्मणेभ्यश्च तां ददौ ॥
KK-07-03-069-051a	स चेन्ममार सृञ्जय चतुर्भद्रतरस्त्वया ।
KK-07-03-069-051c	पुत्रात्पुण्यतरस्तुभ्यं मा पुत्रमनुतप्यथाः ।
KK-07-03-069-051e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये एकोनसप्ततितमोऽध्यायः ॥ 69 ॥

5-69-1 ध्वजभङ्गस्तोरणादिना ॥ 5-69-39 द्विमूर्धा शुक्रोऽभूत् इति क. ङ. ड. पाठः ॥ 5-69-43 विराट् पृथिवी । वत्सश्चासीत्कुबेरकः इति क. पाठः ॥ 5-69-44 दोग्धा वसुरपि प्रभुः इति क. ङ. ड. पाठः ॥ 5-69-45 वत्सोऽत्र वत्सरस्तेषां क. ङ. पाठः ॥ 5-69-46 निवर्तयन्ति ते रुद्रादिष्टे वैन्येन सर्वशः इति क. पाठः । यैर्वर्तयन्ति ते तृप्तादिष्टे वैन्येन सर्वशः इति ङ. पाठः । ये वर्षयन्ति ते पात्रैः वत्सैर्दोग्धैश्च नित्यशः इति ङ. पाठः ॥ 5-69-48 पार्थिवाः पृथ्वीसम्बन्धिपदार्थाः ॥ 5-69-69 एकोनसप्ततितमोऽध्यायः ॥
