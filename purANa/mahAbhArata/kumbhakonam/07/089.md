श्रीः
अध्यायः 089
अर्जुनयुद्धवर्णनम् ॥ 1 ॥
KK-07-05-089-001	अर्जुन उवाच
KK-07-05-089-001a	चोदयाश्वान्हृषीकेश यत्र दुर्मर्षणः स्थितः ।
KK-07-05-089-001c	एतद्भित्त्वा गजानीकं प्रवेक्ष्याम्यरिवाहिनीम् ॥
KK-07-05-089-002	सञ्जय उवाच 
KK-07-05-089-002a	एवमुक्तो महाबाहुः केशवः सव्यसाचिना ।
KK-07-05-089-002c	अचोदयद्धयांस्तत्र यत्र दुर्मर्षणः स्थितः ॥
KK-07-05-089-003a	स सम्प्रहारस्तुमुलः सम्प्रवृत्तः सुदारुणः ।
KK-07-05-089-003c	एकस्य च बहूनां च रथनागनरक्षयः ॥
KK-07-05-089-004a	ततः सायकवर्षेण पर्जन्य इव वृष्टिमान् ।
KK-07-05-089-004c	परानवाकिरत्पार्थः पर्वतानिव नीरदः ॥
KK-07-05-089-005a	ते चापि रथिनः सर्वे त्वरिताः कृतहस्तवत् ।
KK-07-05-089-005c	अवाकिरन्बाणजालैस्तत्र कृष्णधनञ्जयौ ॥
KK-07-05-089-006a	ततः क्रुद्धो महाबाहुर्वार्यमाणः परैर्युधि ।
KK-07-05-089-006c	शिरांसि रथिनां पार्थः कायेभ्योऽपाहरच्छरैः ॥
KK-07-05-089-007a	उद्भ्रान्तनयनैर्वक्त्रैः सन्दष्टौष्ठपुटैः शुभैः ।
KK-07-05-089-007c	सकुण्डलशिरस्त्राणैर्वसुधा समकीर्यत ॥
KK-07-05-089-008a	पुण्डरीकवनानीव विध्वस्तानि समन्ततः ।
KK-07-05-089-008c	विनिकीर्णानि योधानां वदनानि चकाशिरे ॥
KK-07-05-089-009a	सुवर्णचित्राभरणाः संसिक्ता रुधिरेण च ।
KK-07-05-089-009c	संसक्ता इव दृश्यन्ते मेघसङ्घाः सविद्युतः ॥
KK-07-05-089-010a	शिरसां पततां राजञ्शब्दोऽभूद्वसुधातले ।
KK-07-05-089-010c	कालेन परिपक्वानां तालानां पततामिव ॥
KK-07-05-089-011a	कबन्ध उत्थितः कश्चिद्विष्फार्य सशरं धनुः ।
KK-07-05-089-011c	किञ्चित्खड्गं विनिष्कृष्य भुजेनोद्यम्य तिष्ठति ।
KK-07-05-089-011e	`गृहीत्वाऽन्यस्य केशेषु शिरो नृत्यति चापरः ॥'
KK-07-05-089-012a	पतितानि न जानन्ति शिरांसि पुरुषर्षभाः ।
KK-07-05-089-012c	अमृष्यमाणाः सङ्ग्रामे कौन्तेयं जयगृद्धिनः ॥
KK-07-05-089-013a	हयानामुत्तमाङ्गैश्च हस्तिहस्तैश्च मेदिनी ।
KK-07-05-089-013c	बाहुभिश्च शिरोभिश्च वीराणां समकीर्यत ॥
KK-07-05-089-014a	अयं पार्थः कुतः पार्थः पार्थोऽयमिति सर्वशः ।
KK-07-05-089-014c	`तिष्ठ पार्थेहि मां पार्थ क्व यासीति च जल्पताम् ।'
KK-07-05-089-014e	तव सैन्येषु योधानां पार्थभूतमिवाभवत् ॥
KK-07-05-089-015a	अन्योन्यमपि चाजघ्नुरात्मानमपि चापरे ।
KK-07-05-089-015c	पार्थभूतममन्यन्त जनाः कालेन मोहिताः ॥
KK-07-05-089-016a	निष्टनन्तः सरुधिरा विसञ्ज्ञा गाढवेदनाः ।
KK-07-05-089-016c	शयाना बहवो वीराः कीर्तयन्तः स्वबान्धवान् ॥
KK-07-05-089-017a	सभिण्डिपालाः सप्रासाः सशक्त्यृष्टिपरश्वथाः ।
KK-07-05-089-017c	सनिर्व्यूहाः सनिस्त्रिंशाः सशरासनतोमराः ॥
KK-07-05-089-018a	सबाणवर्माभरणाः सगदाः साङ्गदा रणे ।
KK-07-05-089-018c	महाभुजगसङ्काशा बाहवः परिघोपमाः ॥
KK-07-05-089-019a	उद्वेष्टन्ति विचेष्टन्ति सञ्चेष्टन्ति च सर्वशः ।
KK-07-05-089-019c	वेगं कुर्वन्ति संरब्धा निकृत्ताः परमेषुभिः ॥
KK-07-05-089-020a	यो यः स्म समरे पार्थं प्रतिसञ्चरते नरः ।
KK-07-05-089-020c	तस्यतस्यान्तको बाणः शरीरमुपसर्पति ॥
KK-07-05-089-021a	नृत्यतो रथमार्गेषु धनुर्व्यायच्छतस्तथा ।
KK-07-05-089-021c	न कश्चित्तत्र पार्थश्च ददृशेऽन्तरमण्वपि ॥
KK-07-05-089-022a	यत्तस्य घटमानस्य क्षिप्रं विक्षिपतः शरान् ।
KK-07-05-089-022c	लाघवात्पाण्डुपुत्रस्य व्यस्मयन्त परे जनाः ॥
KK-07-05-089-023a	हस्तिनं हस्तियन्तारमश्वमाश्विकमेव च ।
KK-07-05-089-023c	अभिनत्फल्गुनो बाणै रथिनं च ससारथिम् ॥
KK-07-05-089-024a	आवर्तमानमावृत्तं युध्यमानं च पाण्डवः ।
KK-07-05-089-024c	प्रमुखे तिष्ठमानं च न कञ्चिन्न निहन्ति सः ॥
KK-07-05-089-025a	यथोदयन्वै गगने सूर्यो हन्ति महत्तमः ।
KK-07-05-089-025c	तथाऽर्जुनो गजानीकमवधीत्कङ्कपत्रिभिः ॥
KK-07-05-089-026a	हस्तिभिः पतितैर्भिन्नैस्तव सैन्यमदृश्यत ।
KK-07-05-089-026c	अन्तकाले यथा भूमिर्व्यवकीर्णा महीधरैः ॥
KK-07-05-089-027a	यथा मध्यन्दिने सूर्यो दुष्प्रेक्ष्यः प्राणिभिः सदा ।
KK-07-05-089-027c	तथा धनञ्जयः क्रुद्धो दुष्प्रेक्ष्यो युधि शत्रुभिः ॥
KK-07-05-089-028a	तत्तथा तव पुत्रस्य सैन्यं युधि परन्तप ।
KK-07-05-089-028c	प्रभग्नं द्रुतमाविग्नमतीव शरपीडितम् ॥
KK-07-05-089-029a	मारुतेनेव महता मेघानीकं व्यदीर्यत ।
KK-07-05-089-029c	प्रकाल्यमानं तत्सैन्यं नाशकत्प्रतिवीक्षितुम् ॥
KK-07-05-089-030a	प्रतोदैश्चापकोटीभिर्हुङ्कारैः साधुवाहितैः ।
KK-07-05-089-030c	कशापार्ष्ण्यभिघातैश्च वाग्भिरुग्राभिरेव च ॥
KK-07-05-089-031a	चोदयन्तो हयांस्तूर्णं पलायन्ते स्म तावकाः ।
KK-07-05-089-031c	सादिनो रथिनश्चैव पत्तयश्चार्जुनार्दिताः ॥
KK-07-05-089-032a	पार्ष्ण्यङ्गुष्ठाङ्कुशैर्नागं चोदयन्तस्तथाऽपरे ।
KK-07-05-089-032c	शरैः सम्मोहिताश्चान्ये तमेवाभिमुखा ययुः ॥
KK-07-05-089-033ac	तव योधा हतोत्साहा विभ्रान्तमनसस्तदा ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोननवतितमोऽध्यायः ॥ 89 ॥

5-89-17 निर्व्यूह आयुधविशेषः ॥ 5-89-20 प्रतिसञ्चरते प्रत्युद्गच्छति ॥ 5-89-22 यत्तस्यावहितस्य ॥ 5-89-28 द्रुतं विद्रुतम् । आविग्नं भीतम् ॥ 5-89-30 साधुवाहितैः सुष्ठु व्यापारितैः ॥ 5-89-89 एकोननवतितमोऽध्यायः ॥	
