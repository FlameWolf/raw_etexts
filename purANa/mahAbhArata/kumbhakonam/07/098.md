श्रीः
अध्यायः 098
द्रोणसात्यक्योर्युद्धम् ॥ 1 ॥
001	धृतराष्ट्र उवाच 
001a	बाणे तस्मिन्निकृत्ते तु धृष्टद्युम्ने च मोक्षिते ।
001c	तेन वृष्णिप्रवीरेण युयुधानेन सञ्जय ॥
002a	अमर्षितो महेष्वासः सर्वशस्त्रभृतां वरः ।
002c	नरव्याघ्रं शिनेः पौत्रं द्रोणः किमकरोद्युधि ॥
003	सञ्जय उवाच 
003a	सम्प्रस्रुतक्रोधविषो व्यादितास्यशरासनः ।
003c	तीक्ष्णधारेषुदशनः सितनाराचदंष्ट्रवान् ॥
004a	संरम्भामर्षताम्राक्षो महोरग इव श्वसन् ।
004c	नरवीरः प्रमुदितः शोणैरश्वैर्महाजवैः ॥
005a	उत्पतद्भिरिवाकाशे क्रामद्भिरिव पर्वतम् ।
005c	रुक्मपुङ्खाञ्शरानस्यन्युयुधानमुपाद्रवत् ॥
006a	शरपातमहावर्षं रथघोषबलाहकम् ।
006c	कार्मुकैरावृतं राजन्नाराचबहुविद्युतम् ॥
007a	शक्तिखड्गाशनिधरं क्रोधवेगसमुत्थितम् ।
007c	द्रोणमेघमनावार्यं हयमारुतचोदितम् ॥
008a	दृष्ट्वैवाभिपतन्तं तं शूरः परपुरञ्जयः ।
008c	उवाच सूतं शैनेयः प्रहसन्युद्धदुर्मदः ॥
009a	एनं वै ब्राह्मणं शूरं स्वकर्मण्यनवस्थितम् ।
009c	आश्रयं धार्तराष्ट्रस्य धर्मराजभयावहम् ॥
010a	शीघ्रं प्रजवितैरश्वैः प्रत्युद्याहि प्रहृष्टवत् ।
010c	आचार्यं राजपुत्राणां सततं शूरमानिनम् ॥
011	सञ्जय उवाच 
011a	`एवमुक्तस्ततः सूतः सात्यकस्यावहद्रथम् ।'
011c	ततो रजतसङ्काशा माधवस्य हयोत्तमाः ।
011e	द्रोणस्याभिमुखाः शीघ्रमगच्छन्वातरंहसः ॥
012a	ततस्तौ द्रोणशैनेयौ युयुधाते परन्तपौ ।
012c	शरैरनेकसाहस्रैस्ताडयन्तौ परस्परम् ॥
013a	इषुजालावृतं व्योम चक्रतुः पुरुषर्षभौ ।
013c	पूरयामासतुर्वीरावुभौ दश दिशः शरैः ।
013e	मेघाविवातपापाये धाराभिरितरेतरम् ॥
014a	न स्म सूर्यस्तदा भाति न ववौ च समीरणः ।
014c	इषुजालावृतं घोरमन्धकारं समन्ततः ॥
015a	अनाधृष्यमिवान्येषां शूराणामभवत्तदा ।
015c	अन्धकारीकृते लोके द्रोणशैनेययोः शरैः ॥
016a	तयोः शीघ्रास्त्रविदुषोर्द्रोणसात्वतयोस्तदा ।
016c	नान्तरं शरवृष्टीनां ददृशे नरसिंहयोः ॥
017a	इषूणां सन्निपातेन शब्दो धाराभिघातजः ।
017c	शुश्रुवे शक्रमुक्तानामशनीनामिव स्वनः ॥
018a	नाराचैर्व्यतिविद्धानां शराणां रूपमाबभौ ।
018c	आशीविषविदष्टानां सर्पाणामिव भारत ॥
019a	तयोर्ज्यातलनिर्घोषः शुश्रुवे युद्धशौण्डयोः ।
019c	अजस्रं शैलशृङ्गाणां वज्रेणाहन्यतामिव ॥
020a	उभयोस्तौ रथौ राजंस्ते चाश्वास्तौ च सारथी ।
020c	रुक्मपुङ्खैः शरैछन्नाश्चित्ररूपा बभुस्तदा ॥
021a	निर्मलानामजिह्मानां नाराचानां विशाम्पते ।
021c	निर्मुक्ताशीविषाभानां सम्पातोऽभूत्सुदारुणः ॥
022a	उभयोः पतिते छत्रे तथैव पतितौ ध्वजौ ।
022c	`निकृन्ततोः शरैस्तीक्ष्णैर्द्रोणसात्यकयो रणे ॥'
023a	उभौ रुधिरसिक्ताङ्गावुभौ च विजयैषिणौ ।
023c	स्रवद्भिः शोणितं गात्रैः प्रस्रुताविव वारणौ ।
023e	अन्योन्यमभ्यविध्येतां जीवितान्तकरैः शरैः ॥
024a	गर्जितोत्कृष्टसन्नादाः शङ्खदुन्दुभिनिःस्वनाः ।
024c	उपारमन्महाराज व्याजहार न कश्चन ॥
025a	तुष्णींभूतान्यनौकानि योधा युद्धादुपारमन् ।
025c	ददर्श द्वैरथं ताभ्यां जातकौतूहलो जनः ॥
026a	रथिनो हस्तियन्तारो हयारोहाः पदातयः ।
026c	अवैक्षन्ताचलैर्नेत्रैः परिवार्य नरर्षभौ ॥
027a	हस्त्यनीकान्यतिष्ठन्त तथानीकानि वाजिनाम् ।
027c	तथैव रथवाहिन्यः प्रतिव्यूह्य व्यवस्थिताः ॥
028a	मुक्ताविद्रुमचित्रैश्च मणिकाञ्चनभूषितैः ।
028c	ध्वजैराभरणैश्चित्रैः कवचैश्च हिरण्मयैः ॥
029a	वैजयन्तीपताकाभिः परिस्तोमाङ्गकम्बलैः ।
029c	विमलैर्निशितैः शस्त्रैर्हयानां च प्रकीर्णकैः ॥
030a	जातरूपमयीभिश्च राजतीभिश्च मूर्धसु ।
030c	गजानां कुम्भमालाभिर्दन्तवेष्टैश्च भारत ॥
031a	सबलाकाः सखद्योताः सैरावतशतह्रदाः ।
031c	अदृश्यन्तोष्णपर्याये मेघानामिव वागुराः ॥
032a	अपश्यन्नस्मदीयाश्च ते च यौधिष्ठिराः स्थिताः ।
032c	तद्युद्धं युयुधानस्य द्रोणस्य च महात्मनः ॥
033a	विमानाग्रगता देवा ब्रह्मसोमपुरोगमाः ।
033c	सिद्धचारणसङ्घाश्च विद्याधरमहोरगाः ॥
034a	`गन्धर्वा दानवा यक्षा राक्षसाप्सरसः खगाः ।'
034c	गतप्रत्यागताक्षेपैश्चित्रैरस्त्रविघातिभिः ।
034e	विविधैर्विस्मयं जग्मुस्तयोः पुरुषसिंहयोः ॥
035a	हस्तलाघवमस्त्रेषु दर्शयन्तौ महाबलौ ।
035c	अन्योन्यमभिविध्येतां शरैस्तौ द्रोणसात्यकी ॥
036a	ततो द्रोणस्य दाशार्हः शरांश्चिच्छेद संयुगे ।
036c	पत्रिभिः सुदृढैराशु धनुश्चैव महाद्युतेः ॥
037a	निमेषान्तरमात्रेण भारद्वाजोऽपरं धनुः ।
037c	सज्यं चकार तदपि चिच्छेदास्य स सात्यकिः ॥
038a	ततस्त्वरन्पुनर्द्रोणो धनुर्हस्तो व्यतिष्ठत ।
038c	सज्यं सज्यं धनुश्चास्य चिच्छेद निशिथैः शरैः ॥
039a	एवमेकशतं छिन्नं धनुषां दृढधन्विना ।
039c	न चान्तरं तयोर्दृष्टं सन्धाने च्छेदनेऽपि च ॥
040a	ततोऽस्य संयुगे द्रोणो दृष्ट्वा कर्मातिमानुषम् ।
040c	युयुधानस्य राजेन्द्र मनसैतदचिन्तयत् ॥
041a	एतदस्त्रबलं रामे कार्तवीर्ये धनञ्जये ।
041c	भीष्मे च पुरुषव्याघ्रे यदिदं सात्वतां वरे ॥
042a	तं चास्य मनसा द्रोणः पूजयामास विक्रमम् ।
042c	लाघवं वासवस्येव सम्प्रेक्ष्य द्विजसत्तमः ॥
043a	तुतोषास्त्रविदां श्रेष्ठस्तथा देवाः सवासवाः ।
043c	न तामालक्षयामासुर्लघुतां शीघ्रचारिणः ॥
044a	देवाश्च युयुधानस्य गन्धर्वाश्च विशाम्पते ।
044c	सिद्धचारणसङ्घाश्च विदुर्द्रोणस्य कर्म तत् ॥
045a	ततोऽन्यद्धनुरादाय द्रोणः क्षत्रियमर्दनः ।
045c	अस्त्रैरस्त्रविदां श्रेष्ठो योधयामास भारत ॥
046a	तस्यास्त्राण्यस्त्रमायाभिः प्रतिहत्य स सात्यकिः ।
046c	जघान निशितैर्बाणैस्तदद्भुतमिवाभवत् ॥
047a	तस्यातिमानुषं कर्म दृष्ट्वाऽन्यैरसमं रणे ।
047c	युक्तं योगेन योगज्ञास्तावकाः समपूजयन् ॥
048a	यदस्त्रमस्यति द्रोणस्तदेवास्यति सात्यकिः ।
048c	तमाचार्योऽथ सम्भ्रान्तोऽयोधयच्छत्रुतापनः ॥
049a	ततः क्रुद्धो महाराज धनुर्वेदस्य पारगः ।
049c	वधाय युयुधानस्य दिव्यमस्त्रमुदैरयत् ॥
050a	तदाग्नेयं महाघोरं रिपुघ्नमुपलक्ष्य सः ।
050c	दिव्यमस्त्रं महेष्वासो वारुणं समुदैरयत् ॥
051a	हाहाकारो महानासीद्दृष्ट्वा दिव्यास्त्रधारिणौ ।
051c	न विचेरुस्तदाऽऽकाशे भूतान्याकाशगान्यपि ॥
052a	अस्त्रे ते वारुणाग्नेये यदा बाणैः समाहिते ।
052c	न यावदभ्यपद्येतां व्यावर्तदथ भास्करः ॥
053a	ततो युधिष्ठिरो राजा भीमसेनश्च पाण्डवः ।
053c	नकुलः सहदेवश्च पर्यरक्षन्त सात्यकिम् ॥
054a	धृष्टद्युम्नमुखैः सार्धं विराटश्च सकेकयः ।
054c	मत्स्याः साल्वेयसेनाश्च द्रोणमाजग्मुरञ्जसा ॥
055a	दुःशासनं पुरस्कृत्य राजपुत्राः सहस्रशः ।
055c	द्रोणमभ्युपपद्यन्त सपत्नैः परिवारितम् ॥
056a	ततो युद्धमभूद्राजंस्तेषां तव च धन्विनाम् |
056c	रजसा संवृते लोके शरजालसमावृते ॥
057a	सर्वमाविग्नमभवन्न प्राज्ञायत किञ्चन ।
057c	सैन्येन रजसा ध्वस्ते निर्मर्यादमवर्तत ॥
058a	`तेनान्तरेण पार्थस्तु रणे जित्वा महारिपून् ।
058c	अतिक्रान्तस्तदा युद्धं कृत्वा पर्यवतस्थिवान्' ॥॥ 

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टनवतितमोऽध्यायः ॥ 98 ॥

5-98-16 अन्तरमवच्छेदः ॥ 5-98-27 रथवाहिन्यो रथसेनाः ॥ 5-98-29 वैजयन्ती विलक्षणाभिः पताकाभिः । परिस्तोमैर्वर्णकम्बलैः । अङ्गकम्बलैः सूक्ष्मकम्बलैः ॥ 5-98-31 ऐरावतमिन्द्रधनुः । ऐरावतोभ्रमातङ्गै इत्युपक्रम्य नपुंसकं महेन्द्रस्य ऋजुदीर्घशरासने इति मेदिनी ॥ उष्णस्य पर्याये अपगमे वागुराः जालानि समूहा इतियावत् ॥ 5-98-34 प्रत्यागतं निवर्तनम् । आक्षेपः प्रहरणम् ॥ 5-98-43 आलक्षयामासुर्लक्षितवन्तः ॥ 5-98-44 विदुर्नेत्यनुषज्यते ॥ 5-98-47 योगेन युक्त्या ॥ 5-98-52 न यावदभ्यपद्येतां यावदेव न पराभूते । व्यावर्तत् मध्याह्नतः परावृत्तोऽभूत् ॥ 5-98-98 अष्टनवतितमोऽध्यायः ॥
