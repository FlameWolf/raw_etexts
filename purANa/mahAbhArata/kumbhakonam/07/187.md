श्रीः
अध्यायः 187
द्रोणेन द्रुपदविराटादीनां वधः ॥ 1 ॥ भीमेन निष्ठुरभाषणेन धृष्टद्युम्नमुद्योज्य द्रोणानीकाभिगमनम् ॥ 2 ॥ चतुर्दशरात्रियुद्धसमाप्तिः ॥ 3 ॥
KK-07-07-187-001	सञ्जय उवाच 
KK-07-07-187-001a	त्रिभागमात्रशेषायां रात्र्यां युद्धमवर्तत ।
KK-07-07-187-001c	कुरूणां पाण्डवानां च संहृष्टानां विशाम्पते ॥
KK-07-07-187-002a	अथ चन्द्रप्रभां मुष्णन्नादित्यस्य पुरःसरः ।
KK-07-07-187-002c	अरुणोऽभ्युदयाञ्चक्रे ताम्रीकुर्वन्निवाम्बरम् ॥
KK-07-07-187-003a	`प्रकाशमकरोद्व्योम जगत्संरञ्जयन्निव ।'
KK-07-07-187-003c	प्राच्यां दिशि सहस्रांशोररुणेनारुणीकृतम् ।
KK-07-07-187-003e	तापनीयं यथा चक्रं भ्राजते रविमण्डलम् ॥
KK-07-07-187-004a	ततो रथाश्वांश्च मनुष्ययानान्युत्सृज्य सर्वे कुरुपाण्डुयोधाः ।
KK-07-07-187-004c	दिवाकरस्याभिमुखं जपन्तः सन्ध्यागताः प्राञ्जलयो बभूवुः ॥
KK-07-07-187-005a	ततो द्वैधीकृते सैन्ये द्रोणः सोमकपाण्डवान् ।
KK-07-07-187-005c	अभ्यद्रवत्सपाञ्चालान्दुर्योधनपुरोगमः ॥
KK-07-07-187-006a	द्वैधीकृतान्कुरून्दृष्ट्वा माधवोऽर्जुनमब्रवीत् ।
KK-07-07-187-006c	सपत्नान्सव्यतः कुर्याः सव्यसाचिन्निमान्कुरून् ॥
KK-07-07-187-007a	स माधवमनुज्ञाय कुरुष्वेति धनञ्जयः ।
KK-07-07-187-007c	द्रोणकर्णौ महेष्वासौ सव्यतः पर्यवर्तत ॥
KK-07-07-187-008a	अभिप्रायं तु कृष्णस्य ज्ञात्वा परपुरञ्जयः ।
KK-07-07-187-008c	आजिशीर्षगतं पार्थं भीमसेनोऽभ्युवाच ह ॥
KK-07-07-187-009	भीमसेन उवाच 
KK-07-07-187-009a	अर्जुनार्जुन बीभत्सो शृणुष्वैतद्वचो मम ।
KK-07-07-187-009c	यदर्थं क्षत्रिया सूते तस्य कालोऽयमागतः ॥
KK-07-07-187-010a	अस्मिंश्चेदागते काले श्रेयो न प्रतिपत्स्यसे ।
KK-07-07-187-010c	असम्भावितरूपस्त्वं सुनृशंसं करिष्यसि ॥
KK-07-07-187-011a	सत्यश्रीधर्मयशसां वीर्येणानृण्यमाप्नुहि ।
KK-07-07-187-011c	भिन्ध्यनीकं युधांश्रेष्ठ प्रतिज्ञां सफलां कुरु ॥
KK-07-07-187-012	सञ्जय उवाच 
KK-07-07-187-012a	स सव्यसाची भीमेन चोदितः केशवेन च ।
KK-07-07-187-012c	कर्णद्रोणावतिक्रम्य समन्तात्पर्यवारयत् ॥
KK-07-07-187-013a	तमाजिशीर्षमायान्तं दहन्तं क्षत्रियर्षभान् ।
KK-07-07-187-013c	पराक्रान्तं पराक्रम्य ततः क्षत्रियपुङ्गवाः ।
KK-07-07-187-013e	नाशक्नुवन्वारयितुं वर्धमानमिवानलम् ॥
KK-07-07-187-014a	अथ दुर्योधनः कर्णः शकुनिश्चापि सौबलः ।
KK-07-07-187-014c	अभ्यवर्षञ्छरव्रातैः कुन्तीपुत्रं धनञ्जयम् ॥
KK-07-07-187-015a	तेषामस्त्राणि सर्वेषामुत्तमास्त्रविदां वरः ।
KK-07-07-187-015c	कदर्थीकृत्य राजेन्द्र शरवर्षैरवाकिरत् ॥
KK-07-07-187-016a	अस्त्रैरस्त्राणि संवार्य लघुहस्तो धनञ्जयः ।
KK-07-07-187-016c	सर्वानविध्यन्निशितैर्दशभिर्दशभिः शरैः ॥
KK-07-07-187-017a	उद्धूता रजसो वृष्टिः शरवृष्टिस्तथैव च ।
KK-07-07-187-017c	तमश्च घोरं शब्दश्च तदा समभवन्महान् ॥
KK-07-07-187-018a	न द्यौर्न भूमिर्न दिशः प्राज्ञायन्त तथागते ।
KK-07-07-187-018c	सैन्येन रजसा मूढं सर्वमन्धमिवाभवत् ॥
KK-07-07-187-019a	नैव ते न वयं राजन्प्राज्ञासिष्म परस्परम् ।
KK-07-07-187-019c	`शब्दमात्रेण जानीमो वयं ते च परस्परम् ।'
KK-07-07-187-019e	उद्देशेन हि तेन स्म समयुध्यन्त पार्थिवाः ॥
KK-07-07-187-020a	विरथा रथिनो राजन्समासाद्य परस्परम् ।
KK-07-07-187-020c	केशेषु समसज्जन्त कवचेषु भुजेषु च ॥
KK-07-07-187-021a	हताश्वा हतसूताश्च निश्चेष्टा रथिनो हताः ।
KK-07-07-187-021c	जीवन्त इव तत्र स्म व्यदृश्यन्त भयार्दिताः ॥
KK-07-07-187-022a	हतान्गजान्समाश्लिष्य पर्वतानिव वाजिनः ।
KK-07-07-187-022c	गतसत्वा व्यदृश्यन्त तथैव सह सादिभिः ॥
KK-07-07-187-023a	ततस्त्वभ्यवसृत्यैव सङ्ग्रामादुत्तरां दिशम् ।
KK-07-07-187-023c	आतिष्ठदाहवे द्रोणो विधूमोऽग्निरिव ज्वलन् ॥
KK-07-07-187-024a	तमाजिशीर्षादेकान्तमपक्रान्तं निशम्य तु ।
KK-07-07-187-024c	समकम्पन्त सैन्यानि पाण्डवानां विशाम्पते ॥
KK-07-07-187-025a	भ्राजमानं श्रिया युक्तं ज्वलन्तमिव तेजसा ।
KK-07-07-187-025c	द्रोणं दृष्ट्वा परे त्रेसुश्चेरुर्मम्लुश्च भारत ॥
KK-07-07-187-026a	आह्वयन्तं परानीकं प्रभिन्नमिव वारणम् ।
KK-07-07-187-026c	नैनमाशंसिरे जेतुं दानवा वासवं यथा ॥
KK-07-07-187-027a	केचिदासन्निरुत्साहाः केचित्क्रुद्धा मनस्विनः ।
KK-07-07-187-027c	विस्मिताश्चाभवन्केचित्केचिद्धृष्टाऽभवन्युधि ॥
KK-07-07-187-028a	हस्तैर्हस्ताग्रमपरे प्रत्यपिंषन्नराधिपाः ।
KK-07-07-187-028c	अपरे दशनैरोष्ठानदशन्क्रोधमूर्च्छिताः ॥
KK-07-07-187-029a	व्याक्षिपन्नायुधान्यन्ये ममृदुश्चापरे भुजान् ।
KK-07-07-187-029c	अन्ये चान्वपतन्द्रोणं त्यक्तात्मानो महौजसः ॥
KK-07-07-187-030a	पाञ्चालास्तु विशेषेण द्रोणसायकपीडिताः ।
KK-07-07-187-030c	समसज्जन्त राजेन्द्र समरे भृशवेदनाः ॥
KK-07-07-187-031a	ततो विराटद्रुपदौ द्रोणं प्रति ययू रणे ।
KK-07-07-187-031c	तथा चरन्तं सङ्ग्रामे भृशं समरदुर्जयम् ॥
KK-07-07-187-032a	द्रुपदस्य ततः पौत्रास्त्रय एव विशाम्पते ।
KK-07-07-187-032c	चेदयश्च महेष्वासा द्रोणमेवाभ्ययुर्युधि ॥
KK-07-07-187-033a	तेषां द्रुपदपौत्राणां त्रयाणां निशितैः शरैः ।
KK-07-07-187-033c	त्रिभिर्द्रोणोऽहरत्प्राणांस्ते हता न्यपतन्भुवि ॥
KK-07-07-187-034a	ततो द्रोणोऽजयद्युद्धे चेदिकैकेयसृञ्जयान् ।
KK-07-07-187-034c	मात्स्यांश्चैवाजयत्कृत्स्नान्भारद्वाजो महारथान् ॥
KK-07-07-187-035a	ततस्तु द्रुपदः क्रोधाच्छरवर्षमवासृजत् ।
KK-07-07-187-035c	द्रोणं प्रति महाराज विराटश्चैव संयुगे ॥
KK-07-07-187-036a	तं निहत्येषुवर्षं तु द्रोणः क्षत्रियमर्दनः ।
KK-07-07-187-036c	तौ शरैश्छादयामास विराटद्रुपदावुभौ ॥
KK-07-07-187-037a	द्रोणेन च्छाद्यमानौ तु क्रुद्धौ सङ्ग्राममूर्धनि ।
KK-07-07-187-037c	द्रोणं शरैर्विव्यधतुः परमं क्रोधमास्थितौ ॥
KK-07-07-187-038a	तत द्रोणो महाराज क्रोधामर्षसमन्वितः ।
KK-07-07-187-038c	भल्लाभ्यां भृशतीक्ष्णाभ्यां चिच्छेद धनुषी तयोः ॥
KK-07-07-187-039a	ततो विराटः कुपितः समरे तोमरान्दश ।
KK-07-07-187-039c	दश चिक्षेप च शरान्द्रोणस्य वधकाङ्क्षया ॥
KK-07-07-187-040a	शक्तिं च द्रुपदो घोरामायसीं स्वर्णभूषिताम् ।
KK-07-07-187-040c	चिक्षेप भुजगेन्द्राभां क्रुद्धो द्रोणरथं प्रति ॥
KK-07-07-187-041a	ततो भल्लैः सुनिशितैश्छित्त्वा तांस्तोमारान्दश ।
KK-07-07-187-041c	शक्तिं कनकवैदूर्यां द्रोणश्चिच्छेद सायकैः ॥
KK-07-07-187-042a	ततो द्रोणः सुपीताभ्यां भल्लाभ्यामरिमर्दनः ।
KK-07-07-187-042c	द्रुपदं च विराटं च प्रेषयामास मृत्यवे ॥
KK-07-07-187-043a	हते विराटे द्रुपदे केकयेषु तथैव च ।
KK-07-07-187-043c	तथैव चेदिमात्स्येषु पाञ्चालेषु तथैव च ॥
KK-07-07-187-044a	हतेषु त्रिषु वीरेषु द्रुपदस्य च नप्तृषु ।
KK-07-07-187-044c	द्रोणस्य कर्म तद्दृष्ट्वा कोपदुःखसमन्वितः ।
KK-07-07-187-044e	शशाप रथिनां मध्ये धृष्टद्युम्नो महामनाः ॥
KK-07-07-187-045a	इष्टापूर्तात्तथा क्षात्राद्ब्राह्मण्याच्च स नश्यतु ।
KK-07-07-187-045c	द्रोणो यस्याद्य मुच्येत यं वा द्रोणः पराभवेत् ॥
KK-07-07-187-046a	इति तेषां प्रतिश्रुत्य मध्ये सर्वधनुष्मताम् ।
KK-07-07-187-046c	आयाद्द्रोणं सहानीकः पाञ्चाल्यः परवीरहा ॥
KK-07-07-187-047a	पाञ्चालास्त्वेकतो द्रोणभ्यघ्नन्पाण्डवैः सह ।
KK-07-07-187-047c	दुर्योधनश्च कर्णश्च शकुनिश्चापि सौबलः ।
KK-07-07-187-047e	सोदर्याश्च यथा मुख्यास्तेऽरक्षन्द्रोणमाहवे ॥
KK-07-07-187-048a	रक्ष्यमाणं तथा द्रोणं सर्वैस्तैस्तु महारथैः ।
KK-07-07-187-048c	यतमानास्तु पाञ्चाला न शेकुः प्रतिवीक्षितुम् ॥
KK-07-07-187-049a	तत्राक्रुध्यद्भीमसेनो धृष्टद्युम्नस्य मारिष ।
KK-07-07-187-049c	स एनं वाग्भिरुग्राभिस्ततक्ष पुरुषर्षभः ॥
KK-07-07-187-050	भीमसेन उवाच 
KK-07-07-187-050a	द्रुपदस्य कुले जातः सर्वास्त्रेष्वस्त्रवित्तमः ।
KK-07-07-187-050c	कः क्षत्रियो मन्यमानः प्रेक्षेतारिमवस्थितम् ॥
KK-07-07-187-051a	पितृपुत्रवधं प्राप्य पुंस्त्वं को वा प्रहर्षयेत् ।
KK-07-07-187-051c	विशेषतस्तु शपथं शपित्वा राजसंसदि ॥
KK-07-07-187-052a	एष वैश्वानर इव समिद्धः स्वेन तेजसा ।
KK-07-07-187-052c	शरचापेन्धनो द्रोणः क्षत्रं दहति तेजसा ॥
KK-07-07-187-053a	पुरा करोति निःशेषां पाण्डवानामनीकिनीम् ।
KK-07-07-187-053c	स्थिताः पश्यत मे कर्म द्रोणमेव व्रजाम्यहम् ॥
KK-07-07-187-054a	इत्युक्त्वा प्राविशत्क्रुद्धो द्रोणानीकं वृकोदरः ।
KK-07-07-187-054c	शरैः पूर्णायतोत्सृष्टौर्द्रावयंस्तव वाहिनीम् ॥
KK-07-07-187-055a	धृष्टद्युम्नोऽपि पाञ्चाल्यः प्रविश्य महतीं चमूम् ।
KK-07-07-187-055c	आससाद रणे द्रोणं तदासीत्तुमुलं महत् ॥
KK-07-07-187-056a	नैव नस्तादृशं युद्धं दृष्टपूर्वं न च श्रुतम् ।
KK-07-07-187-056c	यथा सूर्योदये राजन्समुत्पिञ्जोऽभवन्महान् ॥
KK-07-07-187-057a	संसक्तान्येव चादृश्यन्रथवृन्दानि मारिष ।
KK-07-07-187-057c	हतानि च विकीर्णानि शरीराणि शरीरिणाम् ॥
KK-07-07-187-058a	केचिदन्यत्र गच्छन्तः पथि चान्यैरुपद्रुताः ।
KK-07-07-187-058c	विमुखाः पृष्ठतश्चान्ये ताड्यन्ते पार्श्वतः परे ॥
KK-07-07-187-059a	तथा संसक्तयुद्धं तदभवद्भृशदारुणम् ।
KK-07-07-187-059c	अथ सन्ध्यागतः सूर्यः क्षणेन समपद्यत ॥ ॥

इति श्रीमन्महाभारते द्रोणपर्वणि द्रोणवधपर्वणि चतुर्दशरात्रियुद्धे सप्ताशीत्यधिकशततमोऽध्यायः ॥ 187 ॥

5-187-1 त्रिभागमात्रशेषायां मुहूर्तत्रयावशिष्टायाम् । तत्र सूर्योदयोत्तरं त्रयोदश्यां द्रोणस्य नाशः । त्रयोदश्यां शुक्लयां युद्धारम्भस्य-हेमन्ते प्रथमे मासे शुक्लपक्षे त्रयोदशीम् । प्रवृत्तं भारतं युद्धमिति भारतसावित्र्यामुक्तस्य चोपपत्तिः सिध्यति ॥ 5-187-44 शशाप शपथं कृतवान् ॥ 5-187-45 इष्टं यागहोमादि । आपूर्तं क्षेत्रारामादि । क्षात्रं द्रुपदकुलोत्पन्नत्वात् । ब्राह्मण्यं याजोपयाजयोर्ब्राह्मणयोस्तपसा ब्राह्मणरूपादग्नेश्च जातत्वात् । एतत्सर्वं तस्य नश्यतु । यस्य शत्रुर्द्रोणो मुच्येत मरणं न प्राप्नुयात् । यं वा मां वा द्रोणो यदि पराभवेदिति ॥ सप्ताशीत्याधिकशततमोऽध्यायः ॥
