श्रीः
अध्यायः 143
अर्जुनच्छिन्नभुजस्य भूरिश्रवसः तदुपालम्भपूर्वकं प्रायोपवेशः ॥ 1 ॥ सात्यकिना भूरिश्रवश्शिरश्छेदः ॥ 2 ॥
KK-07-05-143-001	सञ्जय उवाच 
KK-07-05-143-001a	स बाहुर्न्यपतद्भूमौ सखड्गः सशुभाङ्गदः ।
KK-07-05-143-001c	आदधज्जीवलोकस्य दुःखमद्भुतमुत्तमः ।
KK-07-05-143-001e	`यन्त्रमुक्तो महेन्द्रस्य ध्वजो वृत्तोत्सवो यथा ॥'
KK-07-05-143-002a	प्रहरिष्यन्हृतो बाहुरदृश्येन किरीटिना ।
KK-07-05-143-002c	वेगेन न्यपतद्भूमौ पञ्चास्य इव पन्नगः ॥
KK-07-05-143-003a	स मोघं कृतमात्मानं दृष्ट्वा पार्थेन कौरवः ।
KK-07-05-143-003c	उत्सृज्य सात्यकिं क्रोधाद्गर्हयामास पाण्डवम् ॥
KK-07-05-143-004a	`स विबाहुर्महाराज एकपक्ष इवाण्डजः ।
KK-07-05-143-004c	एकचक्रो रथो यद्वद्धरणीमास्थितो नृपः ।
KK-07-05-143-004e	उवाच पाण्डवं चैव सर्वक्षत्रस्य पश्यतः ॥
KK-07-05-143-005	भूरिश्रवा उवाच 
KK-07-05-143-005a	नृशंसं बत कौन्तेय कर्मेदं कृतवानसि ।
KK-07-05-143-005c	अपश्यतो विषक्तस्य यन्मे त्वं बाहुमच्छिनः ॥
KK-07-05-143-006a	येषु येषु नरः पार्थ वर्तते सुसमाहितः ।
KK-07-05-143-006c	आशु तच्छीलतामेति तदिदं दृश्यते त्वयि ॥
KK-07-05-143-007a	किं नु वक्ष्यसि राजानं धर्मपुत्रं युधिष्ठिरम् |
KK-07-05-143-007c	किं कुर्वाणो मया सङ्ख्ये हतो भूरिश्रवा इति ॥
KK-07-05-143-008a	इदमिन्द्रेण ते साक्षादुपदिष्टं महात्मना ।
KK-07-05-143-008c	अस्त्रं रुद्रेण वा पार्थ द्रोणेनाथ कृपेण वा ॥
KK-07-05-143-009a	ननु नामास्त्रधर्मज्ञस्त्वं लोकेऽभ्यधिकः परैः ।
KK-07-05-143-009c	सोऽयुध्यमानस्य कथं रणे प्रहृतवानसि ॥
KK-07-05-143-010a	न प्रमत्ताय भीताय विरथाय प्रयाचते ।
KK-07-05-143-010c	व्यसने वर्तमानाय प्रहरन्ति मनीषिणः ॥
KK-07-05-143-011a	इदं तु नीचाचरितमसत्पुरुषसेवितम् ।
KK-07-05-143-011c	कथमाचरितं पार्थ पापकर्म सुदुष्करम् ॥
KK-07-05-143-012a	आर्येण सुकरं त्वाहुरार्यकर्म धनञ्जय ।
KK-07-05-143-012c	अनार्यकर्म त्वार्येण सुदुष्करतमं भुवि ॥
KK-07-05-143-013a	कथं हि राजवंश्यस्त्वं कौरवेयो विशेषतः ।
KK-07-05-143-013c	क्षत्रधर्मादपक्रान्तः सुवृत्तश्चरितव्रतः ॥
KK-07-05-143-014a	`अल्पस्तवापराधोऽत्र न त्वां तात विगर्हये ।
KK-07-05-143-014c	वार्ष्णेयापशदं प्राप्य क्षुद्रं कृतमिदं त्वया ॥'
KK-07-05-143-015a	इदं तु यदतिक्षुद्रं वार्ष्णेयार्थे कृतं त्वया ।
KK-07-05-143-015c	वासुदेवमतं नूनं नैतत्त्वय्युपपद्यते ॥
KK-07-05-143-016a	को हि नाम प्रमत्ताय परेण सह युध्यते ।
KK-07-05-143-016c	ईदृशं व्यसनं दद्याद्यो न कृष्णसखो भवेत् ॥
KK-07-05-143-017a	व्रात्याः सङ्क्लिष्टकर्माणः प्रकृत्यैव च गर्हिताः ।
KK-07-05-143-017c	वृष्ण्यन्धकाः कथं पार्थ प्रमाणं भवता कृताः ॥
KK-07-05-143-018	सञ्जय उवाच 
KK-07-05-143-018a	एवमुक्तो रणे पार्थो भूरिश्रवसमब्रवीत् ।
KK-07-05-143-018c	व्यक्तं हि जीर्यमाणोऽपि बुद्धिं जरयते नरः ।
KK-07-05-143-018e	अनर्थकमिदं सर्वं यत्त्वया व्याहृतं प्रभो ॥
KK-07-05-143-019a	जानन्नेव हृषीकेशं गर्हसे मां च पाण्डवम् ।
KK-07-05-143-019c	सङ्ग्रामाणां हि धर्मज्ञः सर्वशास्त्रार्थपारगः ॥
KK-07-05-143-020ac	न चाधर्ममहं कुर्यां जानंश्चैव हि मुह्यसे ॥
KK-07-05-143-021a	युध्यन्ते क्षत्रियाः शत्रून्स्वैःस्वैः परिवृता नराः ।
KK-07-05-143-021c	भ्रातृभिः पितृभिः पुत्रैस्तथा सम्बन्धिबान्धवैः ।
KK-07-05-143-021e	वयस्यैरथ मित्रैश्च स्वबाहुबलमाश्रिताः ॥
KK-07-05-143-022a	स कथं सात्यकिं शिष्यं सुखसम्बन्धिमेव च ।
KK-07-05-143-022c	अस्मदर्थे च युध्यन्तं त्यक्त्वा प्राणान्सुदुस्त्यजान् ॥
KK-07-05-143-023a	मम बाहुं रणे राजन्दक्षिणं युद्धदुर्मदम् ।
KK-07-05-143-023c	*त्वया निकृष्यमाणं च दृष्टवानस्मि निष्क्रियम् ॥
KK-07-05-143-024a	न च त्वं रक्षितव्यो हि एको रणगतेन हि ।
KK-07-05-143-024c	यो यस्य युध्यतेऽर्थाय संरक्ष्यो नराधिप ।
KK-07-05-143-024e	तै रक्ष्यमाणैः स नृपो रक्षितव्यो महामृधे ॥
KK-07-05-143-025a	यद्यहं सात्यकिं दृष्ट्वा तूष्णीमासिष्य आहवे ।
KK-07-05-143-025c	ततस्तेन वियोगश्च प्राप्यं नरकमेव च ॥
KK-07-05-143-026a	रक्षितव्यो मया यस्मात्तस्माल्लब्धो मया स च ।
KK-07-05-143-026c	यशश्चैव स्वपक्षेभ्यः फलं मित्रस्य रक्षणात् ॥
KK-07-05-143-027a	यच्च मां गर्हसे राजन्कृष्णेन सह सङ्गतम् ।
KK-07-05-143-027c	कस्तेन सङ्गमं नेच्छेत्तत्र ते बुद्धिविभ्रमः ॥
KK-07-05-143-028a	आबद्धकवचस्येह रथमारुह्य तिष्ठतः ।
KK-07-05-143-028c	सर्वायुधैरुपेतस्य प्रतियोद्धृप्रतीक्षिणः ॥
KK-07-05-143-029a	अस्मिन्रथगजानीके हयपत्तिसमाकुले ।
KK-07-05-143-029c	सिंहनादोद्धतरवे गम्भीरे सैन्यसागरे ॥
KK-07-05-143-030a	स्वैश्चापि समुपेतस्य विक्रान्तस्य तथा रणे ।
KK-07-05-143-030c	सात्यकेन कथं योग्यः सङ्ग्रामस्ते भविष्यति ॥
KK-07-05-143-031a	बहुभिः सह सङ्गम्य निर्जित्य च महारथान् ।
KK-07-05-143-031c	श्रान्तश्च श्रान्तवाहश्च क्षीणसर्वायुधस्त्वया ।
KK-07-05-143-031e	समेतः सात्यकिः सङ्ख्ये निर्जितश्च महारथः ॥
KK-07-05-143-032a	ईदृशं सात्यकिं सङ्ख्ये निर्जित्य च महारथम् ।
KK-07-05-143-032c	अधिकत्वं विजानीषे स्ववीर्यवशमागतम् ॥
KK-07-05-143-033a	इच्छसि त्वं शिरस्तस्य असिना हर्तुमाहवे ।
KK-07-05-143-033c	तथा कृच्छ्रगतं दृष्ट्वा सात्यकिं कः क्षमिष्यति ।
KK-07-05-143-033e	एकस्यैकेन हि कथं सङ्ग्रामः सम्भविष्यति ॥
KK-07-05-143-034a	त्वं तु गर्हय चात्मानं स्वधर्मं यो न रक्षसि ।
KK-07-05-143-034c	कथं रक्षिष्यसे वीर ये वै त्वां संश्रिता जनाः ॥
KK-07-05-143-035a	आत्तशस्त्रस्य हि रणे वृष्णिपुत्रं जिघांसतः ।
KK-07-05-143-035c	छिन्नवान्यदहं बाहुं नैतल्लोकविगर्हितम् ॥
KK-07-05-143-036a	न्यस्तशस्त्रस्य हि पुनर्विकलस्य विवर्मणः ।
KK-07-05-143-036c	अभिमन्योर्वधं तात धार्मिकः को नु पूजयेत् ॥
KK-07-05-143-037	सञ्जय उवाच 
KK-07-05-143-037a	एवमुक्तो महाबाहुर्यूपकेतुर्महायशाः ।
KK-07-05-143-037c	युयुधानं समुत्सृज्य रणे प्रायमुपाविशत् ॥
KK-07-05-143-038a	शरानास्तीर्य सव्येन पाणिना पुण्यलक्षणः ।
KK-07-05-143-038c	यियासुर्ब्रह्मलोकाय प्राणान्प्राणेष्वथाजुहोत् ॥
KK-07-05-143-039a	सूर्ये चक्षुः समाधाय प्रसन्नं सलिले मनः ।
KK-07-05-143-039c	ध्यायन्महोपनिषदं योगयुक्तोऽभवन्मुनिः ॥
KK-07-05-143-040a	ततस्ते सर्वसेनासु जनाः कृष्णधनञ्जयौ ।
KK-07-05-143-040c	गर्हयामासुरप्येतौ शशंसुर्भूरिदक्षिणम् ॥
KK-07-05-143-041a	निन्द्यमानौ तथा कृष्णौ नोचतुः किञ्चिदप्रियम् ।
KK-07-05-143-041c	ततः प्रशस्यमानश्च नाहृष्यद्यूपकेतनः ॥
KK-07-05-143-042a	तांस्तथावादिनो राजन्पुत्रांस्तव धनञ्जयः ।
KK-07-05-143-042c	अमृष्यमाणो मनसा तेषां तस्य च भाषितम् ॥
KK-07-05-143-043a	असङ्क्रुद्धमना वाचः स्मारयन्निव भारत ।
KK-07-05-143-043c	उवाच पाण्डुतनयः साक्षेपमिव फल्गुनः ॥
KK-07-05-143-044a	मम सर्वेऽपि राजानो जानन्त्येतन्महाव्रतम् ।
KK-07-05-143-044c	न शक्यो मामको हन्तुं यो मे स्याद्बाणगोचरे ॥
KK-07-05-143-045a	यूपकेतुं समीक्ष्यैतन्न मां गर्हितुमर्हथ ।
KK-07-05-143-045c	न हि धर्ममविज्ञाय युक्तं गर्हयितुं परम् ॥
KK-07-05-143-046a	न्यस्तशस्त्रस्य बालस्य विरथस्य विवर्मणः ।
KK-07-05-143-046c	`नाभिमन्योर्वधं यूयं गर्हयध्वं कुतस्तदा ॥
KK-07-05-143-047a	दुर्योधनस्य क्षुद्रस्य अप्रमाणे च तिष्ठतः ।
KK-07-05-143-047c	सौमदत्तेरयं साधुः सर्वसाहाय्यकारिणः ॥
KK-07-05-143-048a	अस्मदीया मया रक्ष्याः प्राणबाध उपस्थिते ।
KK-07-05-143-048c	ये मे प्रत्यक्षतो वीरा हन्येरन्निति मे मतिः ॥
KK-07-05-143-049a	सात्यकश्च वशं नीतः कौरवेण महात्मना ।
KK-07-05-143-049c	ततो मयैतच्चरितं प्रतिज्ञारक्षणं प्रति ॥
KK-07-05-143-050	सञ्जय उवाच 
KK-07-05-143-050a	पुनश्च कृपयाऽऽविष्टो बहु तत्तद्विचिन्तयन् ।
KK-07-05-143-050c	उवाच चैनं कौरव्यमर्जुनः शोकपीडितः ॥
KK-07-05-143-051a	धिगस्तु क्षत्रधर्मं तु यत्र त्वं पुरुषेश्वरः ।
KK-07-05-143-051c	अवस्थामीदृशीं प्राप्तः शरण्यः शरणप्रदः ॥
KK-07-05-143-052a	नातिभारः कृतान्तस्य विद्यते कुरुनन्दन ।
KK-07-05-143-052c	यत्र त्वं पुरुषव्याघ्रः प्राप्तः पापामिमां दशाम् ॥
KK-07-05-143-053a	नात्मनः सुकृतस्यास्य फलं वै नृपसत्तम ।
KK-07-05-143-053c	यत्र त्वं कुरुशार्दूल प्राप्तः पापामिमां दशाम् ॥
KK-07-05-143-054a	रौरवं नरकं भीमं गमिष्यति सुयोधनः ।
KK-07-05-143-054c	यत्कृते नरशार्दूलः प्राप्तः पापामिमां दशाम् ॥
KK-07-05-143-055a	को हि नाम पुमाँल्लोके मादृशः पुरुषोत्तम ।
KK-07-05-143-055c	प्रहरेत्त्वद्विधे त्वद्य प्रतिज्ञा यदि नो भवेत् ॥'
KK-07-05-143-056a	एवमुक्तः स पार्थेन शिरसा भूमिमस्पृशत् ।
KK-07-05-143-056c	पाणिना चैव सव्येन प्राहिणोदस्य दक्षिणम् ॥
KK-07-05-143-057a	एतत्पार्थस्य तु वचस्ततः श्रुत्वा महाद्युतिः ।
KK-07-05-143-057c	युपकेतुर्महाराज तूष्णीमासीदवाङ्मुखः ॥
KK-07-05-143-058	अर्जुन उवाच 
KK-07-05-143-058a	या प्रीतिर्धर्मराजे मे भीमे च बलिनां वरे ।
KK-07-05-143-058c	नकुले सहदेवे च सा मे त्वयि शलाग्रज ॥
KK-07-05-143-059a	मया त्वं समनुज्ञातः कृष्णेन च महात्मना ।
KK-07-05-143-059c	गच्छ पुण्यकृतां लोकाञ्छिबिरौशीनरो यथा ॥
KK-07-05-143-060	वासुदेव उवाच 
KK-07-05-143-060a	ये लोका मम विमलाः सकृद्विभाता ब्रह्माद्यैः सुरवृषभैरपीष्यमाणाः ।
KK-07-05-143-060c	तान्क्षिप्रं व्रज सतताग्निहोत्रयाजिन्मत्तुल्यो भव गरुडोत्तमाङ्गयानः ॥
KK-07-05-143-061	सञ्जय उवाच 
KK-07-05-143-061a	`धनञ्जये ब्रुवत्येवं घृणया च परिप्लुते ।
KK-07-05-143-061c	अवाङ्मुखा बभूवुश्च सैनिकाः सर्व एव ते ॥
KK-07-05-143-062a	मुहूर्तादिव विश्रम्य सात्यकिः क्रोधमूर्च्छितः ।
KK-07-05-143-062c	अमर्षवशमापन्नः सौमदत्तिनिराकृतः ॥'
KK-07-05-143-063a	उत्थितः स तु शैनेयो विमुक्तः सौमदत्तिना ।
KK-07-05-143-063c	खड्गमादाय चिच्छित्सुः शिरस्तस्य महात्मनः ॥
KK-07-05-143-064a	निहतं पाण्डुपुत्रेण प्रसक्तं भूरिदक्षिणम् ।
KK-07-05-143-064c	इयेष सात्यकिर्हन्तुं शलाग्रजमकल्मषम् ॥
KK-07-05-143-065a	निकृत्तभुजमासीनं छिन्नहस्तमिव द्विपम् ।
KK-07-05-143-065c	क्रोशतां सर्वसैन्यानां निन्द्यमानः सुदुर्मनाः ॥
KK-07-05-143-066a	वार्यमाणः स कृष्णेन पार्थेन च महात्मना ।
KK-07-05-143-066c	भीमेन चक्ररक्षाभ्यामश्वत्थाम्ना कृपेण च ॥
KK-07-05-143-067a	कर्णेन वृषसेनेन सैन्धवेन तथैव च ।
KK-07-05-143-067c	विक्रोशतां च सैन्यानामवधीत्तं धृतव्रतम् ॥
KK-07-05-143-068a	प्रायोपविष्टस्य रणे पार्थेन च्छिन्नबाहुनः ।
KK-07-05-143-068c	सात्यकिः कौरवेयस्य खड्गेनापाहरच्छिरः ॥
KK-07-05-143-069a	नाभ्यनन्दन्त तं सैन्याः सात्यकिं तेन कर्मणा ।
KK-07-05-143-069c	अर्जुनेन हतं पूर्वं यज्जघान कुरूद्वहम् ॥
KK-07-05-143-070a	सहस्राक्षसमं चैव सिद्धचारणमानवाः ।
KK-07-05-143-070c	भूरिश्रवसमालोक्य युद्धे प्रायगतं हतम् ॥
KK-07-05-143-071a	अपूजयन्त तं देवा विस्मितास्तेऽस्य कर्मभिः ।
KK-07-05-143-071c	पक्षवादांश्च सुबहून्प्रावदंस्तव सैनिकाः ॥
KK-07-05-143-072a	न वार्ष्णेयस्यापराधो भवितव्यं हि तत्तथा ।
KK-07-05-143-072c	तस्मान्मन्युर्न वः कार्यः क्रोधो दुःखतरो नृणाम् ॥
KK-07-05-143-073a	हन्तव्यश्चैष वीरेण नात्र कार्या विचारणा ।
KK-07-05-143-073c	विहितो ह्यस्य धात्रैव मृत्युः सात्यकिराहवे ॥
KK-07-05-143-074a	`मर्तव्यमेव सर्वेण चरमं पूर्वमेव वा ।
KK-07-05-143-074c	मन्यध्वं मृत इत्येष माभूद्वो बुद्धिलाघवम् ॥
KK-07-05-143-075a	तस्मिन्हते महाबाहौ यूपकेतौ महात्मनि ।
KK-07-05-143-075c	धिगेनमिति चाक्रन्दन्क्षत्रियाः क्रोधमूर्च्छिताः ॥
KK-07-05-143-076a	अन्ये न युक्तमित्येव भवितव्यं तथेति च ।
KK-07-05-143-076c	केचिदासन्विमनसः केचिद्दुःखसमन्विताः ॥'
KK-07-05-143-077	सात्यकिरुवाच 
KK-07-05-143-077a	न हन्तव्यो न हन्तव्य इति मन्दाः प्रभाषत ।
KK-07-05-143-077c	धर्मवादैरधर्मिष्ठा धर्मकञ्चुकमास्थिताः ॥
KK-07-05-143-078a	यदा बालः सुभद्रायाः सुतः शस्त्रविनाकृतः ।
KK-07-05-143-078c	युष्माभिर्निहतो युद्धे तदा धर्मः क्व वो गतः ॥
KK-07-05-143-079a	मया त्वेतत्प्रतिज्ञातं क्षेपे कस्मिंश्चिदेव हि ।
KK-07-05-143-079c	`श्रुत्वा तत्सर्वभावेन गर्हयध्वं न चार्जुनम् ।
KK-07-05-143-079e	शृणुध्वं सर्वमेवेह श्रुत्वा गर्हथ मानवाः ॥'
KK-07-05-143-080a	यो मां निष्पिष्य सङ्ग्रामे जीवन्हन्यात्पदा रुषा ।
KK-07-05-143-080c	स मे वध्यो भवेच्छत्रुर्यद्यपि स्यान्मुनिव्रतः ॥
KK-07-05-143-081a	चेष्टमानं प्रतीघाते सभुजं मां सचक्षुषः ।
KK-07-05-143-081c	मन्यध्वं मृत इत्येवमेतद्वो बुद्धिलाघवम् ॥
KK-07-05-143-082ac	युक्तो ह्यस्य प्रतीघातः कृतो मे कुरुपुङ्गवाः ॥
KK-07-05-143-083a	यत्तु पार्थेन मां दृष्ट्वा प्रतिज्ञामभिरक्षता ।
KK-07-05-143-083c	सखड्गोऽस्य हृतो बाहुरेतेनैवास्मि वञ्चितः ॥
KK-07-05-143-084a	भवितव्यं हि यद्भावि दैवं चेष्टयते हि तत् ।
KK-07-05-143-084c	सोयं हतो विमर्देऽस्मिन्किमत्राधर्मचेष्टितम् ॥
KK-07-05-143-085a	अपि चायं पुरा गीतः श्लोको वाल्मीकिना भुवि ।
KK-07-05-143-085c	न हन्तव्याः स्त्रिय इति यद्ब्रवीषि प्लवङ्गम ॥
KK-07-05-143-086a	सर्वकालं मनुष्येण व्यवसायवता सदा ।
KK-07-05-143-086c	पीडाकरममित्राणां यत्स्यात्कर्तव्यमेव तत् ।
KK-07-05-143-086e	अनुष्ठितं मया तच्च कस्माद्गर्हथ मूढवत् ॥
KK-07-05-143-087	सञ्जय उवाच 
KK-07-05-143-087a	एवमुक्ते महाराज सर्वे कौरवपुङ्गवाः ।
KK-07-05-143-087c	न स्म किञ्चिदभाषन्त मनसा समपूजयन् ॥
KK-07-05-143-088a	मन्त्राभिपूतस्य महाध्वरेषु यशस्विनो भूरिसहस्रदस्य ।
KK-07-05-143-088c	मुनेरिवारण्यगतस्य तस्य न तत्र कश्चिद्वधमभ्यनन्दत् ॥
KK-07-05-143-089a	सुनीलकेशं वरदस्य तस्य सूरस्य पारावतलोहिताक्षम् ।
KK-07-05-143-089c	अश्वस्य मेध्यस्य शिरो निकृत्तं न्यस्तं हविर्धानमिवान्तरेण ॥
KK-07-05-143-090a	स तेजसा शस्त्रकृतेन पूतो महाहवे देहवरं विसृज्य ।
KK-07-05-143-090c	आक्रामदूर्ध्वं वरदो वरार्हो व्यावृत्त्य धर्मेण परेण रोदसी ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रिचत्वारिंशदधिकशततमोऽध्यायः ॥ 143 ॥

5-143-5 विषक्तस्यान्यासक्तस्य ॥ 5-143-6 येषुयेषु सत्स्वसत्सु वा ॥ 5-143-23 * एतदादि 35 तमश्लोकपर्यन्तं विद्यमानानां श्लोकानां स्थाने अधोलिखिताः श्लोकाः झ. पुस्तके सन्ति । 
नचात्मा रक्षितव्यो वै राजन्रणगतेन हि ।
यो यस्य युज्यतेऽर्थेषु स वै रक्ष्यो नराधिप ॥ 1 ॥
तै रक्ष्यमाणैः स नृपो रक्षितव्यो महामृधे । 
 यद्यहं सात्यकिं पश्ये वध्यमानं महारणे ॥ 2 ॥
ततस्तस्य वियोगेन पापं मेऽनर्थतो भवेत् । 
रक्षितश्च मया यस्मात्तस्मात्क्रुध्यसि किं मयि ॥ 3 ॥ 
यच्च मे गर्हसे राजन्नन्येन सह सङ्गतम् । 
अहं त्वया विनिकृतस्तत्र मे बुद्धिविभ्रमः ॥ 4 ॥ 
कवचं धुन्वतस्तुभ्यं रथं चारोहतः स्वयम् । 
धनुर्ज्यां कर्षतश्चैव युध्यतः सह शत्रुभिः ॥ 5 ॥ 
एवं रथगजाकीर्णे हयपत्तिसमाकुले । 
सिंहनादोद्धतरवे गम्भीरे सैन्यसागरे ॥ 6 ॥ 
स्वैः परैश्च समेतेभ्यः सात्वतेन च सङ्गमे । 
एकस्यैकेन हि कथं सङ्ग्रामः सम्भविष्यति ॥ 7 ॥ 
बहुभिः सह सङ्गम्य निर्जित्य च महारथान् । 
श्रान्तश्च श्रान्तवाहश्च विमनाः शस्त्रपीडितः ॥ 8 ॥ 
ईदृशं सात्यकिं सङ्ख्ये निर्जित्य च महारथम् । 
अधिकत्वं विजानीषे स्ववीर्यवशमागतम् ॥ 9 ॥ 
यदिच्छसि शिरश्चास्य असिना हन्तुमाहवे । 
तथा कृच्छ्रगतं चैव सात्यकिं कः क्षमिष्यति ॥ 10 ॥ 
त्वं वै विगर्हयात्मानमात्मानं यो न रक्षसि । 
कथं करिष्यसे वीर यो वा त्वां संश्रयेज्जनः ॥ 11 ॥
 5-143-23 दक्षिणं बाहुं तत्स्थनीयम् ॥ 5-143-37 प्रायम् आमरणानशनं प्रारब्धवान् ॥ 5-143-38 प्राणानसून् प्राणेषु वायुषु अजुहोदाहितवान् ॥ 5-143-39 प्रसन्नमकल्मषम् ॥ 5-143-49 स कथं च वधं नीतः इति ङ. पाठः । सः सात्यकिः वधमुद्दिश्येति शेषः ॥ 5-143-52 नातिहारः कृतान्तस्येति ठ. पाठः । अतिहारः परिहारः ॥ 5-143-56 दक्षिणं कृत्तमात्मनः पाणिम् अस्यार्जुनस्य समीपे प्राहिणोत् प्रहितवान् ॥ 5-143-60 ये लोका इति श्लोकः झ. घ. ञ. पुस्तकेष्वेवास्ति । सकृद्विभाताः सहप्रकाशाः । गरुडस्योत्तमाङ्गेन पृष्ठेन यानं यस्य ॥ 5-143-64 प्रसक्तमन्यासक्तम् ॥ 5-143-79 क्षेपे निन्दामाम् । जीवन्निति द्वितीयार्थे प्रथमा ॥ 5-143-85 न हन्तव्या इत्यर्थं घ. ङ. झ. ञ. पाठेष्वेवास्ति ॥ 5-143-89 वरदस्यार्थितार्थप्रदातुः । हविर्धानमन्तरेण हविर्गृहस्य मध्ये ॥ 5-143-143 त्रिचत्वारिंशदधिकशततमोऽध्यायः ॥
