श्रीः
अध्यायः 121
सात्यकियुद्धवर्णनम् ॥ 1 ॥
KK-07-05-121-001	धृतराष्ट्र उवाच 
KK-07-05-121-001a	सम्प्रमृद्य महत्सैन्यं यान्तं शैनेयमर्जुनम् ।
KK-07-05-121-001c	निर्ह्रीका मम ते पुत्राः किमकुर्वत सञ्जय ॥
KK-07-05-121-002a	कथं वैषां तदा युद्धे धृतिरासीन्मुमूर्षताम् ।
KK-07-05-121-002c	शैनेयचरितं दृष्ट्वा यादृशं सव्यसाचिनः ॥
KK-07-05-121-003a	किं नु वक्ष्यन्ति ते क्षात्रं सैन्यमध्ये पराजिताः ।
KK-07-05-121-003c	कथं नु सात्यकिर्युद्धे व्यतिक्रान्तो महायशाः ॥
KK-07-05-121-004a	कथं च मम पुत्राणां जीवतां तत्र सञ्जय ।
KK-07-05-121-004c	शैनेयोऽभिययौ युद्धे तन्ममाचक्ष्व सञ्जय ॥
KK-07-05-121-005a	अत्यद्भुतमिदं तात त्वत्सकाशाच्छृणोम्यहम् ।
KK-07-05-121-005c	एकस्य बहुभिः सार्धं शत्रुभिस्तैर्महारथैः ॥
KK-07-05-121-006a	विपरीतमहं मन्ये मन्दभाग्यं सुतं प्रति ।
KK-07-05-121-006c	यत्रावध्यन्त समरे सात्वतेन महारथाः ॥
KK-07-05-121-007a	एकस्य हि न पर्याप्तं यत्सैन्यं तस्य सञ्जय ।
KK-07-05-121-007c	क्रुद्धस्य युयुधानस्य सर्वे तिष्ठन्तु पाण्डवाः ॥
KK-07-05-121-008a	निर्जित्य समरे द्रोणं कृतिनं चित्रयोधिनम् ।
KK-07-05-121-008c	यथा पशुगणान्सिंहस्तद्वद्धन्ता सुतान्मम ॥
KK-07-05-121-009a	कृतवर्मादिभिः शूरैर्यत्तैर्बहुभिराहवे ।
KK-07-05-121-009c	युयुधानो न शकितो हन्तुं यत्पुरुषर्षभः ॥
KK-07-05-121-010a	नैतदीदृशकं युद्धं कृतवांस्तत्र फल्गुनः ।
KK-07-05-121-010c	यादृशं कृतवान्युद्धं शिनेर्नप्ता महायशाः ॥
KK-07-05-121-011	सञ्जय उवाच 
KK-07-05-121-011a	तव दुर्मन्त्रिते राजन्दुर्योधनकृतेन च ।
KK-07-05-121-011c	शृणुष्वावहितो भूत्वा यत्ते वक्ष्यामि भारत ॥
KK-07-05-121-012a	ते पुनः सन्न्यवर्तन्त कृत्वा संशपथान्मिथः ।
KK-07-05-121-012c	परां युद्धे मतिं क्रूरां तव पुत्रस्य शासनात् ॥
KK-07-05-121-013a	त्रीणि सादिसहस्राणि दुर्योधनपुरोगमाः ।
KK-07-05-121-013c	शककाम्भोजबाह्लीका यवनाः पारदास्तथा ॥
KK-07-05-121-014a	कुलिन्दास्तङ्कणाम्बष्ठाः पैशाचाश्च सबर्बराः ।
KK-07-05-121-014c	पार्वतीयाश्च राजेन्द्र क्रुद्धाः पाषाणपाणयः ।
KK-07-05-121-014e	अभ्यद्रवन्त शैनेयं शलभाः पावकं यथा ॥
KK-07-05-121-015a	युक्ताश्च पार्वतीयानां रथाः पाषाणयोधिनाम् ।
KK-07-05-121-015c	शूराः पञ्चशतं राजञ्शैनेयं समुपाद्रवन् ॥
KK-07-05-121-016a	ततो रथसहस्रेण महारथशतेन च ।
KK-07-05-121-016c	द्विरदानां सहस्रेण द्विसाहस्रैश्च वाजिभिः ॥
KK-07-05-121-017a	शरवर्षाणि मुञ्चन्तो विविधानि महारथाः ।
KK-07-05-121-017c	अभ्यद्रवन्त शैनेयमसङ्ख्येयाश्च पत्तयः ॥
KK-07-05-121-018a	तांश्च सञ्चोदयन्सर्वान्घ्नतैनमिति भारत ।
KK-07-05-121-018c	दुःशासनो महाराज सात्यकिं पर्यवारयत् ॥
KK-07-05-121-019a	तत्राद्भुतमपश्याम शैनेयचरितं महत् ।
KK-07-05-121-019c	यदेको बहुभिः सार्धमसम्भ्रान्तमयुध्यत ॥
KK-07-05-121-020a	अवधीच्च रथानीकं द्विरदानां च तद्बलम् ।
KK-07-05-121-020c	सादिनश्चैव तान्सर्वान्दस्यूनपि च सर्वशः ॥
KK-07-05-121-021a	तत्र चक्रैर्विमथितैर्भग्नैश्च परमायुधैः ।
KK-07-05-121-021c	अक्षैश्च बहुधा भग्नैरीषादण्डकबन्धुरैः ॥
KK-07-05-121-022a	कुञ्जरैर्मथितैश्चापि ध्वजैश्च विनिपातितैः ।
KK-07-05-121-022c	वर्मभिश्च तथाऽनीकैर्व्यवकीर्णा वसुन्धरा ॥
KK-07-05-121-023a	स्रग्भिराभरणैर्वस्त्रैरनुकर्षैश्च मारिष ।
KK-07-05-121-023c	सञ्छन्ना वसुधा तत्र द्यौर्ग्रहैरिव भारत ॥
KK-07-05-121-024a	गिरिरूपधरैश्चापि पतितैश्च महागजैः ।
KK-07-05-121-024c	`म्लेच्छस्थितैर्महाराज भिन्नाञ्जनचयोपमैः ॥
KK-07-05-121-025a	मृगैर्मन्द्रैश्च भद्रैश्च मृगमन्द्रैस्तथाऽपरैः ।
KK-07-05-121-025c	भद्रैर्मन्द्रमृगैश्चैव मृगभद्रैस्तथैव च ॥
KK-07-05-121-026a	भद्रमन्द्रैश्चैव तथा तथा भद्रमृगैरपि ।
KK-07-05-121-026c	तत्रतत्र धरा कीर्णा शयानैः पर्वतोपमैः ॥'
KK-07-05-121-027a	अञ्जनस्य कुले जाता वामनस्य च भारत ।
KK-07-05-121-027c	सुप्रतीककुले जाता महापद्मकुले तथा ॥
KK-07-05-121-028a	ऐरावतकुले चैव तथाऽन्येषु कुलेषु च ।
KK-07-05-121-028c	जाता दन्तिवरा राजञ्शेरते बहवो हताः ॥
KK-07-05-121-029a	वनायुजान्पार्वतीयान्काम्भोजान्बाह्लिकानपि ।
KK-07-05-121-029c	तथा हयवरान्राजन्निजघ्ने तत्र सात्यकिः ॥
KK-07-05-121-030a	नानादेशसमुत्थांश्च नानाजातींश्च दन्तिनः ।
KK-07-05-121-030c	निजघ्ने तत्र शैनेयः शतशोऽथ सहस्रशः ॥
KK-07-05-121-031a	तेषु प्रकाल्यमानेषु दस्यून्दुःशासनोऽब्रवीत् ।
KK-07-05-121-031c	निवर्तध्वमधर्मज्ञा युध्यध्वं किं सृतेन वः ॥
KK-07-05-121-032a	तांश्चातिभग्नान्सम्प्रेक्ष्य पुत्रो दुःशासनस्तव ।
KK-07-05-121-032c	पाषाणयोधिनः शूरान्पार्वतीयानचोदयत् ॥
KK-07-05-121-033a	अश्मयुद्धेषु कुशला नैतज्जानापि सात्यकिः ।
KK-07-05-121-033c	अश्मयुद्धमजानन्तं हतैनं युद्धकामुकम् ॥
KK-07-05-121-034a	तथैव कुरवः सर्वे नाश्मयुद्धविशारदाः ।
KK-07-05-121-034c	अभिद्रवत माभैष्ट न वः प्राप्स्यति सात्यकिः ॥
KK-07-05-121-035a	ते पार्वतीया राजानः सर्वे पाषाणयोधिनः ।
KK-07-05-121-035c	अभ्यद्रवन्त शैनेयं राजानमिव मन्त्रिणः ॥
KK-07-05-121-036a	ततो गजशिरःप्रख्यैरुपलैः शैलवासिनः ।
KK-07-05-121-036c	उद्यतैर्युयुधानस्य पुरतस्तस्थुराहवे ॥
KK-07-05-121-037a	क्षेरणीयैस्तथाप्यन्ये सात्वतस्य वधैषिणः ।
KK-07-05-121-037c	चोदितास्तव पुत्रेण सर्वतो रुरुधुर्दिशः ॥
KK-07-05-121-038a	तेषामापततामेव शिलायुद्धं चिकीर्षताम् ।
KK-07-05-121-038c	सात्यकिः प्रतिसन्धाय निशितान्प्राहिणोच्छरान् ॥
KK-07-05-121-039a	तामश्मवृष्टिं तुमुलां पार्वतीयैः समीरिताम् ।
KK-07-05-121-039c	चिच्छेदोरगसङ्काशैर्नाराचैः शिनिपुङ्गवः ॥
KK-07-05-121-040a	तैरश्मचूर्णैर्दीप्यद्भिः खद्योतानामिव व्रजैः ।
KK-07-05-121-040c	प्रायः सैन्यान्यहन्यन्त हाहाभूतानि मारिष ॥
KK-07-05-121-041a	ततः पञ्चशतं शूराः समुद्यतमहाशिलाः ।
KK-07-05-121-041c	निकृत्तबाहवो राजन्निपेतुर्धरणीतले ॥
KK-07-05-121-042a	सात्वतस्य च भल्लेन निष्पिष्टैस्तैस्तथाऽद्रिभिः ।
KK-07-05-121-042c	न्यपतन्निहता म्लेच्छास्तत्रतत्र गतासवः ॥
KK-07-05-121-043a	ते हन्यमानाः समरे सात्वतेन महात्मना ।
KK-07-05-121-043c	अश्मवृष्टिं महाघोरां पातयन्ति स्म सात्वते ॥
KK-07-05-121-044a	पाषाणयोधिनः शूरान्यतमानानवस्थितान् ।
KK-07-05-121-044c	न्यवधीद्बहुसाहस्रांस्तदद्भुतमिवाभवत् ॥
KK-07-05-121-045a	ततः पुनर्बस्तमुखैरश्मवृष्टीः समन्ततः ।
KK-07-05-121-045c	अधोबस्तैः स्थूलबस्तैर्दरदैः खसतङ्कणैः ॥
KK-07-05-121-046a	लम्बकैश्च कुणिन्दैश्च क्षिप्ताः क्षिप्ताश्च सात्यकिः ।
KK-07-05-121-046c	नाराचैः प्रतिचिच्छेद प्रतिपत्तिविशारदः ॥
KK-07-05-121-047a	अद्रीणां भिद्यमानानामन्तरिक्षे शितैः शरैः ।
KK-07-05-121-047c	शब्देन प्राद्रवन्सङ्ख्ये रथाश्वगजपत्तयः ॥
KK-07-05-121-048a	अश्मचूर्णैरवाकीर्णा मनुष्यगजवाजिनः ।
KK-07-05-121-048c	नाशक्नुवन्नवस्थातुं भ्रमरैरिव दंशिताः ॥
KK-07-05-121-049a	हतशिष्टाः सरुधिरा भिन्नमस्तकपिण्डिकाः ।
KK-07-05-121-049c	`विभिन्नशिरसो राजन्दन्तैश्छिन्नैश्च दन्तिनः ।
KK-07-05-121-049e	निर्धूतैश्च करैर्नागा व्यङ्गाश्च शतशः कृताः ॥
KK-07-05-121-050a	हत्वा पञ्चशतं योधांस्तत्क्षणेनैव मारिष ।
KK-07-05-121-050c	व्यचरत्पृतनामध्ये शैनेयः कृतहस्तवत् ॥
KK-07-05-121-051ac	कुञ्जराः सन्न्यवर्तन्त युयुधानेन मोहिताः ॥
KK-07-05-121-052a	अश्मनां भिद्यमानानां सायकैः श्रूयते ध्वनिः ।
KK-07-05-121-052c	पद्मपत्रेषुधाराणां पतन्तीनामिव ध्वनिः ॥'
KK-07-05-121-053a	ततः शब्दः समभवत्तव सैन्यस्य मारिष ।
KK-07-05-121-053c	माधवेनार्द्यमानस्य सागरस्येव पर्वणि ॥
KK-07-05-121-054a	तं शब्दं तुमुलं श्रुत्वा द्रोणो यन्तारमब्रवीत् ।
KK-07-05-121-054c	एष सूत रणे क्रुद्धः सात्वतानां महारथः ॥
KK-07-05-121-055a	दारयन्बहुधा सैन्यं रणे चरति कालवत् ।
KK-07-05-121-055c	यत्रैष शब्दस्तुमुलस्तत्र सूत रथं नय ॥
KK-07-05-121-056a	पाषाणयोधिभिर्नूनं युयुधानः समागतः ।
KK-07-05-121-056c	तथाहि रथिनः सर्वे ह्रियन्ते विद्रुतैर्हयैः ॥
KK-07-05-121-057a	विशस्त्रकवचा रुग्णास्तत्रतत्र पतन्ति च ।
KK-07-05-121-057c	न शक्नुवन्ति यन्तारः संयन्तुं तुमुले हयान् ॥
KK-07-05-121-058	सञ्जय उवाच 
KK-07-05-121-058a	इत्येतद्वचनं श्रुत्वा भारद्वाजस्य सारथिः ।
KK-07-05-121-058c	प्रत्युवाच ततो द्रोणं सर्वशस्त्रभृतां वरम् ॥
KK-07-05-121-059a	सैन्यं द्रवति चायुष्मन्कौरवेयं समन्ततः ।
KK-07-05-121-059c	पश्य योधान्रणे भग्नान्धावतो वै ततस्ततः ॥
KK-07-05-121-060a	इमे च संहताः शूराः पाञ्चालाः पाण्डवैः सह ।
KK-07-05-121-060c	त्वामेव हि जिघांसन्त आद्रवन्ति समन्ततः ॥
KK-07-05-121-061a	अत्र कार्यं समाधत्स्व प्राप्तकालमरिन्दम ।
KK-07-05-121-061c	स्वाने वा गमने वापि दूरं यातश्च सात्यकिः ॥
KK-07-05-121-062	सञ्जय उवाच 
KK-07-05-121-062a	तथैवं वदतस्तस्य भारद्वाजस्य सारथेः ।
KK-07-05-121-062c	प्रत्यदृश्यत शैनेयो निघ्नन्बहुविधान्रथान् ॥
KK-07-05-121-063a	ते वध्यमानाः समरे युयुधानेन तावकाः ।
KK-07-05-121-063c	युयुधानरथं त्यक्त्वा द्रोणानीकाय दुद्रुवुः ॥
KK-07-05-121-064a	यैस्तु दुःशासनः सार्धं रथैः पूर्वं न्यवर्तत ।
KK-07-05-121-064c	ते भीतास्त्वभ्यधावन्त सर्वे द्रोणरथं प्रति ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकविंशत्यधिकशततमोऽध्यायः ॥ 121 ॥

5-121-11 दुर्योधनस्य कृतेन कर्मणा ॥ 5-121-12 मतिं कृत्वेत्यन्वयः ॥ 5-121-25 मृगमन्द्रादयो गजविशेषाः ॥ 5-121-27 वामनस्य यमोपवाह्यस्य । सुप्रतीकस्य ईशोपवाह्यस्य । महापद्मस्य कुमुदस्य कुले ॥ 5-121-28 अन्येषु कुलेषु पुण्डरीकपुष्पदन्तसार्वभौमीयेषु ॥ 5-121-37 क्षेपणीयैः शस्त्रैः ॥ 5-121-45 ततः पुनर्व्यात्तमुखास्तेऽश्मवृष्टीः समन्ततः । अयोहस्ताः शूलहस्ता दरदास्तङ्कणाः खसाः । लम्पकाश्च कुलिन्दाश्च चिक्षिपुस्तांश्च सात्यकिः । इति झ. ञ. घ. पाठः ॥ 5-121-47 अद्रीणां प्रस्तराणाम् ॥ 5-121-121 एकविंशत्यधिकशततमोऽध्यायः ॥	
