श्रीः
अध्यायः 188
पञ्चदशदिवसयुद्धारम्भः ॥ 1 ॥ सङ्कुलयुद्धम् । नकुलेन दुर्योधनपराजयः ॥ 2 ॥
001	सञ्जय उवाच 
001a	ते तथैव महाराज दंशिता रणमूर्धनि ।
001c	सन्ध्यागतं सहस्रांशुमादित्यमुपतस्थिरे ॥
002a	उदिते तु सहस्रांशौ तप्तकाञ्चनसप्रभे ।
002c	प्रकाशितेषु लोकेषु पुनर्युद्धमवर्तत ॥
003a	द्वन्द्वानि तत्र यान्यासन्संसक्तानि पुरोदयात् ।
003c	तान्येवाभ्युदिते सूर्ये समसज्जन्त भारत ॥
004a	रथैर्हया हयैर्नागाः पादातैश्चापि कुञ्जराः ।
004c	हयैर्हयाः समाजग्मुः पादाताश्च पदातिभिः ॥
005a	रथा रथैरिभैर्नागास्तथैव भरतर्षभ ।
005c	संसक्ताश्च वियुक्ताश्च योधाः सन्न्यपतन्रणे ॥
006a	ते रात्रौ कृतकर्माणः श्रान्ताः सूर्यस्य तेजसा ।
006c	क्षुत्पिपासापरीताङ्गा विसञ्ज्ञा बहवोऽभवन् ॥
007a	शङ्खभेरीमृदङ्गानां कुञ्जराणां च गर्जताम् ।
007c	विष्फारितविकृष्टानां कार्मुकाणां च कूजताम् ॥
008a	शब्दः समभवद्राजन्दिविस्पृग्भरतर्षभ ।
008c	द्रवतां च पदातीनां शस्त्राणां पततामपि ॥
009a	हयानां ह्रेषतां चापि रथानां च निवर्तताम् ।
009c	क्रोशतां गर्जतां चैव तदासीत्तुमुलं महत् ॥
010a	विवृद्धस्तुमुलः शब्दो द्यामगच्छन्महांस्तदा ।
010c	नानायुधनिकृत्तानां चेष्टतामातुरः स्वनः ॥
011a	भूमावश्रूयत महांस्तदाऽऽसीत्कृपणं महत् ।
011c	पततां पात्यमानानां पत्त्यश्वरथदन्तिनाम् ॥
012a	तेषु सर्वेष्वनीकेषु व्यतिषक्तेष्वनेकशः ।
012c	स्वे स्वाञ्जघ्नुः परे स्वांश्च स्वान्परेषां परे परान् ||
013a	वीरबाहुविसृष्टाश्च योधेषु च गजेषु च ।
013c	राशयः प्रत्यदृश्यन्त वाससां नेजनेष्विव ॥
014a	उद्यतप्रतिपिष्टानां खड्गानां वीरबाहुभिः ।
014c	स एव शब्दस्तद्रूपो वाससां निज्यतामिव ॥
015a	अर्धासिभिस्तथा खड्गैस्तोमरैः सपरश्वथैः ।
015c	निकृष्टयुद्धं संसक्तं महदासीत्सुदारुणम् ॥
016a	गजाश्वकायप्रभवां नरदेहप्रवाहिनीम् ।
016c	शस्त्रमत्स्यसुसम्पूर्णां मांसशोणितकर्दमाम् ॥
017a	आर्तनादस्वनवतीं पताकाशस्त्रफेनिलाम् ।
017c	नदीं प्रावर्तयन्वीराः परलोकौघगामिनीम् ॥
018a	शरशक्त्यर्दिता क्लान्ता रात्रिमूढात्पचेतसः ।
018c	विष्टभ्य सर्वगात्राणि व्यतिष्ठन्गजवाजिनः ॥
019a	संशुष्कवदना वीराः शिरोभिश्चारुकुण्डलैः ।
019c	युद्धोपकरणैश्चान्यैस्तत्रतत्र चकाशिरे ॥
020a	क्रव्यादसङ्घैराकीर्णं मृतैरर्धमृतैरपि ।
020c	नासीद्रथपथस्तत्र सर्वमायोधनं प्रति ॥
021a	मज्जत्सु चक्रेषु रथान्सत्वमास्थाय वाजिनः ।
021c	कथञ्चिदवहन्श्रान्ता वेपमानाः शरार्दिताः ।
021e	कुलसत्वबलोपेता वाजिनो वारणोपमाः ॥
022a	विह्वलं तूर्णमुद्भ्रान्तं सभयं भारतातुरम् ।
022c	बलमासीत्तदा सर्वमृते द्रोणार्जुनावुभौ ॥
023a	तावेवास्तां निलयनं तावार्तायनमेव च ।
023c	तावेवान्ये समासाद्य जग्मुर्वैवस्वतक्षयम् ॥
024a	आविग्नमभवत्सर्वं कौरवाणां महद्बलम् ।
024c	पाञ्चालानां च संसक्तं न प्राज्ञायत किञ्चन ॥
025a	अन्तकाक्रीडसदृशं भीरूणां भयवर्धनम् ।
025c	पृथिव्यां राजवंश्यानामुत्थिते महति क्षये ॥
026a	न तत्र कर्णं द्रोणं वा नार्जुनं न युधिष्ठिरम् ।
026c	न भीमसेनं न यमौ न पाञ्चाल्यं न सात्यकिम् ॥
027a	न च दुःशासनं द्रौणिं न दुर्योधनसौबलौ ।
027c	न कृपं मद्रराजं च कृतवर्माणमेव च ॥
028a	न चान्यान्नैव चात्मानं न क्षितिं न दिशस्तथा ।
028c	पश्याम राजन्संसक्तान्सैन्येन रजसा वृतान् ॥
029a	सम्भ्रान्ते तुमुले घोरे रजोमेघे समुत्थिते ।
029c	त्रियामामिव सम्प्राप्ताममन्यन्त निशाचराः ॥
030a	न ज्ञायन्ते कौरवेया न पाञ्चाला न पाण्डवाः ।
030c	न दिशो द्यौर्न चोर्वी च न समं विषमं तथा ॥
031a	हस्तसंस्पर्शमापन्नान्परानप्यथवा स्वकान् ।
031c	न्यपातयंस्तदा युद्धे नराः स्म विजयैषिणः ॥
032a	उद्धूतत्वात्तु रजसः प्रसेकाच्छोणितस्य च ।
032c	प्राशाम्यत रजो भौमं शीघ्रत्वादनिलस्य च ॥
033a	तत्र नागा हया योधा रथिनोऽथ पदातयः ।
033c	पारिजातवनानीव व्यरोचन्रुधिरोक्षिताः ॥
034a	ततो दुर्योधनः कर्णो द्रोणो दुःशासनस्तथा ।
034c	पाण्डवैः समसज्जन्त चतुर्भिश्चतुरो रथाः ॥
035a	दुर्योधनः सह भ्रात्रा यमाभ्यां समसज्जत ।
035c	वृकोदरेण राधेयो भारद्वाजेन चार्जुनः ॥
036a	तद्घोरं महदाश्चर्यं युद्धं दैवासुरोपमम् ।
036c	रथर्षभाणामुग्राणां सन्निपातममानुषम् ॥
037a	रथमार्गैर्विचित्रैस्तैर्विचित्ररथसङ्कुलम् ।
037c	अपश्यन्रथिनो युद्धं विचित्रं चित्रयोधिनाम् ॥
038a	यतमानाः पराक्रान्ताः परस्परजिगीषवः ।
038c	जीमूता इव घर्मान्ते शरवर्षैरवाकिरन् ॥
039a	ते रथान्सूर्यसङ्काशानास्थिताः पुरुषर्षभाः ।
039c	अशोभन्त यथा मेघाः शारदाश्चलविद्युतः ॥
040a	योधास्ते तु महाराज क्रोधामर्षसमन्विताः ।
040c	स्पर्धिनश्च महेष्वासाः कृतयत्ना धनुर्धराः ।
040e	अभ्यगच्छंस्तथाऽन्योन्यं मत्ता गजवृषा इव ॥
041a	न नूनं देहभेदोऽस्ति काले राजन्ननागते ।
041c	यत्र सर्वे न युगपद्व्यशीर्यन्त महारथाः ॥
042a	बाहुभिश्चरणैश्छिन्नैः शिरोभिश्च सकुण्डलैः ।
042c	कार्मुकैर्विशिखैः प्रासैः खड्गैः परशुपट्टसैः ॥
043a	नालीकैः क्षुद्रनाराचैर्नखरैः शक्तितोमरैः ।
043c	अन्यैश्च विविधाकारैर्धौतैः प्रहरणोत्तमैः ॥
044a	विचित्रैर्विविधाकारैः शरीरावरणैरपि ।
044c	विचित्रैश्च रथैर्भग्नैर्हतैश्च गजवाजिभिः ॥
045a	शून्यैश्चैव नगाकारैर्हतयोधध्वजै रथैः ।
045c	अमनुष्यैर्हयैस्त्रस्तैः कृष्यमाणैस्ततस्ततः ॥
046a	वातायमानैरसकृद्धतवीरैरलङ्कृतैः ।
046c	व्यजनैः कङ्कटैश्चैव ध्वजैश्च विनिपातितैः ॥
047a	छत्रैराभरणैर्वस्त्रैर्माल्यैश्च ससुगन्धिभिः ।
047c	हारैः किरीटैर्मुकुटैरुष्णीषैः किङ्किणीगणैः ॥
048a	उरस्थैर्मणिभिर्निष्कैश्चूडामणिभिरेव च ।
048c	आसीदायोधनं तत्र नभस्तारागणैरिव ॥
049a	ततो दुर्योधनस्यासीन्नकुलेन समागमः ।
049c	अमर्षितेन क्रुद्धस्य क्रुद्धेनामर्षितस्य च ॥
050a	अपसव्यं चकाराथ माद्रीपुत्रस्तवात्मजम् ।
050c	किरञ्छरशतैर्हृष्टस्तत्र नादो महानभूत् ॥
051a	अपसव्यं कृतं सङ्ख्ये भ्रातृव्येनात्यमर्षिणा ।
051c	नामृष्यत तमप्याजौ प्रतिचक्रे परन्तपः ।
051e	पुत्रस्तव महाराज राजा दुर्योधनो द्रुतम् ॥
052a	ततः प्रतिचिकीर्षन्तमपसव्यं तु ते सुतम् ।
052c	न्यवारयत तेजस्वी नकुलश्चित्रमार्गवित् ॥
053a	स सर्वतो निवार्यैनं शरजालेन पीडयन् ।
053c	विमुखं नकुलश्चक्रे तत्सैन्याः समपूजयन् ॥
054a	तिष्ठतिष्ठेति नकुलो बभाषे तनयं तव ।
054c	संस्मृत्य सर्वदुःखानि तव दुर्मन्त्रितं च तत् ॥ ॥

इति श्रीमन्महाभारते द्रोणपर्वणि द्रोणवधपर्वणि चतुर्दशरात्रियुद्धे अष्टाशीत्यधिकशततमोऽध्यायः ॥ 188 ॥

5-188-12 स्वे कौरवाः स्वान् स्वभृत्यान्परे पाण्डवाः स्वान् स्वभृत्यान् । स्वे इत्यनुवर्तते । परेषां पाण्डवानां स्वान् स्वे कौरवाः परेषां पाण्डवानां परान् कौरवान् परे पाण्डवा जघ्नुरित्यन्वयः । परेषामित्युभयत्र सम्बध्यते । स्वपरविभागो वक्तुः सञ्जयस्यानुरोधात् ॥ 5-188-13, 5-188-14 ॥ निज्यन्ते प्रक्षाल्यन्ते वासांसि येषु ते प्रदेशा नेजनानि तेषु यथा वाससां राशयो भवन्त्येवमुद्यतानां प्रतिकूलं पिष्टानां च खड्गानां राशयः प्रत्यदृश्यन्त । निज्यतां क्षालनैः उद्यम्योद्यम्य शिलायां स्फाल्यमानानाम् । श्लोकद्वयम् ॥ 5-188-15 अर्धासिभिरेकधारैः ॥ 5-188-23 निलयनमाश्रयः । आर्तायनम् आर्तानां भयवारणं स्वीयानाम् । शत्रूणां तु तावेव मृत्युकरावित्यर्थः ॥ 5-188-34 चतुरश्चत्वारः ॥ 5-188-35 भ्रात्रा दुःशासनेन ॥ अष्टाशीत्यधिकशततमोऽध्यायः ॥	
