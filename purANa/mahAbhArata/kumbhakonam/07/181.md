श्रीः
अध्यायः 181
घटोत्कचनिधनात्सर्वेषु शोचत्सु हर्षादात्मानं परिष्वजमानं कृष्णं प्रत्यर्जुनेन हर्षहेतुप्रश्नः ॥ 1 ॥ कृष्णेन तदभिधानपूर्वकं कर्णप्रभावप्रशंसनम् ॥ 2 ॥
KK-07-06-181-001	`धृतराष्ट्र उवाच 
KK-07-06-181-001a	तस्मिन्हते महामाये महातेजसि राक्षसे ।
KK-07-06-181-001c	अमर्षिताः पाण्डवेयाः किमकुर्वन्महारणे ॥
KK-07-06-181-002ac	मर्दिताश्च भृशं युद्धे किमकुर्वन्त सञ्जय ॥
KK-07-06-181-003a	ये च तेऽभ्यद्रवन्द्रोणं व्यूढानीकं प्रहारिणः ।
KK-07-06-181-003c	सृञ्जयाः सह पाञ्चालैस्तेऽकुर्वन्किं महारणे ॥
KK-07-06-181-004a	सौमदत्तिवधाद्द्रोणमायत्तं सैन्धवस्य च ।
KK-07-06-181-004c	अमर्षाज्जीवितं त्यक्त्वा गाहमानं वरूथिनीम् ॥
KK-07-06-181-005a	जृम्भमाणमिव व्याघ्रं व्यात्ताननमिवान्तकम् ।
KK-07-06-181-005c	कथं प्रत्युद्ययुर्द्रोणमजय्यं कुरुसृञ्जयाः ॥
KK-07-06-181-006a	आचार्यं ये च रक्षन्ति दुर्योधनपुरोगमाः ।
KK-07-06-181-006c	द्रौणिकर्णकृपास्तात ते ह्यकुर्वन्किमाहवे ॥
KK-07-06-181-007a	भारद्वाजं जिघांसन्तौ सव्यसाचिवृकोदरौ ।
KK-07-06-181-007c	आर्च्छतां मामकान्युद्धे कथं सञ्जय शंस मे ॥
KK-07-06-181-008a	सिन्धुराजवधेनेमे घटोत्कचवधेन ते ।
KK-07-06-181-008c	अमर्षिताश्च सङ्क्रुद्धा रणं चक्रुः कथं युधि ॥'
KK-07-06-181-009	सञ्जय उवाच 
KK-07-06-181-009a	हैडिम्बिं निहतं दृष्ट्वा विशीर्णमिव पर्वतम् ।
KK-07-06-181-009c	बभूवुः पाण्डवाः सर्वे शोकबाष्पाकुलेक्षणाः ॥
KK-07-06-181-010a	वासुदेवस्तु हर्षेण महताऽभिपरिप्लुतः ।
KK-07-06-181-010c	ननाद सिंहवन्नादं व्यथयन्निव भारत ॥
KK-07-06-181-011a	हतं घटोत्कचं ज्ञात्वा वासुदेवः प्रतापवान् ।
KK-07-06-181-011c	विनद्य च महानादं पर्यष्वजत फल्गुनम् ॥
KK-07-06-181-012a	स विनद्य महानादमभीशून्सन्नियम्य च ।
KK-07-06-181-012c	ननर्त हर्षसंवीतो वातोद्धूत इव द्रुमः ॥
KK-07-06-181-013a	ततः परिष्वज्य पुनः पार्थमास्फोट्य चासकृत् ।
KK-07-06-181-013c	रथोपस्थगतो धीमान्प्राणदत्पुनरच्युतः ॥
KK-07-06-181-014a	प्रहृष्टमनसं ज्ञात्वा वासुदेवं महाबलः ।
KK-07-06-181-014c	अर्जुनोऽथाब्रवीद्राजन्नातिहृष्टमना इव ॥
KK-07-06-181-015a	अतिहर्षोऽयमस्थाने तवाद्य मधुसूदन ।
KK-07-06-181-015c	शोकस्थाने तु सम्प्राप्ते हैडिम्बस्य वधेन तु ॥
KK-07-06-181-016a	विमुखानीह सैन्यानि हतं दृष्ट्वा घटोत्कचम् ।
KK-07-06-181-016c	वयं च भृशमुद्विग्ना हैडिम्बेस्तु निपातनात् ॥
KK-07-06-181-017a	नैतत्कारणमल्पं हि भविष्यति जनार्दन ।
KK-07-06-181-017c	तदद्य शंस मे पृष्टः सत्यं सत्यवतां वर ॥
KK-07-06-181-018a	यद्येतन्न रहस्यं ते वक्तुमर्हस्यरिन्दम ।
KK-07-06-181-018c	धैर्यस्य विकृतिं ब्रूहि त्वमद्य मधुसूदन ॥
KK-07-06-181-019a	समुद्रस्येव संशोषं मेरोरिव विसर्पणम् ।
KK-07-06-181-019c	तथैतदद्य मन्येऽहं तव कर्म जनार्दन ॥
KK-07-06-181-020	वासुदेव उवाच 
KK-07-06-181-020a	अतिहर्षमिमं प्राप्तं शृणु मे त्वं धनञ्जय ।
KK-07-06-181-020c	अतीव मनसः सद्यः प्रसादकरमुत्तमम् ॥
KK-07-06-181-021a	शक्तिं घटोत्कचेनेमां व्यंसयित्वा महाद्युते ।
KK-07-06-181-021c	कर्णं निहतमेवाजौ विद्धि सद्यो धनञ्जय ॥
KK-07-06-181-022a	शक्तिहस्तं पुनः कर्णं को लोकेऽस्ति पुमानिह ।
KK-07-06-181-022c	य एनमभितस्तिष्ठेत्कार्तिकेयमिवाहवे ॥
KK-07-06-181-023a	दिष्ट्याऽपनीतकवचो दिष्ट्याऽपहृतकुण्डलः ।
KK-07-06-181-023c	दिष्ट्या सा व्यंसिता शक्तिरमोघाऽस्य घटोत्कचे ॥
KK-07-06-181-024a	यदि हि स्यात्सकवचस्तथैव स्यात्सकुण्डलः ।
KK-07-06-181-024c	सामरानपि लोकांस्त्रीनेकः कर्णो जयेद्रणे ॥
KK-07-06-181-025a	वासवो वा कुबेरो वा वरुणो वा जलेश्वरः ।
KK-07-06-181-025c	यमो वा नोत्सहेत्कर्णं रणे प्रतिसमासितुम् ॥
KK-07-06-181-026a	गाण्डीवमुद्यम्य भवांश्चक्रं चाहं सुदर्शनम् ।
KK-07-06-181-026c	न शक्तौ स्वो रणे जेतुं तथायुक्तं नरर्षभम् ॥
KK-07-06-181-027a	त्वद्धितार्थं तु शक्रेण मायापहृतकुण्डलः ।
KK-07-06-181-027c	विहीनकवचश्चायं कृतः परपुरञ्जयः ॥
KK-07-06-181-028a	उत्कृत्य कवचं यस्मात्कुण्डले विमले च ते ।
KK-07-06-181-028c	प्रादाच्छक्राय वै कर्णस्तस्माद्वैकर्तनः स्मृतः ॥
KK-07-06-181-029a	आशीविष इव क्रुद्धः स्तम्भितो मन्त्रतेजसा ।
KK-07-06-181-029c	तथाऽद्य भाति कर्णो मे शान्तज्वाल इवानलः ॥
KK-07-06-181-030a	यदाप्रभृति कर्णाय शक्तिर्दत्ता महात्मना ।
KK-07-06-181-030c	वासवेन महाबाहो क्षिप्ता याऽसौ घटोत्कचे ॥
KK-07-06-181-031a	कुण्डलाभ्यां निमायाथ दिव्येन कवचेन च ।
KK-07-06-181-031c	तां प्राप्यामन्यत वृषा सततं त्वां हतं रणे ॥
KK-07-06-181-032a	एवं गतोऽपि शक्योऽयं हन्तुं नान्येन केनचित् ।
KK-07-06-181-032c	ऋते त्वां पुरुषव्याघ्र शपे सत्येन चानघ ॥
KK-07-06-181-033a	ब्रह्मण्यः सत्यवादी च तपस्वी नियतव्रतः ।
KK-07-06-181-033c	रिपुष्वपि दयावांश्च तस्मात्कर्णो वृषा स्मृतः ॥
KK-07-06-181-034a	युद्धशौण्डो महाबाहुर्नित्योद्यतशरासनः ।
KK-07-06-181-034c	केसरीव वने नर्दन्मत्तमातङ्गयूथपान् ।
KK-07-06-181-034e	विमर्दन्रथशार्दूलान्राजते रणमूर्धनि ॥
KK-07-06-181-035a	मध्यङ्गत इवादित्यो यो न शक्यो निरीक्षितुम् ।
KK-07-06-181-035c	त्वदीयैः पुरुषव्याघ्र योधमुख्यैर्महात्सभिः ॥
KK-07-06-181-036ac	शरजालसहस्रांशुः शरदीव दिवाकरः ॥
KK-07-06-181-037a	तपान्ते जलदो यद्वच्छरधाराः क्षरन्मुहुः ।
KK-07-06-181-037c	दिव्यास्त्रजलदः कर्णः पर्जन्य इव वृष्टिमान् ॥
KK-07-06-181-038a	त्रिदशैरपि चास्यद्भिः शरवर्षं समन्ततः ।
KK-07-06-181-038c	अशक्यस्तदयं जेतुं स्रवद्भिर्मांसशोणितम् ॥
KK-07-06-181-039a	कवचेन विहीनश्च कुण्डलाभ्यां च पाण्डव ।
KK-07-06-181-039c	सोऽद्य मानुषतां प्राप्तो विमुक्तः शक्रदत्तया ॥
KK-07-06-181-040a	एको हि योगोऽस्य भवेद्वधाय च्छिद्रे ह्येनं स्वप्रमत्तः प्रमत्तम् ।
KK-07-06-181-040c	कृच्छ्रं प्राप्तं रथचक्रे विमग्ने हन्याः पूर्वं त्वं तु सञ्ज्ञां विचार्य ॥
KK-07-06-181-041ac	न ह्युद्यतास्त्रं युधि हन्यादजय्यमप्येकवीरो बलभित्सवज्रः ॥
KK-07-06-181-042a	जरासन्धश्चेदिराजो महात्मा महाबाहुश्चैकलव्यो निषादः ।
KK-07-06-181-042c	एकैकशो निहताः सर्व एते योगैस्तैस्तैस्त्वद्धितार्थं मयैव ॥
KK-07-06-181-043a	अथापरे निहता राक्षसेन्द्रा हिडिम्बकिर्मीरबकप्रधानाः ।
KK-07-06-181-043c	अलायुधः परचक्रावमर्दी घटोत्कचश्चोग्रकर्मा तरस्वी ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकाशीत्यधिकशततमोऽध्यायः ॥ 181 ॥

5-181-18 धैर्यस्य वैकृतम् इति झ. पाठे अस्मत्पक्षक्षयेण तव हर्षोऽस्मद्धैर्यविनाशक इत्यर्थः ॥ 5-181-31 कुण्डलाभ्यां निमाय विनिमयं कृत्वा ॥ 5-181-33 वृषा धर्मप्रधानः ॥ 5-181-37 पर्जन्यइव वृष्टिमान् । नेता नेतृभिरस्यद्भिः शरवर्षाणि वर्षताम् । सोऽद्य मानुषतामित्यादि क. ट. ड. पाठः ॥ एकाशीत्यधिकशततमोऽध्यायः ॥
