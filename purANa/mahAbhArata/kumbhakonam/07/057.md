श्रीः
अध्यायः 057
नारदेन सृञ्जयम् प्रति अङ्गराजगुणवर्णनम् ॥ 1 ॥
001	नारद उवाच 
001a	अङ्गं च पौरवं वीरं मृतं सृञ्जय शुश्रुम ।
001c	सहस्रं यः सहस्राणां श्वेतानश्वानवासृजत् ॥
002a	तस्याश्वमेधे राजर्षेर्देशाद्देशात्समीयुषाम् ।
002c	शिक्षाक्षरविधिज्ञानां नासीत्सङ्ख्या विपश्चिताम् ॥
003a	वेदविद्याव्रतस्नाता वदान्याः प्रियदर्शनाः ।
003c	सुभिक्षाच्छादनगृहाः सुशय्यासनभोजनाः ॥
004a	नटनर्तकगन्धर्वैः पूर्णकैर्वर्धमानकैः ।
004c	नित्योद्योगैश्च क्रीडद्भिस्तत्र स्म परिहर्षिताः ॥
005a	यज्ञे यज्ञे यथाकालं दक्षिणाः सोऽत्यकालयत् ।
005c	द्विपान्दशसहस्राख्यानदात्काञ्चनसंवृतान् ॥
006a	सध्वजान्सपताकांश्च रथान्हेममयांस्तथा |
006c	यः सहस्रं सहस्राणि कन्या हेमविभूषिताः ॥
007a	धूर्युजाश्वगजारूढाः सगृहक्षेत्रगोशताः ।
007c	शतं शतसहस्राणि स्वर्णमालानथर्षभान् ॥
008a	गवां सहस्रानुचरान्दक्षिणामत्यकालयत् ।
008c	हेमशृङ्ग्यो रौप्यखुराः सवत्साः कांस्यदोहनाः ॥
009a	दासीदासखरोष्ट्रांश्च प्रादादाजाविकं बहु ।
009c	रत्नानां विविधानां च विविधांश्चान्नपर्वतान् ॥
010a	तस्मिन्संवितते यज्ञे दक्षिणामत्यकालयत् ।
010c	तत्रास्य गाथा गायन्ति ये पुराणविदो जनाः ॥
011a	`अङ्गस्य यजमानस्य अपि विष्णुपदे वयम् ।
011c	अमाद्यदिन्द्रः सोमेन दक्षिणाभिर्द्विजातयः ।
011e	देवमानुषगन्धर्वांश्चात्यरोचन्त दक्षिणाः ॥'
012a	अङ्गस्य यजमानस्य स्वधर्माधिगताः शुभाः ।
012c	गुणोत्तरास्तु क्रतवस्तस्यासन्सार्वकामिकाः ॥
013a	स चेन्ममार सृञ्जय चतुर्भद्रतरस्त्वया ।
013c	पुत्रात्पुण्यतरस्तुभ्यं मा पुत्रमनुतप्यथाः ।
013e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये सप्तपञ्चाशत्तमोऽध्यायः ॥ 57 ॥

5-57-2 राजर्षेः सर्वे देवाः समाययुः इति ढ. पाठः ॥ 5-57-4 पूर्णकैः स्वर्णचूडैः । वर्धमानकैः आरार्तिकहस्तैः ॥ 5-57-7 धूर्युजा रथाः ॥ 5-57-57 सप्तपञ्चाशत्तमोऽध्यायः ॥
