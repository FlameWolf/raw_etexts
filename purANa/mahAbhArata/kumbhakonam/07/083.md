श्रीः
अध्यायः 083
जयद्रथवधस्य दुष्करत्वाशङ्किनो युधिष्ठिरस्य कृष्णेन समाश्वासनम् ॥ 1 ॥
001	युधिष्ठिर उवाच 
001a	सुखेन रजनी व्युष्टा कच्चित्ते मधुसूदन ।
001c	कच्चिज्ज्ञानानि सर्वाणि प्रसन्नानि तवाच्युत ॥
002	सञ्जय उवाच 
002a	वासुदेवोऽपि तद्युक्तं प्रत्युवाच युधिष्ठिरम् ।
002c	दर्शनादेव ते सौम्य न किञ्चिदशुभं मम ॥
003	सञ्जय उवाच 
003a	ततश्च प्रकृतीः क्षत्ता न्यवेदयदुपस्थिताः ।
003c	अनुज्ञातश्च राज्ञा स प्रावेशयत तं जनम् ॥
004a	विराटं भीमसेनं च धृष्टद्युम्नं च सात्यकिम् ।
004c	चेदिपं धृष्टकेतुं च द्रुपदं च महारथम् ॥
005a	शिखण्डिनं यमौ चैव चेकितानं सकेकयम् ।
005c	युयुप्सुं चैव कौरव्यं पाञ्चाल्यं चोत्तमौजसम् ॥
006a	युधामन्यु सुबाहुं च द्रौपदेयांश्च सर्वशः ।
006c	एतांश्च सुहृदश्चान्यान्दर्शयामास पाण्डवम् ॥
007a	अनुज्ञाताश्च पार्थेन स्वासीना आसनेषु ते ।
007c	सर्वेष्वथ परार्ध्येषु यथार्हं वन्द्य पाण्डवम् ॥
008a	एकस्मिन्नासने वीरावुपविष्टौ महाबलौ ।
008c	कृष्णश्च युयुधानश्च वेद्यामिव हुताशनौ ॥
009a	ततो युधिष्ठिरस्तेषां शृण्वतां मधुसूदनम् ।
009c	अब्रवीत्पुण्डरीकाक्षमाभाष्य मधुरं वचः ॥
010a	एकं त्वां वयमाश्रित्य सहस्राक्षमिवामराः ।
010c	प्रार्थयामो जयं युद्धे शाश्वतानि सुखानि च ॥
011a	त्वं हि राज्यविनाशं च द्विषद्भिश्च निराक्रियाम् ।
011c	क्लेशांश्च विविधान्कृष्ण सर्वांस्तानपि वेत्थ नः ॥
012a	त्वयि सर्वेश सर्वेषामस्माकं भक्तवत्सल ।
012c	सुखमायत्तमत्यर्थं यात्रा च मधुसूदन ॥
013a	स तथा कुरु वार्ष्णेय यथा त्वयि मनो मम ।
013c	अर्जुनस्य यथा सत्या प्रतिज्ञा स्याच्चिकीर्षिता ॥
014a	स भवांस्तारयत्वस्माद्दुःखामर्षमहार्णवात् ।
014c	परां तितीर्षतामद्य प्लवो नो भव माधव ॥
015a	नहि तत्कुरुते योधः कार्तवीर्यसमोऽपि यः ।
015c	युधि यत्कुरुषे कृष्ण सारथ्यं त्वं समास्थितः ॥
016a	यथैव सर्वास्वापत्सु पासि वृष्णीञ्जनार्दन ।
016c	तथैवास्मान्महाबाहो वृजिनात्त्रातुमर्हसि ॥
017a	त्वमगाधेऽप्लवे मग्नान्पाण्डवान्कुरुसागरे ।
017c	समुद्धर प्लवो भूत्वा शङ्खचक्रगदाधर ॥
018a	नमस्ते देवदेवेश सनातन विशातन ।
018c	विष्णो जिष्णो हरे कृष्ण वैकुण्ठ पुरुषोत्तम ॥
019a	नारदस्त्वां समाचख्यौ पुराणमृषिसत्तमम् ।
019c	वरदं शार्ङ्गिणं श्रेष्ठं तत्सत्यं कुरु माधव ॥
020a	इत्युक्तः पुण्डरीकाक्षो धर्मराजेन संसदि ।
020c	तोयमेघस्वनो वाग्मी प्रत्युवाच युधिष्ठिरम् ॥
021	वासुदेव उवाच 
021a	सामरेष्वपि लोकेषु सर्वेषु न तथाविधः ।
021c	शरासनधरः कश्चिद्यथा पार्थो धनञ्जयः ॥
022a	वीर्यवानस्त्रसम्पन्नः पराक्रान्तो महाबलः ।
022c	युद्धशौण्डः सदामर्षी तेजसा परमो नृणाम् ॥
023a	स युवा वृषभस्कन्धो दीर्घबाहुर्महाबलः ।
023c	सिंहर्षभगतिः श्रीमान्द्विषतस्ते हनिष्यति ॥
024a	अहं च तत्करिष्यामि तथा कुन्तीसुतोऽर्जुनः ।
024c	धार्तराष्ट्रस्य सैन्यानि धक्ष्यत्यग्निरिवेन्धनम् ॥
025a	अद्य तं पापकर्माणं क्षुद्रं सौभद्रघातिनम् ।
025c	अपुनर्दर्शनं मार्गमिषुभिः क्षेप्स्यतेऽर्जुनः ॥
026a	तस्याद्य गृध्राः श्येनाश्च चण्डगोमायवस्तथा ।
026c	भक्षयिष्यन्ति मांसानि ये चान्ये पुरुषादकाः ॥
027a	यद्यस्य देवा गोप्तारः सेन्द्राः सर्वे तथाऽप्यसौ ।
027c	राजधानीं यमस्याद्य हतः प्राप्स्यति दुर्मतिः ॥
028a	निहत्य सैन्धवं जिष्णुरद्य त्वामुपयास्यति ।
028c	विशोको विज्वरो राजन्भव शान्ति पुरस्कृतः ॥ ॥

इति श्रीमन्महाभारते द्रोणपर्वणि प्रतिज्ञापर्वणि त्र्यशीतितमोऽध्यायः ॥ 83 ॥

5-83-11 निराक्रियामपसारणम् ॥ 5-83-12 यात्रा स्थितिः ॥ 5-83-16 वृजिनात् व्यसनात् ॥ 5-83-18 सनातन अनादिनिधन । विशातन संहर्तः । कृष्ण संसारकर्षक । पुरुषोत्तम परमात्मन् ॥ 5-83-22 युद्धशौण्डः युद्धप्रवीणः ॥ 5-83-83 त्र्यशीतितमोऽध्यायः ॥	
