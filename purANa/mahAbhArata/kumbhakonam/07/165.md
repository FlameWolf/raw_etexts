श्रीः
अध्यायः 165
सङ्कुलयुद्धम् ॥ 3 ॥
KK-07-06-165-001	सञ्जय उवाच 
KK-07-06-165-001a	प्रकाशिते तदा लोके रजसा तमसावृते ।
KK-07-06-165-001c	समाजग्मुरथो वीराः परस्परवधैषिणः ॥
KK-07-06-165-002a	ते समेत्य रणे राजञ्शस्त्रप्रासासिधारिणः ।
KK-07-06-165-002c	परस्परमुदैक्षन्त परस्परकृतागसः ॥
KK-07-06-165-003a	प्रदीपानां सहस्रैश्च दीप्यमानैः समन्ततः ।
KK-07-06-165-003c	रत्नाचितैः स्वर्णदण्डैर्गन्धतैलावसिञ्चितैः ॥
KK-07-06-165-004a	देवगन्धर्वदीपाद्यैः प्रभाभिरधिकोज्ज्वलैः ।
KK-07-06-165-004c	विरराज तदा भूमिर्ग्रहैर्द्यौरिव भारत ॥
KK-07-06-165-005a	उल्काशतैः प्रज्वलितै रणभूमिर्व्यराजत ।
KK-07-06-165-005c	दह्यमानेव लोकानामभावे च वसुन्धरा ॥
KK-07-06-165-006a	व्यदीप्यन्त दिशः सर्वाः प्रदीपैस्तैः समन्ततः ।
KK-07-06-165-006c	वर्षाप्रदोषे खद्योतैर्वृता वृक्षा इवाबभुः ॥
KK-07-06-165-007a	असज्जन्त ततो वीरा वीरेष्वेव पृथक्पृथक् ।
KK-07-06-165-007c	नागा नागैः समाजग्मुस्तुरगा हयसादिभिः ।
KK-07-06-165-007e	रथा रथवरैरेव समजग्मुर्मुदा युताः ॥
KK-07-06-165-008a	तस्मिन्रात्रिमुखे घोरे तव पुत्रस्य शासनात् ।
KK-07-06-165-008c	चतुरङ्गस्य सैन्यस्य सम्पातश्च महानभूत् ॥
KK-07-06-165-009a	ततोऽर्जुनो महाराज कौरवाणामनीकिनीम् ।
KK-07-06-165-009c	व्यधमत्त्वरया युक्तः क्षपयन्सर्वपार्थिवान् ॥
KK-07-06-165-010	धृतराष्ट्र उवाच 
KK-07-06-165-010a	तस्मिन्प्रविष्टे संरब्धे मम पुत्रस्य वाहिनीम् ।
KK-07-06-165-010c	अमृष्यमाणे दुर्धर्षे कथमासीन्मनो हि वः ॥
KK-07-06-165-011a	किमकुर्वत सैन्यानि प्रविष्टे परपीडने ।
KK-07-06-165-011c	दुर्योधनश्च किं कृत्यं प्राप्तकालममन्यत ॥
KK-07-06-165-012a	के चैनं समरे वीरं प्रत्युद्ययुररिन्दमाः ।
KK-07-06-165-012c	द्रोणं च के व्यरक्षन्त प्रविष्टे श्वेतवाहने ॥
KK-07-06-165-013a	केऽरक्षन्दक्षिणं चक्रं के च द्रोणस्य सव्यतः ।
KK-07-06-165-013c	के पृष्ठतश्चाप्यभवन्वीरा वीरान्विनिघ्नतः ।
KK-07-06-165-013e	के पुरस्तादगच्छन्त निघ्नन्तः शात्रवान्रणे ॥
KK-07-06-165-014a	यत्प्राविशन्महेष्वासः पाञ्चालानपराजितः ।
KK-07-06-165-014c	नृत्यन्निव नरव्याघ्रो रथमार्गेषु वीर्यवान् ॥
KK-07-06-165-015a	यो ददाह शरैर्द्रोणः पाञ्चालानां रथव्रजान् ।
KK-07-06-165-015c	धूमकेतुरिव क्रुद्धः कथं मृत्युमुपेयिवान् ॥
KK-07-06-165-016a	अव्यग्रानेव हि परान्कथयस्यपराजितान् ।
KK-07-06-165-016c	हृष्टानुदीर्णान्सङ्ग्रामे न तथा सूत मामकान् ॥
KK-07-06-165-017a	हतांश्चैव विदीर्णांश्च विप्रकीर्णांश्च शंससि ।
KK-07-06-165-017c	रथिनो विरथांश्चैव कृतान्युद्धेषु मामकान् ॥
KK-07-06-165-018	सञ्जय उवाच 
KK-07-06-165-018a	द्रोणस्य मतमाज्ञाय योद्वुकामस्य तां निशाम् ।
KK-07-06-165-018c	दुर्योधनो महाराज वश्यान्भ्रातॄनुवाच ह ॥
KK-07-06-165-019a	कर्णं च वृषसेनं च मद्रराजं च कौरव ।
KK-07-06-165-019c	दुर्धर्षं दीर्घबाहुं च ये च तेषां पदानुगाः ॥
KK-07-06-165-020a	द्रोणं यत्ताः पराक्रान्ताः सर्वे रक्षन्तु पृष्ठतः ।
KK-07-06-165-020c	हार्दिक्यो दक्षिणं चक्रं शल्यश्चैवोत्तरं तथा ॥
KK-07-06-165-021a	त्रिगर्तानां च ये शूरा हतशिष्टा महारथाः ।
KK-07-06-165-021c	तांश्चैव पुरतः सर्वान्पुत्रस्ते समचोदयत् ॥
KK-07-06-165-022	दुर्योधन उवाच 
KK-07-06-165-022a	आचार्यो हि सुसंयत्तो भृशं यत्ताश्च पाण्डवाः ।
KK-07-06-165-022c	तं रक्षत सुसंयत्ता निघ्नन्तं शात्रवान्रणे ॥
KK-07-06-165-023a	द्रोणो हि बलवान्युद्धे क्षिप्रहस्तः प्रतापवान् ।
KK-07-06-165-023c	निर्जयेत्त्रिदशान्युद्धे किमु पार्थान्ससोमकान् ॥
KK-07-06-165-024a	ते यूयं सहिताः सर्वे भृशं यत्ता महारथाः ।
KK-07-06-165-024c	द्रोणं रक्षत पाञ्चालाद्धृष्टद्युम्नान्महारथात् ॥
KK-07-06-165-025a	पाण्डवीयेषु सैन्येषु न तं पश्याम कञ्चन ।
KK-07-06-165-025c	यो योधयेद्रणे द्रोणं धृष्टद्युम्नादृते पुमान् ॥
KK-07-06-165-026a	तस्मात्सर्वात्मना मन्ये भारद्वाजस्य रक्षणम् ।
KK-07-06-165-026c	सुगुप्तः पाण्डवान्हन्यात्सृञ्जयांश्च ससोमकान् ॥
KK-07-06-165-027a	सृञ्जयेष्वथ सर्वेषु निहतेषु चमूमुखे ।
KK-07-06-165-027c	धृष्टद्युम्नं रणे द्रौणिर्हनिष्यति न संशयः ॥
KK-07-06-165-028a	तथाऽर्जुनं च राधेयो हनिष्यति महारथः ।
KK-07-06-165-028c	भीमसेनमहं चापि युद्धे जेष्यामि दीक्षितः ।
KK-07-06-165-028e	शेषांश्च पाण्डवान्योधाः प्रसभं हीनतेजसः ॥
KK-07-06-165-029a	सोयं मम जयो व्यक्तो दीर्घकालं भविष्यति ।
KK-07-06-165-029c	तस्माद्रक्षत सङ्ग्रामे द्रोणमेव महारथम् ॥
KK-07-06-165-030a	इत्युक्त्वा भरतश्रेष्ठ पुत्रो दुर्याधनस्तव ।
KK-07-06-165-030c	व्यादिदेश तथा सैन्यं तस्मिंस्तमसि दारुणे ॥
KK-07-06-165-031a	ततः प्रववृते युद्धं रात्रौ भरतसत्तम ।
KK-07-06-165-031c	उभयोः सेनयोर्घोरं परस्परजिगीषया ॥
KK-07-06-165-032a	अर्जुनः कौरवं सैन्यमर्जुनं चापि कौरवाः ।
KK-07-06-165-032c	नानाशस्त्रसमावायैरन्योन्यं समपीडयन् ॥
KK-07-06-165-033a	द्रौणिः पाञ्चालराजं च भारद्वाजश्च सृञ्जयान् ।
KK-07-06-165-033c	छादयाञ्चक्रिरे सङ्ख्ये शरैः सन्नतपर्वभिः ॥
KK-07-06-165-034a	पाण्डुपाञ्चालसैन्यानां कौरवाणां च भारत ।
KK-07-06-165-034c	आसीन्निष्टानको घोरो निघ्नतामितरेतरम् ॥
KK-07-06-165-035a	नैवास्माभिस्तथा पूर्वैर्दृष्टपूर्वं तथाविधम् ।
KK-07-06-165-035c	युद्धं यादृशमेवासीत्तां रात्रि सुभयावहम् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे पञ्चषष्ट्यधिकशततमोऽध्यायः ॥ 165 ॥
