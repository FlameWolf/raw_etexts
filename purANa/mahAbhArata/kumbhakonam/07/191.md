श्रीः
अध्यायः 191
कृष्णेन युधिष्ठिरम् प्रति द्रोणजये तस्य शस्त्रन्यासस्य तत्रचाश्वत्थामवधश्रवणस्य हेतुत्वकथनम् ॥ 1 ॥ भीमेनाश्वत्थामनाम्नि गजे निहते युधिष्ठिरेण कृष्णचोदनया द्रोणम् प्रति तद्विवक्षया अश्वत्थामा हत इति कथनम् ॥ 2 ॥
001	सञ्जय उवाच 
001a	पाञ्चालानां ततो द्रोणोऽप्यकरोत्कदनं महत् ।
001c	यथा क्रुद्धो रणे शक्रो दानवानां क्षयं पुरा ॥
002a	द्रोणास्त्रेण महाराज वध्यमानाः परे युधि ।
002c	नात्रसन्त रणे द्रोणात्सत्ववन्तो महारथाः ॥
003a	युध्यमाना महाराज पाञ्चालाः सृञ्जयास्तथा ।
003c	द्रोणमेवाभ्ययुर्युद्धे योधयन्तो महारथाः ॥
004a	तेषां तु च्छाद्यमानानां पाञ्चालानां समन्ततः ।
004c	अभवद्भैरवो नादो वध्यतां शरवृष्टिभिः ॥
005a	वध्यमानेषु सङ्ग्रामे पाञ्चालेषु महात्मना ।
005c	उदीर्यमाणे द्रोणास्त्रे पाण्डवान्भयमाविशत् ॥
006a	दृष्ट्वाऽश्वनरयोधानां विपुलं च क्षयं युधि ।
006c	पाण्डवेया महाराज नाशशंसुर्जयं तदा ॥
007a	कच्चिद्द्रोणो न नः सर्वान्क्षपयेत्परमास्त्रवित् ।
007c	समिद्धः शिशिरापाये दहन्कक्षमिवानलः ॥
008a	न चैनं संयुगे कश्चित्समर्थः प्रतिवीक्षितुम् ।
008c	न चैनमर्जुनो जातु प्रतियुध्येत धर्मवित् ॥
009a	त्रस्तान्कुन्तीसुतान्दृष्ट्वा द्रोणसायकपीडितान् ।
009c	मतिमाञ्श्रेयसे युक्तः केशवोऽर्जुनमब्रवीत् ॥
010a	नैष युद्धेन सङ्ग्रामे जेतुं शक्यः कथञ्चन ।
010c	सधनुर्धन्विनां श्रेष्ठो देवैरपि सवासवैः ॥
011a	न्यस्तशस्त्रस्तु सङ्ग्रामे शक्यो हन्तुं भवेन्नृभिः ।
011c	आस्थीयतां जये योगो धर्ममुत्सृज्य पाण्डवाः ।
011e	यथा न संयुगे सर्वान्निहन्याद्रुक्मवाहनः ॥
012a	अश्वत्थाम्नि हते नैष युध्येदिति मतिर्मम ।
012c	तं हतं संयुगे कश्चिदस्मै शंसतु मानवः ॥
013a	एतन्नारोचयद्राजन्कुन्तीपुत्रो धनञ्जयः ।
013c	अन्ये त्वरोचयन्सर्वे कृच्छ्रेण तु युधिष्ठिरः ॥
014a	ततो भीमो महाबाहुरनीकेषु महागजम् ।
014c	जघान गदया राजन्नश्वत्थामानमित्युत ।
014e	परप्रमथनं घोरं मालवस्येन्द्रवर्मणः ॥
015a	भीमसेनस्तु सव्रीडमुपेत्य द्रोणमाहवे ।
015c	अश्वत्थामा हत इति शब्दमुच्चैश्चकार ह ॥
016a	अश्वत्थामेति हि गजः ख्यातो नाम्ना हतोऽभवत् ।
016c	कृत्वा मनसि तं भीमो मिथ्या व्याहृतवांस्तदा ॥
017a	भीमसेनवचः श्रुत्वा द्रोणस्तत्परमाप्रियम् ।
017c	मनसा सन्नगात्रोऽभूद्यथा सैकतमम्भसि ॥
018a	शङ्कमानः स तन्मिथ्या वीर्यज्ञः स्वसुतस्य वै ।
018c	हतः स इति च श्रुत्वा नैव धैर्यादकम्पत ॥
019a	स लब्ध्वा चेतनां द्रोणः क्षणेनैव समाश्वसत् ।
019c	अनुचिन्त्यात्मनः पुत्रमविषह्यमरातिभिः ॥
020a	स पार्षतमभिद्रुत्य जिघांसुर्मृत्युमात्मनः ।
020c	अवाकिरत्सहस्रेण तीक्ष्णानां कङ्कपत्रिणाम् ॥
021a	तं विंशतिसहस्राणि पाञ्चालानां नरर्षभाः ।
021c	यथा चरन्तं सङ्ग्रामे सर्वतोऽवाकिरञ्छरैः ॥
022a	शरैस्तैराचितं द्रोणं नापश्याम महारथम् ।
022c	भास्करं जलदै रुद्धं वर्षास्विव विशाम्पते ॥
023a	विधूय तान्बाणगणान्पाञ्चालानां महारथः ।
023c	प्रादुश्चक्रे ततो द्रोणो ब्राह्ममस्त्रं परन्तपः ॥
024a	वधाय तेषां शूराणां पाञ्चालानाममर्षितः ।
024c	ततो व्यरोचत द्रोणो विनिघ्नन्सर्वसैनिकान् ॥
025a	शिरांस्यपातयच्चापि पाञ्चालानां महामृधे ।
025c	तथैव परिघाकारान्बाहून्कनकभूषणान् ॥
026a	ते वध्यमानाः समरे भारद्वाजेन पार्थिवाः ।
026c	मेदिन्यामन्वकीर्यन्त वातनुन्ना इव द्रुमाः ॥
027a	कुञ्जराणां च पततां हयौघानां च भारत ।
027c	अगम्यरूपा पृथिवी मांसशोणितकर्दमा ॥
028a	हत्वा विंशतिसाहस्रान्पाञ्चालानां रथव्रजान् ।
028c	अतिष्ठदाहवे द्रोणो विधूमोऽग्निरिव ज्वलन् ॥
029a	तथैव च पुनः क्रुद्धो भारद्वाजः प्रतापवान् ।
029c	वसुदानस्य भल्लेन शिरः कायादपाहरत् ॥
030a	पुनः पञ्चशतान्मात्स्यान्षट्सहस्रांश्च सृञ्जयान् ।
030c	हस्तिनामयुतं हत्वा जघानाश्वायुतं पुनः ॥
031a	क्षत्रियाणामभावाय दृष्ट्वा द्रोणमवस्थितम् ।
031c	ऋषयोऽभ्यागतास्तूर्णं हव्यवाहपुरोगमाः ॥
032a	विश्वामित्रो जमदग्निर्भरद्वाजोऽथ गौतमः ।
032c	वसिष्ठः कश्यपोऽत्रिश्च ब्रह्मलोकं निनीषवः ॥
033a	सिकताः पृश्नयो गर्गा वालखिल्या मरीचिपाः ।
033c	भृगवोऽङ्गिरसश्चैव सूक्ष्माश्चान्ये महर्षयः ॥
034a	त एनमब्रुवन्सर्वे द्रोणमाहवशोभिनम् ।
034c	अधर्मतः कृतं युद्धं समयो निधनस्य ते ॥
035a	न्यस्यायुधं रणे द्रोण समीक्षास्मानवस्थितान् ।
035c	नातः क्रूरतरं कर्म पुनः कर्तुमिहार्हसि ॥
036a	वेदवेदाङ्गविदुषः सत्यधर्मरतस्य ते ।
036c	ब्राह्मणस्य विशेषेण तवैतन्नोपपद्यते ॥
037a	त्यजायुधममोघेषो तिष्ठ वर्त्मनि शाश्वते ।
037c	परिपूर्णश्च कालस्ते वस्तुं लोकेऽद्य मानुषे ॥
038a	ब्रह्मास्त्रेण त्वया दग्धा अनस्त्रज्ञा नरा भुवि ।
038c	यदेतदीदृशं विप्र कृतं कर्म न साधु तत् ॥
039a	न्यस्यायुधं रणे विप्र द्रोण मा त्वं चिरं कृथाः ।
039c	मा पापिष्ठतरं कर्म करिष्यसि पुनर्द्विज ॥
040a	इति तेषां वचः श्रुत्वा भीमसेनवचः स्मरन् ।
040c	धृष्टद्युम्नं च सम्प्रेक्ष्य रणे स विमनाऽभवत् ॥
041a	सन्दिह्यमानो व्यथितः कुन्तीपुत्रं युधिष्ठिरम् ।
041c	अहतं वा हतं वेति पप्रच्छ सुतमात्मनः ॥
042a	स्थिरा बुद्धिर्हि द्रोणस्य न पार्थो वक्ष्यतेऽनृतम् ।
042c	त्रयाणामपि लोकानामैश्वर्यार्थे कथञ्चन ॥
043a	तस्मात्तं परिपप्रच्छ नान्यं कञ्चिद्द्विजर्षभः ।
043c	तस्मिंस्तस्य हि सत्याशा बाल्यात्प्रभृति पाण्डवे ॥
044a	ततो निष्पाण्डवामुर्वीं करिष्यन्तं युधाम्पतिम् ।
044c	द्रोणं ज्ञात्वा धर्मराजं गोविन्दो व्यथितोऽब्रवीत् ॥
045a	यद्यर्धदिवसं द्रोणो युध्यते मन्युमास्थितः ।
045c	सत्यं ब्रवीमि ते सेना विनाशं समुपैष्यति ॥
046a	स भवांस्त्रातु नो द्रोणात्सत्याज्ज्यायोऽनृतं वचः ।
046c	अनृतं जीवितस्यार्थे वदन्न स्पृश्यतेऽनृतैः ॥
047ac	तयोः संवदतोरेवं भीमसेनोऽब्रवीदिदम् ॥
048a	श्रुत्वैवं तु महाराज वधोपायं महात्मनः ।
048c	गाहमानस्य ते सेनां मालवस्येन्द्रवर्मणः ॥
049a	अश्वत्थामेति विख्यातो गजः शक्रगजोपमः ।
049c	निहतो युधि विक्रम्य ततोऽहं द्रोणमब्रुवम् ॥
050a	अश्वत्थामा हतो ब्रह्मन्निवर्तस्वाहवादिति ।
050c	नूनं नाश्रद्दधद्वाक्यमेष मे पुरुषर्षभः ॥
051a	स त्वं गोविन्दवाक्यानि मानयस्व जयैषिणः ।
051c	द्रोणाय निहतं शंस राजञ्शारद्वतीसुतम् ॥
052a	त्वयोक्ते नैव युध्येत जातु राजन्द्विजर्षभः ।
052c	सत्यवागिति लोकेऽस्मिन्भवान्ख्यातो जनाधिप ॥
053a	तस्य तद्वचनं श्रुत्वा कृष्णवाक्यप्रचोदितः ।
053c	भावित्वाच्च महाराज वक्तुं समुपचक्रमे ॥
054a	तमतथ्यभये मग्नो जये सक्तो युधिष्ठिरः ।
054c	`अश्वत्थामा हति इति शब्दमुच्चैश्चकार ह ।'
054e	अव्यक्तमब्रवीद्राजन्हतः कुञ्जर इत्युत ॥
055a	तस्य पूर्वं रथः पृथ्व्याश्चतुरङ्गुलमुच्छ्रितः ।
055c	बभूवैवं च तेनोक्ते तस्य वाहाः स्पृशन्महीम् ॥
056a	युधिष्ठिरात्तु तद्वाक्यं श्रुत्वा द्रोणो महारथः ।
056c	पुत्रव्यसनसन्तप्तो निराशो जीवितेऽभवत् ॥
057a	आगस्कृतमिवात्मानं पाण्डवानां महात्मनाम् ।
057c	ऋषिवाक्येन मन्वानः श्रुत्वा च निहतं सुतम् ॥
058a	विचेताः परमोद्विग्नो धृष्टद्युम्नमवेक्ष्य च ।
058c	योद्धुं नाशक्नुवद्राजन्यथापूर्वमरिन्दमः ॥ ॥

इति श्रीमन्महाभारते द्रोणपर्वणि द्रोणवधपर्वणि पञ्चदशदिवसयुद्धे एकनवत्यधिकशततमोऽध्यायः ॥ 191 ॥

5-191-51 जयैषिण इत्यस्य गोविन्दवाक्यानीत्यत्रैकदेशे गोविन्देऽन्वयः ॥ एकनवत्यधिकशततमोऽध्यायः ॥ 191 ॥
