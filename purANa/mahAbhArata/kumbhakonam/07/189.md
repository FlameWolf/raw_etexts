श्रीः
अध्यायः 189
द्रोणार्जुनादीनां सङ्कुलयुद्धम् ॥ 1 ॥
001	सञ्जय उवाच 
001a	ततो दुःशासनः क्रुद्धः सहदेवमुपाद्रवत् ।
001c	रथवेगेन तीव्रेण कम्पयन्निव मेदिनीम् ॥
002a	तस्यापतत एवाशु भल्लेनामित्रकर्शनः ।
002c	माद्रीपुत्रः शिरो यन्तुः सशिरस्त्राणमच्छिनत् ॥
003a	नैनं दुःशासनः सूतं नापि कश्चन सैनिकः ।
003c	कृत्तोत्तमाङ्गमाशुत्वात्सहदेवेन बुद्धवान् ॥
004a	यदा त्वसङ्गृहीतत्वात्प्रयान्त्यश्वा यथासुखम् ।
004c	ततो दुःशासनः सूतं बुबुधे गतचेतसम् ॥
005a	स हयान्सन्निगृह्याजौ स्वयं हयविशारदः ।
005c	युयुधे रथिनां श्रेष्ठो लघु चित्रं च सुष्ठु च ॥
006a	तदस्यापूजयन्कर्म स्वे परे चापि संयुगे ।
006c	हतसूतरथेनाजौ व्यचरद्यदभीतवत् ॥
007a	सहदेवस्तु तानश्वांस्तीक्ष्णैर्बाणैरवाकिरत् ।
007c	पीड्यमानाः शरैश्चाशु प्राद्रवंस्ते ततस्ततः ॥
008a	स रश्मिषु विषक्तत्वादुत्ससर्ज शरासनम् ।
008c	धनुषा कर्म कुर्वंस्तु रश्मींश्च पुनरुत्सृजत् ॥
009a	छिद्रेष्वेतेषु तं बाणैर्माद्रीपुत्रोऽभ्यवाकिरत् ।
009c	परीप्संस्त्वत्सुतं कर्णस्तदन्तरमवापतत् ॥
010a	वृकोदरस्ततः कर्णं त्रिभिर्भल्लैः समाहितः ।
010c	आकर्णपूर्णैरभ्यघ्नद्बाह्वोरुरसि चानदत् ॥
011a	स निवृत्तस्ततः कर्णः सङ्घट्टित इवोरगः ।
011c	भीममावारयामास विकिरन्निशिताञ्छरान् ।
011e	ततोऽभूत्तुमुलं युद्धं भीमराधेययोस्तदा ॥
012a	तौ वृषाविव नर्दन्तौ विवृत्तनयनावुभौ ।
012c	वेगेन महताऽन्योन्यं संरब्धावभिपेततुः ॥
013a	अभिसंश्लिष्टयोस्तत्र तयोराहवशौण्डयोः ।
013c	विच्छिन्नशरपातत्वाद्गदायुद्धमवर्तत ॥
014a	गदया भीमसेनस्तु कर्णस्य रथकूबरम् ।
014c	बिभेद शतधा राजंस्तदद्भुतमिवाभवत् ॥
015a	ततो भीमस्य राधेयो गदामाविध्य वीर्यवान् ।
015c	अवासृजद्रथे तां तु बिभेद गदया गदाम् ॥
016a	ततो भीमः पुनर्गुर्वीं चिक्षेपाधिरथेर्गदाम् ।
016c	तां गदां बहुभिः कर्णः सुपुङ्खैः सुप्रवेजितैः ॥
017a	प्रत्यविध्यत्पुनश्चान्यैः सा भीमं पुनराव्रजत् ।
017c	व्यालीव मन्त्राभिहता कर्णबाणैरभिद्रुता ॥
018a	तस्याः प्रतिनिपातेन भीमस्य विपुलो ध्वजः ।
018c	पपात सारथिश्चास्य मुमोह च गदाहतः ॥
019a	स कर्णं सायकानष्टौ व्यसृजत्क्रोधमूर्च्छितः ।
019c	तैस्तस्य निशितैस्तीक्ष्णैर्भीमसेनो महाबलः ॥
020a	चिच्छेद परवीरघ्नः प्रहसन्निव भारत ।
020c	ध्वजं शरासनं चैव शरावापं च भारत ॥
021a	कर्णोऽप्यन्यद्धनुर्गृह्य हेमपृष्ठं दुरासदम् ।
021c	ततः पुनस्तु राधेयो हयानस्य रथेषुभिः ।
021e	ऋक्षवर्णाञ्जघानाशु तथोभौ पार्ष्णिसारथी ॥
022a	स विपन्नरथो भीमो नकुलस्याप्लुतो रथम् ।
022c	हरिर्यथा गिरेः शृङ्गं समाक्रमदरिन्दमः ॥
023a	तथा द्रोणार्जुनौ चित्रमयुध्येतां महारथौ ।
023c	आचार्यशिष्यौ राजेन्द्र कृतप्रतिकृतौ युधि ॥
024a	लघुसन्धानयोगाभ्यां रथयोश्च रणेन च ।
024c	मोहयन्तौ मनुष्याणां चक्षूंषि च मनांसि च ॥
025a	उपारमन्त ते सर्वे योधाऽस्माकं परे तथा ।
025c	अदृष्टपूर्वं पश्यन्तस्तद्युद्धं गुरुशिष्ययोः ||
026a	विचित्रान्पृतनामध्ये रथमार्गानुदीर्य तौ ।
026c	अन्योन्यमपसव्यं च कर्तुं वीरौ तदेषतुः ॥
027ac	पराक्रमं तयोर्योधा ददृशुस्ते सुविस्मिताः ॥
028a	तयोः समभवद्युद्धं द्रोणपाण्डवयोर्महत् ।
028c	आमिषार्थे महाराज गगने श्येनयोरिव ॥
029a	यद्यच्चकार द्रोणस्तु कुन्तीपुत्रजिगीषया ।
029c	तत्तत्प्रतिजघानाशु प्रहसंस्तस्य पाण्डवः ॥
030a	यदा द्रोणो न शक्नोति पाण्डवं स्म विशेषितुम् ।
030c	ततः प्रादुश्चकारास्त्रमस्त्रमार्गविशारदः ॥
031a	ऐन्द्रं पाशुपतं त्वाष्ट्रं वायव्यमथ वारुणम् ।
031c	मुक्तंमुक्तं द्रोणचापात्तज्जघान धनञ्जयः ॥
032a	अस्त्राण्यस्त्रैर्यदा तस्य विधिवद्धन्ति पाण्डवः ।
032c	ततोऽस्त्रैः परमैर्दिव्यैर्द्रोणः पार्थमवाकिरत् ॥
033a	यद्यदस्त्रं स पार्थाय प्रयुङ्क्ते विजिगीषया ।
033c	तस्यतस्य विघाताय तत्तद्धि कुरुतेऽर्जुनः ॥
034a	स वध्यमानेष्वस्त्रेषु दिव्येष्वपि यथाविधि ।
034c	अर्जुनेनार्जुनं द्रोणो मनसैवाभ्यपूजयत् ॥
035a	मेने चात्मानमधिकं पृथिव्यामधि भारत ।
035c	तेन शिष्येण सर्वेभ्यः शस्त्रविद्भ्यः परन्तपः ॥
036a	वार्यमाणस्तु पार्थेन तथा मध्ये महात्मनाम् ।
036c	यतमानोऽर्जुनं प्रीत्या प्रीयते स्मार्जुनेन सः ॥
037a	ततोऽन्तरिक्षे देवाश्च गन्धर्वाश्च सहस्रशः ।
037c	ऋषयः सिद्धसङ्घाश्च व्यतिष्ठन्त दिदृक्षया ॥
038a	तदप्सरोभिराकीर्णं यक्षगन्धर्वसङ्कुलम् ।
038c	श्रीमदाकाशमभवद्भूयो मेघाकुलं यथा ॥
039a	तत्रस्मान्तर्हिता वाचो व्यचरन्त पुनः पुनः ।
039c	द्रोणपार्थस्तवोपेता व्यश्रूयन्त नराधिप ॥
040a	विसृज्यमानेष्वस्त्रेषु ज्वालयस्तु दिशो दश ।
040c	अब्रुवंस्तत्र सिद्धाश्च ऋषयश्च समागताः ॥
041a	नैवेदं मानुषं युद्धं नासुरं न च राक्षसम् ।
041c	न दैवं न च गान्धर्वं ब्राह्मं ध्रुवमिदं परम् ॥
042a	विचित्रमिदमाश्चर्यं न नो दृष्टं न च श्रुतम् ।	
042c	अति पाण्डवमाचार्यो द्रोणं चाप्यति पाण्डवः ॥
043ac	नानयोरन्तरं शक्यं द्रष्टुमन्येन केनचित् ॥
044a	यदि रुद्रो द्विधाकृत्य युध्येतात्मानमात्मना ।
044c	तत्र शक्योपमा कर्तुमन्यत्र तु न विद्यते ॥
045a	ज्ञानमेकस्थमाचार्ये ज्ञानं योगश्च पाण्डवे ।
045c	शौर्यमेकस्थमाचार्ये बलं शौर्यं च पाण्डवे ||
046a	नेमौ शक्यौ महेष्वासौ युद्धे क्षपयितुं परैः ।
046c	इच्छमानौ पुनरिमौ हन्येतां सामरं जगत् ॥
047a	इत्यब्रुवन्महाराज दृष्ट्वा तौ पुरुषर्षभौ ।
047c	अन्तर्हितानि भूतानि प्रकाशानि च सर्वशः ॥
048a	`यदा द्रोणं महाराज विशेषयति पाण्डवः ।'
048c	ततो द्रोणो ब्राह्ममस्त्रं प्रादुश्चक्रे महामतिः ॥
049a	`तदस्त्रं संहितं राजन्घोररूपं महाहवे ।'
049c	सन्तापयद्रणे पार्थं भूतान्यन्तर्हितानि च ॥
050a	ततश्चचाल पृथिवी सपर्वतवनद्रुमा ।
050c	`सरितश्च प्रतिस्रोतः प्रवहुर्वै क्षणान्तरम् ।'
050e	ववौ च विषमो वायुः सागराश्चापि चुक्षुभुः ॥
051a	ततस्त्रासो महानासीत्कुरुपाण्डवसेनयोः ।
051c	सर्वेषां चैव भूतानामुद्यतेऽस्त्रे महात्मना ॥
052a	ततः पार्थोऽप्यसम्भ्रान्तस्तदस्त्रं प्रतिजघ्निवान् ।
052c	ब्रह्मास्त्रेणैव राजेन्द्र ततः सर्वमशीशमत् ॥
053a	यदा न गम्यते पारं तयोरन्यतरस्य वा ।
053c	ततः सङ्कुलयुद्धेन तद्युद्धं व्याकुलीकृतम् ॥
054a	नाज्ञायत ततः किञ्चित्पुनरेव विशाम्पते ।
054c	प्रवृत्ते तुमुले युद्धे द्रोणपाण्डवयोर्नृप ॥
055a	`द्रोणो मुक्त्वा रणे पार्थं पाञ्चालानन्वधावत ।
055c	अर्जुनोपि रणे द्रोणं त्यक्त्वा प्राद्रवयत्कुरून् ॥
056a	शरौघैरथ ताभ्यां तु छायाभूतं महामृधे ।
056c	तुमुलं प्रबभौ राजन्सर्वस्य जगतो भयम् ॥'
057a	शरजालैः समाकीर्णे मेघजालैरिवाम्बरे ।
057c	नापतच्च ततः कश्चिदन्तरिक्षचरस्तदा ॥ ॥
इति श्रीमन्महाभारते द्रोणपर्वणि द्रोणवधपर्वणि पञ्चदशदिसयुद्धे एकोननवत्यधिकशततमोऽध्यायः ॥ 189 ॥

5-189-45 ज्ञानमेकस्थमिति आचार्यो ज्ञानस्य शौर्यस्य चावधिरित्यर्थः । अर्जुनस्तु योगेन बलेन चाधिकः । कृष्णसारथिगाण्डीवदिव्यरथध्वजबुद्ध्यादिभिर्यौवनेन च युक्तत्वात् । तथाच योगबलाभ्यामाचार्यसाम्यं प्राप्त इत्यर्थः ॥ 5-189-57 नापतत् बाणैरन्तरिक्षस्य पूरितत्वादिति भावः ॥ एकोननवत्यधिकशततमोऽध्यायः ॥	
