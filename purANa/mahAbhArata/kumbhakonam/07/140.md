श्रीः
अध्यायः 140
सात्यकिना अलम्बुसदधः ॥ 1 ॥
KK-07-05-140-001	धृतराष्ट्र उवाच 
KK-07-05-140-001a	`दातव्यमद्य मन्येऽहं पाण्डवानां स्वकं पुनः ।
KK-07-05-140-001c	न विग्रहो हि बलिना श्रेयसे स्याद्यथातथा ॥
KK-07-05-140-002a	पादयोः प्रणतेनापि भुक्त्वाऽप्युच्छिष्टमप्यरेः ।
KK-07-05-140-002c	अतोऽन्यद्वापि कृत्वैव जीव्यं लोके नरेण वै ॥
KK-07-05-140-003a	जीवतैव परो लोकः साध्यते चैव सर्वथा ।
KK-07-05-140-003c	अजीवतस्तथैवासीन्न सुखं न परा गतिः ॥
KK-07-05-140-004a	विनाशे सर्वथोत्पन्ने न बालो बुध्यते क्रियाम् ।
KK-07-05-140-004c	मिथ्याभिमानदग्धो हि न बुद्ध्येत कृताकृते ॥'
KK-07-05-140-005a	अहन्यहनि मे दीप्तं यशः पतति सञ्जय ।
KK-07-05-140-005c	हता मे बहवो योधा मन्ये कालस्य पर्ययम् ॥
KK-07-05-140-006a	धनञ्जयः सुसङ्क्रद्धः प्रविष्टो मामकं बलम् ।
KK-07-05-140-006c	रक्षितं द्रौणिकर्णाभ्यामप्रवेश्यं सुरैरपि ॥
KK-07-05-140-007a	ताभ्यामूर्जितवीर्याभ्यामाप्यायितपराक्रमः ।
KK-07-05-140-007c	सहितः कृष्णभीमाभ्यां शिनीनामृषभेण च ॥
KK-07-05-140-008a	तदाप्रभृति मां शोको दहत्यग्निरिवाशयम् ।
KK-07-05-140-008c	ग्रस्तानिव प्रपश्यामि भूमिपालान्ससैन्धवान् ॥
KK-07-05-140-009a	अप्रियं सुमहत्कृत्वा सिन्धुराजः किरीटिनः ।
KK-07-05-140-009c	`क्रुद्धस्य देवराजस्य शक्रस्येव महाद्युतेः ।'
KK-07-05-140-009e	चक्षुर्विषयमापन्नः कथं जीवितमाप्नुयात् ॥
KK-07-05-140-010a	अनुमानाच्च पश्यामि नास्ति सञ्जय सैन्धवः ।
KK-07-05-140-010c	युद्धं तु तद्यथावृत्तं तन्ममाचक्ष्व तत्त्वतः ॥
KK-07-05-140-011a	यच्च विक्षोभ्य महतीं सेनामालोक्य चासकृत् ।
KK-07-05-140-011c	एकः प्रविष्टः सङ्क्रुद्धो नलिनीमिव कुञ्जरः ॥
KK-07-05-140-012a	तस्य मे वृष्णिवीरस्य ब्रूहि युद्धं यथातथम् ।
KK-07-05-140-012c	धनञ्जयार्थे यत्तस्य कुशलो ह्यसि सञ्जय ॥
KK-07-05-140-013	सञ्जय उवाच 
KK-07-05-140-013a	तथा तु वैकर्तनपीडितं तं भीमं प्रयान्तं पुरुषप्रवीरम् ।
KK-07-05-140-013c	समीक्ष्य राजन्नरवीरमध्ये शिनिप्रवीरोऽनुययौ रथेन ॥
KK-07-05-140-014a	नदन्यथा वज्रधरस्तपान्ते ज्वलन्यथा जलदान्ते च सूर्यः ।
KK-07-05-140-014c	निघ्नन्नमित्रान्धनुषा दृढेन स कम्पयंस्तव पुत्रस्य सेनाम् ॥
KK-07-05-140-015a	तं यान्तमश्वै रजतप्रकाशैरायोधने वीरतरं नदन्तम् ।
KK-07-05-140-015c	नाशक्नुवन्वारयितुं त्वदीयाः सर्वे रथा भारत माधवाग्र्यम् ॥
KK-07-05-140-016a	अमर्षपूर्णस्त्वनिवृत्तयोधी शरासनी काञ्चनवर्मधारी ।
KK-07-05-140-016c	अलम्बुसः सात्यकिं माधवाग्र्यमवारयद्राजवरोऽभिपत्य ॥
KK-07-05-140-017a	तयोरभूद्भारत सम्प्रहारो यथाविधो नैव बभूव कश्चित् ।
KK-07-05-140-017c	प्रेक्षन्त एवाहवशोभिनौ तौ योधास्त्वदीयाश्च परे च सर्वे ॥
KK-07-05-140-018a	आविध्यदेनं दशभिः पृषत्कैरलम्बुसो राजवरः प्रसह्य ।
KK-07-05-140-018c	अनागतानेव तु तान्पृषत्कांश्चिच्छेद बाणैः शिनिपुङ्गवोऽपि ॥
KK-07-05-140-019a	पुनः स बाणैस्त्रिभिरग्निकल्पैराकर्णपूर्णैर्निशितैः सपुङ्खैः ।
KK-07-05-140-019c	विव्याध देहावरणं विदार्य ते सात्यकेराविविशुः शरीरम् ॥
KK-07-05-140-020a	तैः कायमस्याग्न्यनिलप्रभावैर्विदार्य बाणैर्निशितैर्ज्वलद्भिः ।
KK-07-05-140-020c	आजघ्निवांस्तान्रजतप्रकाशानश्वांश्चतुर्भिश्चतुरः प्रसह्य ॥
KK-07-05-140-021a	तथा तु तेनाभिहतस्तरस्वी नप्ता शिनेश्चक्रधरप्रभावः ।
KK-07-05-140-021c	अलम्बुसस्योत्तमवेगवद्भिरश्वांश्चतुर्भिर्निजघान बाणैः ॥
KK-07-05-140-022a	अथास्य सूतस्य शिरो निकृत्य भल्लेन कालानलसन्निभेन ।
KK-07-05-140-022c	सकुण्डलं पूर्णशशिप्रकाशं भ्राजिष्णु वक्त्रं निचकर्त देहात् ॥
KK-07-05-140-023a	निहत्य तं पार्थिवपुत्रपौत्रं सङ्ख्ये यदूनामृषभः प्रमाथी ।
KK-07-05-140-023c	ततोऽन्वयादर्जुनमेव वीरः सैन्यानि राजंस्तव सन्निवार्य ॥
KK-07-05-140-024a	अन्वागतं वृष्णिवीरं समीक्ष्य तथारिमध्ये परिवर्तमानम् ।
KK-07-05-140-024c	घ्नन्तं कुरूणामिषुभिर्बलानि पुनःपुनर्वायुमिवाभ्रपूगान् ॥
KK-07-05-140-025a	ततोऽवहन्सैन्धवाः साधुदान्ता गोक्षीरकुन्देन्दुहिमप्रकाशाः ।
KK-07-05-140-025c	सुवर्णजालावतताः सदश्वा यतोयतः कामयते नृसिंहः ॥
KK-07-05-140-026a	अथात्मजास्ते सहिताऽभिपेतुरन्ये च योधास्त्वरितास्त्वदीयाः ।
KK-07-05-140-026c	कृत्वा मुखं भारतयोधमुख्यं दुःशासनं त्वत्सुतमाजमीढ ॥
KK-07-05-140-027a	ते सर्वतः सम्परिवार्य सङ्ख्ये शैनेयमाजघ्नुरनीकसाहाः ।
KK-07-05-140-027c	स चापि तान्प्रवरः सात्वतानां न्यवारयद्बाणजालेन वीरः ॥
KK-07-05-140-028a	निवार्य तांस्तूर्णममित्रघाती नप्ता शिनेः पत्रिभिरग्निकल्पैः ।
KK-07-05-140-028c	दुःशासनस्याभिजघान वाहाञ्जवीयसस्तन्मनसोऽपि बाणैः ॥
KK-07-05-140-029ac	ततोऽर्जुनो हर्षमवाप सङ्ख्ये कृष्णश्च दृष्ट्वा पुरुषप्रवीरम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चत्वारिंशदधिकशततमोऽध्यायः ॥ 140 ॥

5-140-17 प्रेक्षन्तः प्रेक्षकाः । बभूवेत्येतत् बहुवचनतया परिणतमनुषज्यते ॥ 5-140-18 प्रसह्य अनादृत्य ॥ 5-140-140 चत्वारिंशदधिकशततमोऽध्यायः ॥
