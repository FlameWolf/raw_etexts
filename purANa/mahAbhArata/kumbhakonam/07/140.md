श्रीः
अध्यायः 140
सात्यकिना अलम्बुसदधः ॥ 1 ॥
001	धृतराष्ट्र उवाच 
001a	`दातव्यमद्य मन्येऽहं पाण्डवानां स्वकं पुनः ।
001c	न विग्रहो हि बलिना श्रेयसे स्याद्यथातथा ॥
002a	पादयोः प्रणतेनापि भुक्त्वाऽप्युच्छिष्टमप्यरेः ।
002c	अतोऽन्यद्वापि कृत्वैव जीव्यं लोके नरेण वै ॥
003a	जीवतैव परो लोकः साध्यते चैव सर्वथा ।
003c	अजीवतस्तथैवासीन्न सुखं न परा गतिः ॥
004a	विनाशे सर्वथोत्पन्ने न बालो बुध्यते क्रियाम् ।
004c	मिथ्याभिमानदग्धो हि न बुद्ध्येत कृताकृते ॥'
005a	अहन्यहनि मे दीप्तं यशः पतति सञ्जय ।
005c	हता मे बहवो योधा मन्ये कालस्य पर्ययम् ॥
006a	धनञ्जयः सुसङ्क्रद्धः प्रविष्टो मामकं बलम् ।
006c	रक्षितं द्रौणिकर्णाभ्यामप्रवेश्यं सुरैरपि ॥
007a	ताभ्यामूर्जितवीर्याभ्यामाप्यायितपराक्रमः ।
007c	सहितः कृष्णभीमाभ्यां शिनीनामृषभेण च ॥
008a	तदाप्रभृति मां शोको दहत्यग्निरिवाशयम् ।
008c	ग्रस्तानिव प्रपश्यामि भूमिपालान्ससैन्धवान् ॥
009a	अप्रियं सुमहत्कृत्वा सिन्धुराजः किरीटिनः ।
009c	`क्रुद्धस्य देवराजस्य शक्रस्येव महाद्युतेः ।'
009e	चक्षुर्विषयमापन्नः कथं जीवितमाप्नुयात् ॥
010a	अनुमानाच्च पश्यामि नास्ति सञ्जय सैन्धवः ।
010c	युद्धं तु तद्यथावृत्तं तन्ममाचक्ष्व तत्त्वतः ॥
011a	यच्च विक्षोभ्य महतीं सेनामालोक्य चासकृत् ।
011c	एकः प्रविष्टः सङ्क्रुद्धो नलिनीमिव कुञ्जरः ॥
012a	तस्य मे वृष्णिवीरस्य ब्रूहि युद्धं यथातथम् ।
012c	धनञ्जयार्थे यत्तस्य कुशलो ह्यसि सञ्जय ॥
013	सञ्जय उवाच 
013a	तथा तु वैकर्तनपीडितं तं भीमं प्रयान्तं पुरुषप्रवीरम् ।
013c	समीक्ष्य राजन्नरवीरमध्ये शिनिप्रवीरोऽनुययौ रथेन ॥
014a	नदन्यथा वज्रधरस्तपान्ते ज्वलन्यथा जलदान्ते च सूर्यः ।
014c	निघ्नन्नमित्रान्धनुषा दृढेन स कम्पयंस्तव पुत्रस्य सेनाम् ॥
015a	तं यान्तमश्वै रजतप्रकाशैरायोधने वीरतरं नदन्तम् ।
015c	नाशक्नुवन्वारयितुं त्वदीयाः सर्वे रथा भारत माधवाग्र्यम् ॥
016a	अमर्षपूर्णस्त्वनिवृत्तयोधी शरासनी काञ्चनवर्मधारी ।
016c	अलम्बुसः सात्यकिं माधवाग्र्यमवारयद्राजवरोऽभिपत्य ॥
017a	तयोरभूद्भारत सम्प्रहारो यथाविधो नैव बभूव कश्चित् ।
017c	प्रेक्षन्त एवाहवशोभिनौ तौ योधास्त्वदीयाश्च परे च सर्वे ॥
018a	आविध्यदेनं दशभिः पृषत्कैरलम्बुसो राजवरः प्रसह्य ।
018c	अनागतानेव तु तान्पृषत्कांश्चिच्छेद बाणैः शिनिपुङ्गवोऽपि ॥
019a	पुनः स बाणैस्त्रिभिरग्निकल्पैराकर्णपूर्णैर्निशितैः सपुङ्खैः ।
019c	विव्याध देहावरणं विदार्य ते सात्यकेराविविशुः शरीरम् ॥
020a	तैः कायमस्याग्न्यनिलप्रभावैर्विदार्य बाणैर्निशितैर्ज्वलद्भिः ।
020c	आजघ्निवांस्तान्रजतप्रकाशानश्वांश्चतुर्भिश्चतुरः प्रसह्य ॥
021a	तथा तु तेनाभिहतस्तरस्वी नप्ता शिनेश्चक्रधरप्रभावः ।
021c	अलम्बुसस्योत्तमवेगवद्भिरश्वांश्चतुर्भिर्निजघान बाणैः ॥
022a	अथास्य सूतस्य शिरो निकृत्य भल्लेन कालानलसन्निभेन ।
022c	सकुण्डलं पूर्णशशिप्रकाशं भ्राजिष्णु वक्त्रं निचकर्त देहात् ॥
023a	निहत्य तं पार्थिवपुत्रपौत्रं सङ्ख्ये यदूनामृषभः प्रमाथी ।
023c	ततोऽन्वयादर्जुनमेव वीरः सैन्यानि राजंस्तव सन्निवार्य ॥
024a	अन्वागतं वृष्णिवीरं समीक्ष्य तथारिमध्ये परिवर्तमानम् ।
024c	घ्नन्तं कुरूणामिषुभिर्बलानि पुनःपुनर्वायुमिवाभ्रपूगान् ॥
025a	ततोऽवहन्सैन्धवाः साधुदान्ता गोक्षीरकुन्देन्दुहिमप्रकाशाः ।
025c	सुवर्णजालावतताः सदश्वा यतोयतः कामयते नृसिंहः ॥
026a	अथात्मजास्ते सहिताऽभिपेतुरन्ये च योधास्त्वरितास्त्वदीयाः ।
026c	कृत्वा मुखं भारतयोधमुख्यं दुःशासनं त्वत्सुतमाजमीढ ॥
027a	ते सर्वतः सम्परिवार्य सङ्ख्ये शैनेयमाजघ्नुरनीकसाहाः ।
027c	स चापि तान्प्रवरः सात्वतानां न्यवारयद्बाणजालेन वीरः ॥
028a	निवार्य तांस्तूर्णममित्रघाती नप्ता शिनेः पत्रिभिरग्निकल्पैः ।
028c	दुःशासनस्याभिजघान वाहाञ्जवीयसस्तन्मनसोऽपि बाणैः ॥
029ac	ततोऽर्जुनो हर्षमवाप सङ्ख्ये कृष्णश्च दृष्ट्वा पुरुषप्रवीरम् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चत्वारिंशदधिकशततमोऽध्यायः ॥ 140 ॥

5-140-17 प्रेक्षन्तः प्रेक्षकाः । बभूवेत्येतत् बहुवचनतया परिणतमनुषज्यते ॥ 5-140-18 प्रसह्य अनादृत्य ॥ 5-140-140 चत्वारिंशदधिकशततमोऽध्यायः ॥
