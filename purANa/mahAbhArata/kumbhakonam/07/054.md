श्रीः
अध्यायः 054
नारदेन मृत्युब्रह्मसंवादकथनेन अकम्पनस्य शोकपरिहरणम् ॥ 1 ॥ व्यासेनाकम्पनोपाख्यानकथनात् युधिष्ठिरस्य शोकापनोदनम् ॥ 2 ॥
KK-07-03-054-001	नारद उवाच 
KK-07-03-054-001a	विनीय दुःखमबला आत्मन्येव प्रजापतिम् ।
KK-07-03-054-001c	उवाच प्राञ्जलिर्भूत्वा लतेवावर्जिता पुनः ॥
KK-07-03-054-002	मृत्युरुवाच 
KK-07-03-054-002a	त्वया सृष्टा कथं नारी ईदृशी वदतां वर ।
KK-07-03-054-002c	क्रूरं कर्माहितं कुर्यां मूढेव परिजानती ॥
KK-07-03-054-003a	बिभेम्यहमधर्माद्धि प्रसीद भगवन्प्रभो ।
KK-07-03-054-003c	प्रियान्पुत्रान्वयस्यांश्च भ्रातॄन्मातॄः पितॄन्पतीन् ॥
KK-07-03-054-004a	अपध्यास्यन्ति ये देव मृतांस्तेभ्यो बिभेम्यहम् ।
KK-07-03-054-004c	कृपणानां हि रुदतां ये पतन्त्यश्रुबिन्दवः ॥
KK-07-03-054-005a	तेभ्योऽहं भगवन्भीता शरणं त्वाऽहमागता ।
KK-07-03-054-005c	यमस्य भवनं देव गच्छेयं न सुरोत्तम ॥
KK-07-03-054-006a	कायेन विनयोपेता मूर्ध्नोदग्रनखेन च ।
KK-07-03-054-006c	एतदिच्छाम्यहं कामं त्वत्तो लोकपितामह ॥
KK-07-03-054-007a	इच्छेयं त्वत्प्रसादाद्धि तपस्तप्तुं प्रजेश्वर ।
KK-07-03-054-007c	प्रदिशेमं वरं देव त्वं मह्यं भगवन्प्रभो ॥
KK-07-03-054-008a	त्वया ह्युक्ता गमिष्यामि धेनुकाश्रममुत्तमम् ।
KK-07-03-054-008c	तत्र तप्स्ये तपस्तीव्रं तवैवाराधने रता ॥
KK-07-03-054-009a	न हि शक्ष्यामि देवेश प्राणान्प्राणभृतां प्रियान् ।
KK-07-03-054-009c	हर्तुं विलपमानानामधर्मादभिरक्ष माम् ॥
KK-07-03-054-010	ब्रह्मोवाच 
KK-07-03-054-010a	मृत्यो सङ्कल्पिताऽसि त्वं प्रजासंहारहेतुना ।
KK-07-03-054-010c	गच्छ संहर सर्वास्त्वं प्रजा मा ते विचारणा ॥
KK-07-03-054-011a	भविता त्वेतदेवं हि नैतज्जात्वन्यथा भवेत् ।
KK-07-03-054-011c	भव त्वनिन्दिता लोके कुरुष्व वचनं मम ॥
KK-07-03-054-012	नारद उवाच 
KK-07-03-054-012a	एवमुक्ता भगवता प्राञ्जलिश्चाप्यवाङ्मुखी ।
KK-07-03-054-012c	संहारे नाकरोद्बुद्धिं प्रजानां हितकाम्यया ॥
KK-07-03-054-013a	तूष्णीमासीत्तदा देवः प्रजानामीश्वरेश्वरः ।
KK-07-03-054-013c	प्रसादं चागमत्क्षिप्रमात्मनैव प्रजापतिः ॥
KK-07-03-054-014a	स्मयमानश्च देवेशो लोकान्सर्वानवेक्ष्य च ।
KK-07-03-054-014c	लोकास्त्वासन्यथापूर्वं दृष्टास्तेनापमन्युना ॥
KK-07-03-054-015a	निवृत्तरोषे तस्मिंस्तु भगवत्यपराजिते ।
KK-07-03-054-015c	सा कन्याऽपि जगामाऽथ समीपात्तस्य धीमतः ॥
KK-07-03-054-016a	अपसृत्याप्रतिश्रुत्य प्रजासंहरणं तदा ।
KK-07-03-054-016c	त्वरमाणा च राजेन्द्र मृत्युर्धेनुकमभ्यगात् ॥
KK-07-03-054-017a	सा तत्र परमं तीव्रं चचार व्रतमुत्तमम् ।
KK-07-03-054-017c	सा तदा ह्येकपादेन तस्थौ पद्मानि षोडश ॥
KK-07-03-054-018a	पञ्च चाब्दानि कारुण्यात्प्रजानां तु हितैषिणी ।
KK-07-03-054-018c	इन्द्रियाणीन्द्रियार्थेभ्यः प्रियेभ्यः सन्निवर्त्य सा ॥
KK-07-03-054-019a	ततस्त्वेकेन पादेन पुनरन्यानि सप्त वै ।
KK-07-03-054-019c	तस्थौ पद्मानि षट् चैव सप्त चैकं च पार्थिव ॥
KK-07-03-054-020a	ततः पद्मायुतं तात मृगैः सह चचार सा ।
KK-07-03-054-020c	पुनर्गत्वा ततो नन्दां पुण्यां शीतामलोदकाम् ॥
KK-07-03-054-021a	अप्सु वर्षसहस्राणि सप्त चैकं च साऽनयत् ।
KK-07-03-054-021c	धारयित्वा तु नियमं नन्दायां वीतकल्मषा ॥
KK-07-03-054-022a	सा पूर्वं कौशिकीं पुण्यां जगाम नियमैधिता ।
KK-07-03-054-022c	तत्र वायुजलाहारा चचार नियमं पुनः ॥
KK-07-03-054-023a	सप्तगङ्गासु सा पुण्या कन्या वेतसकेषु च ।
KK-07-03-054-023c	तपोविशेषैर्बहुभिः कर्षयद्देहमात्मनः ॥
KK-07-03-054-024a	ततो गत्वा तु सा गङ्गां महामेरुं च केवलम् ।
KK-07-03-054-024c	तस्थौ चाश्मेव निश्चेष्टा प्राणायामपरायणा ॥
KK-07-03-054-025a	पुनर्हिमवतो मूर्ध्नि यत्र देवाः पुराऽयजन् ।
KK-07-03-054-025c	तत्राङ्गुष्ठेन सा तस्थौ निखर्वं परमा शुभा ॥
KK-07-03-054-026a	पुष्करेष्वथ गोकर्णे नैमिषे मलये तथा ।
KK-07-03-054-026c	अकर्शयत्स्वकं देहं नियमैर्मानसप्रियैः ॥
KK-07-03-054-027a	अनन्यदेवता नित्यं दृढभक्ता पितामहे ।
KK-07-03-054-027c	तस्थौ पितामहं चैव तोषयामास धर्मतः ॥
KK-07-03-054-028a	ततस्तामब्रवीत्प्रीतो लोकानां प्रभवोऽव्ययः ।
KK-07-03-054-028c	सौम्येन मनसा राजन्प्रीतः प्रीतमनास्तदा ॥
KK-07-03-054-029a	मृत्यो किमिदमत्यन्तं तपांसि चरसीति ह ।
KK-07-03-054-029c	ततोऽब्रवीत्पुनर्मृत्युर्भगवन्तं पितामहम् ॥
KK-07-03-054-030a	नाऽहं हन्यां प्रजा देव स्वस्थाश्चाक्रोशतीस्तथा ।
KK-07-03-054-030c	एतदिच्छामि सर्वेश त्वत्तो वरमहं प्रभो ॥
KK-07-03-054-031a	अधर्मभयभीताऽस्मि ततोऽहं तप आस्थिता ।
KK-07-03-054-031c	भीतायास्तु महाभाग प्रयच्छाभयमव्यय ॥
KK-07-03-054-032a	आर्ता चानागसी नारी याचामि भव मे गतिः ।
KK-07-03-054-032c	तामब्रवीत्ततो देवो भूतभव्यभविष्यवित् ॥
KK-07-03-054-033a	अधर्मो नास्ति ते मृत्यो संहरन्त्या इमाः प्रजाः ।
KK-07-03-054-033c	मया चोक्तं मृषा भद्रे भविता न कथञ्चन ॥
KK-07-03-054-034a	तस्मात्संहर कल्याणि प्रजाः सर्वाश्चतुर्विधाः ।
KK-07-03-054-034c	धर्मः सनातनश्च त्वां सर्वथा पावयिष्यति ॥
KK-07-03-054-035a	लोकपालो यमश्चैव सहाया व्याधयश्च ते ।
KK-07-03-054-035c	अहं च विबुधाश्चैव पुनर्दास्याम ते वरम् ॥
KK-07-03-054-036a	यथा त्वमेनसा मुक्ता विरजाः ख्यातिमेष्यसि ।
KK-07-03-054-036	नारद उवाच 
KK-07-03-054-036c	सैवमुक्ता महाराज कृताञ्जलिरिदं विभुम् ||
KK-07-03-054-037a	पुनरेवाब्रवीद्वाक्यं प्रसाद्य शिरसा तदा ।
KK-07-03-054-037c	यद्येवमेतत्कर्तव्यं धर्मतो नास्त्यतो भयम् ॥
KK-07-03-054-038a	तवाज्ञा मूर्ध्नि मे न्यस्ता यत्ते वक्ष्यामि तच्छृणु ।
KK-07-03-054-038c	लोभः क्रोधोऽभ्यसूयेर्ष्या द्रोहो मोहश्च देहिनाम् ॥
KK-07-03-054-039a	अह्रीश्चान्योन्यपरुषा देहं भिन्द्युः पृथिग्वधाः ।
KK-07-03-054-039	ब्रह्मोवाच 
KK-07-03-054-039c	तथा भविष्यते मृत्यो साधु संहर भोः प्रजाः ।
KK-07-03-054-039e	अधर्मस्ते न भविता नापध्यास्याम्यहं शुभे ॥
KK-07-03-054-040a	यान्यश्रुबिन्दूनि करे ममासंस्ते व्याधयः प्राणिनामात्मजाताः ।
KK-07-03-054-040c	ते मारयिष्यन्ति नरान्गतासून्नाधर्मस्ते भविता मा स्म भैषीः ॥
KK-07-03-054-041a	नाधर्मस्ते भविता प्राणिनां वै त्वं वै धर्मस्त्वं हि धर्मस्य चेशा ।
KK-07-03-054-041c	धर्म्या भूत्वा धर्मनित्या धरित्री तस्मात्प्राणान्सर्वथेमान्नियच्छ ॥
KK-07-03-054-042a	`प्राप्ता तथा नो भविता कदाचिदेवं मयाद्यैव नियोज्यसे त्वम् ।'
KK-07-03-054-042c	सर्वेषां वै प्राणिनां कामरोषौ सन्त्यज्य त्वं संहरस्वेह जीवान् ।
KK-07-03-054-042e	येषां धर्मास्ते भविष्यन्त्यनन्ता मिथ्यावृत्तं मारयिष्यत्यधर्मः ॥
KK-07-03-054-043a	तेनात्मानं पावयस्वात्मना त्वं पापेऽऽत्मानं मज्जयिष्यन्त्यसत्यात् ।
KK-07-03-054-043c	तस्मात्कामं रोषमप्यागतं त्वं सन्त्यज्यान्तः संहरस्वेति जीवान् ॥
KK-07-03-054-044	नारद उवाच 
KK-07-03-054-044a	सा वै भीमा मृत्युसञ्ज्ञोपदेशाच्छापाद्भीता बाढमित्यब्रवीत्तम् ।
KK-07-03-054-044c	सा च प्राणं प्राणिनामन्तकाले कामक्रोधौ त्यज्य हरत्यसक्ता ॥
KK-07-03-054-045a	मृत्युस्त्वेषां व्याधयस्तत्प्रसूता व्याधी रोगो रुज्यते येन जन्तुः ।
KK-07-03-054-045c	सर्वेषां च प्राणिनां प्रायणान्ते तस्माच्छोकं माकृथा निष्फलं त्वम् ॥
KK-07-03-054-046a	सर्वे देवाः प्राणिभिः प्रायणान्ते गत्वा वृत्ताः सन्निवृत्तास्तथैव ।
KK-07-03-054-046c	एवं सर्वे प्राणिनस्तत्र गत्वा वृत्ता देवा मर्त्यवद्राजसिंह ॥
KK-07-03-054-047a	वायुर्भीमो भीमनादो महौजा भेत्ता देहान्प्राणिनां सर्वगोऽसौ ।
KK-07-03-054-047c	नो वा वृत्तिं नैव वृत्तिं कदाचित्प्राप्नोत्युग्रोऽनन्ततेजोविशिष्टः ॥
KK-07-03-054-048a	सर्वे देवा मर्त्यसञ्ज्ञाविशिष्टास्तस्मात्पुत्रं माशुचो राजसिंह ।
KK-07-03-054-048c	स्वर्गं प्राप्तो मोदते ते तनूजो नित्यं रम्यान्वीरलोकानवाप्य ॥
KK-07-03-054-049a	त्यक्त्वा दुःखं सङ्गतः पुण्यकृद्भिरेषा मृत्युर्देवदिष्टा प्रजानाम् ।
KK-07-03-054-049c	प्राप्ते काले संहरन्ती यथावत्स्वयं कृता प्राणहरा प्रजानाम् ॥
KK-07-03-054-050a	आत्मानं वै प्राणिनो घ्नन्ति सर्वे नैतान्मृत्युर्दण्डपाणिर्हिनस्ति ।
KK-07-03-054-050c	तस्मान्मृतान्नानुशोचन्ति धीरा मृत्युं ज्ञात्वा निश्चयं ब्रह्मसृष्टम् ।
KK-07-03-054-050e	इत्थं सृष्टिं देवक्लृप्तां विदित्वा पुत्रान्नष्टाच्छोकमाशु त्यजस्व ॥
KK-07-03-054-051	द्वैपायन उवाच 
KK-07-03-054-051a	एतच्छ्रुत्वार्थवद्वाक्यं नारदेन प्रकाशितम् ।
KK-07-03-054-051c	उवाचाकम्पनो राजा सखायं नारदं तथा ॥
KK-07-03-054-052a	व्यपेतशोकः प्रीतोऽस्मि भगवन्नृषिसत्तम ।
KK-07-03-054-052c	श्रुत्वेतिहासं त्वत्तस्तु कृतार्थोऽस्म्यभिवादये ॥
KK-07-03-054-053a	तथोक्तो नारदस्तेन राज्ञा देवर्षिसत्तमः ।
KK-07-03-054-053c	जगाम नन्दनं शीघ्रमशोकवनमात्मनः ॥
KK-07-03-054-054a	पुण्यं यशस्यं स्वर्ग्यं च धन्यमायुष्यमेव च ।
KK-07-03-054-054c	अस्येतिहासस्य सदा श्रवणं श्रावणं तथा ॥
KK-07-03-054-055a	एतदर्थपदं श्रुत्वा तदा राजा युधिष्ठिर ।
KK-07-03-054-055c	क्षत्रधर्मं च विज्ञाय शूराणां च परां गतिम् ।
KK-07-03-054-055e	सम्प्राप्तोऽसौ महावीर्यः स्वर्गलोकं महारथः ॥
KK-07-03-054-056a	अभिमन्युः परान्हत्वा प्रमुखे सर्वधन्विनाम् ।
KK-07-03-054-056c	युध्यमानो महेष्वासो हतः सोऽभिमुखो रणे ॥
KK-07-03-054-057a	असिना गदया शक्त्या धनुषा च महारथः ।
KK-07-03-054-057c	विरजाः सोमसूनुः स पुनस्तत्र प्रलीयते ॥
KK-07-03-054-058a	तस्मात्परां धृतिं कृत्वा भ्रातृभिः सह पाण्डव ।
KK-07-03-054-058c	अप्रमत्तः सुसन्नद्धः शीघ्रं योद्धुमुपाक्रम ॥ ॥

इति श्रीमन्महाभारते द्रोणपर्वणि अभिमन्युवधपर्वणि चतुःपञ्चाशोऽध्यायः ॥ 54 ॥

5-54-6 उदग्रनखेन अञ्जलिना । विनयोपेता शरणागतास्मीत्यर्थः ॥ 5-54-14 अपमन्युना गतामर्षेणेत्यर्थः ॥ 5-54-16 अप्रतिश्रुत्यानङ्गीकृत्य ॥ 5-54-17 पद्मं शतं कोट्यो वर्षाणि तानि षोडश पञ्च च ॥ 5-54-39 अन्योन्यपरुषा वागिति शेषः ॥ 5-54-45 प्रायणान्ते आयुष्यकर्मणोऽवसाने ॥ 5-54-46 सर्वे इति । देवा इन्द्रियाणि । प्राणिभिः जीवैः सह । गत्वा तत्रैव परलोके । वृत्ता वृत्तवन्तः । पुनर्भूत्वा सन्निवृत्ता भवन्ति । मर्त्यभावार्था एव देवा इन्द्रादयः मर्त्यवदेव गत्वा वृत्ता भवन्ति नतु निवृत्ता भवन्ति मर्त्यभावाय । कर्मदेवा एव निवर्तन्ते नत्वाजानदेवास्तेषां क्रममुक्तियोग्यत्वादिति भावः ॥ 5-54-48 सर्वेदेवा इति । मर्त्यत्वं मरणधर्मत्वं ब्रह्मादीनामपि स्वाभाविकमस्त्यतोऽनर्थकः शोक इत्यर्थः ॥ 5-54-49 स्वयमेव स्वस्य मृत्युः अथापि जनानां प्राणहरा मृत्युर्जनादन्येति कल्पना कृता अनभिज्ञैरिति शेषः ॥ 5-54-50 नष्टात् जातमिति शेषः ॥ 5-54-53 चतुःपञ्चाशत्तमोऽध्यायः ॥ 54 ॥	
