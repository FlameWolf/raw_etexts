श्रीः
अध्यायः 109
घटोत्कचेनालम्बुसवधः ॥ 1 ॥
001	सञ्जय उवाच 
001a	`किरन्तं शरवर्षाणि रोषाद्द्रोणं महाहवे ।
001c	वित्रासयन्तं तां सेनां कौन्तेयानां महीपते ॥
002a	दृष्ट्वा ततो महेष्वासो निघ्नन्तं च रथान्भृशम् ।
002c	घटोत्कचो महाबाहू रणायाभिजगाम ह ॥
003a	पिशाचवदनैर्युक्तं रथं काञ्चनभूषितम् ।
003c	समास्थाय महाराज नानाप्रहरणैर्युतः ॥
004a	दंशितस्तपनीयेन कवचेन सुवर्चसा ।
004c	भूषणैराचिताङ्गश्च नदन्निव च तोयदः ॥
005a	हैडिम्बेयः सुसङ्क्रुद्धो द्रोणमभ्यद्रवद्बली ।
005c	तमभ्यधावदायान्तं क्रद्धरूपलम्बुसः ॥
006a	ऋक्षचर्मपरिक्षिप्तं रथमास्थाय दंशितः ।
006c	रक्तोष्ठः सधनुष्पाणिः प्रांशुः कल्प इव स्थितः ॥
007a	क्षिपञ्छतघ्नीर्विपुला मुसलोपमतोमरान् ।
007c	मुसण्ठीर्बहुलाश्चैव त्रिशूलानपि पट्टसान् ॥
008a	कर्पराञ्छतधारांश्च पिनाकान्विविधांस्तथा ।
008c	चक्राणि च क्षुरप्राणि क्षेपणीश्च कटङ्कटान् ॥
009a	नाराचान्विविधानस्यन्सकङ्कोलूकवायसान् ।
009c	चिक्षेप धनुरादाय निनदन्भैरवान्रवान् ॥
010a	तं रौद्रं क्रूरमायान्तं दृष्ट्वा कालमिवागतम् ।
010c	प्राद्रवद्भयसंविग्ना राजन्पाण्डववाहिनी ॥
011a	सात्यकिस्तु रथव्याघ्रो दृष्ट्वा तं राक्षसं युधि ।
011c	अभ्ययादमरप्रख्यो भ्रामयित्वा महद्धनुः ॥
012a	अभ्यद्रवच्च तद्रक्षस्तिष्ठतिष्ठेति चाब्रवीत् ।
012c	अलम्बुसं राक्षसेन्द्रं सोऽस्त्रवर्षैरवाकिरत् ॥
013a	ततः पाण्डवसैन्यानि विद्रुतान्यथ भारत ।
013c	निरीक्ष्याभ्यद्रवत्तूर्णं त्वरमाणो घटोत्कचः ॥
014a	चिक्षेप च गदाशक्तीस्तोमरानथ पट्टसान् ।
014c	हेमचित्रत्सरूनुग्रान्खड्गानाकाशसप्रभान् ॥
015a	अन्योन्यमारादालोक्य राक्षसौ तौ महाबलौ ।
015c	भैरवं नदतुर्नादान्सतोयाविव तोयदौ ॥
016a	ततः प्रववृते युद्धं घोरं राक्षससिंहयोः ।
016c	यादृगेव पुरा वृत्तं रामरावणयोर्मृधे ॥
017a	स शक्तीश्च पिनाकांश्च वज्रान्खड्गान्परश्वथान् ।
017c	अन्योन्यमभिसङ्क्रुद्धौ तदा व्यसृजतामुभौ ॥
018a	आकृष्यमाणे धनुषि तयोर्बाहुबलेन च ।
018c	यन्त्रेणेव तदा राजन्भृशं नादान्प्रचक्रतुः ॥
019a	अलम्बुसस्ततश्चक्रं कृतान्तज्वलनप्रभम् ।
019c	घटोत्कचाय चिक्षेप यत्नमास्थाय वीर्यवान् ॥
020a	तद्भैमसेनिः सम्प्रेक्ष्य चक्रं वेगवदन्तरे ।
020c	गदया ताडयामास तद्दीर्णं शतधाऽभवत् ॥
021a	ततोऽग्निचूर्णैः सहसा चक्रघातविनिःसृतैः ।
021c	दंशकैरिव सा सेना पतद्भिर्भृशसङ्कुला ॥
022a	ततः प्रतिहते चक्रे स वीरो रोषसङ्कुलः ।
022c	प्राहिणोत्तरसा शूलं शक्तीर्दशशतं तदा ॥ 
023a	ज्वलन्तीश्च किरन्तीश्च ज्वालामालाः समन्ततः ।
023c	युगान्तोल्कानिभास्तीक्ष्णा हेमदण्डा महास्वनाः ॥
024a	ताश्चापतन्तीः सम्प्रेक्ष्य राक्षसस्य घटोत्कचः ।
024c	अर्धचन्द्रैः प्रचिच्छेद नाराचैः कङ्कपत्रिभिः ॥
025a	ततो रोषपरीताङ्गः प्रमुमोच स राक्षसः ।
025c	शरवर्षं महाघोरं घटोत्कचरथं प्रति ॥'
026a	तयोः प्रतिभयं युद्धमासीद्राक्षससिंहयोः ।
026c	कुर्वतोर्विविधा मायाः शक्रशम्बरयोरिव ॥
027ac	अलम्बुसो भृशं क्रुद्धो घटोत्कचमताडयत् ॥
028a	तयोर्युद्धं समभवद्रक्षोग्रामणिमुख्ययोः ।
028c	यादृगेव पुरा वृत्तं रामरावणयोः प्रभो ॥
029a	घटोत्कचस्तु विंशत्या नाराचानां स्तनान्तरे ।
029c	अलम्बुसमथो विद्ध्वा सिंहवद्व्यनदन्मुहुः ॥
030a	तथैवालम्बुसो राजन्हैडिम्बिं युद्धदुर्मदम् ।
030c	विद्ध्वा विद्ध्वाऽनदद्धृष्टः पूरयन्खं समन्ततः ॥
031a	तथा तौ भृशसङ्क्रुद्धौ राक्षसेन्द्रौ महाबलौ ।
031c	निर्विशेषमयुध्येतां मायाभिरितरेतरम् ॥
032a	मायाशतसृजौ नित्यं मोहयन्तौ परस्परम् ।
032c	मायायुद्धेषु कुशलौ मायायुद्धमयुध्यताम् ॥
033a	यांयां घटोत्कचो युद्धे मायां दर्शयते नृप ।
033c	तां तामलम्बुसो राजन्माययैव निजघ्निवान् ॥
034a	तं तथा युध्यमानं तु मायायुद्धविशारदम् ।
034c	अलम्बुसं राक्षसेन्द्रं दृष्ट्वाऽक्रुध्यन्त पाण्डवाः ॥
035a	त एनं भृशसंविग्नाः सर्वतः प्रवरा रथैः ।
035c	अभ्यद्रवन्त सङ्क्रुद्धा भीमसेनादयो नृप ॥
036a	त एनं कोष्ठकीकृत्य रथवंशेन मारिष ।
036c	सर्वतो व्यकिरन्बाणैरुल्काभिरिव कुञ्जरम् ॥
037a	स तेषामस्त्रवेगं तं प्रतिहत्यास्त्रमायया ।
037c	तस्माद्रथव्रजान्मुक्तो वनदाहादिव द्विपः ॥
038a	स विष्फार्य धनुर्घोरमिन्द्राशनिसमस्वनम् ।
038c	मारुतिं पञ्चविंशत्या भैमसेनिं च पञ्चभिः ॥
039a	युधिष्ठिरं त्रिभिर्विद्ध्वा सहदेवं च सप्तभिः ।
039c	नकुलं च त्रिसप्तत्या द्रोपदेयांश्च मारिष ।
039e	पञ्चभिःपञ्चभिर्विद्ध्वा घोरं नादं ननाद ह ॥
040a	तं भीमसेनो नवभिः सहदेवस्तु पञ्चभिः ।
040c	युधिष्ठिरः शतेनैव राक्षसं प्रत्यविध्यत ।
040e	नकुलस्तु चतुःषष्ट्या द्रौपदेयास्त्रिभिस्त्रिभिः ॥
041a	हैडिम्बो राक्षसं विद्ध्वा युद्धे पञ्चाशता शरैः ।
041c	पुनर्विव्याध सप्तत्या ननाद च महाबलः ॥
042a	तस्य नादेन महता कम्पितेयं वसुन्धरा ।
042c	सपर्वतवना राजन्सपादपजलाशया ॥
043a	सोऽतिविद्धो महेष्वासैः सर्वतस्तैर्महारथैः ।
043c	प्रतिविव्याध तान्सर्वान्पञ्चभिः पञ्चभिः शरैः ॥
044a	तं क्रुद्धं राक्षसं युद्धे प्रतिक्रुद्धस्तु राक्षसः ।
044c	हैडिम्बो भरतश्रेष्ठ शरैर्विव्याध सप्तभिः ॥
045a	सोऽतिविद्धो बलवता राक्षसेन्द्रो महाबलः ।
045c	व्यसृजत्सायकांस्तूर्णं रुक्मपुङ्खाञ्शिलाशितान् ॥
046a	ते शरा नतपर्वाणो भैमसेनिविनिर्भिदः ।
046c	रुषिताः पन्नगा यद्वद्योधमुख्यानुपागमन् ॥
047a	ततस्ते पाण्डवा राजन्समन्तान्निशिताञ्शरान् ।
047c	प्रेषयामासुरुद्विग्ना हैडिम्बश्च घटोत्कचः ॥
048a	स विध्यमानः समरे पाण्डवैर्जितकाशिभिः ।
048c	`*नाभ्यपद्यत कर्तव्यमार्श्यशृङ्गिर्महाबलः ॥
049a	घटोत्कचं महाराज शरवर्षैरवाकिरत् ।
049c	दग्धाद्रिकूटसदृशं तमञ्जनचयोपमम् ॥
050a	घटोत्कचोऽप्यसम्भ्रान्तः शरवर्षं महत्तरम् ।
050c	अलम्बुसवधप्रेप्सुर्मुमोचाग्निरिव ज्वलन् ॥
051a	अलम्बुसवधाच्चोग्राद्धटोत्कचवधादपि ।
051c	शराः प्रादुर्भवन्ति स्म द्विरेफा इव शाखिनः ॥
052a	अभ्रच्छायेव रचिता बाणैस्तत्र नरेश्वर ।
052c	न स्म विज्ञायते किञ्चिदन्धकारे कृते शरैः ॥
053a	तत आकर्णमुक्तेन भल्लेन च घटोत्कचः ।
053c	अलम्बुसस्य चिच्छेद शिरो यन्तुर्महाबलः ॥
054a	ततोऽपरैर्वेगवद्भिः क्षुरैस्तस्य घटोत्कचः ।
054c	अक्षमीषां युगं चैव चिच्छेद युधि ताडयन् ॥
055a	अवस्कन्द्य रथात्तूर्णं कैर्मीरः क्रोधमूर्च्छितः ।
055c	तस्मिन्मायामयं घोरमस्त्रवर्षं ववर्ष ह ॥
056a	घटोत्कचोऽप्याशु रथात्प्रस्कन्द्य स तमेव च ।
056c	मायास्त्रेणैव मायास्त्रं व्यधमत्समरे रिपोः ॥
057a	हैडिम्बेनार्द्यमानस्तु युधि सोऽलम्बुसोऽद्रवत् ।
057c	अन्तर्हितो महाराज घटोत्कचमयोधयत् ॥
058a	अन्तर्धानगतं दृष्ट्वा तत्रतत्र घटोत्कचः ।
058c	गदया ताडयामास वेगवत्या महाबलः ॥
059a	उत्पपात ततो व्योम्नि प्रहारपरिपीडितः ।
059c	अलम्बुसो राक्षसेन्द्रः सहसा पक्षिराडिव ॥
060a	घटोत्कचोऽप्यसम्भ्रान्तः खड्गपाणिरथोत्पतत् ।
060c	ततो वेगेन महता विवर्षिषुरिवाम्बुदः ॥
061a	तमापतन्तं सम्प्रेक्ष्य कैर्मीरी राक्षसोत्तमः ।
061c	अभिदुद्राव वेगेन सिंहः सिंहमिव स्थितम् ॥
062a	दक्षिणेनासिमुद्यम्य वक्षः प्रच्छाद्य वर्मणा ।
062c	अभिदुद्राव वेगेन वेगवन्तं घटोत्कचः ॥
063a	तावुभौ वेगसंरब्धावलम्बुसघटोत्कचौ ।
063c	अन्योन्यस्य तथैवोरू समाजघ्नतुरञ्जसा ॥
064a	अन्योन्यस्याभिघातेन तयो राक्षससिंहयोः ।
064c	शैलेनाभिहतस्येव शैलस्याभून्महास्वनः ॥
065a	ततोऽपसृत्य सहसा पुनरापेततुर्भृशम् ।
065c	चरन्तावसिमार्गांस्तान्विविधान्राक्षसोत्तमौ ॥
066a	तयोर्गात्रेषु पतितावसी भिन्नौ निपेततुः ।
066c	वेगोत्सृष्टे मघवता वज्रे शैलतटेष्विव ॥
067a	ततः सैन्यानि ददृशुस्तद्युद्धमतिदारुणम् ।
067c	युद्धं तयो राक्षसयोरामिषे श्येनयोरिव ॥
068a	ततो लोहितरक्ताक्षावुभौ तौ राक्षसोत्तमौ ।
068c	तथैक्ष्येतां तु शार्दूलौ सन्ध्यारक्ताविवाम्बुदौ ॥
069a	चक्राते श्येनवच्चैव मण्डलानि सहस्रशः ।
069c	उभौ निस्त्रिंशहस्तौ तौ सपक्षाविव पक्षिणौ ॥
070a	भ्रामयित्वा तु तं खड्गं पाण्डोः किर्मीरनन्दनः ।
070c	चिक्षेपास्य शिरो हर्तुं स च तस्य घटोत्कचः ॥
071a	तावसी युगपद्दीप्तौ समेत्य विपुलौ भुवि ।
071c	पतितौ तौ तु बाहुभ्यां राक्षसौ समसज्जताम् ॥
072a	शीर्षाघातांसघातैश्च परस्परमथाहतौ ।
072c	पुनर्विमिश्रितौ वीरौ व्यायुध्येते मुहुर्मुहुः ॥
073a	भैमसेनिरथोत्क्षिप्य समाविध्य पुनः पुनः ।
073c	निष्पिपेष क्षितौ क्षिप्रं पूर्णकुम्भमिवाश्मनि ॥
074a	बललाघवसम्पन्नः सम्पन्नो विक्रमेण च ।
074c	भैमसेनिरथ क्रुद्धः सर्वसैन्यस्य पश्यतः ॥
075a	असृक्क्षरितसर्वाङ्गश्चूर्णितास्थिविभूषणः ।
075c	घटोत्कचेन निष्पिष्टो हतः सालकटङ्कटः ॥
076a	पाण्डवानां ततः सेना तं दृष्ट्वा विनिपातितम् ।
076c	ननाद सुमहानादं हर्षवेगसमाप्लुता ॥
077a	ततस्तु निपपाताशु गतासुर्भुवि राक्षसः ।
077c	शिखरं पर्वतस्येव वज्रवेगेन पातितम् ॥
078a	पतता तेन महता रथिनां दन्तिनां दश ।
078c	तव सैन्ये महाराज निहताः सुबृहत्तया ॥
079a	ततो घटोत्कचो हत्वा तद्रक्षो वृत्रसन्निभम् ।
079c	पुनः स रथमास्थाय विजिगीषुर्ननाद ह ॥'
080a	ततः सुमनसः पार्था हते तस्मिन्निशाचरे ।
080c	चुक्रुशुः सिंहनादांश्च वासांस्यादुधुवुश्च ह ॥
081a	तावकाश्च हतं दृष्ट्वा राक्षसेन्द्रं महाबलम् ।
081c	अलम्बुसं तथा शूरा विशीर्णमिव पर्वतम् ।
081e	हाहाकारमकार्षुश्च सैन्यानि भरतर्षभ ॥
082a	जनाश्च तद्ददृशिरे रक्षः कौतूहलान्विताः ।
082c	यदृच्छया निपतितं भूमावङ्गारकं यथा ॥
083a	घटोत्कचस्तु तद्धत्वा रक्षो बलवतां वरम् ।
083c	मुमोच बलवन्नादं बलं हत्वेव वासवः ॥
084a	स पूज्यमानः पितृभिः सबान्धवैर्घटोत्कचः कर्मणि दुष्करे कृते ।
084c	रिपुं निहत्याभिननन्द वै तदा ह्यलम्बुसं पक्वमलम्बुषं यथा ॥
085a	ततो निनादः सुमहान्समुत्थितः सशङ्खनानाविधबाणघोषवान् ।
085c	निशम्य तं प्रत्यनदंस्तु पाण्डवास्ततो ध्वनिर्भुवनमथाऽस्पृशद्भृशम् ॥
086a	`ततोऽभिगम्य राजानं धर्मपुत्रं युधिष्ठिरम् ।
086c	स्वकर्मावेदयन्मूर्ध्ना प्राञ्जलिर्निपपात ह ॥
087a	मूर्ध्न्युपाघ्राय तं ज्येष्ठः परिष्वज्य च पाण्डवः ।
087c	प्रीतोऽस्मीत्यब्रवीद्राजन्हर्षादुत्फुल्ललोचनः ॥
088a	घटोत्कचेन निष्पिष्टे हते सालकटङ्कटे ।
088c	बभूवुर्मुदिताः सर्वे हते तस्मिन्निशाचरे ॥'

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे नवाधिकशततमोऽध्यायः ॥ 109 ॥

5-109-1 रक्षोग्रामणिमुख्ययोः रक्षःपतिप्रधानयोः ॥ 5-109-* नाभ्यपद्यतेत्यारभ्य विजिगीषुर्ननादहेति 79 तमश्लोकपर्यन्तं विद्यमानानां श्लोकानां स्थाने अधोलिखिताः सार्धषट्श्लोका एव झ.पुस्तके सन्ति । 
मर्त्यधर्ममनुप्राप्तः कर्तव्यं नान्वपद्यत । 
ततःसमरशौण्डो वै भैमसेनिर्महाबलः ॥ 
समीक्ष्य तदवस्थं तं वधायास्य मनो दधे । 
वेगं चक्रे महान्तं च राक्षसेन्द्र रथं प्रति ॥
दग्धाद्रिकूटशृङ्गाभं भिन्नाञ्जनचयोपमम् । 
रथाद्रथमभिद्रुत्य क्रुद्धो हैडिम्बिराक्षिपत् ॥
उद्बबर्ह रथाच्चापि पन्नगं गरुडो यथा । 
समुत्क्षिप्य च बाहुभ्यामाविद्ध्य च पुनःपुनः ॥ 
निष्पिपेष क्षितौ क्षिप्रं पूर्णकुम्भमिवाश्मनि ।
बललाघवसम्पन्नः सम्पन्नो विक्रमेण च ॥
भैमसेनी रणे क्रुद्धः सर्वसैन्यान्यभीषयत् ।
स विष्फारितसर्वाङ्गश्चूर्णितास्थिर्विभीषणः ॥
घटोत्कचेन वीरेण हतः सालकटङ्कटः । 5-109-15 भुवनं स्वर्लोकम् ॥ 5-109-109 नवाधिकशततमोऽध्यायः ॥
