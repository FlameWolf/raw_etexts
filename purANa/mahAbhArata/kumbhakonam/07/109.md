श्रीः
अध्यायः 109
घटोत्कचेनालम्बुसवधः ॥ 1 ॥
KK-07-05-109-001	सञ्जय उवाच 
KK-07-05-109-001a	`किरन्तं शरवर्षाणि रोषाद्द्रोणं महाहवे ।
KK-07-05-109-001c	वित्रासयन्तं तां सेनां कौन्तेयानां महीपते ॥
KK-07-05-109-002a	दृष्ट्वा ततो महेष्वासो निघ्नन्तं च रथान्भृशम् ।
KK-07-05-109-002c	घटोत्कचो महाबाहू रणायाभिजगाम ह ॥
KK-07-05-109-003a	पिशाचवदनैर्युक्तं रथं काञ्चनभूषितम् ।
KK-07-05-109-003c	समास्थाय महाराज नानाप्रहरणैर्युतः ॥
KK-07-05-109-004a	दंशितस्तपनीयेन कवचेन सुवर्चसा ।
KK-07-05-109-004c	भूषणैराचिताङ्गश्च नदन्निव च तोयदः ॥
KK-07-05-109-005a	हैडिम्बेयः सुसङ्क्रुद्धो द्रोणमभ्यद्रवद्बली ।
KK-07-05-109-005c	तमभ्यधावदायान्तं क्रद्धरूपलम्बुसः ॥
KK-07-05-109-006a	ऋक्षचर्मपरिक्षिप्तं रथमास्थाय दंशितः ।
KK-07-05-109-006c	रक्तोष्ठः सधनुष्पाणिः प्रांशुः कल्प इव स्थितः ॥
KK-07-05-109-007a	क्षिपञ्छतघ्नीर्विपुला मुसलोपमतोमरान् ।
KK-07-05-109-007c	मुसण्ठीर्बहुलाश्चैव त्रिशूलानपि पट्टसान् ॥
KK-07-05-109-008a	कर्पराञ्छतधारांश्च पिनाकान्विविधांस्तथा ।
KK-07-05-109-008c	चक्राणि च क्षुरप्राणि क्षेपणीश्च कटङ्कटान् ॥
KK-07-05-109-009a	नाराचान्विविधानस्यन्सकङ्कोलूकवायसान् ।
KK-07-05-109-009c	चिक्षेप धनुरादाय निनदन्भैरवान्रवान् ॥
KK-07-05-109-010a	तं रौद्रं क्रूरमायान्तं दृष्ट्वा कालमिवागतम् ।
KK-07-05-109-010c	प्राद्रवद्भयसंविग्ना राजन्पाण्डववाहिनी ॥
KK-07-05-109-011a	सात्यकिस्तु रथव्याघ्रो दृष्ट्वा तं राक्षसं युधि ।
KK-07-05-109-011c	अभ्ययादमरप्रख्यो भ्रामयित्वा महद्धनुः ॥
KK-07-05-109-012a	अभ्यद्रवच्च तद्रक्षस्तिष्ठतिष्ठेति चाब्रवीत् ।
KK-07-05-109-012c	अलम्बुसं राक्षसेन्द्रं सोऽस्त्रवर्षैरवाकिरत् ॥
KK-07-05-109-013a	ततः पाण्डवसैन्यानि विद्रुतान्यथ भारत ।
KK-07-05-109-013c	निरीक्ष्याभ्यद्रवत्तूर्णं त्वरमाणो घटोत्कचः ॥
KK-07-05-109-014a	चिक्षेप च गदाशक्तीस्तोमरानथ पट्टसान् ।
KK-07-05-109-014c	हेमचित्रत्सरूनुग्रान्खड्गानाकाशसप्रभान् ॥
KK-07-05-109-015a	अन्योन्यमारादालोक्य राक्षसौ तौ महाबलौ ।
KK-07-05-109-015c	भैरवं नदतुर्नादान्सतोयाविव तोयदौ ॥
KK-07-05-109-016a	ततः प्रववृते युद्धं घोरं राक्षससिंहयोः ।
KK-07-05-109-016c	यादृगेव पुरा वृत्तं रामरावणयोर्मृधे ॥
KK-07-05-109-017a	स शक्तीश्च पिनाकांश्च वज्रान्खड्गान्परश्वथान् ।
KK-07-05-109-017c	अन्योन्यमभिसङ्क्रुद्धौ तदा व्यसृजतामुभौ ॥
KK-07-05-109-018a	आकृष्यमाणे धनुषि तयोर्बाहुबलेन च ।
KK-07-05-109-018c	यन्त्रेणेव तदा राजन्भृशं नादान्प्रचक्रतुः ॥
KK-07-05-109-019a	अलम्बुसस्ततश्चक्रं कृतान्तज्वलनप्रभम् ।
KK-07-05-109-019c	घटोत्कचाय चिक्षेप यत्नमास्थाय वीर्यवान् ॥
KK-07-05-109-020a	तद्भैमसेनिः सम्प्रेक्ष्य चक्रं वेगवदन्तरे ।
KK-07-05-109-020c	गदया ताडयामास तद्दीर्णं शतधाऽभवत् ॥
KK-07-05-109-021a	ततोऽग्निचूर्णैः सहसा चक्रघातविनिःसृतैः ।
KK-07-05-109-021c	दंशकैरिव सा सेना पतद्भिर्भृशसङ्कुला ॥
KK-07-05-109-022a	ततः प्रतिहते चक्रे स वीरो रोषसङ्कुलः ।
KK-07-05-109-022c	प्राहिणोत्तरसा शूलं शक्तीर्दशशतं तदा ॥ 
KK-07-05-109-023a	ज्वलन्तीश्च किरन्तीश्च ज्वालामालाः समन्ततः ।
KK-07-05-109-023c	युगान्तोल्कानिभास्तीक्ष्णा हेमदण्डा महास्वनाः ॥
KK-07-05-109-024a	ताश्चापतन्तीः सम्प्रेक्ष्य राक्षसस्य घटोत्कचः ।
KK-07-05-109-024c	अर्धचन्द्रैः प्रचिच्छेद नाराचैः कङ्कपत्रिभिः ॥
KK-07-05-109-025a	ततो रोषपरीताङ्गः प्रमुमोच स राक्षसः ।
KK-07-05-109-025c	शरवर्षं महाघोरं घटोत्कचरथं प्रति ॥'
KK-07-05-109-026a	तयोः प्रतिभयं युद्धमासीद्राक्षससिंहयोः ।
KK-07-05-109-026c	कुर्वतोर्विविधा मायाः शक्रशम्बरयोरिव ॥
KK-07-05-109-027ac	अलम्बुसो भृशं क्रुद्धो घटोत्कचमताडयत् ॥
KK-07-05-109-028a	तयोर्युद्धं समभवद्रक्षोग्रामणिमुख्ययोः ।
KK-07-05-109-028c	यादृगेव पुरा वृत्तं रामरावणयोः प्रभो ॥
KK-07-05-109-029a	घटोत्कचस्तु विंशत्या नाराचानां स्तनान्तरे ।
KK-07-05-109-029c	अलम्बुसमथो विद्ध्वा सिंहवद्व्यनदन्मुहुः ॥
KK-07-05-109-030a	तथैवालम्बुसो राजन्हैडिम्बिं युद्धदुर्मदम् ।
KK-07-05-109-030c	विद्ध्वा विद्ध्वाऽनदद्धृष्टः पूरयन्खं समन्ततः ॥
KK-07-05-109-031a	तथा तौ भृशसङ्क्रुद्धौ राक्षसेन्द्रौ महाबलौ ।
KK-07-05-109-031c	निर्विशेषमयुध्येतां मायाभिरितरेतरम् ॥
KK-07-05-109-032a	मायाशतसृजौ नित्यं मोहयन्तौ परस्परम् ।
KK-07-05-109-032c	मायायुद्धेषु कुशलौ मायायुद्धमयुध्यताम् ॥
KK-07-05-109-033a	यांयां घटोत्कचो युद्धे मायां दर्शयते नृप ।
KK-07-05-109-033c	तां तामलम्बुसो राजन्माययैव निजघ्निवान् ॥
KK-07-05-109-034a	तं तथा युध्यमानं तु मायायुद्धविशारदम् ।
KK-07-05-109-034c	अलम्बुसं राक्षसेन्द्रं दृष्ट्वाऽक्रुध्यन्त पाण्डवाः ॥
KK-07-05-109-035a	त एनं भृशसंविग्नाः सर्वतः प्रवरा रथैः ।
KK-07-05-109-035c	अभ्यद्रवन्त सङ्क्रुद्धा भीमसेनादयो नृप ॥
KK-07-05-109-036a	त एनं कोष्ठकीकृत्य रथवंशेन मारिष ।
KK-07-05-109-036c	सर्वतो व्यकिरन्बाणैरुल्काभिरिव कुञ्जरम् ॥
KK-07-05-109-037a	स तेषामस्त्रवेगं तं प्रतिहत्यास्त्रमायया ।
KK-07-05-109-037c	तस्माद्रथव्रजान्मुक्तो वनदाहादिव द्विपः ॥
KK-07-05-109-038a	स विष्फार्य धनुर्घोरमिन्द्राशनिसमस्वनम् ।
KK-07-05-109-038c	मारुतिं पञ्चविंशत्या भैमसेनिं च पञ्चभिः ॥
KK-07-05-109-039a	युधिष्ठिरं त्रिभिर्विद्ध्वा सहदेवं च सप्तभिः ।
KK-07-05-109-039c	नकुलं च त्रिसप्तत्या द्रोपदेयांश्च मारिष ।
KK-07-05-109-039e	पञ्चभिःपञ्चभिर्विद्ध्वा घोरं नादं ननाद ह ॥
KK-07-05-109-040a	तं भीमसेनो नवभिः सहदेवस्तु पञ्चभिः ।
KK-07-05-109-040c	युधिष्ठिरः शतेनैव राक्षसं प्रत्यविध्यत ।
KK-07-05-109-040e	नकुलस्तु चतुःषष्ट्या द्रौपदेयास्त्रिभिस्त्रिभिः ॥
KK-07-05-109-041a	हैडिम्बो राक्षसं विद्ध्वा युद्धे पञ्चाशता शरैः ।
KK-07-05-109-041c	पुनर्विव्याध सप्तत्या ननाद च महाबलः ॥
KK-07-05-109-042a	तस्य नादेन महता कम्पितेयं वसुन्धरा ।
KK-07-05-109-042c	सपर्वतवना राजन्सपादपजलाशया ॥
KK-07-05-109-043a	सोऽतिविद्धो महेष्वासैः सर्वतस्तैर्महारथैः ।
KK-07-05-109-043c	प्रतिविव्याध तान्सर्वान्पञ्चभिः पञ्चभिः शरैः ॥
KK-07-05-109-044a	तं क्रुद्धं राक्षसं युद्धे प्रतिक्रुद्धस्तु राक्षसः ।
KK-07-05-109-044c	हैडिम्बो भरतश्रेष्ठ शरैर्विव्याध सप्तभिः ॥
KK-07-05-109-045a	सोऽतिविद्धो बलवता राक्षसेन्द्रो महाबलः ।
KK-07-05-109-045c	व्यसृजत्सायकांस्तूर्णं रुक्मपुङ्खाञ्शिलाशितान् ॥
KK-07-05-109-046a	ते शरा नतपर्वाणो भैमसेनिविनिर्भिदः ।
KK-07-05-109-046c	रुषिताः पन्नगा यद्वद्योधमुख्यानुपागमन् ॥
KK-07-05-109-047a	ततस्ते पाण्डवा राजन्समन्तान्निशिताञ्शरान् ।
KK-07-05-109-047c	प्रेषयामासुरुद्विग्ना हैडिम्बश्च घटोत्कचः ॥
KK-07-05-109-048a	स विध्यमानः समरे पाण्डवैर्जितकाशिभिः ।
KK-07-05-109-048c	`*नाभ्यपद्यत कर्तव्यमार्श्यशृङ्गिर्महाबलः ॥
KK-07-05-109-049a	घटोत्कचं महाराज शरवर्षैरवाकिरत् ।
KK-07-05-109-049c	दग्धाद्रिकूटसदृशं तमञ्जनचयोपमम् ॥
KK-07-05-109-050a	घटोत्कचोऽप्यसम्भ्रान्तः शरवर्षं महत्तरम् ।
KK-07-05-109-050c	अलम्बुसवधप्रेप्सुर्मुमोचाग्निरिव ज्वलन् ॥
KK-07-05-109-051a	अलम्बुसवधाच्चोग्राद्धटोत्कचवधादपि ।
KK-07-05-109-051c	शराः प्रादुर्भवन्ति स्म द्विरेफा इव शाखिनः ॥
KK-07-05-109-052a	अभ्रच्छायेव रचिता बाणैस्तत्र नरेश्वर ।
KK-07-05-109-052c	न स्म विज्ञायते किञ्चिदन्धकारे कृते शरैः ॥
KK-07-05-109-053a	तत आकर्णमुक्तेन भल्लेन च घटोत्कचः ।
KK-07-05-109-053c	अलम्बुसस्य चिच्छेद शिरो यन्तुर्महाबलः ॥
KK-07-05-109-054a	ततोऽपरैर्वेगवद्भिः क्षुरैस्तस्य घटोत्कचः ।
KK-07-05-109-054c	अक्षमीषां युगं चैव चिच्छेद युधि ताडयन् ॥
KK-07-05-109-055a	अवस्कन्द्य रथात्तूर्णं कैर्मीरः क्रोधमूर्च्छितः ।
KK-07-05-109-055c	तस्मिन्मायामयं घोरमस्त्रवर्षं ववर्ष ह ॥
KK-07-05-109-056a	घटोत्कचोऽप्याशु रथात्प्रस्कन्द्य स तमेव च ।
KK-07-05-109-056c	मायास्त्रेणैव मायास्त्रं व्यधमत्समरे रिपोः ॥
KK-07-05-109-057a	हैडिम्बेनार्द्यमानस्तु युधि सोऽलम्बुसोऽद्रवत् ।
KK-07-05-109-057c	अन्तर्हितो महाराज घटोत्कचमयोधयत् ॥
KK-07-05-109-058a	अन्तर्धानगतं दृष्ट्वा तत्रतत्र घटोत्कचः ।
KK-07-05-109-058c	गदया ताडयामास वेगवत्या महाबलः ॥
KK-07-05-109-059a	उत्पपात ततो व्योम्नि प्रहारपरिपीडितः ।
KK-07-05-109-059c	अलम्बुसो राक्षसेन्द्रः सहसा पक्षिराडिव ॥
KK-07-05-109-060a	घटोत्कचोऽप्यसम्भ्रान्तः खड्गपाणिरथोत्पतत् ।
KK-07-05-109-060c	ततो वेगेन महता विवर्षिषुरिवाम्बुदः ॥
KK-07-05-109-061a	तमापतन्तं सम्प्रेक्ष्य कैर्मीरी राक्षसोत्तमः ।
KK-07-05-109-061c	अभिदुद्राव वेगेन सिंहः सिंहमिव स्थितम् ॥
KK-07-05-109-062a	दक्षिणेनासिमुद्यम्य वक्षः प्रच्छाद्य वर्मणा ।
KK-07-05-109-062c	अभिदुद्राव वेगेन वेगवन्तं घटोत्कचः ॥
KK-07-05-109-063a	तावुभौ वेगसंरब्धावलम्बुसघटोत्कचौ ।
KK-07-05-109-063c	अन्योन्यस्य तथैवोरू समाजघ्नतुरञ्जसा ॥
KK-07-05-109-064a	अन्योन्यस्याभिघातेन तयो राक्षससिंहयोः ।
KK-07-05-109-064c	शैलेनाभिहतस्येव शैलस्याभून्महास्वनः ॥
KK-07-05-109-065a	ततोऽपसृत्य सहसा पुनरापेततुर्भृशम् ।
KK-07-05-109-065c	चरन्तावसिमार्गांस्तान्विविधान्राक्षसोत्तमौ ॥
KK-07-05-109-066a	तयोर्गात्रेषु पतितावसी भिन्नौ निपेततुः ।
KK-07-05-109-066c	वेगोत्सृष्टे मघवता वज्रे शैलतटेष्विव ॥
KK-07-05-109-067a	ततः सैन्यानि ददृशुस्तद्युद्धमतिदारुणम् ।
KK-07-05-109-067c	युद्धं तयो राक्षसयोरामिषे श्येनयोरिव ॥
KK-07-05-109-068a	ततो लोहितरक्ताक्षावुभौ तौ राक्षसोत्तमौ ।
KK-07-05-109-068c	तथैक्ष्येतां तु शार्दूलौ सन्ध्यारक्ताविवाम्बुदौ ॥
KK-07-05-109-069a	चक्राते श्येनवच्चैव मण्डलानि सहस्रशः ।
KK-07-05-109-069c	उभौ निस्त्रिंशहस्तौ तौ सपक्षाविव पक्षिणौ ॥
KK-07-05-109-070a	भ्रामयित्वा तु तं खड्गं पाण्डोः किर्मीरनन्दनः ।
KK-07-05-109-070c	चिक्षेपास्य शिरो हर्तुं स च तस्य घटोत्कचः ॥
KK-07-05-109-071a	तावसी युगपद्दीप्तौ समेत्य विपुलौ भुवि ।
KK-07-05-109-071c	पतितौ तौ तु बाहुभ्यां राक्षसौ समसज्जताम् ॥
KK-07-05-109-072a	शीर्षाघातांसघातैश्च परस्परमथाहतौ ।
KK-07-05-109-072c	पुनर्विमिश्रितौ वीरौ व्यायुध्येते मुहुर्मुहुः ॥
KK-07-05-109-073a	भैमसेनिरथोत्क्षिप्य समाविध्य पुनः पुनः ।
KK-07-05-109-073c	निष्पिपेष क्षितौ क्षिप्रं पूर्णकुम्भमिवाश्मनि ॥
KK-07-05-109-074a	बललाघवसम्पन्नः सम्पन्नो विक्रमेण च ।
KK-07-05-109-074c	भैमसेनिरथ क्रुद्धः सर्वसैन्यस्य पश्यतः ॥
KK-07-05-109-075a	असृक्क्षरितसर्वाङ्गश्चूर्णितास्थिविभूषणः ।
KK-07-05-109-075c	घटोत्कचेन निष्पिष्टो हतः सालकटङ्कटः ॥
KK-07-05-109-076a	पाण्डवानां ततः सेना तं दृष्ट्वा विनिपातितम् ।
KK-07-05-109-076c	ननाद सुमहानादं हर्षवेगसमाप्लुता ॥
KK-07-05-109-077a	ततस्तु निपपाताशु गतासुर्भुवि राक्षसः ।
KK-07-05-109-077c	शिखरं पर्वतस्येव वज्रवेगेन पातितम् ॥
KK-07-05-109-078a	पतता तेन महता रथिनां दन्तिनां दश ।
KK-07-05-109-078c	तव सैन्ये महाराज निहताः सुबृहत्तया ॥
KK-07-05-109-079a	ततो घटोत्कचो हत्वा तद्रक्षो वृत्रसन्निभम् ।
KK-07-05-109-079c	पुनः स रथमास्थाय विजिगीषुर्ननाद ह ॥'
KK-07-05-109-080a	ततः सुमनसः पार्था हते तस्मिन्निशाचरे ।
KK-07-05-109-080c	चुक्रुशुः सिंहनादांश्च वासांस्यादुधुवुश्च ह ॥
KK-07-05-109-081a	तावकाश्च हतं दृष्ट्वा राक्षसेन्द्रं महाबलम् ।
KK-07-05-109-081c	अलम्बुसं तथा शूरा विशीर्णमिव पर्वतम् ।
KK-07-05-109-081e	हाहाकारमकार्षुश्च सैन्यानि भरतर्षभ ॥
KK-07-05-109-082a	जनाश्च तद्ददृशिरे रक्षः कौतूहलान्विताः ।
KK-07-05-109-082c	यदृच्छया निपतितं भूमावङ्गारकं यथा ॥
KK-07-05-109-083a	घटोत्कचस्तु तद्धत्वा रक्षो बलवतां वरम् ।
KK-07-05-109-083c	मुमोच बलवन्नादं बलं हत्वेव वासवः ॥
KK-07-05-109-084a	स पूज्यमानः पितृभिः सबान्धवैर्घटोत्कचः कर्मणि दुष्करे कृते ।
KK-07-05-109-084c	रिपुं निहत्याभिननन्द वै तदा ह्यलम्बुसं पक्वमलम्बुषं यथा ॥
KK-07-05-109-085a	ततो निनादः सुमहान्समुत्थितः सशङ्खनानाविधबाणघोषवान् ।
KK-07-05-109-085c	निशम्य तं प्रत्यनदंस्तु पाण्डवास्ततो ध्वनिर्भुवनमथाऽस्पृशद्भृशम् ॥
KK-07-05-109-086a	`ततोऽभिगम्य राजानं धर्मपुत्रं युधिष्ठिरम् ।
KK-07-05-109-086c	स्वकर्मावेदयन्मूर्ध्ना प्राञ्जलिर्निपपात ह ॥
KK-07-05-109-087a	मूर्ध्न्युपाघ्राय तं ज्येष्ठः परिष्वज्य च पाण्डवः ।
KK-07-05-109-087c	प्रीतोऽस्मीत्यब्रवीद्राजन्हर्षादुत्फुल्ललोचनः ॥
KK-07-05-109-088a	घटोत्कचेन निष्पिष्टे हते सालकटङ्कटे ।
KK-07-05-109-088c	बभूवुर्मुदिताः सर्वे हते तस्मिन्निशाचरे ॥'

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे नवाधिकशततमोऽध्यायः ॥ 109 ॥

5-109-1 रक्षोग्रामणिमुख्ययोः रक्षःपतिप्रधानयोः ॥ 5-109-* नाभ्यपद्यतेत्यारभ्य विजिगीषुर्ननादहेति 79 तमश्लोकपर्यन्तं विद्यमानानां श्लोकानां स्थाने अधोलिखिताः सार्धषट्श्लोका एव झ.पुस्तके सन्ति । 
मर्त्यधर्ममनुप्राप्तः कर्तव्यं नान्वपद्यत । 
ततःसमरशौण्डो वै भैमसेनिर्महाबलः ॥ 
समीक्ष्य तदवस्थं तं वधायास्य मनो दधे । 
वेगं चक्रे महान्तं च राक्षसेन्द्र रथं प्रति ॥
दग्धाद्रिकूटशृङ्गाभं भिन्नाञ्जनचयोपमम् । 
रथाद्रथमभिद्रुत्य क्रुद्धो हैडिम्बिराक्षिपत् ॥
उद्बबर्ह रथाच्चापि पन्नगं गरुडो यथा । 
समुत्क्षिप्य च बाहुभ्यामाविद्ध्य च पुनःपुनः ॥ 
निष्पिपेष क्षितौ क्षिप्रं पूर्णकुम्भमिवाश्मनि ।
बललाघवसम्पन्नः सम्पन्नो विक्रमेण च ॥
भैमसेनी रणे क्रुद्धः सर्वसैन्यान्यभीषयत् ।
स विष्फारितसर्वाङ्गश्चूर्णितास्थिर्विभीषणः ॥
घटोत्कचेन वीरेण हतः सालकटङ्कटः । 5-109-15 भुवनं स्वर्लोकम् ॥ 5-109-109 नवाधिकशततमोऽध्यायः ॥
