द्रोणपर्व	
श्रीः
अध्यायः 001

धृतराष्ट्रेण सञ्जयम् प्रति भीष्मपातानन्तरीयकदुर्योधनादिवृत्तान्तप्रश्नः ॥ 1 ॥ सञ्जयेन योधानां शरणत्वेन कर्णाह्वाने कथिते धृतराष्ट्रस्य कर्णवृत्तान्तप्रश्नः ॥ 2 ॥
श्रीवेदव्यासाय नमः ।
KK-07-01-001-001	नारायणं नमस्कृत्य नरं चैव नरोत्तमम् ।
KK-07-01-001-001	देवीं सरस्वतीं व्यासं ततो जयमुदीरयेत् ॥
KK-07-01-001-001	जनमेजय उवाच 
KK-07-01-001-001a	तमप्रतिमसत्वौजोबलवीर्यपराक्रमम् ।
KK-07-01-001-001c	हतं देवव्रतं श्रुत्वा पाञ्चाल्येन शिखण्डिना ॥
KK-07-01-001-002a	धृतराष्ट्रस्ततो राजा शोकव्याकूललोचनः ।
KK-07-01-001-002c	किमचेष्टत विप्रर्षे हते पितरि वीर्यवान् ॥
KK-07-01-001-003a	तस्य पुत्रो हि भगवान्भीष्भद्रोणमुखै रथैः ।
KK-07-01-001-003c	पराजित्य महेष्वासान्पाण्डवान्राज्यमिच्छति ॥
KK-07-01-001-004a	तस्मिन्हते तु भगवन्केतौ सर्वधनुष्मताम् ।
KK-07-01-001-004c	यदचेष्टत कौरवस्तन्मे ब्रूहि तपोधन ॥
KK-07-01-001-005	वैशम्पायन उवाच 
KK-07-01-001-005a	निहतं पितरं श्रुत्वा धृतराष्ट्रो जनाधिपः ।
KK-07-01-001-005c	लेभे न शान्तिं कौरव्यश्चिन्ताशोकपरायणः ॥
KK-07-01-001-006a	तस्य चिन्तयतो दुःखमनिशं पार्थिवस्य तत् ।
KK-07-01-001-006c	आजगाम विशुद्धात्मा पुनर्गावल्गणिस्तदा ॥
KK-07-01-001-007a	`व्यासप्रसादाद्विज्ञाय सर्वं वृत्तान्तमुत्तमम् ।
KK-07-01-001-007c	सैनिकानां च सर्वेषां सेनयोरुभयोस्तदा' ॥
KK-07-01-001-008a	शिबिरात्सञ्जयं प्राप्तं निशि नागाह्वयं पुरम् ।
KK-07-01-001-008c	आम्बिकेयो माहारज धृतराष्ट्रोऽन्वपृच्छत ॥
KK-07-01-001-009a	श्रुत्वा भीष्मस्य निधनमप्रहृष्टमना भृशम् ।
KK-07-01-001-009c	पुत्राणां जयमाकाङ्क्षन्विललापातुरो यथा ॥
KK-07-01-001-010	धृतराष्ट्र उवाच 
KK-07-01-001-010a	संशोच्य तु महात्मानं भीष्मं भीमपराक्रमम् ।
KK-07-01-001-010c	किमकार्षुःपरं तात कुरवः कालचोदिताः ॥
KK-07-01-001-011a	तस्मिन्विनिहते शूरे दुराधर्षे महात्मनि ।
KK-07-01-001-011c	किं नु स्वित्कुरवोऽकार्षुर्निमग्नाः शोकसागरे ॥
KK-07-01-001-012a	तदुदीर्णं महत्सैन्यं त्रैलोक्यस्यापि सञ्जय ।
KK-07-01-001-012c	भयमुत्पादयेत्तीव्रं पाण्डवानां महात्मनाम् ॥
KK-07-01-001-013a	को हि दौर्योधने सैन्ये पुमानासीन्महारथः ।
KK-07-01-001-013c	यं प्राप्य समरे वीरा न त्रस्यन्ति महाभये ॥
KK-07-01-001-014a	देवव्रते तु निहते कुरूणामृषभे तदा ।
KK-07-01-001-014c	किमकार्षुर्नृपतयस्तन्ममाचक्ष्व सञ्जय ॥
KK-07-01-001-015	सञ्जय उवाच 
KK-07-01-001-015a	शृणु राजन्नेकमना वचनं ब्रुवतो मम ।
KK-07-01-001-015c	यत्ते पुत्रास्तदाकार्षुर्हते देवव्रते मृधे ॥
KK-07-01-001-016a	निहते तु तदा भीष्मे राजन्सत्यपराक्रमे ।
KK-07-01-001-016c	तावकाः पाण्डवेयाश्च प्राध्यायन्त पृथक्पृथक् ॥
KK-07-01-001-017a	विस्मिताश्च प्रहृष्टाश्च क्षत्रधर्मं निशाम्य ते ।
KK-07-01-001-017c	स्वधर्मं निन्दमानास्ते प्रणिपत्य महात्मने ॥
KK-07-01-001-018a	शयनं कल्पयामासुर्भीष्मायामितकर्मणे ।
KK-07-01-001-018c	सोपधानं नरव्याघ्र शरैः सन्नतपर्वभिः ॥
KK-07-01-001-019a	विधाय रक्षां भीष्माय समाभाष्य परस्परम् ।
KK-07-01-001-019c	अनुमान्य च गाङ्गेयं कृत्वा चापि प्रदक्षिणम् ॥
KK-07-01-001-020a	क्रोधसंरक्तनयनाः समवेत्य परस्परम् ।
KK-07-01-001-020c	पुनर्युद्धाय निर्जग्मुः क्षत्रियाः कालचोदिताः ॥
KK-07-01-001-021a	ततस्तूर्यनिनादैश्च भेरीणां निनदेन च ।
KK-07-01-001-021c	तावकानामनीकानि परेषां च विनिर्ययुः ॥
KK-07-01-001-022a	व्यावृत्तेऽर्यम्णि राजेन्द्र पतिते जाह्नवीसुते ।
KK-07-01-001-022c	अमर्षवशमापन्नाः कालोपहतचेतसः ॥
KK-07-01-001-023a	अनादृत्य वचः पथ्यं गाङ्गेयस्य महात्मनः ।
KK-07-01-001-023c	निर्ययुर्भरतश्रेष्टाः शस्त्राण्यादाय सत्वराः ॥
KK-07-01-001-024a	मोहात्तव सपुत्रस्य वधाच्छान्तनवस्य च ।
KK-07-01-001-024c	कौरवा मृत्युनाऽऽहूताः सहिताः सर्वराजभिः ॥
KK-07-01-001-025a	अजावय इवागोपा वने श्वापदसङ्कुले ।
KK-07-01-001-025c	`कर्णकर्णेति चाक्रन्दञ्छेषा भारत पार्थिवाः' ।
KK-07-01-001-025e	भृशमुद्विग्नमनसो हीना देवव्रतेन ते ॥
KK-07-01-001-026a	पतिते भरतश्रेष्ठे बभूव कुरुवाहिनी ।
KK-07-01-001-026c	द्यौरिवापेतनक्षत्रा हीनं खमिव वायुना ॥
KK-07-01-001-027a	विपन्नसस्येव मही वाक्चैवासंस्कृता यथा ।
KK-07-01-001-027c	आसुरीव यथा सेना निगृहीते नृपे बलौ ॥
KK-07-01-001-028a	विधवेव वरारोहा शुष्कतोयेव निम्नगा ।
KK-07-01-001-028c	वृकैरिव वने रुद्धा पृषती हतयूथपा ॥
KK-07-01-001-029a	शरभाऽऽहतसिंहेव महती गिरिकन्दरा ।
KK-07-01-001-029c	सा सेना भरतश्रेष्ठे पतिते जाह्नवीसुते ॥
KK-07-01-001-030a	विष्वग्वाताहतिक्षुब्धा नौरिवासीन्महार्णवे ।
KK-07-01-001-030c	बलिभिः पाण्डवैर्वीरैर्लब्धलक्षैर्भृशार्दिता ॥
KK-07-01-001-031a	सा तदासीद्भृशं सेना व्याकुलाश्वरथद्विपा ।
KK-07-01-001-031c	विपन्नभूयिष्ठनरा कृपणा ध्वस्तमानसा ॥
KK-07-01-001-032a	तस्यां त्रस्ता नृपतयः सैनिकाश्च पृथग्विधाः ।
KK-07-01-001-032c	पाताल इव मज्जन्तो हीना देवव्रतेन ते ॥
KK-07-01-001-033a	कर्णस्य कुरवोऽस्मार्षुः स हि देवव्रतोपमः ।
KK-07-01-001-033c	सर्वशस्त्रभृतां श्रेष्ठं रोचमानमिवातिथिम् ॥
KK-07-01-001-034a	बन्धुमापद्गतस्येव तमेवोपागमन्मनः ।
KK-07-01-001-034c	चुक्रुशुः कर्णकर्णेति तत्र भारत पार्थिवाः ॥
KK-07-01-001-035a	राधेयं हितमस्माकं सूतपुत्रं तनुत्यजम् ।
KK-07-01-001-035c	स हि नायुध्यत तदा दशाहानि महायशाः ॥
KK-07-01-001-036a	सामात्यबन्धुः कर्णो वै तमानयत माचिरम् ।
KK-07-01-001-036c	भीष्णेण हि महाबाहुः सर्वक्षत्रस्य पश्यतः ॥
KK-07-01-001-037a	रथेषु गण्यमानेषु बलविक्रमशालिषु ।
KK-07-01-001-037c	सङ्ख्यातोऽर्धरथः कर्णो द्विगुणः सन्नरर्षभः ॥
KK-07-01-001-038a	रथातिरक्षसङ्ख्यायां योऽग्रणीः शूरसम्मतः ।
KK-07-01-001-038c	सासुरानपि देवेशान्रणे यो योद्धुमुत्सहेत् ॥
KK-07-01-001-039a	स तु तेनैव कोपेन राजन्गाङ्गेयमुक्तवान् ।
KK-07-01-001-039c	त्वयि जीवति कौरव्य नाहं योत्स्ये कदाचन ॥
KK-07-01-001-040a	त्वया तु पाण्डवेयेषु निहतेषु महामृधे ।
KK-07-01-001-040c	दुर्योधनमनुज्ञाप्य वनं यास्यामि कौरव ॥
KK-07-01-001-041a	हते वा त्वयि पार्थैस्तु युधि स्वर्गमुपेयुषि ।
KK-07-01-001-041c	हन्तास्म्येकरथेनैव कृत्स्नान्यान्मन्यसे रथान् ॥
KK-07-01-001-042a	एवमुक्त्वा महाबाहुर्दशाहान्येक एव सः ।
KK-07-01-001-042c	नायुध्यत ततः कर्णः पुत्रस्य तव सम्मते ॥
KK-07-01-001-043a	भीष्मः समरविक्रान्तः पाण्डवेयस्य भारत ।
KK-07-01-001-043c	जघान समरे योधानसङ्ख्येयपराक्रमः ॥
KK-07-01-001-044a	तस्मिंस्तु निहते शूरे सत्यसन्धे महौजसि ।
KK-07-01-001-044c	त्वत्सुताः वर्णमस्मार्षुस्तर्तुकामा इव प्लवम् ॥
KK-07-01-001-045a	तावकास्तव पुत्राश्च सहिताः सर्वराजभिः ।
KK-07-01-001-045c	हा कर्ण इति चाक्रन्दन्कालोऽयमिति चाब्रुवन् ॥
KK-07-01-001-046a	एवं ते स्म हि राधेयं सूतपुत्रं तनुत्यजम् ।
KK-07-01-001-046c	चुक्रुशुः सहिता योधास्तत्रत्र महाबलाः ॥
KK-07-01-001-047a	जामदग्न्याभ्यनुज्ञातमस्त्रे दुर्वारपौरुषम् ।
KK-07-01-001-047c	अगमन्नो मनः कर्णं बन्धुमात्ययिकेष्विव ॥
KK-07-01-001-048a	स हि शक्तो रणे राजञ्स्त्रातुमस्मान्महाभयात् ।
KK-07-01-001-048c	त्रिदशानिव गोविन्दः सततं सुमहाभयात् ॥
KK-07-01-001-049	वैशम्पायन उवाच 
KK-07-01-001-049a	तथा तु सञ्जयं कर्णं कीर्तयन्तं पुनः पुनः ।
KK-07-01-001-049c	आशीविषवदुच्छ्वस्य धृतराष्ट्रोऽब्रवीदिदम् ॥
KK-07-01-001-050	धृतराष्ट्र उवाच 
KK-07-01-001-050a	यत्तद्वैकर्तनं कर्णमगमद्वो मनस्तदा ।
KK-07-01-001-050c	अप्यरक्षत्स राधेयः सूतपुत्रस्तनुत्यजः ॥
KK-07-01-001-051a	अपि तन्न मृषाकार्षीत्कच्चित्सत्यपराक्रमः ।
KK-07-01-001-051c	सम्भ्रान्तानां तदार्तानां त्रस्तानां त्राणमिच्छताम् ॥
KK-07-01-001-052a	अपि तत्पूरयाञ्चक्रे धनुर्धरवरो युधि ।
KK-07-01-001-052c	यत्तद्विनिहते भीष्मे कौरवाणामपाकृतम् ॥
KK-07-01-001-053a	तत्खण्डं पूरयन्कर्णः परेषामादधद्भयम् ।
KK-07-01-001-053c	स हि वै पुरुषव्याघ्रो लोके सञ्जय कथ्यते ॥
KK-07-01-001-054a	आर्तानां बान्धवानां च क्रन्दतां च विशेषतः ।
KK-07-01-001-054c	परित्यज्य रणे प्राणांस्तत्त्राणार्थं च शर्म च ।
KK-07-01-001-054e	कृतवान्मम पुत्राणां जयाशां सफलामपि ॥

इति श्रीमन्महाभारते द्रोणपर्वणि द्रोणाभिषेकपर्वणि प्रथमोऽध्यायः ॥ 1 ॥

5-1-1 सत्यं धैर्यम् महत्यपि दुःखकारणे वैकल्यराहित्यम् । ओजो मानसं बलम् ।बलं शरीरदार्ढ्यम् । वीर्यमुत्साहादिहेतुः। पराक्रमः पराभिभवसामर्थ्यम् ॥1॥चिन्ता ध्येयविषये मनोवृत्तिप्रवाहः ॥5॥दुःखं दुःखहेतुम् ॥6॥शिबिरात्तद्वतः कुरुक्षेत्रात्  ॥7॥ प्राध्यायन्त पृथक्पृथक् ।एके पराजयं प्राप्ताः स्म इति अन्ये जयं प्राप्ताः स्म इति च ध्यानं कृतवन्तः ॥16॥अर्यम्णि सूर्ये व्यावृत्ते अपराह्णावलम्बिनि ॥22॥ मोहाज्जयाशारूपात् ॥24॥पृषती चित्रमृगी ॥28॥ विष्वग्वातोऽनेकदिग्वातः॥तस्यां सेनायाम् ॥32॥रोचमानं विद्यातपोभ्यामिति शेषः॥33॥आक्रन्दन्नाहूतवन्तः ।कालोऽयं त्वत्पराक्रमस्येति शेषः॥45॥जामदग्न्येन अभ्यनुज्ञातं शिक्षितम् ।नः अस्मत्सम्बन्धिनाम्॥47॥तत् अस्मदीयानां चिन्तितम्॥51॥भीष्मे विनिहते सति तत् तदा यदपाकृतं न्यूनं तत्पूरयाञ्चक्रे अपीत्यन्वयः॥52॥खण्डं रिक्तम्॥53॥प्रथमोऽध्यायः  ॥
