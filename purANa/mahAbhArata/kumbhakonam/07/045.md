श्रीः
अध्यायः 045
अभिमन्योः पराक्रमः तेन दुर्योधनपराजयः ॥ 1 ॥
KK-07-03-045-001	सञ्जय उवाच 
KK-07-03-045-001a	आददानस्तु शूराणामायूंष्यभवदार्जुनिः ।
KK-07-03-045-001c	अन्तकः सर्वभूतानां प्राणान्काल इवागते ॥
KK-07-03-045-002a	स शक्र इव विक्रान्तः शक्रसूनोः सुतो बली ।
KK-07-03-045-002c	अभिमन्युस्तदानीकं लोडयन्समदृश्यत ॥
KK-07-03-045-003a	प्रविश्यैव तु राजेन्द्र क्षत्रियेन्द्रान्तकोपमः ।
KK-07-03-045-003c	सत्यश्रवसमादत्त व्याघ्रो मृगमिवोल्बणः ॥
KK-07-03-045-004a	सत्यश्रवसि चाक्षिप्ते त्वरमाणा महारथाः ।
KK-07-03-045-004c	प्रगृह्य विपुलं शस्त्रमभिमन्युमुपाद्रवन् ॥
KK-07-03-045-005a	अहंपूर्वमहंपूर्वमिति क्षत्रियपुङ्गवाः ।
KK-07-03-045-005c	स्पर्धमानाः समाजग्मुर्जिघांसन्तोऽर्जुनात्मजम् ॥
KK-07-03-045-006a	क्षत्रियाणामनीकानि प्रद्रुतान्यभिधावताम् ।
KK-07-03-045-006c	जग्राह तिमिरासाद्य क्षुद्रमत्स्यानिवार्णवे ॥
KK-07-03-045-007a	ये केचन गतास्तस्य समीपमपलायिनः ।
KK-07-03-045-007c	न ते प्रतिन्यवर्तन्त समुद्रादिव सिन्धवः ॥
KK-07-03-045-008a	महाग्रहगृहीतेव वातवेगभयार्दिता ।
KK-07-03-045-008c	समकम्पत सा सेना विभ्रष्टा नौरिवार्णवे ॥
KK-07-03-045-009a	अथ रुक्मरथो नाम मद्रेश्वरसुतो बली ।
KK-07-03-045-009c	त्रस्तामाश्वासयन्सेनामत्रस्तो वाक्यमब्रवीत् ॥
KK-07-03-045-010a	अलं त्रासेन वः शूरा नैष कश्चिन्मयि स्थिते ।
KK-07-03-045-010c	अहमेनं ग्रहीष्यामि जीवग्राहं न संशयः ॥
KK-07-03-045-011a	एवमुक्त्वा तु सौभद्रमभिदुद्राव वीर्यवान् ।
KK-07-03-045-011c	सुकल्पितेनोह्यमानः स्यन्दनेन विराजता ॥
KK-07-03-045-012a	सोऽभिमन्युं त्रिभिर्बाणैर्विद्ध्वा वक्षस्यथानदत् ।
KK-07-03-045-012c	त्रिभिश्च दक्षिणे बाहौ सव्ये च निशितैस्त्रिभिः ॥
KK-07-03-045-013a	स तस्येष्वसनं छित्त्वा फाल्गुनिः सव्यदक्षिणौ ।
KK-07-03-045-013c	भुजौ शिरश्च स्वक्षिभ्रु क्षितौ क्षिप्रमपातयत् ॥
KK-07-03-045-014a	दृष्ट्वा रुक्मरथं रुग्णं पुत्रं शल्यस्य मानिनम् ।
KK-07-03-045-014c	जीवग्राहं जिघृक्षन्तं सौभद्रेण यशस्विना ॥
KK-07-03-045-015a	सङ्ग्रामदुर्मदा राजन्राजपुत्राः प्रहारिणः ।
KK-07-03-045-015c	वयस्याः शल्यपुत्रस्य सुवर्णविकृतध्वजाः ॥
KK-07-03-045-016a	तालमात्राणि चापानि विकर्षन्तो महाबलाः ।
KK-07-03-045-016c	आर्जुनिं शरवर्षेण समन्तात्पर्यवारयन् ॥
KK-07-03-045-017a	शूरैः शिक्षाबलोपेतैस्तरुणैरत्यमर्षणैः ।
KK-07-03-045-017c	दृष्ट्वैकं समरे शूरं सौभद्रमपराजितम् ॥
KK-07-03-045-018a	छाद्यमानं शरव्रातैर्हृष्टो दुर्योधनोऽभवत् ।
KK-07-03-045-018c	वैवस्वतस्य भवनं गतं ह्येनममन्यत ॥
KK-07-03-045-019a	सुवर्णपुङ्खैरिषुभिर्नानालिङ्गैः सुतेजनैः ।
KK-07-03-045-019c	अदृश्यमार्जुनिं चक्रुर्निमेषात्ते नृपात्मजाः ॥
KK-07-03-045-020a	ससूताश्वध्वजं तस्य स्यन्दनं तं च मारिष ।
KK-07-03-045-020c	आचितं समपश्याम श्वाविधं शललैरिव ॥
KK-07-03-045-021a	स गाढविद्धः क्रुद्धश्च तोत्रैर्गज इवार्दितः ।
KK-07-03-045-021c	गान्धर्वमस्त्रमायच्छद्रथमायां च भारत ॥
KK-07-03-045-022a	अर्जुनो तपस्तप्त्वा गन्धर्वेभ्यो यदाहृतम् ।
KK-07-03-045-022c	तुम्बुरुप्रमुखेभ्यो वै तेनामोहयताहितान् ॥
KK-07-03-045-023a	एकधा शतधा राजन्दृश्यते स्म सहस्रधा ।
KK-07-03-045-023c	अलातचक्रवत्सङ्ख्ये क्षिप्रमस्त्राणि दर्शयन् ॥
KK-07-03-045-024a	रथचर्यास्त्रमायाभिर्मोहयित्वा परन्तपः ।
KK-07-03-045-024c	बिभेद शतधा राजञ्शरीराणि महीक्षिताम् ॥
KK-07-03-045-025a	प्राणाः प्राणभृतां सङ्ख्ये प्रेषिता निशितैः शरैः ।
KK-07-03-045-025c	राजन्प्रापुरमुं लोकं शरीराण्यवनिं ययुः ॥
KK-07-03-045-026a	धनूंष्यश्वान्नियन्तॄंश्च ध्वजान्बाहूंश्च साङ्गदान् ।
KK-07-03-045-026c	शिरांसि च शितैर्बाणैस्तेषां चिच्छेद फाल्गुनिः ॥
KK-07-03-045-027a	चूतारामो यथा भग्नः पञ्चवर्षः फलोपगः ।
KK-07-03-045-027c	राजपुत्रशतं तद्वत्सौभद्रेण निपातितम् ॥
KK-07-03-045-028a	क्रुद्धाशीविषसङ्काशान्सुकुमारान्सुखोचितान् ।
KK-07-03-045-028c	एकेन निहतान्दृष्ट्वा भीतो दुर्योधनोऽभवत् ॥
KK-07-03-045-029a	रथिनः कुञ्जरानश्वान्पदातींश्चावमर्दितान् ।
KK-07-03-045-029c	दृष्ट्वा दुर्योधनः क्षिप्रमुपायात्तममर्षितः ॥
KK-07-03-045-030a	तयोः क्षणमिवापूर्वः सङ्ग्रामः समपद्यत ।
KK-07-03-045-030c	अथाभवत्ते विमुखः पुत्रः शरशताहतः ॥ ॥

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिसयुद्धे पञ्चचत्वारिंशोऽध्यायः ॥ 45 ॥

5-45- आयच्छत्प्रयुक्तवान् । रथमायां दुर्लक्ष्यां रथशिक्षाम् ॥ 5-45- फलोपगः फलोन्मुखः ॥ 5-45- पञ्चचत्वारिंशोऽध्यायः ॥
