श्रीः
अध्यायः 159
कर्णेन पाण्डवहननम् प्रतिजानानमात्मानमधिक्षिपतः कृपस्य जिह्वाच्छेदप्रतिज्ञानम् ॥ 1 ॥
001	सञ्जय उवाच 
001a	उदीर्यमाणं तद्दृष्ट्वा पाण्डवानां महद्बलम् ।
001c	अविषह्यं च मन्वानः कर्णं दुर्योधनोऽब्रवीत् ॥
002a	अयं स कालः सम्प्राप्तो मित्राणां मित्रवत्सल ।
002c	त्रायस्व समरे कर्ण सर्वान्योधान्महारथान् ॥
003a	पाञ्चालैर्मत्स्यकैकेयैः पाण्डवैश्च महारथैः ।
003c	वृतान्समन्तात्सङ्क्रुद्धैर्निःश्वसद्भिरिवोरगैः ॥
004a	एते नदन्ति संहृष्टाः पाण्डवा जितकाशिनः ।
004c	शक्रोपमाश्च बहवः पाञ्चालानां रथव्रजाः ॥
005	कर्ण उवाच 
005a	परित्रातुमिह प्राप्तो यदि पार्थं पुरन्दरः ।
005c	तमप्याशु पराजित्य ततो हन्ताऽस्मि पाण्डवम् ॥
006a	सत्यं ते प्रतिजानामि समाश्वसिहि भारत ।
006c	हन्तास्मि पाण्डुतनयान्पाञ्चालांश्च समागतान् ॥
007a	जयं ते प्रतिदास्यामि वासवस्येव पावकिः ।
007c	प्रियं तव मया कार्यमिति जीवामि पार्थिव ॥
008a	सर्वेषामेव पार्थानां फल्गुनो बलवत्तरः ।
008c	तस्यामोघां विमोक्ष्यामि शक्तिं शक्रविनिर्मिताम् ॥
009a	तस्मिन्हते महेष्वासे भ्रातरस्तस्य मानद ।
009c	तव वश्या भविष्यन्ति वनं यास्यन्ति वा पुनः ॥
010a	मयि जीवति कौरव्य विषादं मा कृथाः क्वचित् ।
010c	अहं जेष्यामि समरे सहितान्सर्वपाण्डवान् ॥
011a	पाञ्चालान्केकयांश्चैव वृष्णींश्चापि समागतान् ।
011c	बाणौघैः शकलीकृत्य तव दास्यामि मेदिनीम् ॥
012	सञ्जय उवाच 
012a	एवं ब्रुवाणं कर्णं तु कृपः शारद्वतोऽब्रवीत् ।
012c	स्मयन्निव महाबाहुः सूतपुत्रमिदं वचः ॥
013a	शोभनं शोभनं कर्ण सनाथः कुरुपुङ्गवः ।
013c	त्वया नाथेन राधेय वचसा यदि सिध्यति ॥
014a	बहुशः कत्थसे कर्ण कौरवस्य समीपतः ।
014c	न तु ते विक्रमः कश्चिद्दृश्यते फलमेव वा ॥
015a	समागमः पाण्डुसुतैर्दृष्टस्ते बहुशो युधि ।
015c	सर्वत्र निर्जितश्चासि पाण्डवैः सूतनन्दन ॥
016a	ह्रियमाणे तदा कर्ण गन्धर्वैर्धृतराष्ट्रजे ।
016c	तदाऽयुध्यन्त सैन्यानि त्वमेकोऽग्रेऽपलायिथाः ॥
017a	विराटनगरे चापि समेताः सर्वकौरवाः ।
017c	पार्थेन निर्जिता युद्धे त्वं च कर्ण सहानुजः ॥
018a	एकस्याप्यसमर्थस्त्वं फल्गुनस्य रणाजिरे ।
018c	कथमुत्सहसे जेतुं सकृष्णान्सर्वपाण्डवान् ॥
019a	अब्रुवन्कर्ण युध्यस्व कत्थसे बहु सूतज ।
019c	अनुक्त्वा विक्रमेद्यस्तु तद्वै सत्पुरुषव्रतम् ॥
020a	गर्जित्वा सूतपुत्र त्वं शारदाभ्र इवाजलः ।
020c	निष्फलो दृश्यसे कर्ण तच्च राजा न बुध्यते ॥
021a	तावद्गर्जस्व राधेय यावत्पार्थं न पश्यसि ।
021c	आरात्पार्थं हि ते दृष्ट्वा दुर्लभं गर्जितं पुनः ॥
022a	त्वमनासाद्य तान्बाणान्फल्गुनस्य विगर्जसि ।
022c	पार्थसायकविद्धस्य दुर्लभं गर्जितं तव ॥
023a	बाहुभिः क्षत्रियाः शूरा वाग्भिः शूरा द्विजातयः ।
023c	धनुषा फल्गुनः शूरः कर्णः शूरो मनोरथैः ।
023e	तोषितो येन रुद्रोऽपि कः पार्थं प्रतिघातयेत् ॥
024a	एवं संरुषितस्तेन तदा शारद्वतेन ह ।
024c	कर्णः प्रहरतां श्रेष्ठः कृपं वाक्यमथाब्रवीत् ॥
025a	शूरा गर्जन्ति सततं प्रावृषीव बलाहकाः ।
025c	फलं चाशु प्रयच्छन्ति बीजमुप्तमनूषरे ॥
026a	दोषमत्र न पश्यामि शूराणां रणमूर्धनि ।
026c	तत्तद्विकत्थमानानां भारं चोद्वहतां मृधे ॥
027a	यं भारं पुरुषो वोढुं मनसा हि व्यवस्यति ।
027c	दैवमस्य ध्रुवं तत्र साहाय्यायोपपद्यते ॥
028a	व्यवसायद्वितीयोऽहं मनसा भारमुद्वहन् ।
028c	हत्वा पाण्डुसुतानाजौ सकृष्णान्सहसात्वतान् ।
028e	गर्जामि यद्यहं विप्र तव किं तत्र नश्यति ॥
029a	वृथा शूरा न गर्जन्ति सजला इव तोयदाः ।
029c	सामर्थ्यमात्मनो ज्ञात्वा ततो गर्जन्ति पण्डिताः ॥
030a	सोऽहमद्य रणे यत्तौ सहितौ कृष्णपाण्डवौ ।
030c	उत्सहामि रणे जेतुं ततो गर्जामि गौतम ॥
031a	पश्य त्वं गर्जितस्यास्य फलं मे विप्र सानुगान् ।
031c	हत्वा पाण्डुसुतानाजौ सहकृष्णान्ससात्वतान् ।
031e	दुर्योधनाय दास्यामि पृथिवीं हतकण्टकाम् ॥
032	कृप उवाच 
032ac	मनोरथप्रलापा मे न ग्राह्यास्तव सूतज ॥
033a	सदा क्षिपसि वै कृष्णौ धर्मराजं च पाण्डवम् ।
033c	ध्रुवस्तत्र जयः कर्ण यत्र युद्धविशारदौ ॥
034a	देवगन्धर्वयक्षाणां मनुष्योरगरक्षसाम् ।
034c	दंशितानामपि रणे अजेयौ कृष्णपाण्डवौ ॥
035a	ब्रह्मण्यः सत्यवाग्दान्तो गुरुदैवतपूजकः ।
035c	नित्यं धर्मरतश्चैव कृतास्त्रश्च विशेषतः ॥
036a	धृतिमांश्च कृतज्ञश्च धर्मपुत्रो युधिष्ठिरः ।
036c	भ्रातरश्चास्य बलिनः सर्वास्त्रेषु कृतश्रमाः ॥
037a	गुरुवृत्तिरताः प्राज्ञा धर्मनित्या यशस्विनः ।
037c	सम्बन्धिनश्चेन्द्रवीर्याः स्वनुरक्ताः प्रहारिणः ॥
038a	धृष्टद्युम्नः शिखण्डी च दौर्मुखिर्जनमेजयः ।
038c	चन्द्रसेनो रुद्रसेनः कीर्तिधर्मा ध्रुवो धरः ॥
039a	वसुचन्द्रो दामचन्द्रः सिंहचन्द्रः सुतेजनः ।
039c	द्रुपदस्य तथा पुत्रा द्रुपदश्च महास्त्रवित् ॥
040a	येषामर्थाय संयत्तो मत्स्यराजः सहानुजः ।
040c	शतानीकः सूर्यदत्तः श्रुतानीकः श्रुतध्वजः ॥
041a	बलानीको जयानीको जयाश्वो रथवाहनः ।
041c	चन्द्रोदयः समरथो विराटभ्रातरः शुभाः ॥
042a	यमौ च द्रौपदेयाश्च राक्षसश्च घटोत्कचः ।
042c	येषामर्थाय युध्यन्ते न तेषां विद्यते क्षयः ॥
043ac	एते चान्ये च बहवो गणाः पाण्डुसुतस्य वै ॥
044a	कामं खलु जगत्सर्वं सदेवासुरमानुषम् ।
044c	सयक्षराक्षसगणं सभूतभुजगद्विपम् ।
044e	निःशेषमस्त्रवीर्येण कुर्वाते भीमफल्गुनौ ॥
045ac	युधिष्ठिरश्च पृथिवीं निर्दहेद्घोरचक्षुषा ॥
046a	अप्रमेयबलः शौरिर्येषामर्थे च दंशितः ।
046c	कथं तान्संयुगे कर्ण जेतुमुत्सहसे परान् ॥
047a	महानपनयस्त्वेष नित्यं हि तव सूतज ।
047c	यस्त्वमुत्सहसे योद्धुं समरे शौरिणा सह ॥
048	सञ्जय उवाच 
048a	एवमुक्तस्तु राधेयः प्रहसन्भरतर्षभ ।
048c	अब्रवीच्च तदा कर्णो गुरुं शारद्वतं कृपम् ॥
049a	सत्यमुक्तं त्वया ब्रह्मन्पाण्डवान्प्रति यद्वचः ।
049c	एते चान्ये च बहवो गुणाः पाण्डुसुतेषु वै ॥
050a	अजय्याश्च रणे पार्था देवैरपि सवासवैः ।
050c	सदैत्ययक्षगन्धर्वैः पिशाचोरगराक्षसैः ॥
051a	तथापि पार्थाञ्जेष्यामि शक्त्या वासवदत्तया ।
051c	मम ह्यमोघा दत्तेयं शक्तिः शक्रेण वै द्विज ।
051e	एतया निहनिष्यामि सव्यसाचिनमाहवे ॥
052a	हते तु पाण्डवे कृष्णे भ्रातरश्चास्य सोदराः ।
052c	अनर्जुना न शक्ष्यन्ति महीं भोक्तुं कथञ्चन ॥
053a	तेषु नष्टेषु सर्वेषु पृथिवीयं ससागरा ।
053c	अयत्नात्कौरवेन्द्रस्य वशे स्थास्यति गौतम ॥
054a	सुनीतैरिह सर्वार्थाः सिध्यन्ते नात्र संशयः ।
054c	एतमर्थमहं ज्ञात्वा ततो गर्जामि गौतम ॥
055a	त्वं तु विप्रश्च वृद्धश्च अशक्तश्चापि संयुगे ।
055c	कृतस्नेहश्च पार्थेषु मोहान्मामवमन्यसे ॥
056a	यद्येवं वक्ष्यसे भूयो ममाप्रियमिह द्विज ।
056c	ततस्ते खड्गमुद्यम्य जिह्वां छेत्स्यामि दुर्मते ॥
057a	यच्चापि पाण्डवान्विप्र स्तोतुमिच्छसि संयुगे ।
057c	भीषयन्सर्वसैन्यानि कौरवेयांश्च दुर्मते ॥
058a	अत्रापि शृणु मे वाक्यं यथावद्ब्रुवतो द्विज ।
058c	दुर्योधनश्च द्रोणश्च शकुनिर्दुर्मुखो जयः ॥
059a	दुःशासनो वृषसेनो मद्रराजस्त्वमेव च ।
059c	सोमदत्तश्च भूरिश्च तथा द्रौणिर्विविंशतिः ॥
060a	तिष्ठेयुर्दंशिता यत्र सर्वे युद्धविशारदाः ।
060c	जयेदेतान्नरः को नु शक्रतुल्यबलोऽप्यरिः ॥
061a	शूराश्च हि कृतास्त्राश्च बलिनः स्वर्गलिप्सवः ।
061c	धर्मज्ञा युद्धकुशला हन्युर्युद्धे सुरानपि ॥
062a	एते स्थास्यन्ति सङ्ग्रामे पाण्डवानां वधार्थिनः ।
062c	जयमाकाङ्क्षमाणा हि कौरवेयस्य दंशिताः ॥
063a	दैवायत्तमहं मन्ये जयं सुबलिनामपि ।
063c	यत्र भीष्मो महाबाहुः शेते शरशताचितः ॥
064a	विकर्णश्चित्रसेनश्च बाह्लीकोऽथ जयद्रथः ।
064c	भूरिश्रवा जयश्चैव जलसन्धः सुदक्षिणः ॥
065a	शलश्च रथिनां श्रेष्ठो भगदत्तश्च वीर्यवान् ।
065c	एते चान्ये च राजानो देवैरपि सुदुर्जयाः ॥
066a	निहताः समरे शूराः पाण्डवैर्बलवत्तराः ।
066c	किमन्यद्दैवसंयोगान्मन्यसे पुरुषाधम ॥
067a	यांश्च तांस्तौषि सततं दुर्योधनरिपून्द्विज ।
067c	तेषामपि हताः शूराः शतशोऽथ सहस्रशः ॥
068a	क्षीयन्ते सर्वसैन्यानि कुरूणां पाण्डवैः सह ।
068c	प्रभावं नात्र पश्यामि पाण्डवानां कथञ्चन ॥
069a	यस्तान्बलवतो नित्यं मन्यसे त्वं द्विजाधम ।
069c	यतिष्येऽहं यथाशक्ति योद्धुं तैः सह संयुगे ।
069e	दुर्योधनहितार्थाय जयो दैवे प्रतिष्ठितः ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकोनषष्ट्यधिकशततमोऽध्यायः ॥ 159 ॥	
