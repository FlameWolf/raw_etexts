श्रीः
अध्यायः 138
भीमकर्णयोर्युद्धम् || 1 ||
01  धृतराष्ट्र उवाच
01a	महानपनयः सूत ममैवात्र विशेषतः |
01c	स इदानीमनुप्राप्तो मन्ये सञ्जय शोचतः ||
02a	यद्गतं तद्गतमिति ममासीन्मनसि स्थितम् |
02c	इदानीमत्र किं कार्यं प्रकरिष्यामि सञ्जय ||
03a	यथा ह्येष क्षयो वृत्तो ममापनयसम्भवः |
03c	वीराणां तन्ममाचक्ष्व स्थिरीभूतोऽस्मि सञ्जय ||
04  सञ्जय उवाच
04a	कर्णभीमौ महाराज पराक्रान्तौ महाहवे |
04c	बाणवर्षाण्यसृजतां वृष्टिमन्ताविवाम्बुदौ ||
05a	भीमनामाङ्किता बाणाः स्वर्णपुङ्खाः शिलाशिताः |
05c	विविशुः कर्णमासाद्य भिन्दन्त इव जीवितम् ||
06a	तथैव कर्णनिर्मुक्ताः शरा बर्हिणवाससः |
06c	छादयाञ्चक्रिरे वीरं शतशोऽथ सहस्रशः ||
07a	तयोः शरैर्महाराज सम्पतद्भिः समन्ततः |
07c	बभूव तव सैन्यानां सङ्क्षोभः सागरोत्तरः ||
08a	भीमचापच्युतैर्बाणैस्तव सैन्यमरिन्दम |
08c	अवध्यत चमूमध्ये घोरैराशीविषोपमैः ||
09a	वारणैः पतितै राजन्वाजिभिश्च नरैः सह |
09c	अदृश्यत मही कीर्णा वातभग्नैरिव द्रुमैः ||
010a	ते वध्यमानाः समरे भीमचापच्युतैः शरैः |
010c	प्राद्रवंस्तावका योधाः किमेतदिति चाब्रुवन् ||
011a	ततो व्युदस्तं तत्सैन्यं सिन्धुसौवीरकौरवम् |
011c	प्रोत्सारितं महावेगैः कर्णपाण्डवयोः शरैः ||
012a	ते शूरा हतभूयिष्ठा हताश्वरथवारणाः |
012c	उत्सृज्य भीमकर्णौ च सर्वतो व्यद्रवन्दिशः ||
013a	नूनं पार्थार्थमेवास्मान्मोहयन्ति दिवौकसः |
013c	यत्कर्णभीमप्रभवैर्वध्यते नो बलं शरैः ||
014a	एवं ब्रुवाणा योधास्ते तावका भयपीडिताः |
014c	शरपातं समुत्सृज्य स्थिता युद्धदिदृक्षवः ||
015a	ततः प्रावर्तत नदी घोररूपा रणाजिरे |
015c	शूराणां हर्षजननी भीरूणां भयवर्धिनी ||
016a	वारणाश्वमनुष्याणां रुधिरौघसमुद्भवा |
016c	संवृता गतसत्त्वैश्च मनुष्यगजवाजिभिः ||
017a	सानुकर्षपताकैश्च द्विपाश्वरथभूषणैः |
017c	स्यन्दनैरपविद्धैश्च भग्नचक्राक्षकूबरैः ||
018a	जातरूपपरिष्कारैर्धनुर्भिः सुमहास्वनैः |
018c	सुवर्णपुङ्खैरिषुभिर्नाराचैश्च सहस्रशः ||
019a	कर्णपाण्डवनिर्मुक्तैर्निर्मुक्तैरिव पन्नगैः |
019c	प्रासतोमरसङ्घातैः खड्गैश्च सपरश्वथैः ||
020a	सुवर्णविकृतैश्चापि गदामुसलपट्टसैः |
020c	वज्रैश्च विविधाकारैः शक्तिभिः परिघैरपि ||	
021a	शतघ्नीभिश्च चित्राभिर्बभौ भारत मेदिनी |
021c	कनकाङ्गदहारैश्च कुण्डलैर्मुकुटैस्तथा ||
022a	वलयैरपविद्धैश्च तत्रैवाङ्गुलिवेष्टकैः |
022c	चूडामणिभिरुष्णीषैः स्वर्णसूत्रैश्च मारिष ||
023a	तनुत्रैः सतलत्रैश्च हारैर्निष्कैश्च भारत |
023c	वस्त्रैश्छत्रैश्च विध्वस्तैश्चामरव्यजनैरपि ||
024a	गजाश्वमनुजैर्भिन्नैः शोणिताक्तैश्च पत्रिभिः | 
024c	तैस्तैश्च विविधैर्भिन्नैस्तत्रतत्र वसुन्धरा ||
025a	पतितैरपविद्धैश्च विबभौ द्यौरिव ग्रहैः |
025c	अचिन्त्यमद्भुतं चैव तयोः कर्मातिमानुषम् ||	
026a	दृष्ट्वा चारणसिद्धानां विस्मयः समजायत |
026c	अग्नेर्वायुसहायस्य गतिः कक्ष इवाहवे ||	
027a	आसीद्भीमसहायस्य रौद्रमाधिरथेर्गतम् |
027c	निपातितध्वजरथं हतवाजिनरद्विपम् ||
028a	गजाभ्यां सम्प्रयुक्ताभ्यामासीन्नलवनं यथा |
028c	तथाभूतं महत्सैन्यमासीत्तव नराधिप ||
029ac	विमर्दः कर्णभीमाभ्यामासीच्च परमो रणे ||

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टत्रिंशदधिकशततमोऽध्यायः ॥ 138 ॥

07-05-138-7 सागरोत्तरः महत्तरः ||  07-05-138-11 शरैर्व्युदस्तमाक्षिप्तम् | प्रोत्सारितं दूरमपसारितम् || अष्टत्रिंशदधिकशततमोऽध्यायः ॥ 
