श्रीः
अध्यायः 135
भीमेन दुर्मर्षणादिदुर्योधनानुजानां पञ्चानां हननम् ॥ 1 ॥
KK-07-05-135-001	धृतराष्ट्र उवाच 
KK-07-05-135-001a	दैवमेव परं मन्ये धिक्पौरुषमनर्थकम् ।
KK-07-05-135-001c	यत्राधिरथिरायत्तो नातरत्पाण्डवं रणे ॥
KK-07-05-135-002a	कर्णः पार्थान्सगोविन्दाञ्जेतुमुत्सहते रणे ।
KK-07-05-135-002c	न च कर्णसमं लोके पश्यामि कञ्चन ।
KK-07-05-135-002e	इति दुर्योधनस्याहमश्रौषं जल्पतो मुहुः ॥
KK-07-05-135-003a	कर्णो हि बलवाञ्छूरो दृढधन्वा जितक्लमः ।
KK-07-05-135-003c	इति मामब्रवीत्सूत मन्दो दुर्योधनः पुरा ॥
KK-07-05-135-004a	वसुषेणसहायं मां नालं देवाऽपि संयुगे ।
KK-07-05-135-004c	किं नु पाण्डुसुता राजन्गतसत्वा विचेतसः ॥
KK-07-05-135-005a	तत्र तं निर्जितं दृष्ट्वा भुजङ्गमिव निर्विषम् ।
KK-07-05-135-005c	युद्धात्कर्णमपक्रान्तं किंस्विद्दुर्योधनोऽब्रवीत् ॥
KK-07-05-135-006a	अहो दुर्मुखमेवैकं युद्धानामविशारदम् ।
KK-07-05-135-006c	प्रावेशयद्धुतवहं पतङ्गमिव मोहितः ॥
KK-07-05-135-007a	अश्वत्थामा मद्रराजः कृपः कर्णश्च सङ्गताः ।
KK-07-05-135-007c	न शक्ताः प्रमुखे स्थातुं नूनं भीमस्य सञ्जय ॥
KK-07-05-135-008a	तेऽपि चास्य महाघोरं बलं नागायुतोपमम् ।
KK-07-05-135-008c	जानन्तो व्यवसायं च क्रूरं मारुततेजसः ॥
KK-07-05-135-009a	किमर्थं क्रूरकर्माणं यमकालान्तकोपमम् ।
KK-07-05-135-009c	बलसंरम्भवीर्यज्ञाः कोपयिष्यन्ति संयुगे ॥
KK-07-05-135-010a	कर्णस्त्वेको महाबाहुः स्वबाहुबलदर्पितम् ।
KK-07-05-135-010c	भीमसेनमनादृत्य रणेऽयुध्यत सूतजः ॥
KK-07-05-135-011a	योऽजयत्समरे कर्णं पुरन्दर इवासुरम् ।
KK-07-05-135-011c	न स पाण्डुसुतो जेतुं शक्यः केनचिदाहवे ॥
KK-07-05-135-012a	द्रोणं यः सम्प्रमथ्यैकः प्रविष्टो मम वाहिनीम् ।
KK-07-05-135-012c	भीमो धनञ्जयान्वेषी कस्तमार्च्छेज्जिजीविषुः ॥
KK-07-05-135-013a	को हि सञ्जय भीमस्य स्थातुमुत्सहतेऽग्रतः ।
KK-07-05-135-013c	उद्यताशनिहस्तस्य महेन्द्रस्येव दानवः ॥
KK-07-05-135-014a	प्रेतराजपुरं प्राप्य निवर्तेतापि मानवः ।
KK-07-05-135-014c	न भीमसेनं सम्प्राप्य निवर्तेत कदाचन ॥
KK-07-05-135-015a	पतङ्गा इव वह्निं ते प्राविशन्नल्पचेतसः ।
KK-07-05-135-015c	ये भीमसेनं सङ्क्रुद्धमन्वधावन्विमोहिताः ॥
KK-07-05-135-016a	यत्तत्सभायां भीमेन मम पुत्रवधाश्रयम् ।
KK-07-05-135-016c	उक्तं संरम्भिणोग्रेण कुरूणां शृण्वतां तदा ॥
KK-07-05-135-017a	तन्नूनमभिसञ्चिन्त्य दृष्ट्वा कर्णं च निर्जितम् ।
KK-07-05-135-017c	दुःशासनः सह भ्रात्रा भयाद्भीमादुपारमत् ॥
KK-07-05-135-018a	यश्च सञ्जय दुर्बुद्धिरब्रवीत्समितौ मुहुः ।
KK-07-05-135-018c	कर्णो दुःशासनोऽहं च जेष्यामो युधि पाण्डवान् ॥
KK-07-05-135-019a	स नूनं विरथं दृष्ट्वा कर्णं भीमेन निर्जितम् ।
KK-07-05-135-019c	प्रत्याख्यानाच्च कृष्णस्य भृशं तप्यति पुत्रकः ॥
KK-07-05-135-020a	दृष्ट्वा भ्रातॄन्हतान्सङ्ख्ये भीमसेनेन दंशितान् ।
KK-07-05-135-020c	आत्मापराधात्सम्मूढो नूनं तप्यति पुत्रकः ॥
KK-07-05-135-021a	को हि जीवितमन्विच्छन्प्रतीपं पाण्डवं व्रजेत् ।
KK-07-05-135-021c	भीमं भीमायुधं क्रुद्धं साक्षात्कालमिव स्थितम् ॥
KK-07-05-135-022a	बडबामुखमध्यस्थो मुच्येतापि हि मानवः ।
KK-07-05-135-022c	न भीममुखसम्प्राप्तो मुच्येदिति मतिर्मम ॥
KK-07-05-135-023a	न पार्था न च पञ्चाला न च केशवसात्यकी ।
KK-07-05-135-023c	जानते युधि संरब्धा जीवितं परिरक्षितुम् ॥
KK-07-05-135-024ac	अहो मम सुतानां हि विपन्नं सूत जीवितम् ॥
KK-07-05-135-025	सञ्जय उवाच 
KK-07-05-135-025a	यस्त्वं शोचसि कौरव्य वर्तमाने महाभये ।
KK-07-05-135-025c	त्वमस्य जगतो मूलं विनाशस्य न संशयः ॥
KK-07-05-135-026a	स्वयं वैरं महत्कृत्वा पुत्राणां वचने स्थितः ।
KK-07-05-135-026c	उच्यमानो न गृह्णीषे मर्त्यः पथ्यमिवौषधम् ॥
KK-07-05-135-027a	स्वयं पीत्वा महाराज कालकूटं सुदुर्जरम् ।
KK-07-05-135-027c	तस्येदानीं फलं कृत्स्नमवाप्नुहि नरोत्तम ॥
KK-07-05-135-028a	यत्तु कुत्सयसे योधान्युध्यमानान्महाबलान् ।
KK-07-05-135-028c	तत्र ते वर्तयिष्यामि यथा युद्धमवर्तत ॥
KK-07-05-135-029a	दृष्ट्वा कर्णं तु पुत्रास्ते भीमसेनपराजितम् ।
KK-07-05-135-029c	नामृष्यन्त महेष्वासाः सोदर्याः पञ्च भारत ॥
KK-07-05-135-030a	दुर्मर्षणो दुःसहश्च दुर्मदो दुर्धरो जयः ।
KK-07-05-135-030c	पाण्डवं चित्रसन्नाहास्तं प्रतीपमुपाद्रवन् ॥
KK-07-05-135-031a	ते समन्तान्महाबाहुं परिवार्य वृकोदरम् ।
KK-07-05-135-031c	दिशः शरैः समावृण्वञ्शलभानामिव व्रजैः ॥
KK-07-05-135-032a	आगच्छतस्तान्सहसा कुमारान्देवरूपिणः ।
KK-07-05-135-032c	प्रतिजग्राह समरे भीमसेनो हसन्निव ॥
KK-07-05-135-033a	तव दृष्ट्वा तु तनयान्दुर्मर्षणपुरोगमान् ।
KK-07-05-135-033c	अभ्यवर्तत राधेयो भीमसेनं महाबलम् ॥
KK-07-05-135-034a	विसृजन्विशिखांस्तीक्ष्णान्स्वर्णपुङ्खांञ्छिलाशितान् ।
KK-07-05-135-034c	तं तु भीमोऽभ्ययात्तूर्णं वार्यमाणः सुतैस्तव ॥
KK-07-05-135-035a	कुरवस्तु ततः कर्णं परिवार्य समन्ततः ।
KK-07-05-135-035c	अवाकिरन्भीमसेनं शरैः सन्नतपर्वभिः ॥
KK-07-05-135-036a	तान्बाणैः पञ्चविंशत्या साश्वान्राजन्नरर्षभान् ।
KK-07-05-135-036c	ससूतान्भीमधनुषो भीमो निन्ये यमक्षयम् ॥
KK-07-05-135-037a	प्रापतन्स्यन्दनेभ्यस्ते सार्धं सूतैर्गतासवः ।
KK-07-05-135-037c	चित्रपुष्पधरा भग्ना वातेनेव महाद्रुमाः ॥
KK-07-05-135-038a	तत्राद्भुतमपश्याम भीमसेनस्य विक्रमम् ।
KK-07-05-135-038c	संवार्याधिरथिं बाणैर्यज्जघान तवात्मजान् ॥
KK-07-05-135-039a	स वार्यमाणो भीमेन शितैर्बाणैः समन्ततः ।
KK-07-05-135-039c	सूतपुत्रो महाराज भीमसेनमवैक्षत ॥
KK-07-05-135-040a	तं भीससेनः संरम्भात्क्रोधसंरक्तलोचनः ।
KK-07-05-135-040c	विष्फार्य सुमहच्चापं मुहुः कर्णमवैक्षत ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चत्रिंशदधिकशततमोऽध्यायः ॥ 135 ॥

5-135-9 यमः संयमनव्यापारः कालः कलनव्यापरः अन्तको मारणव्यापारः तदुपमम् ॥ 5-135-135 पञ्चत्रिंशदधिकशततमोऽध्यायः ॥
