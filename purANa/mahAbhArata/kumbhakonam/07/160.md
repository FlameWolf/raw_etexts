श्रीः
अध्यायः 160
कृपगर्हणातितिक्षया कर्णवधायाभ्युत्तिष्ठतोऽश्वत्थाम्नः कृपदुर्योधनाभ्यां निवारणम् ॥ 1 ॥ अर्जुनेन कर्णपराजयो दुर्योधनेन रणाय द्रौणिचोदना च ॥ 2 ॥
KK-07-06-160-001	सञ्जय उवाच 
KK-07-06-160-001a	तथा परुषितं दृष्ट्वा सूतपुत्रेण मातुलम् ।
KK-07-06-160-001c	खड्गमुद्यम्य वेगेन द्रौणिरभ्यपतद्द्रुतम् ॥
KK-07-06-160-002a	ततः परमसङ्क्रुद्धः सिंहो मत्तमिव द्विपम् ।
KK-07-06-160-002c	प्रेक्षतः कुरुराजस्य द्रौणिः कर्णं समभ्ययात् ॥
KK-07-06-160-003	अश्वत्थामोवाच 
KK-07-06-160-003a	यदर्जुनगुणांस्तथ्यान्कीर्तयानं नराधम ।
KK-07-06-160-003c	शूरं द्वेषात्सुदुर्बुद्धे त्वं भर्त्सयसि मातुलम् ॥
KK-07-06-160-004a	विकत्थमानः शौर्येण सर्वलोकधनुर्धरम् |
KK-07-06-160-004c	दर्पोत्सेधगृहीतोऽद्य न कञ्चिद्गणयन्मृधे ॥
KK-07-06-160-005a	क्व ते वीर्यं क्व चास्त्राणि यं त्वां निर्जित्य संयुगे ।
KK-07-06-160-005c	गाण्डीवधन्वा हतवान्प्रेक्षतस्ते जयद्रथम् ॥
KK-07-06-160-006a	येन साक्षान्महादेवो योधितः समरे पुरा ।
KK-07-06-160-006c	तमिच्छसि वृथा जेतुं सूताधम मनोरथैः ॥
KK-07-06-160-007a	यं हि कृष्णेन सहितं सर्वशस्त्रभृतां वरम् ।
KK-07-06-160-007c	जेतुं न शक्ताः सहिताः सेन्द्रा अपि सुरासुराः ॥
KK-07-06-160-008a	लोकैकवीरमजितमर्जुनं सूत संयुगे ।
KK-07-06-160-008c	किं पुनस्त्वं सुदुर्बुद्धे सहैभिर्वसुधाधिपैः ॥
KK-07-06-160-009a	कर्ण पश्य सुदुर्बुद्धे तिष्ठेदानीं नराधम ।
KK-07-06-160-009c	एष तेऽद्य शिरः कायादुद्धरामि सुदुर्मते ॥
KK-07-06-160-010	सञ्जय उवाच 
KK-07-06-160-010a	तमुद्यतं तु वेगेन राजा दुर्योधनः स्वयम् ।
KK-07-06-160-010c	न्यवारयन्महातेजाः कृपश्च द्विपदां वरः ॥
KK-07-06-160-011	कर्ण उवाच 
KK-07-06-160-011a	शूरोऽयं समरश्लाघी दुर्मतिश्च द्विजाधमः ।
KK-07-06-160-011c	आसादयतु मद्वीर्यं मुञ्चेमं कुरुसत्तम ॥
KK-07-06-160-012	अश्वत्थामोवाच 
KK-07-06-160-012a	तवैतत्क्षम्यतेऽस्माभिः सूतात्मज सुदुर्मते ।
KK-07-06-160-012c	दर्पमुत्सिक्तमेतत्ते फल्गुनो नाशयिष्यति ॥
KK-07-06-160-013	दुर्योधन उवाच 
KK-07-06-160-013a	अश्वत्थामन्प्रसीदस्व क्षन्तुमर्हसि मानद ।
KK-07-06-160-013c	कोपः खलु न कर्तव्यः सूतपुत्रं कथञ्चन ॥
KK-07-06-160-014a	त्वयि कर्णे कृपे द्रोणे मद्रराजेऽथ सौबले ।
KK-07-06-160-014c	महत्कार्यं समासक्तं प्रसीद द्विजसत्तम ॥
KK-07-06-160-015a	एते ह्यभिमुखाः सर्वे राधेयेन युयुत्सवः ।
KK-07-06-160-015c	आयान्ति पाण्डवा ब्रह्मन्नाह्वयन्तः समन्ततः ॥
KK-07-06-160-016	सञ्जय उवाच 
KK-07-06-160-016a	प्रसाद्यमानस्तु ततो राज्ञा द्रौणिर्महामनाः ।
KK-07-06-160-016c	प्रससाद महाराज क्रोधवेगसमन्वितः ॥
KK-07-06-160-017a	ततः कृपोऽप्युवाचेदमाचार्यः सुमहामनाः ।
KK-07-06-160-017c	सौम्यस्वभावाद्राजेन्द्र क्षिप्रमागतमार्दवः ॥
KK-07-06-160-018	कृप उवाच 
KK-07-06-160-018a	तवैतत्क्षम्यतेऽस्माभिः सूतात्मज सुदुर्मते ।
KK-07-06-160-018c	दर्पमुत्सिक्तमेतत्ते फल्गुनो नाशयिष्यति ॥
KK-07-06-160-019	सञ्जय उवाच 
KK-07-06-160-019a	ततस्ते पाण्डवा राजन्पाञ्चालाश्च यशस्विनः ।
KK-07-06-160-019c	आजग्मुः सहिताः कर्णं तर्जयन्तः समन्ततः ॥
KK-07-06-160-020a	कर्णोऽपि रथिनां श्रेष्ठश्चापमुद्यम्य वीर्यवान् ।
KK-07-06-160-020c	कौरवाग्र्यैः परिवृतः शक्रो देवगणैरिव ।
KK-07-06-160-020e	पर्यतिष्ठत तेजस्वी स्वबाहुबलमाश्रितः ॥
KK-07-06-160-021a	ततः प्रववृते युद्धं कर्णस्य सह पाण्डवैः ।
KK-07-06-160-021c	भीषणं सुमहाराज सिंहनादविराजितम् ॥
KK-07-06-160-022a	ततस्ते पाण्डवा राजन्पाञ्चालाश्च यशस्विनः ।
KK-07-06-160-022c	दृष्ट्वा कर्णं महाबाहुमुच्चैः शब्दमथानदन् ॥
KK-07-06-160-023a	अयं कर्णः कुतः कर्णस्तिष्ठ कर्ण महारणे ।
KK-07-06-160-023c	युध्यस्व सहितोऽस्माभिर्दुरात्मन्पुरुषाधम ॥
KK-07-06-160-024a	अन्ये तु दृष्ट्वा राधेयं क्रोधरक्तेक्षणाऽब्रुवन् ।
KK-07-06-160-024c	हन्यतामयमुत्सिक्तः सूतपुत्रोऽल्पचेतनः ।
KK-07-06-160-024e	सर्वैः पार्थिवशार्दूलैर्नानेनार्थोऽस्ति जीवता ||
KK-07-06-160-025a	अत्यन्तवैरी पार्थानां सततं पापपूरुषः ।
KK-07-06-160-025c	एष मूलमनर्थानां दुर्योधनमते स्थितः ॥
KK-07-06-160-026a	घ्नतैनमिति जल्पन्तः क्षत्रियाः समुपाद्रवन् ।
KK-07-06-160-026c	महता शरवर्षेण च्छादयन्तो महारथाः ।
KK-07-06-160-026e	वधार्थं सूतपुत्रस्य पाण्डवेयेन चोदिताः ॥
KK-07-06-160-027a	तांस्तु सर्वांस्तथा दृष्ट्वा धावमानान्महारथान् ।
KK-07-06-160-027c	न विव्यथे सूतपुत्रो न च त्रासमगच्छत ॥
KK-07-06-160-028a	दृष्ट्वा सागरकल्पं तमुद्धूतं सैन्यसागरम् ।
KK-07-06-160-028c	पिप्रीषुस्तव पुत्राणां सङ्ग्रामेष्वपराजितः ॥
KK-07-06-160-029a	सायकौघेन बलवान्क्षिप्रकारी महाबलः ।
KK-07-06-160-029c	वारयामास तत्सैन्यं समन्ताद्भरतर्षभ ॥
KK-07-06-160-030a	ततस्तु शरवर्षेण पार्थिवास्तमवारयन् ।
KK-07-06-160-030c	धनूंषि ते विधुन्वानाः शतशोऽथ सहस्रशः ।
KK-07-06-160-030e	अयोधयन्त राधेयं शक्रं दैत्यगणा इव ॥
KK-07-06-160-031a	शरवर्षं तु तत्कर्णः पार्थिवैः समुदीरितम् ।
KK-07-06-160-031c	शरवर्षेण महता समन्ताद्व्यकिरत्प्रभो ॥
KK-07-06-160-032a	तद्युद्धमभवत्तेषां कृतप्रतिकृतैषिणाम् ।
KK-07-06-160-032c	यथा देवासुरे युद्धे शक्रस्य सह दानवैः ॥
KK-07-06-160-033a	तत्राद्भुतमपश्याम सूतपुत्रस्य लाघवम् ।
KK-07-06-160-033c	यदेनं सर्वतो यत्ता नाप्नुवन्ति परे युधि ॥
KK-07-06-160-034a	निवार्य च शरौघांस्तान्पार्थिवानां महारथः ।
KK-07-06-160-034c	युगेष्वीषासु च्छत्रेषु ध्वजेषु च हयेषु च ।
KK-07-06-160-034e	आत्मनामाङ्कितान्घोरान्राधेयः प्राहिणोच्छरान् ॥
KK-07-06-160-035a	ततस्ते व्याकुलीभूता राजानः कर्णपीडिताः ।
KK-07-06-160-035c	बभ्रमुस्तत्र तत्रैव गावः शीतार्दिता इव ॥
KK-07-06-160-036a	हयानां वध्यमानानां गजानां रथिनां तथा ।
KK-07-06-160-036c	तत्रतत्राभ्यवेक्षाम सङ्घान्कर्णेन ताडितान् ॥
KK-07-06-160-037a	शिरोभिः पतितै राजन्बाहुभिश्च समन्ततः ।
KK-07-06-160-037c	आस्तीर्णा वसुधा सर्वा शूराणामनिवर्तिनाम् ॥
KK-07-06-160-038a	हतैश्च हन्यमानैश्च निष्टनद्भिश्च सर्वशः ।
KK-07-06-160-038c	बभूवायोधनं रौद्रं वैवस्वतपुरोपमम् ॥
KK-07-06-160-039a	ततो दुर्योधनो राजा दृष्ट्वा कर्णस्य विक्रमम् ।
KK-07-06-160-039c	अश्वत्थामानमासाद्य वाक्यमेतदुवाच ह ॥
KK-07-06-160-040ac	युध्यतेऽसौ रणे कर्णो दंशितः सर्वपार्थिवैः ॥
KK-07-06-160-041a	पश्यैतां द्रवतीं सेनां कर्णसायकपीडिताम् ।
KK-07-06-160-041c	कार्तिकेयेन विध्वस्तामासुरीं पृतनामिव ॥
KK-07-06-160-042a	दृष्ट्वैतां निर्जितां सेनां रणे कर्णेन धीमता ।
KK-07-06-160-042c	अभियात्येष बीभत्सुः सूतपुत्रजिघांसया ॥
KK-07-06-160-043a	तद्यथा प्रेक्षमाणानां सूतपुत्रं महारथम् ।
KK-07-06-160-043c	न हन्यात्पाण्डवः सङ्ख्ये तथा नीतिर्विधीयताम् ॥
KK-07-06-160-044a	ततो द्रौणिः कृपः शल्यो हार्दिक्यश्च महारथः ।
KK-07-06-160-044c	प्रत्युद्ययुस्तदा पार्थं सूतपुत्रपरीप्सया ।
KK-07-06-160-044e	आयान्तं वीक्ष्य कौन्तेयं शक्रं दैत्यचमूमिव ॥
KK-07-06-160-045a	बीभत्सुरपि राजेन्द्र पाञ्चालैरभिसंवृतः ।
KK-07-06-160-045c	प्रत्युद्ययौ तदा कर्णं यथा वृत्रं शतक्रतुः ॥
KK-07-06-160-046	धृतराष्ट्र उवाच 
KK-07-06-160-046a	संरब्धं फल्गुनं दृष्ट्वा कालान्तकयमोपमम् ।
KK-07-06-160-046c	कर्णो वैकर्तनः सूत प्रत्यपद्यत्किमुत्तरम् ॥
KK-07-06-160-047a	यो ह्यस्पर्धत पार्थेन नित्यमेव महारथः ।
KK-07-06-160-047c	आशंसते च बीभत्सुं युद्धे जेतुं सुदारुणम् ॥
KK-07-06-160-048a	स तु तं सहसा प्राप्तं नित्यमत्यन्तवैरिणम् ।
KK-07-06-160-048c	कर्णो वैकर्तनः सूत किमुत्तरमपद्यत ॥
KK-07-06-160-049	सञ्जय उवाच 
KK-07-06-160-049a	आयान्तं पाण्डवं दृष्ट्वा गजं प्रतिगजो यथा ।
KK-07-06-160-049c	असम्भ्रान्तो रणे कर्णः प्रत्युदीयाद्धनञ्जयम् ॥
KK-07-06-160-050a	तमापतन्तं वेगेन वैकर्तनमजिह्मगैः ।
KK-07-06-160-050c	छादयामास पार्थोऽथ कर्णस्तु विजयं शरैः ॥
KK-07-06-160-051a	स कर्णं शरजालेन च्छादयामास पाण्डवः ।
KK-07-06-160-051c	ततः कर्णः सुसंरब्धः शरैस्त्रिभिरविध्यत ॥
KK-07-06-160-052ac	तस्य तल्लाघवं पार्थो नामृष्यत महाबलः ॥
KK-07-06-160-053a	तस्मै बाणाञ्शिलाधौतान्प्रसन्नाग्रानजिह्मगान् ।
KK-07-06-160-053c	प्राहिणोत्सूतपुत्राय त्रिशतं शत्रुतापनः ॥
KK-07-06-160-054a	विव्याध चैनं संरब्धो बाणेनैकेन वीर्यवान् ।
KK-07-06-160-054c	सव्ये भुजाग्रे बलवान्नाराचेन हसन्निव ॥
KK-07-06-160-055ac	तस्य विद्धस्य बाणेन कराच्चापं पपात ह ॥
KK-07-06-160-056a	पुनरादाय तच्चापं निमेषार्धान्महाबलः ।
KK-07-06-160-056c	छादयामास बाणौघैः फल्गुनं कृतहस्तवत् ॥
KK-07-06-160-057a	शरवृष्टिं तु तां मुक्तां सूतपुत्रेण भारत ।
KK-07-06-160-057c	व्यधमच्छरवर्षेण स्मयन्निव धनञ्जयः ॥
KK-07-06-160-058a	तौ परस्परमासाद्य शरवर्षेण पार्थिव ।
KK-07-06-160-058c	छादयेतां महेष्वासौ कृतप्रतिकृतैषिणौ ॥
KK-07-06-160-059a	तदद्भुतं महद्युद्धं कर्णपाण्डवयोर्मृधे ।
KK-07-06-160-059c	क्रुद्धयोर्वासिताहेतोर्वन्ययोर्गजयोरिव ॥
KK-07-06-160-060a	ततः पार्थो महेष्वासो दृष्ट्वा कर्णस्य विक्रमम् ।
KK-07-06-160-060c	मुष्टिदेशे धनुस्तस्य चिच्छेद त्वरयाऽन्वितः ॥
KK-07-06-160-061a	अश्वांश्च चतुरो भल्लैरनयद्यमसादनम् ।
KK-07-06-160-061c	सारथेश्च शिरः कायादहरच्छत्रुतापनः ॥
KK-07-06-160-062a	अथैनं छिन्नधन्वानं हताश्वं हतसारथिम् ।
KK-07-06-160-062c	विव्याध सायकैः पार्थश्चतुर्भिः पाण्डुनन्दनः ॥
KK-07-06-160-063a	हताश्वात्तु रथात्तूर्णमवप्लुत्य नरर्षभः ।
KK-07-06-160-063c	आरुरोह रथं तूर्णं कृपस्य शरपीडितः ॥
KK-07-06-160-064a	स नुन्नोऽर्जुनबाणौघैराचितः शल्यको यथा ।
KK-07-06-160-064c	जीवितार्थमभिप्रेप्सुः कृपस्य रथमारुहत् ॥
KK-07-06-160-065a	राधेयं निर्जितं दृष्ट्वा तावका भरतर्षभ ।
KK-07-06-160-065c	धनञ्जयशरैर्नुन्नाः प्राद्रवन्त दिशो दश ॥
KK-07-06-160-066a	द्रवतस्तान्समालोक्य राजा दुर्योधनो नृप ।
KK-07-06-160-066c	निवर्तयामास तदा वाक्यमेतदुवाच ह ॥
KK-07-06-160-067a	अलं द्रुतेन वः शूरास्तिष्ठध्वं क्षत्रियर्षभाः ।
KK-07-06-160-067c	एष पार्थवधायाहं स्वयं गच्छामि संयुगे ।
KK-07-06-160-067e	अहं पार्थान्हनिष्यामि सपाञ्चालान्ससोमकान् ॥
KK-07-06-160-068a	अद्य मे युध्यमानस्य सह गाण्डीवधन्वना ।
KK-07-06-160-068c	द्रक्ष्यन्ति विक्रमं पार्थाः कालस्येव युगक्षये ॥
KK-07-06-160-069a	अद्य मद्बाणजालानि विमुक्तानि सहस्रशः ।
KK-07-06-160-069c	द्रक्ष्यन्ति समरे योधाः शलभानामिवायतीः ॥
KK-07-06-160-070a	अद्य बाणमयं वर्षं सृजतो मम धन्विनः ।
KK-07-06-160-070c	जीमूतस्येव घर्मान्ते द्रक्ष्यन्ति युधि सैनिकाः ॥
KK-07-06-160-071a	जेष्याम्यद्य रणे पार्थं सायकैर्नतपर्वभिः ।
KK-07-06-160-071c	तिष्ठध्वं समरे शूरा भयं त्यजत फल्गुनात् ॥
KK-07-06-160-072a	न हि मद्वीर्यमासाद्य फल्गुनः प्रसहिष्यति ।
KK-07-06-160-072c	यथा वेलां समासाद्य सागरो मकरालयः ॥
KK-07-06-160-073a	इत्युक्त्वा प्रययौ राजा सैन्येन महता वृतः ।
KK-07-06-160-073c	फल्गुनं प्रतिदुर्धर्षः क्रोधात्संरक्तलोचनः ॥
KK-07-06-160-074a	तं प्रयान्तं महाबाहुं दृष्ट्वा शारद्वतस्तदा ।
KK-07-06-160-074c	अश्वत्थामानमासाद्य वाक्यमेतदुवाच ह ॥
KK-07-06-160-075a	एष राजा महाबाहुरमर्षी क्रोधमूर्च्छितः ।
KK-07-06-160-075c	पतङ्गवृत्तिमास्थाय फल्गुनं योद्धुमिच्छति ॥
KK-07-06-160-076a	यावन्नः पश्यमानानां प्राणान्पार्थेन सङ्गतः ।
KK-07-06-160-076c	न जह्यात्पुरुषव्याघ्रस्तावद्वारय कौरवम् ॥
KK-07-06-160-077a	यावत्फल्गुनबाणानां गोचरं नाद्य गच्छति ।
KK-07-06-160-077c	कौरवः पार्थिवो वीरस्तावद्वारय संयुगे ॥
KK-07-06-160-078a	यावत्पार्थशरैर्घोरैर्निर्मुक्तोरगसन्निभैः ।
KK-07-06-160-078c	न भस्मीक्रियते राजा तावद्युद्धान्निवार्यताम् ॥
KK-07-06-160-079a	अयुक्तमिव पश्यामि तिष्ठत्स्वस्मासु मानद ।
KK-07-06-160-079c	स्वयं युद्धाय यद्राजा पार्थं यात्यसहायवान् ॥
KK-07-06-160-080a	दुर्लभं जीवितं मन्ये कौरव्यस्य किरीटिना ।
KK-07-06-160-080c	युध्यमानस्य पार्थेन शार्दूलेनेव हस्तिनः ॥
KK-07-06-160-081a	मातुलेनैवमुक्तस्तु द्रौणिः शस्त्रभृतां वरः ।
KK-07-06-160-081c	दुर्योधनमिदं वाक्यं त्वरितः समभाषत ॥
KK-07-06-160-082a	मयि जीवति गान्धारे न युद्धं गन्तुमर्हसि ।
KK-07-06-160-082c	मामनादृत्य कौरव्य तव नित्यं हितैषिणम् ॥
KK-07-06-160-083a	न हि सम्भ्रमः कार्यः पार्थस्य विजयं प्रति ।
KK-07-06-160-083c	अहमावारयिष्यामि पार्थं तिष्ठ सुयोधन ॥
KK-07-06-160-084	दुर्योधन उवाच 
KK-07-06-160-084a	आचार्यः पाण्डुपुत्रान्वै पुत्रवत्परिरक्षति ।
KK-07-06-160-084c	त्वमप्युपेक्षां कुरुषे तेषु नित्यं द्विजोत्तम ॥
KK-07-06-160-085a	मम वा मन्दभाग्यत्वान्मन्दस्ते विक्रमो युधि ।
KK-07-06-160-085c	धर्मराजप्रियार्थं वा द्रौपद्या वा न विद्म तत् ॥
KK-07-06-160-086a	धिगस्तु मम लुब्धस्य यत्कृते सर्वबान्धवाः ।
KK-07-06-160-086c	सुखार्हाः परमं दुःखं प्राप्नुवन्त्यपराजिताः ॥
KK-07-06-160-087a	को हि शस्त्रविदां मुख्यो महेश्वरसमो युधि ।
KK-07-06-160-087c	शत्रुं न क्षपयेच्छक्तो यो न स्याद्गौतमीसुतः ॥
KK-07-06-160-088a	अश्वत्थामन्प्रसीदस्व नाशयैतान्ममाहितान् ।
KK-07-06-160-088c	तवास्त्रगोचरे शक्ताः स्थातुं देवा न दानवाः ॥
KK-07-06-160-089a	पाञ्चालान्सोमकांश्चैव जहि द्रौणे सहानुगान् ।
KK-07-06-160-089c	वयं शेषान्हनिष्यामस्त्वयैव परिरक्षिताः ॥
KK-07-06-160-090a	एते हि सोमका विप्र पाञ्चालाश्च यशस्विनः ।
KK-07-06-160-090c	मम सैन्येषु सङ्क्रुद्धा विचरन्ति दवाग्निवत् ॥
KK-07-06-160-091a	तान्वारय महाबाहो केकयांश्च नरोत्तम ।
KK-07-06-160-091c	पुरा कुर्वन्ति निःशेषं रक्ष्यमाणाः किरीटिना ॥
KK-07-06-160-092a	अश्वत्थामंस्त्वरायुक्तो याहि शीघ्रमरिन्दम ।
KK-07-06-160-092c	आदौ वा यदि वा पश्चात्तवेदं कर्म मारिष ॥
KK-07-06-160-093a	त्वमुत्पन्नो महाबाहो पाञ्चालानां वधं प्रति ।
KK-07-06-160-093c	करिष्यसि जगत्सर्वमपाञ्चालं किलोद्यतः ॥
KK-07-06-160-094a	एवं सिद्धाऽब्रुवन्वाचो भविष्यति च तत्तथा ।
KK-07-06-160-094c	तस्मात्त्वं पुरुषव्याघ्र पाञ्चालाञ्जहि सानुगान् ॥
KK-07-06-160-095a	न तेऽस्त्रगोचरे शक्ताः स्थातुं देवाः सवासवाः ।
KK-07-06-160-095c	किमु पार्थाः सपाञ्चालाः सत्यमेतद्ब्रवीमि ते ॥
KK-07-06-160-096a	न त्वां समर्थाः सङ्ग्रामे पाण्डवाः सह सोमकैः ।
KK-07-06-160-096c	बलाद्योधयितुं वीर सत्यमेतद्ब्रवीमि ते ॥
KK-07-06-160-097a	गच्छगच्छ महाबाहो न नः कालात्ययो भवेत् ।
KK-07-06-160-097c	इयं हि द्रवते सेना पार्थसायकपीडिता ॥
KK-07-06-160-098a	शक्तो ह्यसि महाबाहो दिव्येन स्वेन तेजसा ।
KK-07-06-160-098c	निग्रहे पाण्डुपुत्राणां पाञ्चालानां च मानद ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे षष्ट्यधिकशततमोऽध्यायः ॥ 160 ॥

5-160-04 कञ्चिद्धनुर्धरं नगणयन्नित्यन्वयः ॥
