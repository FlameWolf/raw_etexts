श्रीः
अध्यायः 028
भगदत्तार्जुनसमागमः ॥ 1 ॥
KK-07-02-028-001	सञ्जय उवाच 
KK-07-02-028-001a	यियासतस्ततः कृष्णः पार्थस्याश्वान्मनोजवान् ।
KK-07-02-028-001c	सम्प्रैषीद्धेमसञ्छन्नान्द्रोणानीकाय सन्त्वरन् ॥
KK-07-02-028-002a	तं प्रयान्तं कुरुश्रेष्ठं स्वांस्त्रातुं द्रोणतापितान् ।
KK-07-02-028-002c	सुशर्मा भ्रातृभिः सार्धं युद्धार्थी पृष्ठतोऽन्वयात् ॥
KK-07-02-028-003a	ततः श्वेतहयः कृष्णमब्रवीदजितञ्जयः ।
KK-07-02-028-003c	एष मां भ्रातृभिः सार्धं सुशर्माऽऽह्वयतेऽच्युत ॥
KK-07-02-028-004a	दीर्यते चोत्तरेणैव तत्सैन्यं मधुसूदन ।
KK-07-02-028-004c	द्वैधीभूतं मनो मेऽद्य कृतं संशप्तकैरिदम् ॥
KK-07-02-028-005a	किन्नु संशप्तकान्हन्मि स्वान्रक्षाम्यहितार्दितान् ।
KK-07-02-028-005c	इति मे त्वं मतं वेत्सि तत्र किं सुकृतं भवेत् ॥
KK-07-02-028-006a	एवमुक्तस्तु दाशार्हः स्यन्दनं प्रत्यवर्तयत् ।
KK-07-02-028-006c	येन त्रिगर्ताधिपतिः पाण्डवं समुपाह्वयत् ॥
KK-07-02-028-007a	ततोऽर्जुनः सुशर्माणं विद्ध्वा सप्तभिराशुगैः ।
KK-07-02-028-007c	ध्वजं धनुश्चास्य तथा क्षुराभ्यां समकृन्तत ॥
KK-07-02-028-008a	त्रिगर्ताधिपतेश्चापि भ्रातरं षड्भिराशुगैः ।
KK-07-02-028-008c	साश्वं ससूतं त्वरितः पार्थः प्रैषीद्यमक्षयम् ॥
KK-07-02-028-009a	ततो भुजगसङ्काशां सुशर्मा शक्तिमायसीम् ।
KK-07-02-028-009c	चिक्षेपार्जुनमादिश्य वासुदेवाय तोमरम् ॥
KK-07-02-028-010a	शक्तिं त्रिभिः शरैश्छित्त्वा तोमरं त्रिभिरर्जुनः ।
KK-07-02-028-010c	सुशर्माणं शरव्रातैर्मोहयित्वा न्यवर्तयत् ॥
KK-07-02-028-011a	तं वासवमिवायान्तं भूरिवर्षं शरौघिणम् ।
KK-07-02-028-011c	राजंस्तावकसैन्यानां नोग्रं कश्चिदवारयत् ॥
KK-07-02-028-012a	ततो धनञ्जयो बाणैः सर्वानेव महारथान् ।
KK-07-02-028-012c	आयाद्विनिघ्नन्कौरव्यान्दहन्कक्षमिवानलः ॥
KK-07-02-028-013a	तस्य वेगमसह्यं तं कुन्तीपुत्रस्य धीमतः ।
KK-07-02-028-013c	नाशक्नुवंस्ते संसोढुं स्पर्शमग्नेरिव प्रजाः ॥
KK-07-02-028-014a	संवेष्टयन्ननीकानि शरवर्षेण पाण्डवः ।
KK-07-02-028-014c	सुपर्ण इव नागेन्द्रं प्रायात्प्राग्ज्योतिषं प्रति ॥
KK-07-02-028-015a	यत्तदानामयज्जिष्णुर्भरतानामपापिनाम् ।
KK-07-02-028-015c	धनुः क्षेमकरं सङ्ख्ये द्विषतामश्रुवर्धनम् ॥
KK-07-02-028-016a	तदेव तव पुत्रस्य राजन्दुर्द्यूतदेविनः ।
KK-07-02-028-016c	कृते क्षत्रविनाशाय धनुरायच्छदर्जुनः ॥
KK-07-02-028-017a	तथा विक्षोभ्यमाणा सा पार्थेन तव वाहिनी ।
KK-07-02-028-017c	व्यशीर्यत महाराज नौरिवासाद्य पर्वतम् ॥
KK-07-02-028-018a	ततो दशसहस्राणि न्यवर्तन्त धनुष्मताम् ।
KK-07-02-028-018c	मतिं कृत्वा रणे क्रूरां वीरा जयपराजये ॥
KK-07-02-028-019a	व्यपेतहृदयत्रासा आवव्रुस्तं महारथाः ।
KK-07-02-028-019c	आर्च्छत्पार्थो गुरुं भारं सर्वभारसहो युधि ॥
KK-07-02-028-020a	यथा नलवनं क्रुद्धः प्रभिन्नः षष्टिहायनः ।
KK-07-02-028-020c	मृद्नीयात्तद्वदायस्तः पार्थोऽमृद्नाच्चमूं तव ॥
KK-07-02-028-021a	तस्मिन्प्रमथिते सैन्ये भगदत्तो नराधिपः ।
KK-07-02-028-021c	तेन नागेन सहसा धनञ्जयमुपाद्रवत् ॥
KK-07-02-028-022a	तं रथेन नरव्याघ्रः प्रत्यगृह्णाद्धनञ्जयः ।
KK-07-02-028-022c	स सन्निपातस्तुमुलो बभूव नरनागयोः ॥
KK-07-02-028-023a	कल्पिताभ्यां यथाशास्त्रं रथेन च गजेन च ।
KK-07-02-028-023c	सङ्ग्रामे चेरतुर्वीरौ भगदत्तधनञ्जयौ ॥
KK-07-02-028-024a	ततो जीमूतसङ्काशान्नागादिन्द्र इव प्रभुः ।
KK-07-02-028-024c	अभ्यवर्षच्छरौघेण भगदत्तो धनञ्जयम् ॥
KK-07-02-028-025a	स चापि शरवर्षं तं शरवर्षेण वासविः ।
KK-07-02-028-025c	अप्राप्तमेव चिच्छेद भगदत्तस्य वीर्यवान् ॥
KK-07-02-028-026a	ततः प्राग्ज्योतिषो राजा शरवर्षे निवारिते ।
KK-07-02-028-026c	संरक्तनयनो रोषात्पार्थं पुनरवाकिरत् ॥
KK-07-02-028-027a	स तथा शरवर्षेण पार्थं समभिहत्य वै ।
KK-07-02-028-027c	चोदयामास तं नागं वधायाच्युतपार्थयोः ॥
KK-07-02-028-028a	तमापतन्तं द्विरदं दृष्ट्वा क्रुद्धमिवान्तकम् ।
KK-07-02-028-028c	चक्रेऽपसव्यं त्वरितः स्यन्दनेन जनार्दनः ॥
KK-07-02-028-029a	सम्प्राप्तमपि नेयेष परावृत्तं महाद्विपम् ।
KK-07-02-028-029c	सारोहं मृत्युसात्कर्तुं स्मरन्धर्मं धनञ्जयः ॥
KK-07-02-028-030a	स तु नागो द्विपरथान्हयांश्चामृद्य मारिष ।
KK-07-02-028-030c	प्राहिणोन्मृत्युलोकाय ततः क्रुद्धो धनञ्जयः ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे अष्टाविंशोऽध्यायः ॥ 28 ॥

5-28-16 आयच्छद्गृहीतवान् । यदेवार्जुनस्य धनुर्भरतानां क्षेमकरमासीत्तदेव त्वत्पुत्रनिमित्तं क्षत्रक्षयकरमभवदिति वाक्यार्थः || 5-28-28 अष्टाविंशोऽध्यायः ॥

