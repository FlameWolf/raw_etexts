श्रीः
अध्यायः 084
जयद्रथम् प्रति गच्छताऽर्जुनेन युधिष्ठिररक्षणाय सात्यकिम् प्रति चोदना ॥ 1 ॥
KK-07-04-084-001	सञ्जय उवाच 
KK-07-04-084-001a	तथा तु वदतां तेषां प्रादुरासीद्धनञ्जयः ।
KK-07-04-084-001c	दिदृक्षुर्भरतश्रेष्ठं राजानं ससुहृद्गणम् ॥
KK-07-04-084-002a	तं प्रविष्टं शुभां कक्ष्यामभिवन्द्याग्रतः स्थितम् ।
KK-07-04-084-002c	तमुत्थायार्जुनं प्रेम्णा सस्वजे पाण्डवर्षभः ॥
KK-07-04-084-003a	मूर्ध्नि चैनमुपाघ्राय परिष्वज्य च बाहुना ।
KK-07-04-084-003c	आशिषः परमाः प्रोच्य स्मयमानोऽभ्यभाषत ॥
KK-07-04-084-004a	व्यक्तमर्जुन सङ्ग्रामे ध्रुवस्ते विजयो महान् ।
KK-07-04-084-004c	तादृग्रूपा च ते च्छाया प्रसन्नश्च जनार्दनः ॥
KK-07-04-084-005	सञ्जय उवाच 
KK-07-04-084-005a	तमब्रवीत्ततो जिष्णुर्महदाश्चर्यमुत्तमम् ।
KK-07-04-084-005c	दृष्टवानस्मि भद्रं ते केशवस्य प्रसादजम् ॥
KK-07-04-084-006a	ततस्तत्कथयामास यथादृष्टं धनञ्जयः ।
KK-07-04-084-006c	आश्वासनार्थं सुहृदां त्र्यम्बकेण समागमम् ॥
KK-07-04-084-007a	ततः शिरोभिरवनिं स्पृष्ट्वा सर्वे च विस्मिताः ।
KK-07-04-084-007c	नमस्कृत्य वृषाङ्काय साधुसाध्वित्यथाब्रुवन् ॥
KK-07-04-084-008a	अनुज्ञातास्ततः सर्वे सुहृदो धर्मसूनुना ।
KK-07-04-084-008c	त्वरमाणाः सुसन्नद्धा हृष्टा युद्धाय निर्ययुः ॥
KK-07-04-084-009a	अभिवाद्य तु राजानं युयुधानाच्युतार्जुनाः ।
KK-07-04-084-009c	हृष्टा विनिर्ययुस्ते वै युधिष्ठिरनिवेशनात् ॥
KK-07-04-084-010a	रथेनैकेन दुर्धर्षौ युयुधानजनार्दनौ ।
KK-07-04-084-010c	जग्मतुः सहितौ वीरावर्जुनस्य निवेशनम् ॥
KK-07-04-084-011a	तत्र गत्वा हृषीकेशः कल्पयामास शास्त्रवित् ।
KK-07-04-084-011c	रथं रथवरस्याजौ वानरर्षभलक्षणम् ॥
KK-07-04-084-012a	स मेघसमनिर्घोषस्तप्तकाञ्चनसप्रभः ।
KK-07-04-084-012c	बभौ रथवरः क्लृप्तः शिशुर्दिवसकृद्यथा ॥
KK-07-04-084-013a	ततः पुरुषशार्दूलः सज्जं सर्वं न्यवेदयत् ।
KK-07-04-084-013c	रथं पुरुषसिंहस्य सध्वजं सुपताकिनम् ॥
KK-07-04-084-014a	स तु लोकवरः पुंसां किरीटी हेमवर्मभृत् ।
KK-07-04-084-014c	चापबाणधरो वाहं प्रदक्षिणमवर्तत ॥
KK-07-04-084-015a	तपोविद्यावयोवृद्धैः क्रियावद्भिर्जितेन्द्रियैः ।
KK-07-04-084-015c	स्तूयमानो जयाशीर्भिरारुरोह महारथम् ॥
KK-07-04-084-016a	जैत्रैः साङ्ग्रामिकैर्मन्त्रैः पूर्वमेव रथोत्तमम् ।
KK-07-04-084-016c	अभिमन्त्रितमर्चिष्मानुदयं भास्करो यथा ॥
KK-07-04-084-017a	स रथे रथिनां श्रेष्ठः काञ्चने काञ्चनावृतः ।
KK-07-04-084-017c	विबभौ विमलोऽर्चिष्मान्मेराविव दिवाकरः ||
KK-07-04-084-018a	अन्वारुरुहतुः पार्थं युयुधानजनार्दनौ ।
KK-07-04-084-018c	शर्यातेर्यज्ञमायान्तं यथेन्द्रं देवमश्विनौ ॥
KK-07-04-084-019a	अथ जग्राह गोविन्दो रश्मीन्रश्मिविदांवरः ।
KK-07-04-084-019c	मातलिर्वासवस्येव वृत्रं हन्तुं प्रयास्यतः ॥
KK-07-04-084-020a	स ताभ्यां सहितः पार्थो रथप्रवरमास्थितः ।
KK-07-04-084-020c	सहितो बुधशुक्राभ्यां तमो निघ्नन्यथा शशी ॥
KK-07-04-084-021a	सैन्धवस्य वधप्रेप्सुः प्रयातः शत्रुपूगहा ।
KK-07-04-084-021c	सहाम्बुपतिमित्राभ्यां यथेन्द्रस्तारकामये ॥
KK-07-04-084-022a	ततो वादित्रनिर्घोषैर्माङ्गल्यैश्च स्तवैः शुभैः ।
KK-07-04-084-022c	प्रयान्तमर्जुनं वीरं मागधाश्चैव तुष्टुवुः ॥
KK-07-04-084-023a	सजयाशीः सपुण्याहः सूतमागधनिःस्वनः ।
KK-07-04-084-023c	युक्तो वादित्रघोषेण तेषां रतिकरोऽभवत् ॥
KK-07-04-084-024a	तमनुप्रवणो वायुः पुण्यगन्धवहः शुभः ।
KK-07-04-084-024c	ववौ संहर्षयन्पार्थं द्विषतश्चापि शोषयन् ॥
KK-07-04-084-025a	ततस्तस्मिन्क्षणे राजन्विविधानि शुभानि च ।
KK-07-04-084-025c	प्रादुरासन्निमित्तानि विजयाय बहूनि च ॥
KK-07-04-084-026a	पाण्डवानां त्वदीयानां विपरीतानि मारिष ।
KK-07-04-084-026c	दृष्ट्वाऽर्जुनो निमित्तानि विजयाय प्रदक्षिणम् ।
KK-07-04-084-026e	युयुधानं महेष्वासमिदं वचनमब्रवीत् ॥
KK-07-04-084-027a	युयुधानाद्य युद्धे मे दृश्यते विजयो ध्रुवः ।
KK-07-04-084-027c	यथाहीमानि लिङ्गानि दृश्यन्ते शिनिपुङ्गव ॥
KK-07-04-084-028a	सोऽहं तत्र गमिष्यामि यत्र सैन्धवको नृपः ।
KK-07-04-084-028c	यियासुर्यमलोकाय मम वीर्यं प्रतीक्षते ॥
KK-07-04-084-029a	यथा परमकं कृत्यं सैन्धवस्य वधो मम ।
KK-07-04-084-029c	तथैव सुमहत्कृत्यं धर्मराजस्य रक्षणम् ॥
KK-07-04-084-030a	स त्वमद्य महाबाहो राजानं परिपालय ।
KK-07-04-084-030c	यथैव हि मया गुप्तस्त्वया गुप्तो भवेत्तथा ॥
KK-07-04-084-031a	न पश्यामि च तं लोके यस्त्वां युद्धे पराजयेत् ।
KK-07-04-084-031c	वासुदेवसमं युद्धे स्वयमप्यमरेश्वरः ॥
KK-07-04-084-032a	त्वयि चाहं पराश्वस्तः प्रद्युम्ने वा महारथे ।
KK-07-04-084-032c	शक्नुयां सैन्धवं हन्तुमनपेक्षो नरर्षभ ॥
KK-07-04-084-033a	मय्यपेक्षा न कर्तव्या गोप्ताऽयं मम केशवः ।
KK-07-04-084-033c	राज्ञ एव परा गुप्तिः कार्या सर्वात्मना त्वया ॥
KK-07-04-084-034a	न हि यत्र महाबाहुर्वासुदेवो व्यवस्थितः ।
KK-07-04-084-034c	किञ्चिद्व्यापद्यते तत्र यत्राहमपि च ध्रुवम् ॥
KK-07-04-084-035a	एवमुक्तस्तु पार्थेन सात्यकिः परवीरहा ।
KK-07-04-084-035c	तथेत्युक्त्वाऽगमत्तत्र यत्र राजा युधिष्ठिरः ॥ ॥

इति श्रीमन्महाभारते द्रोणपर्वणि प्रतिज्ञापर्वणि चतुरशीतितमोऽध्यायः ॥ 84 ॥

5-84-12 शिशुर्दिवसकृत् बालः सूर्यः ॥ 5-84-18 यथा च्यवनमश्विनौ इति क. ट. ढ. पाठः ॥ 5-84-26 प्रदक्षिणं छन्दोनुवर्तिनम् ॥ 5-84-33 अपेक्षा अनुरोधः ॥ 5-84-84 चतुरशीतितमोऽध्यायः ॥	
