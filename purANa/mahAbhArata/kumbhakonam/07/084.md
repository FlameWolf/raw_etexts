श्रीः
अध्यायः 084
जयद्रथम् प्रति गच्छताऽर्जुनेन युधिष्ठिररक्षणाय सात्यकिम् प्रति चोदना ॥ 1 ॥
001	सञ्जय उवाच 
001a	तथा तु वदतां तेषां प्रादुरासीद्धनञ्जयः ।
001c	दिदृक्षुर्भरतश्रेष्ठं राजानं ससुहृद्गणम् ॥
002a	तं प्रविष्टं शुभां कक्ष्यामभिवन्द्याग्रतः स्थितम् ।
002c	तमुत्थायार्जुनं प्रेम्णा सस्वजे पाण्डवर्षभः ॥
003a	मूर्ध्नि चैनमुपाघ्राय परिष्वज्य च बाहुना ।
003c	आशिषः परमाः प्रोच्य स्मयमानोऽभ्यभाषत ॥
004a	व्यक्तमर्जुन सङ्ग्रामे ध्रुवस्ते विजयो महान् ।
004c	तादृग्रूपा च ते च्छाया प्रसन्नश्च जनार्दनः ॥
005	सञ्जय उवाच 
005a	तमब्रवीत्ततो जिष्णुर्महदाश्चर्यमुत्तमम् ।
005c	दृष्टवानस्मि भद्रं ते केशवस्य प्रसादजम् ॥
006a	ततस्तत्कथयामास यथादृष्टं धनञ्जयः ।
006c	आश्वासनार्थं सुहृदां त्र्यम्बकेण समागमम् ॥
007a	ततः शिरोभिरवनिं स्पृष्ट्वा सर्वे च विस्मिताः ।
007c	नमस्कृत्य वृषाङ्काय साधुसाध्वित्यथाब्रुवन् ॥
008a	अनुज्ञातास्ततः सर्वे सुहृदो धर्मसूनुना ।
008c	त्वरमाणाः सुसन्नद्धा हृष्टा युद्धाय निर्ययुः ॥
009a	अभिवाद्य तु राजानं युयुधानाच्युतार्जुनाः ।
009c	हृष्टा विनिर्ययुस्ते वै युधिष्ठिरनिवेशनात् ॥
010a	रथेनैकेन दुर्धर्षौ युयुधानजनार्दनौ ।
010c	जग्मतुः सहितौ वीरावर्जुनस्य निवेशनम् ॥
011a	तत्र गत्वा हृषीकेशः कल्पयामास शास्त्रवित् ।
011c	रथं रथवरस्याजौ वानरर्षभलक्षणम् ॥
012a	स मेघसमनिर्घोषस्तप्तकाञ्चनसप्रभः ।
012c	बभौ रथवरः क्लृप्तः शिशुर्दिवसकृद्यथा ॥
013a	ततः पुरुषशार्दूलः सज्जं सर्वं न्यवेदयत् ।
013c	रथं पुरुषसिंहस्य सध्वजं सुपताकिनम् ॥
014a	स तु लोकवरः पुंसां किरीटी हेमवर्मभृत् ।
014c	चापबाणधरो वाहं प्रदक्षिणमवर्तत ॥
015a	तपोविद्यावयोवृद्धैः क्रियावद्भिर्जितेन्द्रियैः ।
015c	स्तूयमानो जयाशीर्भिरारुरोह महारथम् ॥
016a	जैत्रैः साङ्ग्रामिकैर्मन्त्रैः पूर्वमेव रथोत्तमम् ।
016c	अभिमन्त्रितमर्चिष्मानुदयं भास्करो यथा ॥
017a	स रथे रथिनां श्रेष्ठः काञ्चने काञ्चनावृतः ।
017c	विबभौ विमलोऽर्चिष्मान्मेराविव दिवाकरः ||
018a	अन्वारुरुहतुः पार्थं युयुधानजनार्दनौ ।
018c	शर्यातेर्यज्ञमायान्तं यथेन्द्रं देवमश्विनौ ॥
019a	अथ जग्राह गोविन्दो रश्मीन्रश्मिविदांवरः ।
019c	मातलिर्वासवस्येव वृत्रं हन्तुं प्रयास्यतः ॥
020a	स ताभ्यां सहितः पार्थो रथप्रवरमास्थितः ।
020c	सहितो बुधशुक्राभ्यां तमो निघ्नन्यथा शशी ॥
021a	सैन्धवस्य वधप्रेप्सुः प्रयातः शत्रुपूगहा ।
021c	सहाम्बुपतिमित्राभ्यां यथेन्द्रस्तारकामये ॥
022a	ततो वादित्रनिर्घोषैर्माङ्गल्यैश्च स्तवैः शुभैः ।
022c	प्रयान्तमर्जुनं वीरं मागधाश्चैव तुष्टुवुः ॥
023a	सजयाशीः सपुण्याहः सूतमागधनिःस्वनः ।
023c	युक्तो वादित्रघोषेण तेषां रतिकरोऽभवत् ॥
024a	तमनुप्रवणो वायुः पुण्यगन्धवहः शुभः ।
024c	ववौ संहर्षयन्पार्थं द्विषतश्चापि शोषयन् ॥
025a	ततस्तस्मिन्क्षणे राजन्विविधानि शुभानि च ।
025c	प्रादुरासन्निमित्तानि विजयाय बहूनि च ॥
026a	पाण्डवानां त्वदीयानां विपरीतानि मारिष ।
026c	दृष्ट्वाऽर्जुनो निमित्तानि विजयाय प्रदक्षिणम् ।
026e	युयुधानं महेष्वासमिदं वचनमब्रवीत् ॥
027a	युयुधानाद्य युद्धे मे दृश्यते विजयो ध्रुवः ।
027c	यथाहीमानि लिङ्गानि दृश्यन्ते शिनिपुङ्गव ॥
028a	सोऽहं तत्र गमिष्यामि यत्र सैन्धवको नृपः ।
028c	यियासुर्यमलोकाय मम वीर्यं प्रतीक्षते ॥
029a	यथा परमकं कृत्यं सैन्धवस्य वधो मम ।
029c	तथैव सुमहत्कृत्यं धर्मराजस्य रक्षणम् ॥
030a	स त्वमद्य महाबाहो राजानं परिपालय ।
030c	यथैव हि मया गुप्तस्त्वया गुप्तो भवेत्तथा ॥
031a	न पश्यामि च तं लोके यस्त्वां युद्धे पराजयेत् ।
031c	वासुदेवसमं युद्धे स्वयमप्यमरेश्वरः ॥
032a	त्वयि चाहं पराश्वस्तः प्रद्युम्ने वा महारथे ।
032c	शक्नुयां सैन्धवं हन्तुमनपेक्षो नरर्षभ ॥
033a	मय्यपेक्षा न कर्तव्या गोप्ताऽयं मम केशवः ।
033c	राज्ञ एव परा गुप्तिः कार्या सर्वात्मना त्वया ॥
034a	न हि यत्र महाबाहुर्वासुदेवो व्यवस्थितः ।
034c	किञ्चिद्व्यापद्यते तत्र यत्राहमपि च ध्रुवम् ॥
035a	एवमुक्तस्तु पार्थेन सात्यकिः परवीरहा ।
035c	तथेत्युक्त्वाऽगमत्तत्र यत्र राजा युधिष्ठिरः ॥ ॥

इति श्रीमन्महाभारते द्रोणपर्वणि प्रतिज्ञापर्वणि चतुरशीतितमोऽध्यायः ॥ 84 ॥

5-84-12 शिशुर्दिवसकृत् बालः सूर्यः ॥ 5-84-18 यथा च्यवनमश्विनौ इति क. ट. ढ. पाठः ॥ 5-84-26 प्रदक्षिणं छन्दोनुवर्तिनम् ॥ 5-84-33 अपेक्षा अनुरोधः ॥ 5-84-84 चतुरशीतितमोऽध्यायः ॥	
