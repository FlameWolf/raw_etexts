श्रीः
अध्यायः 153
दुर्योधनेन कर्णम् प्रति जयद्रथवधे द्रोणस्य पार्थपक्षपातादौदासीन्यस्य हेतुत्वेऽभिहिते कर्णेन तन्निराकरणपूर्वकं दैवस्यैव तत्र हेतुत्वकथनम् ॥ 1 ॥ रात्रियुद्धारम्भः ॥ 2 ॥
KK-07-05-153-001	सञ्जय उवाच 
KK-07-05-153-001a	ततो दुर्योधनो राजा द्रोणेनैवं प्रचोदितः ।
KK-07-05-153-001c	अमर्षवशमापन्नो युद्धायैव मनो दधे ।
KK-07-05-153-001e	अब्रवीच्च तदा कर्णं पुत्रो दुर्योधनस्तव ॥
KK-07-05-153-002a	पश्य कृष्णसहायेन पाण्डवेन किरीटिना ।
KK-07-05-153-002c	आचार्यविहितं व्यूहं भित्त्वा देवैः सुदुर्भिदम् ॥
KK-07-05-153-003a	तव व्यायच्छमानस्य द्रोणस्य च महात्मनः ।
KK-07-05-153-003c	मिषतां योधमुख्यानां सैन्धवो विनिपातितः ॥
KK-07-05-153-004a	पश्य राधेय पृथ्वीशाः पृथिव्यां प्रवरा युधि ।
KK-07-05-153-004c	पार्थेनैकेन निहताः सिंहेनेवेतरे मृगाः ॥
KK-07-05-153-005a	मम व्यायच्छमानस्य समरे शत्रुसूदन ।
KK-07-05-153-005c	अल्पावशेषं सैन्यं मे कृतं शक्रात्मजेन ह ॥
KK-07-05-153-006a	कथं वै युध्यमानस्य द्रोणस्य युधि फल्गुनः ।
KK-07-05-153-006c	भिन्द्यात्सुदुर्भिदं व्यूहं यतमानोऽपि संयुगे ॥
KK-07-05-153-007ac	प्रतिज्ञाया गतः पारं हत्वा सैन्धवमर्जुनः ॥
KK-07-05-153-008a	पश्य राधेय पृथ्वीशान्पृथिव्यां पातितान्बहून् ।
KK-07-05-153-008c	पार्थेन निहतान्सङ्ख्ये महेन्द्रोपमविक्रमान् ॥
KK-07-05-153-009a	अनिच्छतः कथं वीर द्रोणस्य युधि पाण्डवः ।
KK-07-05-153-009c	भिन्द्यात्सुदुर्भिदं व्यृहं यतमानस्य शुष्मिणः ॥
KK-07-05-153-010a	दयितः फल्गुनो नित्यमाचार्यस्य महात्मनः ।
KK-07-05-153-010c	ततोऽस्य दत्तवान्द्वारमयुद्धेनैव शत्रुहन् ॥
KK-07-05-153-011a	अभयं सिन्धुराजाय दत्त्वा द्रोणः परन्तपः ।
KK-07-05-153-011c	प्रादात्किरीटिने द्वारं पश्यन्निर्गुणतां मयि ॥
KK-07-05-153-012a	यद्यदास्यदनुज्ञां वै पूर्वमेव गृहान्प्रति ।
KK-07-05-153-012c	प्रस्थातुं सिन्धुराजस्य न भवेज्जीवितक्षयः ॥
KK-07-05-153-013a	जयद्रथो जीवितार्थी गच्छमानो गृहान्प्रति ।
KK-07-05-153-013c	मयाऽनार्येण संरुद्धो द्रोणात्प्राप्याभयं रणे ॥
KK-07-05-153-014a	`रक्षामि सैन्धवं युद्धे नैनं प्राप्स्यति फल्गुनः ।
KK-07-05-153-014c	मम सैन्यविनाशाय रुद्धो विप्रेण सैन्धवः ॥
KK-07-05-153-015a	तस्य मे मन्दभाग्यस्य यतमानस्य संयुगे ।
KK-07-05-153-015c	हतानि सर्वसैन्यानि हतो राजा जयद्रथः ॥
KK-07-05-153-016a	पश्य योधवरान्कर्ण शतशोऽथ सहस्रशः ।
KK-07-05-153-016c	पार्थनामाङ्कितैर्बाणैः सर्वे नीता यमक्षयम् ॥
KK-07-05-153-017a	कथमेकरथेनाजौ बहूनां नः प्रपश्यताम् ।
KK-07-05-153-017c	विपन्नः सैन्धवो राजा योधाश्चैव सहस्रशः ॥'
KK-07-05-153-018a	अद्य मे भ्रातरः क्षीणाश्चित्रसेनादयो रणे ।
KK-07-05-153-018c	भीमसेनं समासाद्य पश्यतां नो दुरात्मनाम् ॥
KK-07-05-153-019	कर्ण उवाच 
KK-07-05-153-019a	आचार्यं मा विगर्हस्व शक्त्याऽसौ युध्यते द्विजः ।
KK-07-05-153-019c	यथाबलं यथोत्साहं त्यक्त्वा जीवितमात्मनः ॥
KK-07-05-153-020a	यद्येनं समतिक्रम्य प्रविष्टः श्वेतवाहनः ।
KK-07-05-153-020c	नात्र सूक्ष्मोऽपि दोषः स्यादाचार्यस्य कथञ्चन ॥
KK-07-05-153-021a	कृती दक्षो युवा शूरः कृतास्त्रो लघुविक्रमः ।
KK-07-05-153-021c	दिव्यास्त्रयुक्तमास्थाय रथं वानरलक्षणम् ॥
KK-07-05-153-022a	कृष्णेन च गृहीताश्वमभेद्यकवचावृतः ।
KK-07-05-153-022c	गाण्डीवमजरं दिव्यं धनुरादाय वीर्यवान् ॥
KK-07-05-153-023a	प्रवर्षन्निशितान्बाणान्बाहुद्रविणदर्पितः ।
KK-07-05-153-023c	यदर्जुनोऽभ्ययाद्द्रोणमुपपन्नं हि तस्य तत् ॥
KK-07-05-153-024a	आचार्यः स्थविरो राजञ्शीघ्रयाने तथाऽक्षमः ।
KK-07-05-153-024c	बाहुव्यायामचेष्टायामशक्तस्तु नराधिप ॥
KK-07-05-153-025a	तेनैवमभ्यतिक्रान्तः श्वेताश्वः कृष्णसारथिः ।
KK-07-05-153-025c	तस्य दोषं न पश्यामि द्रोणस्यानेन हेतुना ॥
KK-07-05-153-026a	अजय्यान्पाण्डवान्मन्ये द्रोणेनास्त्रविदा मृधे ।
KK-07-05-153-026c	तथा ह्येनमतिक्रम्य प्रविष्टः श्वेतवाहनः ॥
KK-07-05-153-027a	सततं चेष्टमानानां निकृत्या विक्रमेण च ।
KK-07-05-153-027c	दैवादिष्टोऽन्यथाभावो न मन्ये विद्यते क्वचित् ॥
KK-07-05-153-028a	यतो नो युध्यमानानां परं शक्त्या सुयोधन ।
KK-07-05-153-028c	सैन्धवो निहतो युद्धे दैवमत्र परं स्मृतम् ॥
KK-07-05-153-029a	परं यत्नं कुर्वतां च त्वया सार्धं रणाजिरे ।
KK-07-05-153-029c	हत्वाऽस्माकं पौरुषं वै दैवं पश्चात्करोति नः ॥
KK-07-05-153-030a	दैवोपसृष्टपुरुषो यत्कर्म कुरुते क्वचित् ।
KK-07-05-153-030c	कृतं कृतं हि तत्तस्य दैवेन विनिपात्यते ॥
KK-07-05-153-031a	यत्कर्तव्यं मनुष्येण व्यवसायवता सदा ।
KK-07-05-153-031c	तत्कार्यमविशङ्केन सिद्धिर्दैवे प्रतिष्ठिता ॥
KK-07-05-153-032a	निकृत्या वञ्चिताः पार्था विषयोगैश्च भारत ।
KK-07-05-153-032c	दग्धा जतुगृहे चापि द्यूतेन च पराजिताः ॥
KK-07-05-153-033a	राजनीतिं समाश्रित्य प्रहिताश्चैव काननम् ।
KK-07-05-153-033c	यत्नेन च कृतं तत्तद्दैवेन विनिपातितम् ॥
KK-07-05-153-034a	युध्यस्व यत्नमास्थाय दैवं कृत्वा निरर्थकम् ।
KK-07-05-153-034c	यततस्तव तेषां च दैवं मार्गेण यास्यति ॥
KK-07-05-153-035a	न तेषां मतिपूर्वं हि सुकृतं दृश्यते क्वचित् ।
KK-07-05-153-035c	दुष्कृतं तव वा वीर बुद्ध्या हीनं कुरूद्वह ॥
KK-07-05-153-036a	दैवं प्रमाणं सर्वस्य सुकृतस्येतरस्य वा ।
KK-07-05-153-036c	अनन्यकर्म दैवं हि जागर्ति स्वपतामपि ।
KK-07-05-153-036e	`तेन युक्तो हि पुरुषः कार्याकार्ये नियुज्यते ॥'
KK-07-05-153-037a	बहूनि तव सैन्यानि योधाश्च बहवस्तव ।
KK-07-05-153-037c	न तथा पाण्डुपुत्राणामेवं युद्धमवर्तत ॥
KK-07-05-153-038a	तैरल्पैर्बहवो यूयं क्षयं नीताः प्रहारिणः ।
KK-07-05-153-038c	शङ्के दैवस्य तत्कर्म पौरुषं येन नाशितम् ॥
KK-07-05-153-039	सञ्जय उवाच 
KK-07-05-153-039a	एवं सम्भाषमाणानां बहु तत्तज्जनाधिप ।
KK-07-05-153-039c	पाण्डवानामनीकानि समदृश्यन्त संयुगे ॥
KK-07-05-153-040a	ततः प्रववृते युद्धं व्यतिषक्तरथद्विपम् ।
KK-07-05-153-040c	तावकानां परैः सार्धं राजन्दुर्मन्त्रिते तव ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रिपञ्चाशदधिकशततमोऽध्यायः ॥ 153 ॥

5-153-12 यद्यदास्यत् दद्याच्चेदित्यर्थः । सिन्धुराजस्य नाभविष्यज्जनक्षय इति झ. पाठः ॥ 5-153-27 अन्यथाभावः पराजयो दैवादिष्टः । नतु द्रोणापराधज इति भावः ॥ दैवदृष्ट्याऽन्यथाभावो न मन्युर्विद्यते क्वचित् इति क. पाठः । दैवदिष्टान्यथाभावो न मन्युर्विद्यते क्वचित् इति ख. पाठः ॥ 5-153-30 दैवोपसृष्टो दुर्दैवप्रस्तः ॥ 5-153-35 तेषां जयहेतुः सुकृतं तव वा पराजयहेतुः दुष्कृतं नास्तीत्याह । न तेषामिति ॥ 5-153-153 त्रिपञ्चाशदधिकशततमोऽध्यायः ॥
