श्रीः
अध्यायः 090
अर्जुनेन दुःशासनपराजयः ॥ 1 ॥
001	धृतराष्ट्र उवाच 
001a	तस्मिन्प्रभग्ने सैन्याग्रे वध्यमाने किरीटिना ।
001c	के तु तत्र रणे वीराः प्रत्युदीयुर्धनञ्जयम् ॥
002a	आहोस्विच्छकटव्यूहं प्रविष्टा मोघनिश्चयाः ॥
002c	द्रोणमाश्रित्य तिष्ठन्ति प्राकारमकुतोभयाः ॥
003	सञ्जय उवाच 
003a	तथाऽर्जुनेन सम्भग्ने तस्मिंस्तव बलेऽनघ ।
003c	हतवीरे हतोत्साहे पलायनकृतक्षणे ॥
004a	पाकशासनिनाऽभीक्ष्णं वध्यमाने शरोत्तमैः ।
004c	न तत्र कश्चित्सङ्ग्रामे शशाकार्जुनमीक्षितुम् ॥
005a	ततस्तव सुतो राजन्दृष्ट्वा सैन्यं तथागतम् ।
005c	दुःशासनो भृशं क्रुद्धो युद्धायार्जुनमभ्यगात् ॥
006a	सकाञ्चनविचित्रेण कवचेन समावृतः ।
006c	जाम्बूनदशिरस्त्राणः शूरस्तीव्रपराक्रमः ॥
007a	नागानीकेन महता ग्रसन्निव महीमिमाम् ।
007c	दुःशासनो महाराज सव्यसाचिनमावृणोत् ॥
008a	ह्रादेन गजघण्टानां शङ्खानां निनदेन च ।
008c	ज्याक्षेपनिनदैश्चैव विरावेण च दन्तिनाम् ॥
009a	भूर्दिशश्चान्तरिक्षं च शब्देनासीत्समावृतम् ।
009c	`युवराजो बलश्लाघी पिङ्गलः प्रियदर्शनः ।'
009e	स मुहूर्तं प्रतिभयो दारुणः समपद्यत ॥
010a	तान्दृष्ट्वा पततस्तूर्णमङ्कुशैरभिचोदितान् ।
010c	व्यालम्बहस्तान्संरब्धान्सपक्षानिव पर्वतान् ॥
011a	सिंहनादेन महता नरसिंहो धनञ्जयः ।
011c	`तदाचलघनप्रख्यं पताकाशतसङ्कुलम् ।'
011e	गजानीकममित्राणामभितो व्यधमच्छरैः ॥
012a	महोर्मिणमिवोद्धूतं श्वसनेन महार्णवम् ।
012c	किरीटी तद्गजानीकं प्राविशन्मकरो यथा ॥
013a	खमाश्रित इवादित्यः प्रतपन्स युगक्षये ।
013c	ददृशे दिक्षु सर्वासु पार्थः परपुरञ्जयः ॥
014a	खुरशब्देन चाश्वानां नेमिघोषेण तेन च ।
014c	तेन चोत्क्रुष्टशब्देन ज्यानिनादेन तेन च ॥
015a	नानावादित्रशब्देन पाञ्चजन्यस्वनेन च ।
015c	देवदत्तस्य घोषेण गाण्डीवनिनदेन च ।
015e	मन्दवेगा नरा नागा बभूवुस्ते विचेतसः ॥
016a	शरैराशीविषस्पर्शैर्निर्भिन्नाः सव्यसाचिना ।
016c	ते गजाः समसीदन्त मग्नाः पङ्कार्णवेष्विव ॥
017a	युगपच्च समाविष्टैः शरैर्गाण्डीवधन्वनः ।
017c	अनेकशतसाहस्रैर्द्रुमा मधुकरैरिव ।
017e	`पुङ्खावशिष्टैर्बहुभिः शोणितोत्पीडवाहिभिः ॥'
018a	आरावं परमं कृत्वा वध्यमानाः किरीटिना ।
018c	निपेतुरनिशं भूमौ छिन्नपक्षा इवाद्रयः ॥
019a	अपरे दन्तवेष्टेषु कुम्भेषु च कटेषु च ।
019c	शरैः समर्पिता नागाः क्रौञ्चवद्व्यनदन्मुहुः ॥
020a	गजस्कन्धगतानां च पुरुषाणां किरीटिना ।
020c	छिद्यन्ते चोत्तमाङ्गानि भुल्लैः सन्नतपर्वभिः ॥
021a	सकुण्डलानां पततां शिरसां धरणीतले ।
021c	पद्मानामिव सङ्घातैः पार्थश्चक्रे निवेदनम् ॥
022a	यन्त्रबद्धा विकवचा व्रणार्ता रुधिरोक्षिताः ।
022c	भ्रमत्सु युधि नागेषु मनुष्या विललम्बिरे ॥
023a	केचिदेकेन बाणेन सुयुक्तेन सुपत्रिणा ।
023c	द्वौ त्रयश्च विनिर्भिन्ना निपेतुर्धरणीतले ॥
024a	अपरे मदसंरब्धा मातङ्गाः पर्वतोपमाः ।
024c	सारोहा न्यपतन्भूमौ द्रुमवन्त इवाचलाः ॥
025a	मौर्वीं ध्वजं धनुश्चैव युगमीषां तथैव च ।
025c	रथिनां कुट्टयामास भल्लैः सन्नतपर्वभिः ॥
026a	न सन्दधन्न चाकर्षन्न विमुञ्चन्न चोद्वहन् ।
026c	मण्डलेनैव धनुषा नृत्यन्पार्थः स्म दृश्यते ॥
027a	अतिविद्धाश्च नाराचैर्वमन्तो रुधिरं मुखैः ।
027c	मुहूर्तान्न्यपतन्नन्ये वारणा वसुधातले ॥
028a	उत्थितान्यगणेयानि कबन्धानि समन्ततः ।
028c	अदृश्यन्त महाराज तस्मिन्परमसङ्कुले ॥
029a	सचापाः साङ्गुलित्राणाः सखड्गाः साङ्गदा रणे ।
029c	अदृश्यन्त भुजाश्छिन्ना हेमाभरणभूषिताः ॥
030a	सूपस्करैरधिष्ठानैरीषादण्डकबन्धुरैः ।
030c	चक्रैर्विमथितैरक्षैर्भग्नैश्च बहुधा युगैः ॥
031a	चर्मचापधरैश्चैव व्यवकीर्णैस्ततस्ततः ।
031c	स्रग्भिराभरणैर्वस्त्रैः पतितैश्च महाध्वजैः ॥
032a	निहतैर्वारणैरश्वैः क्षत्रियैश्च निपातितैः ।
032c	अदृश्यत मही तत्र दारुणप्रतिदर्शना ॥
033a	एवं दुःशासनबलं वध्यमानं किरीटिना ।
033c	सम्प्राद्रवन्महाराज व्यथितं सहनायकम् ॥
034a	`एवं बले द्रुते याते राजपुत्रं महारथम् ।
034c	विव्याध दशभिर्बाणैस्तिष्ठतिष्ठेति चाब्रवीत् ॥
035a	जीवितेन कथं गन्ता दुरुक्तं यावदद्य ते ।
035c	तद्वाक्यसदृशं कर्म कुरु त्वं यदि मन्यसे ॥
036a	एवमुक्त्वा ततो राजा पार्थः पार्थिवमर्दनः ।
036c	भृशं क्रुद्धो महाराज अविध्यत्तनयं तव ॥'
037a	ततो दुःशासनस्त्रस्तः सहानीकः शरार्दितः ।
037c	द्रोणं त्रातारमाकाङ्क्षञ्शकटव्यूहमभ्यगात् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे नवतितमोऽध्यायः ॥ 90 ॥

5-90-3 पलायने कृतः क्षणोऽवसरो येन ॥ 5-90-9 प्रतिभयो भयङ्करः । दारुणः क्रूरः ॥ 5-90-19 दन्तवेष्टेषु दन्तमूलेषु । कटेषु कटिषु ॥ 5-90-21 निवेदनमुपाहारम् ॥ 5-90-22 यन्त्रबद्धा यन्त्रैरालिखिताः ॥ 5-90-90 नवतितमोऽध्यायः ॥
