श्रीः
अध्यायः 163
सात्यकिना सोमदत्तवधः ॥ 1 ॥ द्रोणयुधिष्ठिरयुद्धम् ॥ 2 ॥
001	सञ्जय उवाच 
001a	सोमदत्तं तु सम्प्रेक्ष्य विधुन्वानं महद्धनुः ।
001c	सात्यकिः प्राह यन्तारं सोमदत्ताय मां वह ॥
002a	न ह्यहत्वा रणे शत्रुं सोमदत्तं महाबलम् ।
002c	निवर्तिष्ये रणात्सूत सत्यमेतद्वचो मम ॥
003a	ततः सम्प्रैषयद्यन्ता सैन्धवांस्तान्मनोजवान् ।
003c	तुरङ्गामाञ्छङ्खवर्णान्सर्वशब्दातिगान्रणे ॥
004a	तेऽवहन्युयुधानं तु मनोमारुतरंहसः ।
004c	यथेन्द्रं हरयो राजन्पुरा दैत्यवधोद्यतम् ॥
005a	तमापतन्तं सम्प्रेक्ष्य सात्वतं रभसं रणे ।
005c	सोमदत्तो महाबाहुरसम्भ्रान्तो न्यवर्तत ॥
006a	विमुञ्चञ्छरवर्षाणि पर्जन्य इव वृष्टिमान् ।
006c	छादयामास शैनेयं जलदो भास्करं यथा ॥
007a	असम्भ्रान्तश्च समरे सात्यकिः कुरुपुङ्गवम् ।
007c	छादयामास बाणौघैः समन्ताद्भरतर्षभ ॥
008a	सोमदत्तस्तु तं षष्ट्या विव्याधोरसि माधवम् ।
008c	सात्यकिश्चापि तं राजन्नविध्यत्सायकैः शितैः ॥
009a	तावन्योन्यं शरैः कृत्तौ व्यराजेतां नरर्षभौ ।
009c	सुपुष्पौ पुष्पसमये पुष्पिताविव किंशुकौ ॥
010a	रुधिरोक्षितसर्वाङ्गौ कुरुवृष्णियशस्करौ ।
010c	परस्परमवेक्षेतां दहन्ताविव लोचनैः ॥
011a	रथमण्डलमार्गेषु चरन्तावरिमर्दनौ ।
011c	घोररूपौ हितावास्तां वृष्टिमन्ताविवाम्बुदौ ॥
012a	शरसम्भिन्नगात्रौ तु सर्वतः शकलीकृतौ ।
012c	श्वाविधाविव राजेन्द्र दृश्येतां शरविक्षतौ ॥
013a	सुवर्णपुङ्खैरिषुभिराचितौ तौ व्यराजताम् ।
013c	खद्योतैरावृतौ राजन्प्रावृषीव वनस्पती ॥
014a	सम्प्रदीपितसर्वाङ्गौ सायकैस्तैर्महारथौ ।
014c	अदृश्येतां रणे क्रुद्धावुल्काभिरिव कुञ्जरौ ॥
015a	ततो युधि महारज सोमदत्तो महारथः ।
015c	अर्धचन्द्रेण चिच्छेद माधवस्य महद्धनुः ॥
016a	अथैनं पञ्चविंशत्या सायकानां समार्पयत् ।
016c	त्वरमाणस्त्वराकाले पुनश्च दशभिः शरैः ॥
017a	अथान्यद्धनुरादाय सात्यकिर्वेगवत्तरम् ।
017c	पञ्चभिः सायकैस्तूर्णं सोमदत्तमविध्यत ॥
018a	ततोऽपरेण भल्लेन ध्वजं चिच्छेद काञ्चनम् ।
018c	बाह्लीकस्य रणे राजन्सात्यकिः प्रहसन्निव ॥
019a	सोमदत्तस्त्वसम्भ्रान्तो दृष्ट्वा केतुं निपातितम् ।
019c	शैनेयं पञ्चविंशत्या सायकानां समाचिनोत् ॥
020a	सात्वतोऽपि रणे क्रुद्धः सोमदत्तस्य धन्विनः ।
020c	धनुश्छिच्छेद भल्लेन क्षुरप्रेण शितेन ह ॥
021a	अथैनं रुक्मपुङ्खानां शतेन नतपर्वणाम् ।
021c	आचिनोद्बहुधा राजन्भग्नदंष्ट्रमिव द्विपम् ॥
022a	अथान्यद्धनुरादाय सोमदत्तो महारथः ।
022c	सात्यकिं छादयामास शरवृष्ट्या महाबलः ॥
023a	सोमदत्तं तु सङ्क्रुद्धो रणे विव्याध सात्यकिः ।
023c	सात्यकिं शरजालेन सोमदत्तोऽप्यपीडयत् ॥
024a	दशभिः सात्वतस्यार्थे भीमोऽहन्बाह्लिकात्मजम् ।
024c	सोमदत्तोप्यसम्भ्रान्तो भीममार्च्छच्छितैः शरैः ॥
025a	ततस्तु सात्वतस्यार्थे भीमसेनो नवं दृढम् ।
025c	मुमोच परिघं घोरं सोमदत्तस्य वक्षसि ॥
026a	तमापतन्तं वेगेन परिघं घोरदर्शनम् ।
026c	द्विधा चिच्छेद समरे प्रहसन्निव कौरवः ॥
027a	स पपात द्विधा च्छिन्न आयसः परिघो महान् ।
027c	महीधरस्येव महच्छिखरं वज्रदारितम् ॥
028a	ततस्तु सात्यकी राजन्सोमदत्तस्य संयुगे ।
028c	धनुश्चिच्छेद भल्लेन हस्तावापं च पञ्चभिः ॥
029a	ततश्चतुर्भिश्च शरैस्तूर्णं तांस्तुरगोत्तमान् ।
029c	समीपं प्रेषयामास प्रेतराजस्य भारत ॥
030a	सारथेश्च शिरः कायाद्भल्लेन नतपर्वणा ।
030c	जहार नरशार्दूलः प्रहसञ्छिनिपुङ्गवः ॥
031a	ततः शरं महाघोरं ज्वलन्तमिव पावकम् ।
031c	मुमोच सात्वतो राजन्स्वर्णपुङ्खं शिलाशितम् ॥
032a	स विमुक्तो बलवता शैनेयेन शरोत्तमः ।
032c	घोरस्तस्योरसि विभो निपपाताशु भारत ॥
033a	सोऽतिविद्धो महाराज सात्वतेन महारथः ।
033c	सोमदत्तो महाबाहुर्निपपात ममार च ॥
034a	तं दृष्ट्वा निहतं तत्र सोमदत्तं महारथाः ।
034c	महता शरवर्षेण युयुधानमुपाद्रवन् ॥
035a	छाद्यमानं शरैर्दृष्ट्वा युयुधानं युधिष्ठिरः ।
035c	पाण्डवाश्च महाराज सह सर्वैः प्रभद्रकैः ।
035e	महत्या सेनया सार्धं द्रोणानीकमुपाद्रवन् ॥
036a	ततो युधिष्ठिरः क्रुद्धस्तावकानां महाबलम् ।
036c	शरैर्विद्रावयामास भारद्वाजस्य पश्यतः ॥
037a	सैन्यानि द्रावयन्तं तु द्रोणो दृष्ट्वा युधिष्ठिरम् ।
037c	अभिदुद्राव वेगेन क्रोधसंरक्तलोचनः ॥
038a	ततः सुनिशितैर्बाणैः पार्थं विव्याध सप्तभिः ।
038c	युधिष्ठिरोऽपि सङ्क्रुद्धः प्रतिविव्याध पञ्चभिः ॥
039a	सोऽतिविद्धो महाबाहुः सृक्विणी परिसंलिहन् ।
039c	युधिष्ठिरस्य चिच्छेद ध्वजं कार्मुकमेव च ॥
040a	स च्छिन्नधन्वा त्वरितस्त्वराकाले नृपोत्तमः ।
040c	अन्यदादत्त वेगेन कार्मुकं समरे दृढम् ॥
041a	ततः शरसहस्रेण द्रोणं विव्याध पार्थिवः ।
041c	साश्वसूतध्वजरथं तदद्भुतमिवाभवत् ॥
042a	ततो मुहूर्तं व्यथितः शरपातप्रपीडितः ।
042c	निषसाद रथोपस्थे द्रोणो भरतसत्तम ॥
043a	प्रतिलभ्य ततः सञ्ज्ञां मुहूर्ताद्द्विजसत्तमः ।
043c	क्रोधेन महताऽऽविष्टो वायव्यास्त्रमवासृजत् ॥
044a	असम्भ्रान्तस्ततः पार्थो वायव्येनैव वीर्यवान् ।
044c	तदस्त्रमस्त्रेण रणे स्तम्भयामास भारत ॥
045a	चिच्छेद च धनुर्दीर्घं ब्राह्मणस्य च पाण्डवः ।
045c	ततोऽन्यद्धनुरादत्त द्रोणः क्षत्रियमर्दनः ।
045e	तदप्यस्य शितैर्भल्लैश्चिच्छेद कुरुपुङ्गवः ॥
046ac	ततोऽब्रवीद्वासुदेवः कुन्तीपुत्रं युधिष्ठिरम् ॥
047a	युधिष्ठिर महाबाहो यत्त्वां वक्ष्यामि तच्छृणु ।
047c	उपारमस्व युद्धे त्वं द्रोणाद्भरतसत्तम ॥
048a	यतते हि सदा द्रोणो ग्रहणे तव संयुगे ।
048c	नानुरूपमहं मन्ये युद्धमस्य त्वया सह ॥
049a	योऽस्य सृष्टो विनाशाय स एवैनं हनिष्यति ।
049c	परिवर्ज्य गुरुं याहि यत्र राजा सुयोधनः ॥
050a	राजा राज्ञा हि योद्धव्यो नाराज्ञा युद्धमिष्यते ।
050c	तत्र त्वं गच्छ कौन्तेय हस्त्यश्वरथसंवृतः ॥
051a	यावन्मात्रेण च मया सहायेन धनञ्जयः ।
051c	भीमश्च रथशार्दूलो युध्यते कौरवैः सह ॥
052a	वासुदेववचः श्रुत्वा धर्मराजो युधिष्ठिरः ।
052c	मुहूर्तं चिन्तयित्वा तु ततो दारुणमाहवम् ॥
053a	प्रायाद्द्रुतममित्रघ्नो यत्र भीमो व्यवस्थितः ।
053c	विनिघ्नंस्तावकान्योधान्व्यादितास्य इवान्तकः ॥
054a	रथघोषेण महता नादयन्वसुधातलम् ।
054c	पर्जन्य इव घर्मान्ते नादयन्वै दिशो दश ।
054e	भीमस्य निघ्नतः शत्रून्पार्ष्णिं जग्राह पाण्डवः ॥
055a	द्रोणोऽपि पाण्डुपाञ्चालान्व्यधमद्रजनीमुखे ।
055c	`नादयंस्तलघोषेण तव सैन्यानि मारिष ॥' 

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे त्रिषष्ट्यधिकशततमोऽध्यायः ॥ 163 ॥

5-163-18 बाह्लीकस्य सोमदत्तस्य ॥ त्रिषष्ठ्यधिकशततमोऽध्यायः ॥
