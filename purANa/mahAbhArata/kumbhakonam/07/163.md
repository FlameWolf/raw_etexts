श्रीः
अध्यायः 163
सात्यकिना सोमदत्तवधः ॥ 1 ॥ द्रोणयुधिष्ठिरयुद्धम् ॥ 2 ॥
KK-07-06-163-001	सञ्जय उवाच 
KK-07-06-163-001a	सोमदत्तं तु सम्प्रेक्ष्य विधुन्वानं महद्धनुः ।
KK-07-06-163-001c	सात्यकिः प्राह यन्तारं सोमदत्ताय मां वह ॥
KK-07-06-163-002a	न ह्यहत्वा रणे शत्रुं सोमदत्तं महाबलम् ।
KK-07-06-163-002c	निवर्तिष्ये रणात्सूत सत्यमेतद्वचो मम ॥
KK-07-06-163-003a	ततः सम्प्रैषयद्यन्ता सैन्धवांस्तान्मनोजवान् ।
KK-07-06-163-003c	तुरङ्गामाञ्छङ्खवर्णान्सर्वशब्दातिगान्रणे ॥
KK-07-06-163-004a	तेऽवहन्युयुधानं तु मनोमारुतरंहसः ।
KK-07-06-163-004c	यथेन्द्रं हरयो राजन्पुरा दैत्यवधोद्यतम् ॥
KK-07-06-163-005a	तमापतन्तं सम्प्रेक्ष्य सात्वतं रभसं रणे ।
KK-07-06-163-005c	सोमदत्तो महाबाहुरसम्भ्रान्तो न्यवर्तत ॥
KK-07-06-163-006a	विमुञ्चञ्छरवर्षाणि पर्जन्य इव वृष्टिमान् ।
KK-07-06-163-006c	छादयामास शैनेयं जलदो भास्करं यथा ॥
KK-07-06-163-007a	असम्भ्रान्तश्च समरे सात्यकिः कुरुपुङ्गवम् ।
KK-07-06-163-007c	छादयामास बाणौघैः समन्ताद्भरतर्षभ ॥
KK-07-06-163-008a	सोमदत्तस्तु तं षष्ट्या विव्याधोरसि माधवम् ।
KK-07-06-163-008c	सात्यकिश्चापि तं राजन्नविध्यत्सायकैः शितैः ॥
KK-07-06-163-009a	तावन्योन्यं शरैः कृत्तौ व्यराजेतां नरर्षभौ ।
KK-07-06-163-009c	सुपुष्पौ पुष्पसमये पुष्पिताविव किंशुकौ ॥
KK-07-06-163-010a	रुधिरोक्षितसर्वाङ्गौ कुरुवृष्णियशस्करौ ।
KK-07-06-163-010c	परस्परमवेक्षेतां दहन्ताविव लोचनैः ॥
KK-07-06-163-011a	रथमण्डलमार्गेषु चरन्तावरिमर्दनौ ।
KK-07-06-163-011c	घोररूपौ हितावास्तां वृष्टिमन्ताविवाम्बुदौ ॥
KK-07-06-163-012a	शरसम्भिन्नगात्रौ तु सर्वतः शकलीकृतौ ।
KK-07-06-163-012c	श्वाविधाविव राजेन्द्र दृश्येतां शरविक्षतौ ॥
KK-07-06-163-013a	सुवर्णपुङ्खैरिषुभिराचितौ तौ व्यराजताम् ।
KK-07-06-163-013c	खद्योतैरावृतौ राजन्प्रावृषीव वनस्पती ॥
KK-07-06-163-014a	सम्प्रदीपितसर्वाङ्गौ सायकैस्तैर्महारथौ ।
KK-07-06-163-014c	अदृश्येतां रणे क्रुद्धावुल्काभिरिव कुञ्जरौ ॥
KK-07-06-163-015a	ततो युधि महारज सोमदत्तो महारथः ।
KK-07-06-163-015c	अर्धचन्द्रेण चिच्छेद माधवस्य महद्धनुः ॥
KK-07-06-163-016a	अथैनं पञ्चविंशत्या सायकानां समार्पयत् ।
KK-07-06-163-016c	त्वरमाणस्त्वराकाले पुनश्च दशभिः शरैः ॥
KK-07-06-163-017a	अथान्यद्धनुरादाय सात्यकिर्वेगवत्तरम् ।
KK-07-06-163-017c	पञ्चभिः सायकैस्तूर्णं सोमदत्तमविध्यत ॥
KK-07-06-163-018a	ततोऽपरेण भल्लेन ध्वजं चिच्छेद काञ्चनम् ।
KK-07-06-163-018c	बाह्लीकस्य रणे राजन्सात्यकिः प्रहसन्निव ॥
KK-07-06-163-019a	सोमदत्तस्त्वसम्भ्रान्तो दृष्ट्वा केतुं निपातितम् ।
KK-07-06-163-019c	शैनेयं पञ्चविंशत्या सायकानां समाचिनोत् ॥
KK-07-06-163-020a	सात्वतोऽपि रणे क्रुद्धः सोमदत्तस्य धन्विनः ।
KK-07-06-163-020c	धनुश्छिच्छेद भल्लेन क्षुरप्रेण शितेन ह ॥
KK-07-06-163-021a	अथैनं रुक्मपुङ्खानां शतेन नतपर्वणाम् ।
KK-07-06-163-021c	आचिनोद्बहुधा राजन्भग्नदंष्ट्रमिव द्विपम् ॥
KK-07-06-163-022a	अथान्यद्धनुरादाय सोमदत्तो महारथः ।
KK-07-06-163-022c	सात्यकिं छादयामास शरवृष्ट्या महाबलः ॥
KK-07-06-163-023a	सोमदत्तं तु सङ्क्रुद्धो रणे विव्याध सात्यकिः ।
KK-07-06-163-023c	सात्यकिं शरजालेन सोमदत्तोऽप्यपीडयत् ॥
KK-07-06-163-024a	दशभिः सात्वतस्यार्थे भीमोऽहन्बाह्लिकात्मजम् ।
KK-07-06-163-024c	सोमदत्तोप्यसम्भ्रान्तो भीममार्च्छच्छितैः शरैः ॥
KK-07-06-163-025a	ततस्तु सात्वतस्यार्थे भीमसेनो नवं दृढम् ।
KK-07-06-163-025c	मुमोच परिघं घोरं सोमदत्तस्य वक्षसि ॥
KK-07-06-163-026a	तमापतन्तं वेगेन परिघं घोरदर्शनम् ।
KK-07-06-163-026c	द्विधा चिच्छेद समरे प्रहसन्निव कौरवः ॥
KK-07-06-163-027a	स पपात द्विधा च्छिन्न आयसः परिघो महान् ।
KK-07-06-163-027c	महीधरस्येव महच्छिखरं वज्रदारितम् ॥
KK-07-06-163-028a	ततस्तु सात्यकी राजन्सोमदत्तस्य संयुगे ।
KK-07-06-163-028c	धनुश्चिच्छेद भल्लेन हस्तावापं च पञ्चभिः ॥
KK-07-06-163-029a	ततश्चतुर्भिश्च शरैस्तूर्णं तांस्तुरगोत्तमान् ।
KK-07-06-163-029c	समीपं प्रेषयामास प्रेतराजस्य भारत ॥
KK-07-06-163-030a	सारथेश्च शिरः कायाद्भल्लेन नतपर्वणा ।
KK-07-06-163-030c	जहार नरशार्दूलः प्रहसञ्छिनिपुङ्गवः ॥
KK-07-06-163-031a	ततः शरं महाघोरं ज्वलन्तमिव पावकम् ।
KK-07-06-163-031c	मुमोच सात्वतो राजन्स्वर्णपुङ्खं शिलाशितम् ॥
KK-07-06-163-032a	स विमुक्तो बलवता शैनेयेन शरोत्तमः ।
KK-07-06-163-032c	घोरस्तस्योरसि विभो निपपाताशु भारत ॥
KK-07-06-163-033a	सोऽतिविद्धो महाराज सात्वतेन महारथः ।
KK-07-06-163-033c	सोमदत्तो महाबाहुर्निपपात ममार च ॥
KK-07-06-163-034a	तं दृष्ट्वा निहतं तत्र सोमदत्तं महारथाः ।
KK-07-06-163-034c	महता शरवर्षेण युयुधानमुपाद्रवन् ॥
KK-07-06-163-035a	छाद्यमानं शरैर्दृष्ट्वा युयुधानं युधिष्ठिरः ।
KK-07-06-163-035c	पाण्डवाश्च महाराज सह सर्वैः प्रभद्रकैः ।
KK-07-06-163-035e	महत्या सेनया सार्धं द्रोणानीकमुपाद्रवन् ॥
KK-07-06-163-036a	ततो युधिष्ठिरः क्रुद्धस्तावकानां महाबलम् ।
KK-07-06-163-036c	शरैर्विद्रावयामास भारद्वाजस्य पश्यतः ॥
KK-07-06-163-037a	सैन्यानि द्रावयन्तं तु द्रोणो दृष्ट्वा युधिष्ठिरम् ।
KK-07-06-163-037c	अभिदुद्राव वेगेन क्रोधसंरक्तलोचनः ॥
KK-07-06-163-038a	ततः सुनिशितैर्बाणैः पार्थं विव्याध सप्तभिः ।
KK-07-06-163-038c	युधिष्ठिरोऽपि सङ्क्रुद्धः प्रतिविव्याध पञ्चभिः ॥
KK-07-06-163-039a	सोऽतिविद्धो महाबाहुः सृक्विणी परिसंलिहन् ।
KK-07-06-163-039c	युधिष्ठिरस्य चिच्छेद ध्वजं कार्मुकमेव च ॥
KK-07-06-163-040a	स च्छिन्नधन्वा त्वरितस्त्वराकाले नृपोत्तमः ।
KK-07-06-163-040c	अन्यदादत्त वेगेन कार्मुकं समरे दृढम् ॥
KK-07-06-163-041a	ततः शरसहस्रेण द्रोणं विव्याध पार्थिवः ।
KK-07-06-163-041c	साश्वसूतध्वजरथं तदद्भुतमिवाभवत् ॥
KK-07-06-163-042a	ततो मुहूर्तं व्यथितः शरपातप्रपीडितः ।
KK-07-06-163-042c	निषसाद रथोपस्थे द्रोणो भरतसत्तम ॥
KK-07-06-163-043a	प्रतिलभ्य ततः सञ्ज्ञां मुहूर्ताद्द्विजसत्तमः ।
KK-07-06-163-043c	क्रोधेन महताऽऽविष्टो वायव्यास्त्रमवासृजत् ॥
KK-07-06-163-044a	असम्भ्रान्तस्ततः पार्थो वायव्येनैव वीर्यवान् ।
KK-07-06-163-044c	तदस्त्रमस्त्रेण रणे स्तम्भयामास भारत ॥
KK-07-06-163-045a	चिच्छेद च धनुर्दीर्घं ब्राह्मणस्य च पाण्डवः ।
KK-07-06-163-045c	ततोऽन्यद्धनुरादत्त द्रोणः क्षत्रियमर्दनः ।
KK-07-06-163-045e	तदप्यस्य शितैर्भल्लैश्चिच्छेद कुरुपुङ्गवः ॥
KK-07-06-163-046ac	ततोऽब्रवीद्वासुदेवः कुन्तीपुत्रं युधिष्ठिरम् ॥
KK-07-06-163-047a	युधिष्ठिर महाबाहो यत्त्वां वक्ष्यामि तच्छृणु ।
KK-07-06-163-047c	उपारमस्व युद्धे त्वं द्रोणाद्भरतसत्तम ॥
KK-07-06-163-048a	यतते हि सदा द्रोणो ग्रहणे तव संयुगे ।
KK-07-06-163-048c	नानुरूपमहं मन्ये युद्धमस्य त्वया सह ॥
KK-07-06-163-049a	योऽस्य सृष्टो विनाशाय स एवैनं हनिष्यति ।
KK-07-06-163-049c	परिवर्ज्य गुरुं याहि यत्र राजा सुयोधनः ॥
KK-07-06-163-050a	राजा राज्ञा हि योद्धव्यो नाराज्ञा युद्धमिष्यते ।
KK-07-06-163-050c	तत्र त्वं गच्छ कौन्तेय हस्त्यश्वरथसंवृतः ॥
KK-07-06-163-051a	यावन्मात्रेण च मया सहायेन धनञ्जयः ।
KK-07-06-163-051c	भीमश्च रथशार्दूलो युध्यते कौरवैः सह ॥
KK-07-06-163-052a	वासुदेववचः श्रुत्वा धर्मराजो युधिष्ठिरः ।
KK-07-06-163-052c	मुहूर्तं चिन्तयित्वा तु ततो दारुणमाहवम् ॥
KK-07-06-163-053a	प्रायाद्द्रुतममित्रघ्नो यत्र भीमो व्यवस्थितः ।
KK-07-06-163-053c	विनिघ्नंस्तावकान्योधान्व्यादितास्य इवान्तकः ॥
KK-07-06-163-054a	रथघोषेण महता नादयन्वसुधातलम् ।
KK-07-06-163-054c	पर्जन्य इव घर्मान्ते नादयन्वै दिशो दश ।
KK-07-06-163-054e	भीमस्य निघ्नतः शत्रून्पार्ष्णिं जग्राह पाण्डवः ॥
KK-07-06-163-055a	द्रोणोऽपि पाण्डुपाञ्चालान्व्यधमद्रजनीमुखे ।
KK-07-06-163-055c	`नादयंस्तलघोषेण तव सैन्यानि मारिष ॥' 

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे त्रिषष्ट्यधिकशततमोऽध्यायः ॥ 163 ॥

5-163-18 बाह्लीकस्य सोमदत्तस्य ॥ त्रिषष्ठ्यधिकशततमोऽध्यायः ॥
