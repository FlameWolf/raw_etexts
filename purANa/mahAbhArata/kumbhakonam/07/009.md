श्रीः
अध्यायः 009
द्रोणमरणश्राविणो धृतराष्ट्रस्य तद्गुणानुवर्णनपूर्वकं शोचनम् ॥ 1 ॥
001	धृतराष्ट्र उवाच 
001a	किं कुर्वाणं रणे द्रोणं जघ्नुः पाण्डवसृञ्जयाः ।
001c	तथा निपुणमस्त्रेषु सर्वशस्त्रभृतामपि ॥
002a	रथः पर्यपतद्वाऽस्य धनुर्वाऽशीर्यतास्यतः ।
002c	प्रमत्तो वाऽभवद्द्रोणो यथा मृत्युमुपेयिवान् ॥
003a	कथं नु पार्षतस्तात शत्रुभिर्दुष्प्रधर्षणम् ।
003c	किरन्तमिषुसङ्घातान्रुक्मपुङ्खाननेकशः ॥
004a	क्षिप्रहस्तं द्विजश्रेष्ठं कृतिनं चित्रयोधिनम् ।
004c	दूरेषुपातिनं दान्तमस्त्रयुद्धेषु पारगम् ॥
005a	पाञ्चालपुत्रो न्यवधीद्दिव्यास्त्रधरमच्युतम् ।
005c	कुर्वाणं दारुणं कर्म रणे यत्तं महारथम् ॥
006a	व्यक्तं हि दैवं बलवत्पौरुषादिति मे मतिः ।
006c	यद्द्रोणो निहतः शूरः पार्षतेन महात्मना ॥
007a	अस्त्रं चतुर्विधं वीरे यस्मिन्नासीत्प्रतिष्ठितम् ।
007c	तमिष्वस्त्रधराचार्यं द्रोणं शंससि मे हतम् ॥
008a	श्रुत्वा हतं रुक्मरथं वैयाघ्रपरिवारणम् ।
008c	जातरूपपरिष्कारं नाद्य शोकमपानुदे ॥
009a	न नूनं परदुःखेन म्रियते कोऽपि सञ्जय ।
009c	यत्र द्रोणमहं श्रुत्वा हतं जीवामि मन्दधीः ।
009e	दैवमेव परं मन्ये नन्वनर्थं हि पौरुषम् ॥
010a	अश्मसारमयं नूर्न हृदयं सुदृढं मम ।
010c	यच्छ्रुत्वा निहतं द्रोणं शतधा न विदीर्यते ॥
011a	ब्राह्मे दैवे तथेष्वस्त्रे यमुपासन्गुणार्थिनः ।
011c	ब्राह्मणा राजपुत्राश्च स कथं मृत्युना हृतः ॥
012a	शोषणं सागरस्येव मेरोरिव विसर्पणम् ।
012c	पतनं भास्करस्येव न मृष्ये द्रोणपातनम् ॥
013a	दुष्टानां प्रतिषेद्धासीद्धार्मिकाणां च रक्षिता ।
013c	योऽहासीत्कृपणस्यार्थे प्राणानपि परन्तपः ॥
014a	मन्दानां मम पुत्राणां जयाशा यस्य विक्रमे ।
014c	बृहस्पत्युशनस्तुल्यो बुद्ध्या स निहतः कथम् ॥
015a	`गुणानां सर्वयोधानां स्थितिरासीन्महाद्युतिः ।
015c	यं मृत्युर्वशगस्तिष्ठेत्स कथं मृत्युना हतः ॥'
016a	ते च शोणा बृहन्तोऽश्वाश्छन्ना जालैर्हिरण्मयैः ।
016c	रथे वातजवा युक्ताः सर्वशस्त्रातिगा रणे ॥
017a	बलिनो ह्रेषिणो दान्ताः सैन्धवाः साधुवाहिनः ।
017c	दृढाः सङ्ग्राममध्येषु कच्चिदासन्न विह्वलाः ॥
018a	करिणां बृंहतां युद्धे शङ्खदुन्दुभिनिःस्वनैः ।
018c	ज्याक्षेपशरवर्षाणां शस्त्राणां च सहिष्णवः ॥
019a	आशंसन्तः पराञ्जेतुं जितश्वासा जितव्यथाः ।
019c	हयाः पराजिताः शीघ्रा भारद्वाजरथोद्वहाः ॥
020a	ते स्म रुक्मरथे युक्ता नरवीरसमास्थिताः ।
020c	कथं नाभ्यतरंस्तात पाण्डवानामनीकिनीम् ॥
021a	जातरूपपरिष्कारामास्थाय रथमुत्तमम् ।
021c	भारद्वाजः किमकरोद्युधि सत्यपराक्रमः ॥
022a	विद्यां यस्योपजीवन्ति सर्वलोकधनुर्धराः ।
022c	स सत्यसन्धो बलवान्द्रोणः किमकरोद्युधि ॥
023a	दिवि शक्रमिव श्रेष्ठं महामात्रं धनुर्भृताम् ।
023c	के नु तं रौद्रकर्माणं युद्धे प्रत्युद्ययू रथाः ॥
024a	ननु रुक्मरथं दृष्ट्वा प्राद्रवन्ति स्म पाण्डवाः ।
024c	दिव्यमस्त्रं विकुर्वाणं रणे तस्मिन्महाबलम् ॥
025a	उताहो सर्वसैन्येन धर्मराजः सहानुजः ।
025c	पाञ्चालप्रग्रहो द्रोणं सर्वतः समवारयत् ॥
026a	नूनमावारयत्पार्थो रथिनोऽन्यानजिह्मगैः ।
026c	ततो द्रोणं समहरत्पार्षतः पापकर्मकृत् ॥
027a	नह्यहं परिपश्यामि वधे कञ्चन शुष्मिणः ।
027c	धृष्टद्युम्नादृते रौद्रात्पाल्यमानात्किरीटिना ॥
028a	`उताहो सर्वसैन्येन धर्मराजः सहानुजः ।
028c	उत्सृज्य सर्वसैन्यानि द्रोणं तमभिदुद्रुवे ॥'
029a	तैर्वृतः सर्वतः क्षुद्रैः पाञ्चालापशदैस्ततः ।
029c	केकयैश्चेदिकारूशैर्मत्स्यैरन्यैश्च भूमिपैः ॥
030a	व्याकुलीकृतमाचार्यं पिपीलैरुरगं यथा ।
030c	कर्मण्यसुकरे सक्तं जघानेति मतिर्मम ॥
031a	योऽधीत्य चतुरो वेदान्साङ्गानाख्यानपञ्चमान् ।
031c	ब्राह्मणानां प्रतिष्ठासीत्स्रोतसामिव सागरः ॥
032a	क्षत्रं च ब्रह्म चैवेह योऽभ्यतिष्ठत्परन्तपः ।
032c	`दृप्तानां प्रतिषेद्धा च चक्षुरासीदचक्षुषाम् ॥
033a	अमर्षी चावलिप्तेषु धार्मिकेषु च धार्मिकः ।'
033c	स कथं ब्राह्मणो वृद्धः शस्त्रेण वधमाप्तवान् ॥
034a	अमर्षिणा मर्षितवान्क्लिश्यमानान्सदा मया ।
034c	अनर्हमाणान्कौन्तेयान्कर्मणस्तस्य तत्फलम् ॥
035a	यस्य कर्मानुजीवन्ति लोके सर्वधनुर्भृतः ।
035c	स सत्यसन्धः सुकृती श्रीकामैर्निहतः कथम् ॥
036a	दिवि शक्र इव श्रेष्ठो महासत्वो महाबलः ।
036c	स कथं निहतः पार्थैः क्षुद्रमत्स्यैर्यथा तिमिः ॥
037a	क्षिप्रहस्तश्च बलवान्दृढघन्वारिमर्दनः ।
037c	न यस्य विजयाकाङ्क्षी विषयं प्राप्य जीवति ॥
038a	यं द्वौ न जहतः शब्दौ जीवमानं कदाचन ।
038c	ब्राह्मश्च वेदकामानां ज्याघोषश्च धनुष्मताम् ॥
039a	अदीनं पुरुषव्याघ्रं ह्रीमन्तमपराजितम् ।
039c	तमिष्वासवराचार्यं द्रोणं जघ्नुः कथं रथाः ॥
040a	`नाहं मन्ये हतं द्रोणं स हि लोकमयोत्स्यत ।
040c	को हि शक्तो रणे जेतुमनाधृष्ययशोबलम् ॥
041a	ब्रह्मकल्पो भवेद्ब्राह्मे क्षात्रे नारायणोपमः ।
041c	ब्रह्मक्षत्रे च यस्यास्तां वशे स्थाणोरिवाखिले ॥
042a	सर्वान्हि मामकान्वीरान्सहाश्वरथकुञ्जरान् ।
042c	युधिष्ठिरस्य तपसा हतान्मन्यामहे कुरून् ॥'
043a	कथं सञ्जय दुर्धर्षमनाधृष्ययशोबलम् ।
043c	पश्यतां पुरुषेन्द्राणां समरे पार्षतोऽवधीत् ॥
044a	के पुरस्तादयुध्यन्त रक्षन्तो द्रोणमन्तिकात् ।
044c	के नु पश्चादवर्तन्त गच्छतो दुर्गमां गतिम् ॥
045a	केऽरक्षन्दक्षिणं चक्रं सव्यं के च महात्मनः ।
045c	पुरस्तात्के च वीरस्य युध्यमानस्य संयुगे ॥
046a	के च तस्मिंस्तनूस्त्यक्त्वा प्रतीपं मृत्युमाव्रजन् ।
046c	द्रोणस्य समरे वीराः केऽकुर्वन्त परां धृतिम् ॥
047a	कच्चिन्नैनं भयान्मन्दाः क्षत्रिया व्यजहन्रणे ।
047c	रक्षितारस्ततः शून्ये कच्चित्तैर्न हतः परैः ॥
048a	न स पृष्ठमरेस्त्रासाद्रणे शौर्यात्प्रदर्शयेत् ।
048c	परामप्यापदं प्राप्य स कथं निहतः परैः ॥
049a	एतदार्येण कर्तव्यं कृच्छ्रास्वापत्सु सञ्जय ।
049c	पराक्रमेद्यथा शक्त्या तच्च तस्मिन्प्रतिष्ठितम् ।
049a	`यो यथाशक्ति युद्ध्येत द्विषद्भिःस्वांश्च पालयन् ॥
050c	कच्चिन्नैनं भयात्क्षुद्राः पार्थेभ्यः प्रददू रणे ।
050a	गोप्तृभिस्तैः समुत्सृष्टः कच्चिन्नैष परैर्हतः ॥
051c	धृष्टद्युम्नं प्रपश्यामि निघ्नन्तमिव ब्राह्मणम् ।
051a	वार्यमाणं रणे तात द्रौणिनाऽमिततेजसा ॥'
052c	मुह्यते मे मनस्तात कथा तावन्निवार्यताम् ।
052a	भूयस्तु लब्धसञ्ज्ञस्त्वां परिपृच्छामि सञ्जय ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि नवमोऽध्यायः ॥ 9 ॥

5-1-2 अस्यतः शरानिति शेषः ॥ 5-1-17 बलिनस्तेजस्विनः  ॥ 5-1-23 महामात्रं प्रधानम् ॥ 5-1-25 पाञ्चालप्रग्रहः पाञ्चालः प्रग्रहो बन्धरज्जुर्यस्य 5-1-27 शुष्मिणस्तेजस्विनः ॥ 5-1-29 अपशदोऽधमः ॥ 5-1-31 आख्यानं पुराणभारतादि ॥ 5-1-9 नवमोऽध्यायः ॥
	
