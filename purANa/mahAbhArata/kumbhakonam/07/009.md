श्रीः
अध्यायः 009
द्रोणमरणश्राविणो धृतराष्ट्रस्य तद्गुणानुवर्णनपूर्वकं शोचनम् ॥ 1 ॥
KK-07-01-009-001	धृतराष्ट्र उवाच 
KK-07-01-009-001a	किं कुर्वाणं रणे द्रोणं जघ्नुः पाण्डवसृञ्जयाः ।
KK-07-01-009-001c	तथा निपुणमस्त्रेषु सर्वशस्त्रभृतामपि ॥
KK-07-01-009-002a	रथः पर्यपतद्वाऽस्य धनुर्वाऽशीर्यतास्यतः ।
KK-07-01-009-002c	प्रमत्तो वाऽभवद्द्रोणो यथा मृत्युमुपेयिवान् ॥
KK-07-01-009-003a	कथं नु पार्षतस्तात शत्रुभिर्दुष्प्रधर्षणम् ।
KK-07-01-009-003c	किरन्तमिषुसङ्घातान्रुक्मपुङ्खाननेकशः ॥
KK-07-01-009-004a	क्षिप्रहस्तं द्विजश्रेष्ठं कृतिनं चित्रयोधिनम् ।
KK-07-01-009-004c	दूरेषुपातिनं दान्तमस्त्रयुद्धेषु पारगम् ॥
KK-07-01-009-005a	पाञ्चालपुत्रो न्यवधीद्दिव्यास्त्रधरमच्युतम् ।
KK-07-01-009-005c	कुर्वाणं दारुणं कर्म रणे यत्तं महारथम् ॥
KK-07-01-009-006a	व्यक्तं हि दैवं बलवत्पौरुषादिति मे मतिः ।
KK-07-01-009-006c	यद्द्रोणो निहतः शूरः पार्षतेन महात्मना ॥
KK-07-01-009-007a	अस्त्रं चतुर्विधं वीरे यस्मिन्नासीत्प्रतिष्ठितम् ।
KK-07-01-009-007c	तमिष्वस्त्रधराचार्यं द्रोणं शंससि मे हतम् ॥
KK-07-01-009-008a	श्रुत्वा हतं रुक्मरथं वैयाघ्रपरिवारणम् ।
KK-07-01-009-008c	जातरूपपरिष्कारं नाद्य शोकमपानुदे ॥
KK-07-01-009-009a	न नूनं परदुःखेन म्रियते कोऽपि सञ्जय ।
KK-07-01-009-009c	यत्र द्रोणमहं श्रुत्वा हतं जीवामि मन्दधीः ।
KK-07-01-009-009e	दैवमेव परं मन्ये नन्वनर्थं हि पौरुषम् ॥
KK-07-01-009-010a	अश्मसारमयं नूर्न हृदयं सुदृढं मम ।
KK-07-01-009-010c	यच्छ्रुत्वा निहतं द्रोणं शतधा न विदीर्यते ॥
KK-07-01-009-011a	ब्राह्मे दैवे तथेष्वस्त्रे यमुपासन्गुणार्थिनः ।
KK-07-01-009-011c	ब्राह्मणा राजपुत्राश्च स कथं मृत्युना हृतः ॥
KK-07-01-009-012a	शोषणं सागरस्येव मेरोरिव विसर्पणम् ।
KK-07-01-009-012c	पतनं भास्करस्येव न मृष्ये द्रोणपातनम् ॥
KK-07-01-009-013a	दुष्टानां प्रतिषेद्धासीद्धार्मिकाणां च रक्षिता ।
KK-07-01-009-013c	योऽहासीत्कृपणस्यार्थे प्राणानपि परन्तपः ॥
KK-07-01-009-014a	मन्दानां मम पुत्राणां जयाशा यस्य विक्रमे ।
KK-07-01-009-014c	बृहस्पत्युशनस्तुल्यो बुद्ध्या स निहतः कथम् ॥
KK-07-01-009-015a	`गुणानां सर्वयोधानां स्थितिरासीन्महाद्युतिः ।
KK-07-01-009-015c	यं मृत्युर्वशगस्तिष्ठेत्स कथं मृत्युना हतः ॥'
KK-07-01-009-016a	ते च शोणा बृहन्तोऽश्वाश्छन्ना जालैर्हिरण्मयैः ।
KK-07-01-009-016c	रथे वातजवा युक्ताः सर्वशस्त्रातिगा रणे ॥
KK-07-01-009-017a	बलिनो ह्रेषिणो दान्ताः सैन्धवाः साधुवाहिनः ।
KK-07-01-009-017c	दृढाः सङ्ग्राममध्येषु कच्चिदासन्न विह्वलाः ॥
KK-07-01-009-018a	करिणां बृंहतां युद्धे शङ्खदुन्दुभिनिःस्वनैः ।
KK-07-01-009-018c	ज्याक्षेपशरवर्षाणां शस्त्राणां च सहिष्णवः ॥
KK-07-01-009-019a	आशंसन्तः पराञ्जेतुं जितश्वासा जितव्यथाः ।
KK-07-01-009-019c	हयाः पराजिताः शीघ्रा भारद्वाजरथोद्वहाः ॥
KK-07-01-009-020a	ते स्म रुक्मरथे युक्ता नरवीरसमास्थिताः ।
KK-07-01-009-020c	कथं नाभ्यतरंस्तात पाण्डवानामनीकिनीम् ॥
KK-07-01-009-021a	जातरूपपरिष्कारामास्थाय रथमुत्तमम् ।
KK-07-01-009-021c	भारद्वाजः किमकरोद्युधि सत्यपराक्रमः ॥
KK-07-01-009-022a	विद्यां यस्योपजीवन्ति सर्वलोकधनुर्धराः ।
KK-07-01-009-022c	स सत्यसन्धो बलवान्द्रोणः किमकरोद्युधि ॥
KK-07-01-009-023a	दिवि शक्रमिव श्रेष्ठं महामात्रं धनुर्भृताम् ।
KK-07-01-009-023c	के नु तं रौद्रकर्माणं युद्धे प्रत्युद्ययू रथाः ॥
KK-07-01-009-024a	ननु रुक्मरथं दृष्ट्वा प्राद्रवन्ति स्म पाण्डवाः ।
KK-07-01-009-024c	दिव्यमस्त्रं विकुर्वाणं रणे तस्मिन्महाबलम् ॥
KK-07-01-009-025a	उताहो सर्वसैन्येन धर्मराजः सहानुजः ।
KK-07-01-009-025c	पाञ्चालप्रग्रहो द्रोणं सर्वतः समवारयत् ॥
KK-07-01-009-026a	नूनमावारयत्पार्थो रथिनोऽन्यानजिह्मगैः ।
KK-07-01-009-026c	ततो द्रोणं समहरत्पार्षतः पापकर्मकृत् ॥
KK-07-01-009-027a	नह्यहं परिपश्यामि वधे कञ्चन शुष्मिणः ।
KK-07-01-009-027c	धृष्टद्युम्नादृते रौद्रात्पाल्यमानात्किरीटिना ॥
KK-07-01-009-028a	`उताहो सर्वसैन्येन धर्मराजः सहानुजः ।
KK-07-01-009-028c	उत्सृज्य सर्वसैन्यानि द्रोणं तमभिदुद्रुवे ॥'
KK-07-01-009-029a	तैर्वृतः सर्वतः क्षुद्रैः पाञ्चालापशदैस्ततः ।
KK-07-01-009-029c	केकयैश्चेदिकारूशैर्मत्स्यैरन्यैश्च भूमिपैः ॥
KK-07-01-009-030a	व्याकुलीकृतमाचार्यं पिपीलैरुरगं यथा ।
KK-07-01-009-030c	कर्मण्यसुकरे सक्तं जघानेति मतिर्मम ॥
KK-07-01-009-031a	योऽधीत्य चतुरो वेदान्साङ्गानाख्यानपञ्चमान् ।
KK-07-01-009-031c	ब्राह्मणानां प्रतिष्ठासीत्स्रोतसामिव सागरः ॥
KK-07-01-009-032a	क्षत्रं च ब्रह्म चैवेह योऽभ्यतिष्ठत्परन्तपः ।
KK-07-01-009-032c	`दृप्तानां प्रतिषेद्धा च चक्षुरासीदचक्षुषाम् ॥
KK-07-01-009-033a	अमर्षी चावलिप्तेषु धार्मिकेषु च धार्मिकः ।'
KK-07-01-009-033c	स कथं ब्राह्मणो वृद्धः शस्त्रेण वधमाप्तवान् ॥
KK-07-01-009-034a	अमर्षिणा मर्षितवान्क्लिश्यमानान्सदा मया ।
KK-07-01-009-034c	अनर्हमाणान्कौन्तेयान्कर्मणस्तस्य तत्फलम् ॥
KK-07-01-009-035a	यस्य कर्मानुजीवन्ति लोके सर्वधनुर्भृतः ।
KK-07-01-009-035c	स सत्यसन्धः सुकृती श्रीकामैर्निहतः कथम् ॥
KK-07-01-009-036a	दिवि शक्र इव श्रेष्ठो महासत्वो महाबलः ।
KK-07-01-009-036c	स कथं निहतः पार्थैः क्षुद्रमत्स्यैर्यथा तिमिः ॥
KK-07-01-009-037a	क्षिप्रहस्तश्च बलवान्दृढघन्वारिमर्दनः ।
KK-07-01-009-037c	न यस्य विजयाकाङ्क्षी विषयं प्राप्य जीवति ॥
KK-07-01-009-038a	यं द्वौ न जहतः शब्दौ जीवमानं कदाचन ।
KK-07-01-009-038c	ब्राह्मश्च वेदकामानां ज्याघोषश्च धनुष्मताम् ॥
KK-07-01-009-039a	अदीनं पुरुषव्याघ्रं ह्रीमन्तमपराजितम् ।
KK-07-01-009-039c	तमिष्वासवराचार्यं द्रोणं जघ्नुः कथं रथाः ॥
KK-07-01-009-040a	`नाहं मन्ये हतं द्रोणं स हि लोकमयोत्स्यत ।
KK-07-01-009-040c	को हि शक्तो रणे जेतुमनाधृष्ययशोबलम् ॥
KK-07-01-009-041a	ब्रह्मकल्पो भवेद्ब्राह्मे क्षात्रे नारायणोपमः ।
KK-07-01-009-041c	ब्रह्मक्षत्रे च यस्यास्तां वशे स्थाणोरिवाखिले ॥
KK-07-01-009-042a	सर्वान्हि मामकान्वीरान्सहाश्वरथकुञ्जरान् ।
KK-07-01-009-042c	युधिष्ठिरस्य तपसा हतान्मन्यामहे कुरून् ॥'
KK-07-01-009-043a	कथं सञ्जय दुर्धर्षमनाधृष्ययशोबलम् ।
KK-07-01-009-043c	पश्यतां पुरुषेन्द्राणां समरे पार्षतोऽवधीत् ॥
KK-07-01-009-044a	के पुरस्तादयुध्यन्त रक्षन्तो द्रोणमन्तिकात् ।
KK-07-01-009-044c	के नु पश्चादवर्तन्त गच्छतो दुर्गमां गतिम् ॥
KK-07-01-009-045a	केऽरक्षन्दक्षिणं चक्रं सव्यं के च महात्मनः ।
KK-07-01-009-045c	पुरस्तात्के च वीरस्य युध्यमानस्य संयुगे ॥
KK-07-01-009-046a	के च तस्मिंस्तनूस्त्यक्त्वा प्रतीपं मृत्युमाव्रजन् ।
KK-07-01-009-046c	द्रोणस्य समरे वीराः केऽकुर्वन्त परां धृतिम् ॥
KK-07-01-009-047a	कच्चिन्नैनं भयान्मन्दाः क्षत्रिया व्यजहन्रणे ।
KK-07-01-009-047c	रक्षितारस्ततः शून्ये कच्चित्तैर्न हतः परैः ॥
KK-07-01-009-048a	न स पृष्ठमरेस्त्रासाद्रणे शौर्यात्प्रदर्शयेत् ।
KK-07-01-009-048c	परामप्यापदं प्राप्य स कथं निहतः परैः ॥
KK-07-01-009-049a	एतदार्येण कर्तव्यं कृच्छ्रास्वापत्सु सञ्जय ।
KK-07-01-009-049c	पराक्रमेद्यथा शक्त्या तच्च तस्मिन्प्रतिष्ठितम् ।
KK-07-01-009-049a	`यो यथाशक्ति युद्ध्येत द्विषद्भिःस्वांश्च पालयन् ॥
KK-07-01-009-050c	कच्चिन्नैनं भयात्क्षुद्राः पार्थेभ्यः प्रददू रणे ।
KK-07-01-009-050a	गोप्तृभिस्तैः समुत्सृष्टः कच्चिन्नैष परैर्हतः ॥
KK-07-01-009-051c	धृष्टद्युम्नं प्रपश्यामि निघ्नन्तमिव ब्राह्मणम् ।
KK-07-01-009-051a	वार्यमाणं रणे तात द्रौणिनाऽमिततेजसा ॥'
KK-07-01-009-052c	मुह्यते मे मनस्तात कथा तावन्निवार्यताम् ।
KK-07-01-009-052a	भूयस्तु लब्धसञ्ज्ञस्त्वां परिपृच्छामि सञ्जय ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि नवमोऽध्यायः ॥ 9 ॥

5-1-2 अस्यतः शरानिति शेषः ॥ 5-1-17 बलिनस्तेजस्विनः  ॥ 5-1-23 महामात्रं प्रधानम् ॥ 5-1-25 पाञ्चालप्रग्रहः पाञ्चालः प्रग्रहो बन्धरज्जुर्यस्य 5-1-27 शुष्मिणस्तेजस्विनः ॥ 5-1-29 अपशदोऽधमः ॥ 5-1-31 आख्यानं पुराणभारतादि ॥ 5-1-9 नवमोऽध्यायः ॥
	
