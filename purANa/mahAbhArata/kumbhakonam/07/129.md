श्रीः
अध्यायः 129
भीमेन कर्णपराजयो दुःशलवधश्च ॥ 1 ॥
001	धृतराष्ट्र उवाच 
001a	निनदन्तं तथा तं तु भीमसेनं महाबलम् ।
001c	मेघस्तनितनिर्घोषं के वीराः पर्यवारयन् ॥
002a	न हि पश्याम्यहं तं वै त्रिषु लोकेषु कञ्चन ।
002c	क्रुद्धस्य भीमसेनस्य यस्तिष्ठेदग्रतो रणे ॥
003a	गदां युयुत्समानस्य कालस्येवेह सञ्जय ।
003c	न हि पश्याम्यहं युद्धे यस्तिष्ठेदग्रतः पुमान् ॥
004a	रथं रथेन यो हन्यात्कुञ्जरं कुञ्जरेण च ।
004c	कस्तस्य समरे स्थाता साक्षादपि पुरन्दरः ॥
005a	क्रुद्धस्य भीमसेनस्य मम पुत्राञ्जिघांसतः ।
005c	दुर्योधनहिते युक्ताः समतिष्ठन्त केऽग्रतः ॥
006a	भीमसेनदवाग्नेस्तु मम पुत्रांस्तृणोलपम् ।
006c	प्रधक्ष्यतो रणमुखे केऽतिष्ठन्नग्रतो नराः ॥
007a	काल्यमानांस्तु पुत्रान्मे दृष्ट्वा भीमस्य संयुगे ।
007c	कालेनेव प्रजाः सर्वाः के भीमं पर्यवारयन् ॥
008a	न मेऽर्जुनाद्भयं तादृक्कृष्णान्नापि च सात्वतात् ।
008c	हुतभुग्जन्मनो नैव यादृग्भीमाद्भयं मम ॥
009a	भीमवह्नेः प्रदीप्तस्य मम पुत्रान्दिधक्षतः ।
009c	के शूराः पर्यवर्तन्त तन्ममाचक्ष्व सञ्जय ॥
010	सञ्जय उवाच 
010a	तथा तु नर्दमानं तं भीमसेनं महाबलम् ।
010c	तुमुलेनैव शब्देन कर्णोऽप्यभ्यद्रवद्बली ॥
011a	व्याक्षिपन्सुमहच्चापमतिमात्रममर्षणः ।
011c	कर्णः सुयुद्धमाकाङ्क्षन्दर्शयिष्यन्बलं मृधे ॥
012a	रुरोध मार्गं भीमस्य वातस्येव महीरुहः ।
012c	भीमोऽपि दृष्ट्वा सावेगं पुरो वैकर्तनं स्थितम् ॥
013a	चुकोप बलवद्वीरश्चिक्षेपास्य शिलाशितान् ।
013c	तान्प्रत्यगृह्णात्कर्णोऽपि प्रतीपं प्रापयच्छरान् ॥
014a	ततस्तु सर्वयोधानां यततां प्रेक्षतां तदा ।
014c	प्रावेपन्निव गात्राणि कर्णभीमसमागमे ॥
015a	रथिनां सादिनां चैव तयोः श्रुत्वा तलस्वनम् ।
015c	भीमसेनस्य निनदं श्रुत्वा घोरं रणाजिरे ॥
016a	खं च भूमिं च संरुद्धां मेनिरे क्षत्रियर्षभाः ।
016c	पुनर्घोरेण नादेन पाण्डवस्य महात्मनः ॥
017a	समरे सर्वयोधानां धनूंष्यभ्यपतन्क्षितौ ।
017c	शस्त्राणि न्यपतन्दोर्भ्यः केषाञ्चिच्चासवोऽद्रवन् ॥
018a	वित्रस्तानि च सर्वाणि शकृन्मूत्रं प्रसुस्रुवुः ।
018c	वाहनानि च सर्वाणि बभूवुर्विमनांसि च ॥
019a	प्रादुरासन्निमित्तानि घोराणि सुबहून्युत ।
019c	गृध्रकङ्कबलैश्चासीदन्तरिक्षं समावृतम् ॥
020a	तस्मिन्सुतुमुले राजन्कर्णभीमसमागमे ।
020c	ततः कर्णस्तु विंशत्या शराणां भीममार्दयत् ॥
021a	विव्याध चास्य त्वरितः सूतं पञ्चभिराशुगैः ।
021c	प्रहस्य भीमसेनोऽपि कर्णं प्रत्याद्रवद्रणे ॥
022a	सायकानां चतुःषष्ट्या क्षिप्रकारी महायशाः ।
022c	तस्य कर्णो महेष्वासः सायकांश्चतुरोऽक्षिपत् ॥
023a	असम्प्राप्तांश्च तान्भीमः सायकैर्नतपर्वभिः ।
023c	चिच्छेद बहुधा राजन्दर्शयन्पाणिलाघवम् ॥
024a	तं कर्णश्छादयामास शरव्रातैरनेकशः ।
024c	सञ्छाद्यमानः कर्णेन बहुधा पाण्डुनन्दनः ॥
025a	चिच्छेद चापं कर्णस्य मुष्टिदेशे महारथः ।
025c	विव्याध चैनं बहुभिः सायकैर्नतपर्वभिः ॥
026a	अथान्यद्धनुरादाय सञ्यं कृत्वा च सूतजः ।
026c	विव्याध समरे भीमं भीमकर्मा महारथः ॥
027a	तस्य भीमो भृशं क्रुद्धस्त्रीञ्शरान्नतपर्वणः ।
027c	निचखानोरसि क्रुद्धः सूतपुत्रस्य वेगतः ॥
028a	तैः कर्णोऽराजत शरैरुरोमध्यगतैः सदा ।
028c	महीधर इवोदग्रस्त्रिशृङ्गो भरतर्षभ ॥
029a	सुस्राव चास्य रुधिरं विद्धस्य परमेषुभिः ।
029c	धातुप्रस्यन्दिनः शैलाद्यथा गैरिकधातवः ॥
030a	किञ्चिद्विचलितः कर्णः सुप्रहाराभिपीडितः ।
030c	आकर्णपूर्णमाकृष्य भीमं विव्याध सायकैः ॥
031a	चिक्षेप च पुनर्बाणाञ्शतशोऽथ सहस्रशः ।
031c	स शरैरर्दितस्तेन कर्णेन दृढधन्विना ।
031e	धनुर्ज्यामच्छिनत्तूर्णं भीमस्तस्य क्षुरेण ह ॥
032a	सारथिं चास्य भल्लेन रथनीडादपातयत् ।
032c	वाहांश्च चतुरस्तस्य व्यसूंश्चक्रे महारथः ॥
033a	हताश्वात्तु रथात्कर्णः समाप्लुत्य विशाम्पते ।
033c	स्यन्दनं वृषसेनस्य तूर्णमापुप्लुवे भयात् ॥
034a	निर्जित्य तु रणे कर्णं भीमसेनः प्रतापवान् ।
034c	ननाद बलवान्नादं पर्जन्यनिनदोपमम् ॥
035a	तस्य तं निनदं श्रुत्वा प्रहृष्टोऽभूद्युधिष्ठिरः ।
035c	कर्णं पराजितं मत्वा भीमसेनेन संयुगे ॥
036a	समन्ताच्छङ्खनिनदं पाण्डुसेनाऽकरोत्तदा ।
036c	शत्रुसेनाध्वनिं श्रुत्वा तावका ह्यनदन्भृशम् ॥
037a	स शङ्खबाणनिनदैर्हर्षाद्राजा स्ववाहिनीम् ।
037c	चक्रे युधिष्ठिरः सङ्ख्ये हर्षनादैश्च सङ्कुलाम् ॥
038a	गाण्डीवं व्याक्षिपत्पार्थः कृष्णोऽप्यब्जमवादयत् |
038c	तमन्तर्धाय निनदं भीमस्य नदतो ध्वनिः ।
038e	अश्रूयत तदा राजन्सर्वसैन्येषु दारुणः ॥
039a	ततो व्यायच्छतामस्त्रैः पृथक्पृथगजिह्मगैः ।
039c	मृदुपूर्वं तु राधेयो दृढपूर्वं तु पाण्डवः ॥
040a	`भीमोऽपि च महाराज वैकर्तनमुपाद्रवत् ।
040c	आसुरे तु महासैन्ये तारकं पावकिर्यथा ॥
041a	तयोरेवं महद्युद्धमभवद्भीमकर्णयोः ।
041c	तं भीमसेनो महता शरवर्षेण वारयन् ॥
042a	विव्याध सारथिं चास्य हयांश्च चतुरः शरैः ।
042c	ध्वजं चास्य पताकां च भल्लैः सन्नतपर्वभिः ।
042e	रथं च चक्ररक्षौ च भीमश्चिच्छेद मारिष ॥
043a	कर्णोऽपि रथिनां श्रेष्ठो भीमसेनेन कम्पितः ।
043c	खड्गचर्मधरो राजन्भीममभ्यद्रवद्बली ॥
044ac	भीमश्चिच्छेद खड्गं च चर्मणा सह मारिष ॥
045a	दृष्ट्वा कर्णं च पार्थेन बाधितं बहुभिः शरैः ।
045c	दुर्योधनो महाराज दुश्शलं प्रत्यभाषत ।
045e	कर्णं कृच्छ्रगतं पश्य शीघ्रं यानं प्रयच्छ ह ॥
046	सञ्जय उवाच 
046a	एवमुक्तस्ततो राज्ञा दुश्शलः समुपाद्रवत् ।
046c	दुश्शलस्य रथं कर्णश्चारुरोह महारथः ॥
047a	तौ पार्थः सहसा गत्वा विव्याध दशभिः शरैः ।
047c	पुनश्च कर्णं विद्ध्वाऽपि दुश्शलस्य शिरोऽहरत् ॥
048a	दुश्शलं निहतं दृष्ट्वा भीमसेनेन मारिष ।
048c	तस्यैव धनुरादाय कर्णो विव्याध पाण्डवम् ॥
049a	अन्योन्यं समरे वीरौ युयुधाते महाबलौ ।
049c	शत्रुघ्नौ शत्रुमध्ये तु बलवज्रभृताविव ॥
050a	भीमो विद्ध्वा हयांश्चैव सारथिं च पुनः पुनः ।
050c	कर्णमभ्यद्रवत्पार्थः प्रहसंश्च महाबलः ॥
051a	ततो व्यायच्छमानस्य भीमसेनस्य संयुगे ।
051c	तत्सैन्यं कलिलीभूतं न प्राज्ञायत किञ्चन ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनत्रिंशदधिकशततमोऽध्यायः ॥ 129 ॥

5-129-03 युयुत्समानस्य व्यापारयतः ॥ 5-129-12 सावेगं सत्वरम् ॥ 5-129-16 संरुद्धामेकतामापन्नाम् ॥ 5-129-39 व्यायच्छतां प्रहरताम् ॥ एकोनत्रिंशदधिकशततमोऽध्यायः ॥ 129 ॥
