श्रीः
अध्यायः 193
द्रोणधृष्टद्युम्नयोर्युद्धम् ॥ 1 ॥ द्रोणेन सोपालम्भभीमवचःश्रवणेन शस्त्रन्यासपूर्वकं योगेन शरीरत्यागः ॥ 2 ॥ शरीरार्न्निर्गच्छतस्तेजोरूपस्य द्रोणस्य सञ्जयादिभिः पञ्चभिरेवावलोकनम् ॥ 3 ॥ धृष्टद्युम्नेन द्रोणशिरश्छेदः ॥ 4 ॥
KK-07-07-193-001	सञ्जय उवाच 
KK-07-07-193-001a	[*सात्वतस्य तु तत्कर्म दृष्ट्वा दुर्योधनादयः ।
KK-07-07-193-001c	शैनेयं सर्वतः क्रुद्धा वारयामासुरञ्जसा ॥
KK-07-07-193-002a	कृपकर्णौ च समरे पुत्राश्च तव मारिष |
KK-07-07-193-002c	शैनेयं त्वरयाऽभ्येत्य विनिघ्नन्निशितैः शरैः ॥
KK-07-07-193-003a	युधिष्ठिरस्ततो राजा माद्रीपुत्रौ च पाण्डवौ ।
KK-07-07-193-003c	भीमसेनश्च बलवान्सात्यकिं पर्यवारयन् ॥
KK-07-07-193-004a	कर्णश्च शरवर्षेण गौतमश्च महारथः ।
KK-07-07-193-004c	दुर्योधनादयस्ते च शैनेयं पर्यवारयन् ॥
KK-07-07-193-005a	तां वृष्टिं सहसा राजन्नुत्थितां घोररूपिणीम् ।
KK-07-07-193-005c	वारयामास शैनेयो योधयंस्तान्महारथान् ॥
KK-07-07-193-006a	तेषामस्त्राणि दिव्यानि संहितानि महात्मनाम् ।
KK-07-07-193-006c	वारयामास विधिवद्दिव्यैरस्त्रैर्महामृधे ॥
KK-07-07-193-007a	क्रूरमायोधनं जज्ञे तस्मिन्राजसमागमे ।
KK-07-07-193-007c	रुद्रस्येव हि क्रुद्धस्य निघ्नतस्तान्पशून्पुरा ॥
KK-07-07-193-008a	हस्तानामुत्तमाङ्गानां कार्मुकाणां च भारत ।
KK-07-07-193-008c	छत्राणां चापविद्धानां चामराणां च सञ्चयैः ।
KK-07-07-193-008e	राशयः स्म व्यदृश्यन्त तत्रतत्र रणाजिरे ॥
KK-07-07-193-009a	भग्नचक्रै रथैश्चापि पातितैश्च महाध्वजैः ।
KK-07-07-193-009c	सादिभिश्च हतैः शूरैः सङ्कीर्णा वसुधाऽभवत् ॥
KK-07-07-193-010a	बाणपातनिकृत्तास्तु योधास्ते कुरुसत्तम ।
KK-07-07-193-010c	चेष्टन्तो विविधाश्चेष्टा व्यदृश्यन्त महाहवे ॥
KK-07-07-193-011a	वर्तमाने तथा युद्धे घोरे देवासुरोपमे ।
KK-07-07-193-011c	अब्रवीत्क्षत्रियांस्तत्र धर्मराजो युधिष्ठिरः ॥
KK-07-07-193-012a	अभिद्रवत संयत्ताः कुम्भयोनिं महारथाः ।
KK-07-07-193-012c	एषो हि पार्षतो वीरो भारद्वाजेन सङ्गतः ॥
KK-07-07-193-013a	घटते च यथाशक्ति भारद्वाजस्य नाशने ।
KK-07-07-193-013c	यादृशानि हि रूपाणि दृश्यन्तेऽस्य महारणे ॥
KK-07-07-193-014a	अद्य द्रोणं रणे क्रुद्धो घातयिष्यति पार्षतः ।
KK-07-07-193-014c	ते यूयं सहिता भूत्वा युध्यध्वं कुम्भसम्भवम् ||
KK-07-07-193-015a	युधिष्ठिरसमाज्ञप्ताः सृञ्जयानां महारथाः ।
KK-07-07-193-015c	अभ्यद्रवन्त संयत्ता भारद्वाजजिघांसवः ॥
KK-07-07-193-016a	तान्समापततः सर्वान्भारद्वाजो महारथः ।
KK-07-07-193-016c	अभ्यवर्तत वेगेन मर्तव्यमिति निश्चितः ॥
KK-07-07-193-017a	प्रयाते सत्यसन्धे तु समकम्पत मेदिनी ।
KK-07-07-193-017c	ववुर्वाताः सनिर्घातास्त्रासयाना वरूथिनीम् ॥
KK-07-07-193-018a	पपात महती चोल्का आदित्यान्निश्चरन्त्युत ।
KK-07-07-193-018c	दीपयन्ती उभे सेने शंसन्तीव महद्भयम् ॥
KK-07-07-193-019a	जज्वलुश्चैव शस्त्राणि भारद्वाजस्य मारिष ।
KK-07-07-193-019c	रथाः स्वनन्ति चात्यर्थं हयाश्चाश्रूण्यवासृजन् ॥
KK-07-07-193-020a	हतौजा इव चाप्यासीद्भारद्वाजो महारथः ।
KK-07-07-193-020c	प्रास्फुरन्नयनं चास्य वामबाहुस्तथैव च ॥
KK-07-07-193-021ac	विमनाश्चाभवद्युद्धे दृष्ट्वा पार्षतमग्रतः ॥
KK-07-07-193-022a	ऋषीणां ब्रह्मवादानां स्वर्गस्य गमनं प्रति ।
KK-07-07-193-022c	सुयुद्धेन ततः प्राणानुत्स्रष्टुमुपचक्रमे ॥]
KK-07-07-193-023a	ततश्चतुर्दिशं सैन्यैर्द्रुपदस्याभिसंवृतः ।
KK-07-07-193-023c	निर्दहन्क्षत्रियव्रातान्द्रोणः पर्यचरद्रणे ॥
KK-07-07-193-024a	हत्वा विंशतिसाहस्रान्क्षत्रियानरिमर्दनः ।
KK-07-07-193-024c	दशायुतानि करिणामवधीद्विशिखैः शितैः ॥
KK-07-07-193-025a	सोऽतिष्ठदाहवे यत्तो विधूमोऽग्निरिव ज्वलन् ।
KK-07-07-193-025c	क्षत्रियाणामभावाय ब्राह्ममस्त्रं समास्थितः ॥
KK-07-07-193-026a	पाञ्चाल्यं विरथं भीमो हतसर्वायुधं बली ।
KK-07-07-193-026c	सुविषण्णं महात्मानं त्वरमाणः समभ्ययात् ॥
KK-07-07-193-027a	ततः स्वरथमारोप्य पाञ्चाल्यमरिमर्दनः ।
KK-07-07-193-027c	अब्रवीदभिसम्प्रेक्ष्य द्रोणमस्यन्तमन्तिकात् ॥
KK-07-07-193-028a	न त्वदन्य इहाचार्यं योद्धुमुत्सहते पुमान् ।
KK-07-07-193-028c	त्वरस्व प्राग्वधायैव त्वयि भारः समाहितः ॥
KK-07-07-193-029a	स तथोक्तो महाबाहुः सर्वभारसहं धनुः ।
KK-07-07-193-029c	अभिपत्याददे क्षिप्रमायुधप्रवरं दृढम् ॥
KK-07-07-193-030a	संरब्धश्च शरानस्यन्द्रोणं दुर्वारणं रणे ।
KK-07-07-193-030c	विवारयिषुराचार्यं शरवर्षैरवाकिरत् ॥
KK-07-07-193-031a	तौ न्यवारयतां श्रेष्ठौ संरब्धौ रणशोभिनौ ।
KK-07-07-193-031c	उदीरयेतां ब्राह्माणि दिव्यान्यस्त्राण्यनेकशः ॥
KK-07-07-193-032a	स महास्त्रैर्महाराज द्रोणमाच्छादयद्रणे ।
KK-07-07-193-032c	निहत्य सर्वाण्यस्त्राणि भारद्वाजस्य पार्षतः ॥
KK-07-07-193-033a	स वसातीञ्शिबींश्चैव बाह्लीकान्कौरवानपि ।
KK-07-07-193-033c	रक्षिष्यमाणान्सङ्ग्रामे द्रोणं व्यधमदच्युतः ॥
KK-07-07-193-034a	धृष्टद्युम्नस्तथा राजन्गभस्तिभिरिवांशुमान् ।
KK-07-07-193-034c	वभौ प्रच्छादयन्नाशाः शरजालैः समन्ततः ॥
KK-07-07-193-035a	तस्य द्रोणो धनुश्छित्त्वा विद्ध्वा चैनं शिलीमुखैः ।
KK-07-07-193-035c	मर्माण्यभ्यहनद्भूयः स व्यथां परमामगात् ॥
KK-07-07-193-036a	ततो भीमो दृढक्रोधो द्रोणस्याश्लिष्य तं रथम् ।
KK-07-07-193-036c	शनकैरिव राजेन्द्र द्रोणं वचनमब्रवीत् ॥
KK-07-07-193-037a	यदि नाम न युध्येरञ्शिक्षिता ब्रह्मबन्धवः ।
KK-07-07-193-037c	स्वकर्मभिरसन्तुष्टा न स्म क्षत्रं क्षयं व्रजेत् ॥
KK-07-07-193-038a	अहिंसां सर्वभूतेषु धर्मं ज्यायस्तरं विदुः ।
KK-07-07-193-038c	तस्य च ब्राह्मणो मूलं भवांश्च ब्रह्मवित्तमः ॥
KK-07-07-193-039a	श्वपाकवन्म्लेच्छगणान्हत्वा चान्यान्पृथग्विधान् ।
KK-07-07-193-039c	`भरन्ति हि सुतान्दारांस्तद्वदज्ञानमोहिताः ॥'
KK-07-07-193-040a	अज्ञानान्मूढवद्ब्रह्मन्पुत्रदारधनेप्सया ।
KK-07-07-193-040c	एकस्यार्थे बहून्हत्वा पुत्रस्याधर्मविद्यया ।
KK-07-07-193-040e	स्वकर्मस्थान्विकर्मस्थो न व्यपत्रपसे कथम् ॥
KK-07-07-193-041a	`आचारहीन निर्लज्ज ब्रह्मबन्धो वरायुध ।
KK-07-07-193-041c	इदानीं तिष्ठ दुर्बुद्धे न मे जीवन्विमोक्ष्यसे ॥'
KK-07-07-193-042a	यस्यार्थे शस्त्रमादाय यमपेक्ष्य च जीवसि ।
KK-07-07-193-042c	स चाद्य पतितः शेते पृष्टेनावेदितस्तवः ॥
KK-07-07-193-043a	`स वै च निहतः शेते तव पुत्रः सुमन्दधीः ।'
KK-07-07-193-043c	धर्मराजस्य तद्वाक्यं नाभिशङ्कितुमर्हसि ॥
KK-07-07-193-044a	एवमुक्तस्ततो द्रोणो भीमेनोत्सृज्य तद्धनुः ।
KK-07-07-193-044c	`सन्न्यासाय शरीरस्य योक्ष्यमाणः स वै द्विजः ।'
KK-07-07-193-044e	सर्वाण्यस्त्राणि धर्मात्मा हातुकामोऽभ्यभाषत ॥
KK-07-07-193-045a	`कर्णं दुर्योधनं राजंस्त्वरमाणः पराक्रमम् ।'
KK-07-07-193-045c	कर्णकर्ण महेष्वास कृप दुर्योधनेति च ॥
KK-07-07-193-046a	सङ्ग्रामे क्रियतां यत्नो ब्रवीम्येष पुनःपुनः ।
KK-07-07-193-046c	पाण्डवेभ्यः शिवं वोस्तु शस्त्रमभ्युत्सृजाम्यहम् ।
KK-07-07-193-046e	इति तत्र महाराज प्राक्रोशद्द्रौणिमेव च ॥
KK-07-07-193-047a	उत्सृज्य च रणे शस्त्रं रथोपस्थे निविश्य च ।
KK-07-07-193-047c	अभयं सर्वभूतानां प्रददौ योगमीयिवान् ॥
KK-07-07-193-048a	तस्य तच्छिद्रमाज्ञाय धृष्टद्युम्नः प्रतापवान् ।
KK-07-07-193-048c	सशरं तद्धनुर्घोरं सन्न्यस्याथ रथे ततः ।
KK-07-07-193-048e	खड्गी रथादवप्लुत्य सहसा द्रोणमभ्ययात् ॥
KK-07-07-193-049a	`प्रद्रुते त्वथ द्रोणाय धृष्टद्युम्ने महारथे ।'
KK-07-07-193-049c	हाहाकृतानि भूतानि मानुषाणीतराणि च ॥
KK-07-07-193-050a	द्रोणं तथागतं दृष्ट्वा धृष्टद्युम्नवशं गतम् ।
KK-07-07-193-050c	हाहाकारं भृशं चक्रुरहो धिगिति चाबुवन् ॥
KK-07-07-193-051a	द्रोणोऽपि शस्त्राण्युत्सृज्य परमं साङ्ख्यमास्थितः ।
KK-07-07-193-051c	तथोक्त्वा योगमास्थाय ज्योतिर्भूतो महातपाः ॥
KK-07-07-193-052a	पुराणं पुरुषं विष्णुं जगाम मनसा परम् ।
KK-07-07-193-052c	मुखं किञ्चित्समुन्नाम्य विष्टभ्योरस्तथाग्रतः ॥
KK-07-07-193-053a	निमीलिताक्षः सत्वस्थो निक्षिप्य हृदि धारणाम् ।
KK-07-07-193-053c	ओमित्येकाक्षरं ब्रह्म ज्योतिर्भूतो महातपाः ॥
KK-07-07-193-054a	स्मरित्वा देवदेवेशमक्षरं परमं प्रभुम् ।
KK-07-07-193-054c	दिवमाक्रामदाचार्यः साक्षात्सद्भिर्दुराक्रमाम् ॥
KK-07-07-193-055a	`मूर्धानं तस्य निर्भिद्य ज्योती राजन्महात्मनः ।
KK-07-07-193-055c	जगाम परमं स्थानं देहं न्यस्य रथोत्तमे ॥'
KK-07-07-193-056a	द्वौ सूर्याविति नो बुद्धिरासीत्तस्मिंस्तथागते ।
KK-07-07-193-056c	एकरूपमिवाभासीज्योतिर्भिः पूरितं नभः ॥
KK-07-07-193-057a	समपद्यत चोल्काभं द्रोणस्य निधने तदा ।
KK-07-07-193-057c	निमेषमात्रेण च तज्ज्योतिरन्तरधीयत ॥
KK-07-07-193-058a	आसीत्किलकिलाशब्दः प्रहृष्टानां दिवौकसाम् ।
KK-07-07-193-058c	ब्रह्मलोकगते द्रोणे धृष्टद्युम्ने च मोहिते ॥
KK-07-07-193-059a	वयमेव तदाऽद्राक्ष्म पञ्च मानुषयोनयः ।
KK-07-07-193-059c	योगयुक्तं महात्मानं गच्छन्तं परमां गतिम् ॥
KK-07-07-193-060a	अहं धनञ्जयः पार्थः कृपः शारद्वतो द्विजः ।
KK-07-07-193-060c	वासुदेवश्च वार्ष्णेयो धर्मपुत्रश्च पाण्डवः ॥
KK-07-07-193-061a	अन्ये तु सर्वे नापश्यन्भारद्वाजस्य धीमतः ।
KK-07-07-193-061c	महिमानं महाराज योगयुक्तस्य गच्छतः ।
KK-07-07-193-061e	ब्रह्मलोकं महद्दिव्यं देवगुह्यं हि तत्परम् ॥
KK-07-07-193-062a	गतिं परमिकां प्राप्तमजानन्तो नृयोनयः ।
KK-07-07-193-062c	नापश्यन्गच्छमानं हि तं सार्धमृषिपुङ्गवैः ।
KK-07-07-193-062e	आचार्यं योगमास्थाय ब्रह्मलोकमरिन्दमम् ॥
KK-07-07-193-063a	वितुन्नाङ्गं शरव्रातैर्न्यस्तायुधमसृक्क्षरम् ।
KK-07-07-193-063c	विकृष्य पार्षतः खड्गं क्रोधामर्षवशं गतः ।
KK-07-07-193-063e	दृश्यमानः सर्वभूतैः केशपक्षे परामृशत् ॥
KK-07-07-193-064a	तस्य मूर्धानमालम्ब्य गतसत्वस्य देहिनः ।
KK-07-07-193-064c	किञ्चिदब्रुवतः कायाद्विचकर्तासिना शिरः ॥
KK-07-07-193-065a	हर्षेण महता महता युक्तो भारद्वाजे निपातिते ।
KK-07-07-193-065c	सिंहनादरवं चक्रे भ्रामयन्खड्गमाहवे ॥
KK-07-07-193-066a	आकर्णपलितः श्यामो वयसाऽशीतिपञ्चकः ।
KK-07-07-193-066c	त्वत्कृते व्यचरत्सङ्ख्ये स तु षोडशवर्षवत् ॥
KK-07-07-193-067a	उक्तवांश्च महाबाहुः कुन्तीपुत्रो धनञ्जयः ।
KK-07-07-193-067c	जीवन्तमानयाचार्यं मा वधीर्द्रुपदात्मज ॥
KK-07-07-193-068a	न हन्तव्यो न हन्तव्य इति ते सैनिकाश्च ह ।
KK-07-07-193-068c	उत्क्रोशन्नर्जुनश्चैव सानुक्रोशस्तमाव्रजत् ॥
KK-07-07-193-069a	क्रोशमानेऽर्जुने चैव पार्थिवेषु च सर्वशः ।
KK-07-07-193-069c	धृष्टद्युम्नोऽवधीद्द्रोणं रथतल्पे नरर्षभम् ॥
KK-07-07-193-070a	शोणितेन परिक्लिन्नो रथाद्भूमिमथापतत् ।
KK-07-07-193-070c	लोहिताङ्ग इवादित्यो दुर्धर्षः समपद्यत ॥
KK-07-07-193-071a	एवं तं निहतं सङ्ख्ये ददृशे सैनिको जनः ।
KK-07-07-193-071c	धृष्टद्युम्नस्तु तद्राजन्भारद्वाजशिरोऽहरत् ॥
KK-07-07-193-073a	तावकानां महेष्वासः प्रमुखे तत्समाक्षिपत् ।
KK-07-07-193-073c	ते तु दृष्ट्वा शिरो राजन्भारद्वाजस्य तावकाः ॥
KK-07-07-193-074a	पलायनकृतोत्साहा दुद्रुवुः सर्वतोदिशम् ।
KK-07-07-193-074c	द्रोणस्तु दिवमास्थाय नक्षत्रपथमाविशत् ॥
KK-07-07-193-075a	अहमेव तदाऽद्राक्षं द्रोणस्य निधनं नृप ।
KK-07-07-193-075c	ऋषेः प्रसादात्कृष्णस्य सत्यवत्याः सुतस्य च ॥
KK-07-07-193-076a	विधूमामिह संयान्तीमुल्कां प्रज्वलितामिव ।
KK-07-07-193-076c	अपश्याम दिवं स्तब्ध्वा गच्छन्तं तं महाद्युतिम् ॥
KK-07-07-193-077a	हते द्रोणे निरुत्साहाः कुरुपाण्डवसृञ्जयाः ।
KK-07-07-193-077c	अभ्यद्रवन्महावेगास्ततः सैन्यं व्यदीर्यत ॥
KK-07-07-193-078a	निहता हतभूयिष्ठाः सङ्ग्रामे निशितैः शरैः ।
KK-07-07-193-078c	तावका निहते द्रोणे गतासव इवाभवन् ॥
KK-07-07-193-079a	पराजयमथावाप्य परत्र च महद्भयम् ।
KK-07-07-193-079c	उभयेनैव ते हीना व्यनिन्दन्मतिमात्मनः ॥
KK-07-07-193-080a	अन्विच्छन्तः शरीरं तु भारद्वाजस्य पार्थिवाः ।
KK-07-07-193-080c	नान्वगच्छन्महाराज कबन्धायुतसङ्कुले ॥
KK-07-07-193-081a	`पतिते त्वथ संरब्धे सेनायां तत्र भारत ।
KK-07-07-193-081c	उदतिष्ठन्कबन्धानां सहस्राण्येकविंशतिः ॥
KK-07-07-193-082a	शोणितेन परिक्लिन्ना रणभूमिश्च भारत ।
KK-07-07-193-082c	लोहितार्द्र इवादित्यो दुर्दर्शश्चाभवत्तदा ॥'
KK-07-07-193-083a	पाण्डवास्तु जयं लब्ध्वा परत्र च महद्यशः ।
KK-07-07-193-083c	बाणशङ्खरवांश्चक्रुः सिंहनादांश्च पुष्कलान् ॥
KK-07-07-193-084a	भीमसेनस्ततो राजन्धृष्टद्युम्नश्च पार्षतः ।
KK-07-07-193-084c	वरूथिन्यामनृत्येतां परिष्वज्य परस्परम् ॥
KK-07-07-193-085a	अब्रवीच्च तदा भीमः पार्षतं शत्रुतापनम् ।
KK-07-07-193-085c	भूयोऽहं त्वां परिष्वज्य परिवक्ष्यामि पार्षत ।
KK-07-07-193-085e	सूतपुत्रे हते पापे धार्तराष्ट्रे च संयुगे ॥
KK-07-07-193-086a	एतावदुक्त्वा भीमस्तु हर्षेण महता युतः ।
KK-07-07-193-086c	बाहुशब्देन पृथिवीं कम्पयामास पाण्डवः ॥
KK-07-07-193-087a	तस्य शब्देन वित्रस्ताः प्राद्रवंस्तावका युधि ।
KK-07-07-193-087c	क्षत्रधर्मं समुत्सृज्य पलायनपरायणाः ॥
KK-07-07-193-088a	पाण्डवास्तु जयं लब्धा हृष्टा ह्यासन्विशाम्पते ।
KK-07-07-193-088c	अरिक्षयं च सङ्ग्रामे तेन ते सुखमाप्नुवन् ॥ ॥

इति श्रीमन्महाभारते द्रोणपर्वणि द्रोणवधपर्वणि पञ्चदशदिवसयुद्धे त्रिनवत्यधिकशततमोऽध्यायः ॥ 193 ॥

5-193-12 एषो हीति सन्धिरार्षः ॥ 5-193-22 ब्रह्मवादानां वेदतुल्यानां वचनानाम् । द्वितीयार्थे षष्ठी । श्रुत्वेति शेषः ॥ 5-193-01* कुण्डलिताः 22 श्लोकाः झपुस्तकएव दृश्यन्ते । 5-193-42 पृष्टेन त्वया पृष्टेन युधिष्ठिरेण आवेदितः हत इति निवेदितः ॥ 5-193-78 परत्र च महद्भयमिति पलायनस्य परलोकविरुद्धत्वात् । उभयेन लोकद्वयेन हीना रहिताः ॥ त्रिनवत्यधिकशततमोऽध्यायः ॥
