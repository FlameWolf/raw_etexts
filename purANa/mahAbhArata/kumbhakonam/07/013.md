श्रीः
अध्यायः 013

अर्जुनेन द्रोणप्रतिज्ञाभीतस्य युधिष्ठिरस्य समाश्वासनम् ॥ 1 ॥ युद्धारम्भो द्रोणपराक्रमश्च ॥ 2 ॥
KK-07-01-013-001	सञ्जय उवाच 
KK-07-01-013-001a	सान्तरे तु प्रतिज्ञाने राज्ञो द्रोणेन निग्रहे ।
KK-07-01-013-001c	ततस्ते सैनिकाः श्रुत्वा तं युधिष्ठिरनिग्रहम् ।
KK-07-01-013-001e	सिंहनादरवांश्चक्रुर्बाहुशब्दांश्च कृत्स्नशः ॥
KK-07-01-013-002a	तच्च सर्वं यथान्यायं धर्मराजेन भारत ।
KK-07-01-013-002c	आप्तैश्चारैः परिज्ञातं भारद्वाजचिकीर्षितम् ॥
KK-07-01-013-003a	ततः सर्वान्समानाय्य भ्रातॄनन्यांश्च सर्वशः ।
KK-07-01-013-003c	अब्रवीद्धर्मराजस्तु धनञ्जयमिदं वचः ॥
KK-07-01-013-004a	श्रुतं ते पुरुषव्याघ्र द्रोणस्याद्य चिकीर्षितम् ।
KK-07-01-013-004c	यथा तन्न भवेत्सत्यं तथा नीतिर्विधीयताम् ॥
KK-07-01-013-005a	सान्तरं हि प्रतिज्ञातं द्रोणेनामित्रघातिना ।
KK-07-01-013-005c	तच्चान्तरममोघेषौ त्वयि तेन समाहितम् ॥
KK-07-01-013-006a	तत्त्वमद्य महाबाहो युध्यस्व मदनन्तरम् ।
KK-07-01-013-006c	यथा दुर्योधनः कामं नेमं द्रोणादवाप्नुयात् ॥
KK-07-01-013-007	अर्जुन उवाच 
KK-07-01-013-007a	यथा मे न वधः कार्य आचार्यस्य कथञ्चन ।
KK-07-01-013-007c	तथा तव परित्यागो न मे राजंश्चिकीर्षितः ॥
KK-07-01-013-008a	अप्येवं पाण्डव प्राणानुत्सृजेयमहं युधि ।
KK-07-01-013-008c	प्रतियाताऽहमाचार्यं त्वां न जह्यां कथञ्चन ॥
KK-07-01-013-009a	त्वां निगृह्याहवे राजन्धार्तराष्ट्रो यमिच्छति ।
KK-07-01-013-009c	न स तं जीवलोकेऽस्मिन्कामं प्राप्ता कथञ्चन ॥
KK-07-01-013-010a	प्रपतेद्द्यौः सनक्षत्रा पृथिवी शकली भवेत् ।
KK-07-01-013-010c	न त्वां द्रोणो निगृह्णीयाज्जीवमाने मयि ध्रुवम् ॥
KK-07-01-013-011a	यदि तस्य रणे साह्यं कुरुते वज्रभृत्स्वयम् ।
KK-07-01-013-011c	विष्णुर्वा सहितो देवैर्न त्वां प्राप्स्यत्यसौ मृधे ॥
KK-07-01-013-012a	मयि जीवति राजेन्द्र न भयं कर्तुमर्हसि ।
KK-07-01-013-012c	द्रोणादस्त्रभृतां श्रेष्ठात्सर्वशस्त्रभृतामपि ॥
KK-07-01-013-013ac	अन्यच्च ब्रूयां राजेन्द्र प्रतिज्ञां मम निश्चलाम् ॥
KK-07-01-013-014a	न स्मराम्यनृतं तावन्न स्मरामि पराजयम् ।
KK-07-01-013-014c	न स्मरामि प्रतिश्रुत्य विस्मृत्य मनसाऽकृतम् ॥
KK-07-01-013-015	सञ्जय उवाच 
KK-07-01-013-015a	ततः शङ्खाश्च भेर्यश्च मृदङ्गाश्चानकैः सह ।
KK-07-01-013-015c	प्रावाद्यन्त महाराज पाण्डवानां निवेशने ॥
KK-07-01-013-016a	सिंहनादश्च सञ्जज्ञे पाण्डवानां महात्मनाम् ।
KK-07-01-013-016c	धनुर्ज्यातलशब्दश्च गगनस्पृक्सुभैरवः ॥
KK-07-01-013-017a	श्रुत्वा शङ्खस्य निर्घोषं पाण्डवस्य महौजसः ।
KK-07-01-013-017c	त्वदीयेष्वप्यनीकेषु वादित्राण्यभिजघ्निरे ॥
KK-07-01-013-018a	ततो व्यूढान्यनीकानि तव तेषां च भारत ।
KK-07-01-013-018c	शनैरुपेयुरन्योन्यं योत्स्यमानानि संयुगे ॥
KK-07-01-013-019a	ततः प्रववृते युद्धं तुमुलं रोमहर्षणम् ।
KK-07-01-013-019c	पाण्डवानां कुरूणां च द्रोणपाञ्चाल्ययोरपि ॥
KK-07-01-013-020a	यतमानाः प्रयत्नेन द्रोणानीकविशातने ।
KK-07-01-013-020c	न शेकुः सृञ्जया युद्धे तद्धि द्रोणेन पालितम् ॥
KK-07-01-013-021a	तथैव तव पुत्रस्य रथोदाराः प्रहारिणः ।
KK-07-01-013-021c	न शेकुः पाण्डवीं सेनां पाल्यमानां किरीटीना ॥
KK-07-01-013-022a	आस्तां ते स्तिमिते सेने रक्ष्यमाणे परस्परम् ।
KK-07-01-013-022c	सम्प्रसुप्ते यथा नक्तं वनराज्यौ सुपुष्पिते ॥
KK-07-01-013-023a	ततो रुक्मरथो राजन्नर्केणेव विराजता ।
KK-07-01-013-023c	वरूथिना विनिष्पत्य व्यचरत्पृतनामुखे ॥
KK-07-01-013-024a	तमुद्यन्तं रथेनैकमाशुकारिणमाहवे ।
KK-07-01-013-024c	अनेकमिव सन्त्रसान्मेनिरे पाण्डुसृञ्जयाः ॥
KK-07-01-013-025a	तेन मुक्ताः शरा घोरा विचेरुः सर्वतोदिशम् ।
KK-07-01-013-025c	त्रासयन्तो महाराज पाण्डवेयस्य वाहिनीम् ॥
KK-07-01-013-026a	मध्यन्दिनमनुप्राप्तो गभस्तिशतसंवृतः ।
KK-07-01-013-026c	यथा दृश्येत घर्मांशुस्तथा द्रोणोऽप्यदृश्यत ॥
KK-07-01-013-027a	न चैनं पाण्डवेयानां कश्चिच्छक्नोति भारत ।
KK-07-01-013-027c	वीक्षितुं समरे क्रुद्धं महेन्द्रमिव दानवाः ॥
KK-07-01-013-028a	मोहयित्वा ततः सैन्यं भारद्वाजः प्रतापवान् ।
KK-07-01-013-028c	धृष्टद्युम्नबलं तूर्णं व्यधमन्निशितैः शरैः ॥
KK-07-01-013-029a	स दिशः सर्वतो रुद्ध्वा संवृत्य खमजिह्मगैः ।
KK-07-01-013-029c	पार्षतो यत्र तत्रैनामभिनत्पाण्डुवाहिनीम् ॥ ॥

इति श्रीमन्महाभारते द्रोणपर्वणि द्रोणाभिषेकपर्वणि एकादशदिवसयुद्धे त्रयोदशोऽध्यायः ॥ 13 ॥

5-13-22 सम्प्रसुप्ते कृतपत्रसङ्कोचे ॥ 5-13-23 वरूथिना रथेन ॥ 5-13-13 त्रयोदशोऽध्यायः ॥

