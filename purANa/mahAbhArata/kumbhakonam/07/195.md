श्रीः
अध्यायः 195
धृतराष्ट्रेण सञ्जयम् प्रति द्रोणवधश्राविणाश्वत्थाम्ना किमुक्तमिति प्रश्नः ॥ 1 ॥
001	धृतराष्ट्र उवाच 
001a	अधर्मेण हतं श्रुत्वा धृष्टद्युम्नेन सञ्जय ।
001c	ब्राह्मणं पितरं वृद्धमश्वत्थामा किमब्रवीत् ॥
002a	मानवं वारुणाग्नेयं ब्राह्ममस्त्रं च वीर्यवान् ।
002c	ऐन्द्रं नारायणं चैव यस्मिन्नित्यं प्रतिष्ठितम् ॥
003a	तमधर्मेण धर्मिष्ठं धृष्टद्युम्नेन संयुगे ।
003c	श्रुत्वा निहतमाचार्यं सोऽश्वत्थामा किमब्रवीत् ॥
004a	येन रामादवाप्येह धनुर्वेदं महात्मना ।
004c	प्रोक्तान्यस्त्राणि दिव्यानि पुत्राय गुणकाङ्क्षिणा ॥
005a	एकमेव हि लोकेऽस्मिन्नात्मतो गुणवत्तरम् ।
005c	इच्छन्ति पुरुषाः पुत्रं लोके नान्यं कथञ्चन ॥
006a	आचार्याणां भवन्त्येव रहस्यानि महात्मनाम् ।
006c	तानि पुत्राय वा दद्युः शिष्यायानुगताय वा ॥
007a	स शिष्यः प्राप्य तत्सर्वं सविशेषं च सञ्जय ।
007c	शूरः शारद्वतीपुत्रः सङ्ख्ये द्रोणादनन्तरः ॥
008a	रामस्य तु समः शस्त्रे पुरन्दरसमो युधि ।
008c	कार्तवीर्यसमो वीर्ये बृहस्पतिसमो मतौ ॥
009a	महीधरसमः स्थैर्ये तेजसाऽग्निसमो युवा ।
009c	समुद्र इव गाम्भीर्ये क्रोधे चाशीविषोपमः ॥
010a	स रथी प्रथमो लोके दृढधन्वा जितक्लमः ।
010c	शीघ्रोऽनिल इवाक्रन्दे चरन्क्रुद्ध इवान्तकः ॥
011a	अस्यता येन सङ्ग्रामे धरण्यभिनिपीडिता ।
011c	`मेघस्तनितनिर्घोषं कम्पते भयविह्वला ।'
011e	यो न व्यथति सङ्ग्रामे वीरः सत्यपराक्रमः ॥
012a	वेदस्नातो व्रतस्नातो धनुर्वेदे च पारगः ।
012c	महोदधिरिवाक्षोभ्यो रामो दाशरथिर्यथा ॥
013a	तमधर्मेण धर्मिष्ठं धृष्टद्युम्नेन संयुगे ।
013c	श्रुत्वा निहतमाचार्यमश्वत्थामा किमब्रवीत् ॥
014a	धृष्टद्युम्नस्य यो मृत्युः सृष्टस्तेन महात्मना ।
014c	यथा द्रोणस्य पाञ्चाल्यो यज्ञसेनसुतोऽभवत् ॥
015a	तं नृशंसेन पापेन क्रूरेणादीर्घदर्शिना ।
015c	श्रुत्वा निहतमाचार्यमश्वत्थामा किमब्रवीत् ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे पञ्चनवत्यधिकशततमोऽध्यायः ॥ 195 ॥

5-195-4 पुत्राय गुरुकाङ्क्षिणे इति क. झ. पाठः ॥ पञ्चनवत्यधिकशततमोऽध्यायः ॥	
