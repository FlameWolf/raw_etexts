श्रीः
अध्यायः 195
धृतराष्ट्रेण सञ्जयम् प्रति द्रोणवधश्राविणाश्वत्थाम्ना किमुक्तमिति प्रश्नः ॥ 1 ॥
KK-07-08-195-001	धृतराष्ट्र उवाच 
KK-07-08-195-001a	अधर्मेण हतं श्रुत्वा धृष्टद्युम्नेन सञ्जय ।
KK-07-08-195-001c	ब्राह्मणं पितरं वृद्धमश्वत्थामा किमब्रवीत् ॥
KK-07-08-195-002a	मानवं वारुणाग्नेयं ब्राह्ममस्त्रं च वीर्यवान् ।
KK-07-08-195-002c	ऐन्द्रं नारायणं चैव यस्मिन्नित्यं प्रतिष्ठितम् ॥
KK-07-08-195-003a	तमधर्मेण धर्मिष्ठं धृष्टद्युम्नेन संयुगे ।
KK-07-08-195-003c	श्रुत्वा निहतमाचार्यं सोऽश्वत्थामा किमब्रवीत् ॥
KK-07-08-195-004a	येन रामादवाप्येह धनुर्वेदं महात्मना ।
KK-07-08-195-004c	प्रोक्तान्यस्त्राणि दिव्यानि पुत्राय गुणकाङ्क्षिणा ॥
KK-07-08-195-005a	एकमेव हि लोकेऽस्मिन्नात्मतो गुणवत्तरम् ।
KK-07-08-195-005c	इच्छन्ति पुरुषाः पुत्रं लोके नान्यं कथञ्चन ॥
KK-07-08-195-006a	आचार्याणां भवन्त्येव रहस्यानि महात्मनाम् ।
KK-07-08-195-006c	तानि पुत्राय वा दद्युः शिष्यायानुगताय वा ॥
KK-07-08-195-007a	स शिष्यः प्राप्य तत्सर्वं सविशेषं च सञ्जय ।
KK-07-08-195-007c	शूरः शारद्वतीपुत्रः सङ्ख्ये द्रोणादनन्तरः ॥
KK-07-08-195-008a	रामस्य तु समः शस्त्रे पुरन्दरसमो युधि ।
KK-07-08-195-008c	कार्तवीर्यसमो वीर्ये बृहस्पतिसमो मतौ ॥
KK-07-08-195-009a	महीधरसमः स्थैर्ये तेजसाऽग्निसमो युवा ।
KK-07-08-195-009c	समुद्र इव गाम्भीर्ये क्रोधे चाशीविषोपमः ॥
KK-07-08-195-010a	स रथी प्रथमो लोके दृढधन्वा जितक्लमः ।
KK-07-08-195-010c	शीघ्रोऽनिल इवाक्रन्दे चरन्क्रुद्ध इवान्तकः ॥
KK-07-08-195-011a	अस्यता येन सङ्ग्रामे धरण्यभिनिपीडिता ।
KK-07-08-195-011c	`मेघस्तनितनिर्घोषं कम्पते भयविह्वला ।'
KK-07-08-195-011e	यो न व्यथति सङ्ग्रामे वीरः सत्यपराक्रमः ॥
KK-07-08-195-012a	वेदस्नातो व्रतस्नातो धनुर्वेदे च पारगः ।
KK-07-08-195-012c	महोदधिरिवाक्षोभ्यो रामो दाशरथिर्यथा ॥
KK-07-08-195-013a	तमधर्मेण धर्मिष्ठं धृष्टद्युम्नेन संयुगे ।
KK-07-08-195-013c	श्रुत्वा निहतमाचार्यमश्वत्थामा किमब्रवीत् ॥
KK-07-08-195-014a	धृष्टद्युम्नस्य यो मृत्युः सृष्टस्तेन महात्मना ।
KK-07-08-195-014c	यथा द्रोणस्य पाञ्चाल्यो यज्ञसेनसुतोऽभवत् ॥
KK-07-08-195-015a	तं नृशंसेन पापेन क्रूरेणादीर्घदर्शिना ।
KK-07-08-195-015c	श्रुत्वा निहतमाचार्यमश्वत्थामा किमब्रवीत् ॥ ॥

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे पञ्चनवत्यधिकशततमोऽध्यायः ॥ 195 ॥

5-195-4 पुत्राय गुरुकाङ्क्षिणे इति क. झ. पाठः ॥ पञ्चनवत्यधिकशततमोऽध्यायः ॥	
