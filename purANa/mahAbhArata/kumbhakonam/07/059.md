श्रीः
अध्यायः 059
सृञ्जयम् प्रति नारदेन राममहिमानुवर्णनम् ॥ 1 ॥
001	नारद उवाच 
001a	रामं दाशरथिं चैव मृतं सृञ्जय शुश्रुम ।
001c	यं प्रजा अन्वमोदन्त पिता पुत्रमिवौरसम् ।
001e	असङ्ख्येया गुणा यस्मिन्नासन्नमिततेजसि ॥
002a	यश्चतुर्दशवर्षाणि निदेशात्पितुरच्युतः ।
002c	वने वनितया सार्धमवसल्लक्ष्मणाग्रजः ॥
003a	जघान च जनस्थाने राक्षसान्मनुजर्षभः ।
003c	तपस्विनां रक्षणार्थं सहस्राणि चतुर्दश ॥
004a	तत्रैव वसतस्तस्य रावणो नाम राक्षसः ।
004c	जहार भार्यां वैदेहीं सम्मोह्यैनं सहानुजम् ॥
005a	`रामो हृतां राक्षसेन भार्यां श्रुत्वा जटायुषः ।
005c	आतुरः शोकसन्तप्तो रामोऽगच्छद्धरीश्वरम् ॥
006a	तेन रामः सुसङ्गम्य वानरैश्च महाबलैः ।
006c	आजगामोदधेः पारं सेतुं कृत्वा महार्णवे ॥
007a	तत्र हत्वा तु पौलस्त्यान्ससुहृद्गणबान्धवान् ।
007c	मायाविनं महाघोरं रावणं लोककण्टकम् ॥'
008a	सुरासुरैरवध्यं तं देवब्राह्मणकण्टकम् ।
008c	जघान स महाबाहुः पौलस्त्यं सगणं रणे ॥
009a	`हत्वा तत्र रिपुं सङ्ख्ये भार्यया सह सङ्गतः ।
009c	स च लङ्केश्वरं चक्रे धर्मात्मानं विभीषणम् ॥
010a	भार्यया सह संयुक्तस्ततो वानरसेनया ।
010c	अयोध्यामागतो वीरः पुष्पकेण विराजता ॥
011a	तत्र राजन्प्रविष्टः सन्नयोध्यायां महायशाः ।
011c	मातॄर्वयस्यान्सचिवानृत्विजः सपुरोहितान् ॥
012a	शुश्रूषमाणः सततं मन्त्रिभिश्चाभिषेचितः ।
012c	विसृज्य हरिराजानं हनुमन्तं सहाङ्गदम् ॥
013a	भ्रातरं भरतं वीरं शत्रुघ्नं चैव लक्ष्मणम् ।
013c	पूजयन्परया प्रीत्या वैदेह्या चाभिपूजितः ॥
014a	दशवर्षसहस्राणि दशवर्षशतानि च ।
014c	चतुःसागरपर्यन्तां पृथिवीमन्वशासत ॥
015a	अश्वमेधशतैरीजे क्रतुभिर्भूरिदक्षिणैः ।
015c	यश्च विप्रप्रसादेन सर्वकामानवाप्य च ॥'
016a	सम्प्राप्य विधिवद्राज्यं सर्वभूतानुकम्पनः ।
016c	`सर्वद्वीपानवष्टभ्य प्रजा धर्मेण पालयन् ॥'
017a	स निर्गलं मुख्यतममश्वमेधशतं प्रभुः ।
017c	आजहार सुरेशस्य हविषा मुदमाहरन् ।
017e	अन्यैश्च विविधैर्यज्ञैरीजे बहुगुणैर्नृपः ॥
018a	क्षुत्पिपासेऽजयद्रामः सर्वरोगांश्च देहिनाम् ।
018c	सततं गुणसम्पन्नो दीप्यमानः स्वतेजसा ॥
019a	अतिसर्वाणि भूतानि रामो दाशरथिर्बभौ ।
019c	ऋषीणां देवतानां च मानुषाणां च सर्वशः ।
019e	पृथिव्यां सह वासोऽभूद्रामे राज्यं प्रशासति ॥
020a	नाहीयत तदा प्राणः प्राणिनां न तदा व्यथा ।
020c	प्राणापानौ समावास्तां रामे राज्यं प्रशासति ॥
021a	पर्यदीप्यन्त तेजांसि तदाऽनर्थाश्च नाभवन् ।
021c	दीर्घायुषः प्रजाः सर्वा युवा न म्रियते तदा ॥
022a	वेदैश्चतुर्भिः सुप्रीताः प्राप्नुवन्ति दिवौकसः ।
022c	हव्यं कव्यं च विविधं निष्पूर्तं हुतमेव च ॥
023a	अदंशमशका देशा नष्टव्यालसरीसृपाः ।
023c	नाप्सु प्राणभृतां मृत्युर्नाकाले ज्वलनोऽदहत् ॥
024a	अधर्मरुचयो लुब्धा मूर्खा वा नाभवंस्तदा ।
024c	शिष्टेष्टप्राज्ञकर्माणः सर्वे वर्णास्तदाऽभवन् ॥
025a	स्वधां पूजां च रक्षोभिर्जनस्थाने प्रणाशिताम् ।
025c	प्रादान्निहत्य रक्षांसि पितृदेवेभ्य ईश्वरः ॥
026a	सहस्रपुत्राः पुरुषा दशवर्षशतायुषः ।
026c	न च ज्येष्ठाः कनिष्ठेभ्यस्तदा श्राद्धानि कुर्वते ॥
027a	श्यामो युवा लोहिताक्षो मत्तमातङ्गविक्रमः ।
027c	आजानुबाहुः सुभुजः सिंहस्कन्धो महाबलः ॥
028a	दशवर्षसहस्राणि दशवर्षशतानि च ।
028c	सर्वभूतमनःकान्तो रामो राज्यमकारयत् ॥
029a	रामो रामो राम इति प्रजानामभवत्कथा ।
029c	रामभूतं जगदभूद्रामे राज्यं प्रशासति ॥
030a	चतुर्विधाः प्रजा रामः स्वर्गं नीत्वा दिवं गतः ।
030c	आत्मेच्छया प्रतिष्ठाप्य राजवंशमिहाष्टधा ॥
031a	स चेन्ममार सृञ्जय चतुर्भद्रतरस्त्वया ।
031c	पुत्रात्पुण्यतरस्तुभ्यं मा पुत्रमनुतप्यथाः ।
031e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये एकोनषष्टितमोऽध्यायः ॥ 59 ॥

5-59-17 स निरर्गलजान्मुख्यानश्वमेधाञ्शतं प्रभुः इति ङ. पाठः । आजहार महायज्ञं प्रजा धर्मेण पालयन् । निरर्गलं सजारूथ्यमश्वमेधं च तं विभुः इति झ. पाठः । आजहार रमेशस्य इति ङ. पाठः ॥ 5-59-19 पृथिव्यां मानुषाणां प्रत्यक्षा देवादयो विचरन्ति पुण्यातिशयात् ॥ 5-59-20 प्राणो बलम् ॥ 5-59-22 निष्पूर्तं तटाकारामादि । हुतमिष्टम् । सुप्रीता ब्राह्मणाः शास्त्रपारगाः इति ङ. पाठः ॥ 5-59-29 रामाद्रामं जगदभूत् इति घ. झ. पाठः । तत्र रामम् अभिरामम् ॥ 5-59-59 एकोनषष्टितमोऽध्यायः ॥ 59 ॥
