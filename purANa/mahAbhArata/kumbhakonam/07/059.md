श्रीः
अध्यायः 059
सृञ्जयम् प्रति नारदेन राममहिमानुवर्णनम् ॥ 1 ॥
KK-07-03-059-001	नारद उवाच 
KK-07-03-059-001a	रामं दाशरथिं चैव मृतं सृञ्जय शुश्रुम ।
KK-07-03-059-001c	यं प्रजा अन्वमोदन्त पिता पुत्रमिवौरसम् ।
KK-07-03-059-001e	असङ्ख्येया गुणा यस्मिन्नासन्नमिततेजसि ॥
KK-07-03-059-002a	यश्चतुर्दशवर्षाणि निदेशात्पितुरच्युतः ।
KK-07-03-059-002c	वने वनितया सार्धमवसल्लक्ष्मणाग्रजः ॥
KK-07-03-059-003a	जघान च जनस्थाने राक्षसान्मनुजर्षभः ।
KK-07-03-059-003c	तपस्विनां रक्षणार्थं सहस्राणि चतुर्दश ॥
KK-07-03-059-004a	तत्रैव वसतस्तस्य रावणो नाम राक्षसः ।
KK-07-03-059-004c	जहार भार्यां वैदेहीं सम्मोह्यैनं सहानुजम् ॥
KK-07-03-059-005a	`रामो हृतां राक्षसेन भार्यां श्रुत्वा जटायुषः ।
KK-07-03-059-005c	आतुरः शोकसन्तप्तो रामोऽगच्छद्धरीश्वरम् ॥
KK-07-03-059-006a	तेन रामः सुसङ्गम्य वानरैश्च महाबलैः ।
KK-07-03-059-006c	आजगामोदधेः पारं सेतुं कृत्वा महार्णवे ॥
KK-07-03-059-007a	तत्र हत्वा तु पौलस्त्यान्ससुहृद्गणबान्धवान् ।
KK-07-03-059-007c	मायाविनं महाघोरं रावणं लोककण्टकम् ॥'
KK-07-03-059-008a	सुरासुरैरवध्यं तं देवब्राह्मणकण्टकम् ।
KK-07-03-059-008c	जघान स महाबाहुः पौलस्त्यं सगणं रणे ॥
KK-07-03-059-009a	`हत्वा तत्र रिपुं सङ्ख्ये भार्यया सह सङ्गतः ।
KK-07-03-059-009c	स च लङ्केश्वरं चक्रे धर्मात्मानं विभीषणम् ॥
KK-07-03-059-010a	भार्यया सह संयुक्तस्ततो वानरसेनया ।
KK-07-03-059-010c	अयोध्यामागतो वीरः पुष्पकेण विराजता ॥
KK-07-03-059-011a	तत्र राजन्प्रविष्टः सन्नयोध्यायां महायशाः ।
KK-07-03-059-011c	मातॄर्वयस्यान्सचिवानृत्विजः सपुरोहितान् ॥
KK-07-03-059-012a	शुश्रूषमाणः सततं मन्त्रिभिश्चाभिषेचितः ।
KK-07-03-059-012c	विसृज्य हरिराजानं हनुमन्तं सहाङ्गदम् ॥
KK-07-03-059-013a	भ्रातरं भरतं वीरं शत्रुघ्नं चैव लक्ष्मणम् ।
KK-07-03-059-013c	पूजयन्परया प्रीत्या वैदेह्या चाभिपूजितः ॥
KK-07-03-059-014a	दशवर्षसहस्राणि दशवर्षशतानि च ।
KK-07-03-059-014c	चतुःसागरपर्यन्तां पृथिवीमन्वशासत ॥
KK-07-03-059-015a	अश्वमेधशतैरीजे क्रतुभिर्भूरिदक्षिणैः ।
KK-07-03-059-015c	यश्च विप्रप्रसादेन सर्वकामानवाप्य च ॥'
KK-07-03-059-016a	सम्प्राप्य विधिवद्राज्यं सर्वभूतानुकम्पनः ।
KK-07-03-059-016c	`सर्वद्वीपानवष्टभ्य प्रजा धर्मेण पालयन् ॥'
KK-07-03-059-017a	स निर्गलं मुख्यतममश्वमेधशतं प्रभुः ।
KK-07-03-059-017c	आजहार सुरेशस्य हविषा मुदमाहरन् ।
KK-07-03-059-017e	अन्यैश्च विविधैर्यज्ञैरीजे बहुगुणैर्नृपः ॥
KK-07-03-059-018a	क्षुत्पिपासेऽजयद्रामः सर्वरोगांश्च देहिनाम् ।
KK-07-03-059-018c	सततं गुणसम्पन्नो दीप्यमानः स्वतेजसा ॥
KK-07-03-059-019a	अतिसर्वाणि भूतानि रामो दाशरथिर्बभौ ।
KK-07-03-059-019c	ऋषीणां देवतानां च मानुषाणां च सर्वशः ।
KK-07-03-059-019e	पृथिव्यां सह वासोऽभूद्रामे राज्यं प्रशासति ॥
KK-07-03-059-020a	नाहीयत तदा प्राणः प्राणिनां न तदा व्यथा ।
KK-07-03-059-020c	प्राणापानौ समावास्तां रामे राज्यं प्रशासति ॥
KK-07-03-059-021a	पर्यदीप्यन्त तेजांसि तदाऽनर्थाश्च नाभवन् ।
KK-07-03-059-021c	दीर्घायुषः प्रजाः सर्वा युवा न म्रियते तदा ॥
KK-07-03-059-022a	वेदैश्चतुर्भिः सुप्रीताः प्राप्नुवन्ति दिवौकसः ।
KK-07-03-059-022c	हव्यं कव्यं च विविधं निष्पूर्तं हुतमेव च ॥
KK-07-03-059-023a	अदंशमशका देशा नष्टव्यालसरीसृपाः ।
KK-07-03-059-023c	नाप्सु प्राणभृतां मृत्युर्नाकाले ज्वलनोऽदहत् ॥
KK-07-03-059-024a	अधर्मरुचयो लुब्धा मूर्खा वा नाभवंस्तदा ।
KK-07-03-059-024c	शिष्टेष्टप्राज्ञकर्माणः सर्वे वर्णास्तदाऽभवन् ॥
KK-07-03-059-025a	स्वधां पूजां च रक्षोभिर्जनस्थाने प्रणाशिताम् ।
KK-07-03-059-025c	प्रादान्निहत्य रक्षांसि पितृदेवेभ्य ईश्वरः ॥
KK-07-03-059-026a	सहस्रपुत्राः पुरुषा दशवर्षशतायुषः ।
KK-07-03-059-026c	न च ज्येष्ठाः कनिष्ठेभ्यस्तदा श्राद्धानि कुर्वते ॥
KK-07-03-059-027a	श्यामो युवा लोहिताक्षो मत्तमातङ्गविक्रमः ।
KK-07-03-059-027c	आजानुबाहुः सुभुजः सिंहस्कन्धो महाबलः ॥
KK-07-03-059-028a	दशवर्षसहस्राणि दशवर्षशतानि च ।
KK-07-03-059-028c	सर्वभूतमनःकान्तो रामो राज्यमकारयत् ॥
KK-07-03-059-029a	रामो रामो राम इति प्रजानामभवत्कथा ।
KK-07-03-059-029c	रामभूतं जगदभूद्रामे राज्यं प्रशासति ॥
KK-07-03-059-030a	चतुर्विधाः प्रजा रामः स्वर्गं नीत्वा दिवं गतः ।
KK-07-03-059-030c	आत्मेच्छया प्रतिष्ठाप्य राजवंशमिहाष्टधा ॥
KK-07-03-059-031a	स चेन्ममार सृञ्जय चतुर्भद्रतरस्त्वया ।
KK-07-03-059-031c	पुत्रात्पुण्यतरस्तुभ्यं मा पुत्रमनुतप्यथाः ।
KK-07-03-059-031e	अयज्वानमदक्षिण्यमभि श्वैत्येत्युदाहरत् ॥ ॥

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये एकोनषष्टितमोऽध्यायः ॥ 59 ॥

5-59-17 स निरर्गलजान्मुख्यानश्वमेधाञ्शतं प्रभुः इति ङ. पाठः । आजहार महायज्ञं प्रजा धर्मेण पालयन् । निरर्गलं सजारूथ्यमश्वमेधं च तं विभुः इति झ. पाठः । आजहार रमेशस्य इति ङ. पाठः ॥ 5-59-19 पृथिव्यां मानुषाणां प्रत्यक्षा देवादयो विचरन्ति पुण्यातिशयात् ॥ 5-59-20 प्राणो बलम् ॥ 5-59-22 निष्पूर्तं तटाकारामादि । हुतमिष्टम् । सुप्रीता ब्राह्मणाः शास्त्रपारगाः इति ङ. पाठः ॥ 5-59-29 रामाद्रामं जगदभूत् इति घ. झ. पाठः । तत्र रामम् अभिरामम् ॥ 5-59-59 एकोनषष्टितमोऽध्यायः ॥ 59 ॥
