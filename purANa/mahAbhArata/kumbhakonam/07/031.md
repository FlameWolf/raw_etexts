श्रीः
अध्यायः 031
अश्वत्थाम्ना नीलस्य वधः ॥ 1 ॥
KK-07-02-031-001	धृतराष्ट्र उवाच 
KK-07-02-031-001a	तेष्वनीकेषु भग्नेषु पाण्डुपुत्रेण सञ्जय । 
KK-07-02-031-001c	चलितानां द्रुतानां च कथमासीन्मनांसि वः ॥
KK-07-02-031-002a	आनीकानां प्रभग्नानामवस्थानमपश्यताम् ।
KK-07-02-031-002c	दुष्करं प्रतिसन्धानं तन्ममाचक्ष्व सञ्जय ॥
KK-07-02-031-003	सञ्जय उवाच 
KK-07-02-031-003a	तथापि तव पुत्रस्य प्रियकामा विशाम्पते ।
KK-07-02-031-003c	यशः प्रवीरा लोकेषु रक्षन्तो द्रोणमन्वयुः ॥
KK-07-02-031-004a	समुद्यतेषु चास्त्रेषु सम्प्राप्ते च युधिष्ठिरे ।
KK-07-02-031-004c	अकुर्वन्नार्यकर्माणि भैरवे सत्यभीतवत् ॥
KK-07-02-031-005a	अन्तरं भीमसेनस्य प्रापतन्नमितौजसः ।
KK-07-02-031-005c	सात्यकेश्चैव वीरस्य धृष्टद्युम्नस्य वा विभो ॥
KK-07-02-031-006a	द्रोणं द्रोणमिति क्रूराः पाञ्चालाः समचोदयन् ।
KK-07-02-031-006c	मा द्रोणमिति पुत्रास्ते कुरून्सर्वानचोदयन् ॥
KK-07-02-031-007a	द्रोणं द्रोणमिति ह्येके मा द्रोणमिति चापरे ।
KK-07-02-031-007c	कुरूणां पाण्डवानां च द्रोणद्यूतमवर्तत ॥
KK-07-02-031-008a	यंयं प्रमथते द्रोणः पाञ्चालानां रथव्रजम् ।
KK-07-02-031-008c	तत्रतत्र तु पाञ्चाल्यो धृष्टद्युम्नोऽभ्यवर्तत ॥
KK-07-02-031-009a	तेषां भाग्यविपर्यासैः सङ्ग्रामे भैरवे सति ।
KK-07-02-031-009c	वीराः समासदन्वीरान्कुर्वन्तो भैरवं रवम् ॥
KK-07-02-031-010a	अकम्पनीयाः शत्रूणां बभूवुस्तत्र पाण्डवाः ।
KK-07-02-031-010c	अकम्पयन्ननीकानि स्मरन्तः क्लेशमात्मनः ॥
KK-07-02-031-011a	ते त्वमर्षवशं प्राप्ता ह्रीमन्तः सत्वचोदिताः ।
KK-07-02-031-011c	त्यक्त्वा प्राणान्न्यवर्तन्त घ्नन्तो द्रोणं महाहवे ॥
KK-07-02-031-012a	अयसामिव सम्पातः शिलानामिव चाभवत् ।
KK-07-02-031-012c	दीव्यतां तुमुले युद्धे प्राणैरमिततेजसाम् ॥
KK-07-02-031-013a	नानुस्मरन्ति सङ्ग्राममपि वृद्धास्तथाविधम् ।
KK-07-02-031-013c	ये पूर्वदेवैर्देवानामपश्यन्युद्धमद्भुतम् ॥
KK-07-02-031-014a	प्राकम्पतेव पृथिवी तस्मिन्वीरावसादने ।
KK-07-02-031-014c	निवर्तता बलौघेन महता भारपीडिता ॥
KK-07-02-031-015a	घूर्णतोऽपि बलौघस्य दिवं स्तब्ध्वेव निःस्वनः ।
KK-07-02-031-015c	अजातशत्रोस्तत्सैन्यमाविवेश सुभैरवः ॥
KK-07-02-031-016a	समासाद्य तु पाण्डूनामनीकानि सहस्रशः ।
KK-07-02-031-016c	द्रोणेन चरता सङ्ख्ये प्रभग्नानि शितैः शरैः ॥
KK-07-02-031-017a	तेषु प्रमथ्यमानेषु द्रोणेनाद्भुतकर्मणा ।
KK-07-02-031-017c	पर्यवारयदासाद्य द्रोणं सेनापतिः स्वयम् ॥
KK-07-02-031-018a	तदद्भुतमभूद्युद्धं द्रोणपाञ्चालयोस्तथा ।
KK-07-02-031-018c	नैव तस्योपमा काचिदिति मे निश्चिता मतिः ॥
KK-07-02-031-019a	ततो नीलोऽनलप्रख्यो ददाह कुरुवाहिनीम् ।
KK-07-02-031-019c	शरस्फुलिङ्गश्चापार्चिर्दहन्कक्षमिवानलः ॥
KK-07-02-031-020a	तं दहन्तमनीकानि द्रोणपुत्रः प्रतापवान् ।
KK-07-02-031-020c	पूर्वाभिभाषी सुश्लक्ष्णं स्मयमानोऽभ्यभाषत ॥
KK-07-02-031-021a	नील किं बहुभिर्दग्धैस्तव योधैः शरार्चिषा ।
KK-07-02-031-021c	मयैकेन हि युध्यस्व क्रुद्धः प्रहर चाशु माम् ॥
KK-07-02-031-022a	तं पद्मनिकराकारं पद्मपत्रनिभेक्षणम् ।
KK-07-02-031-022c	व्याकोशपद्माभमुखो नीलो विव्याध सायकैः ॥
KK-07-02-031-023a	तेनापि विद्धः सहसा द्रौणिर्भल्लैः शितैस्त्रिभिः ।
KK-07-02-031-023c	धनुर्ध्वजं च च्छत्रं च द्विषतः सन्न्यकृन्तत ॥
KK-07-02-031-024a	स प्लुतः स्यन्दनात्तस्मान्नीलश्चर्मवरासिभृत् ।
KK-07-02-031-024c	द्रौणायनेः शिरः कायाद्धर्तुमैच्छत्पतत्त्रिवत् ॥
KK-07-02-031-025a	तस्योद्यतासेः सुनसं शिरः कायात्सकुण्डलम् ।
KK-07-02-031-025c	भल्लेनापाहरद्द्रौणिः स्मयमान इवानघ ॥
KK-07-02-031-026a	सम्पूर्णचन्द्राभमुखः पद्मपत्रनिभेक्षणः ।
KK-07-02-031-026c	प्रांशुरुत्पलपत्राभो निहतो न्यपतद्भुवि ॥
KK-07-02-031-027a	ततः प्रविव्यथे सेना पाण्डवी भृशमाकुला ।
KK-07-02-031-027c	आचार्यपुत्रेण हते नीले ज्वलिततेजसि ॥
KK-07-02-031-028a	अचिन्तयंश्च ते सर्वे पाण्डवानां महारथाः ।
KK-07-02-031-028c	कथं नो वासविस्त्रायाच्छत्रुभ्य इति मारिष ॥
KK-07-02-031-029a	दक्षिणेन तु सेनायाः कुरुते कदनं बली ।
KK-07-02-031-029c	संशप्तकावशेषस्य नारायणबलस्य च ॥ ॥

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकत्रिंशोऽध्यायः ॥ 31 ॥

5-31-5 अन्तरं छिद्रम् । प्रापतन्सृतवन्तः ॥ 5-31-7 पाण्डवान्याम इत्येव मा द्रोणमिति चापरे इति क. पाठः ॥ 5-31-9 समासदन्प्रतिगतवन्तः ॥ 5-31-11 न्यवर्तन्त भयेभ्यो निवृत्ताः । सत्यचोदिताः इति क.घ.ङ. पाठः ॥ 5-31-31 एकत्रिंशोऽध्यायः ॥

