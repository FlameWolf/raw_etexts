श्रीः
अध्यायः 120
सात्यकियुद्धवर्णनम् ॥
001	सञ्जय उवाच 
001a	जित्वा यवनकाम्भोजान्युयुधानस्ततोऽर्जुनम् ।
001c	जगाम तव सैन्यस्य मध्येन रथिनां वरः ॥
002a	शरदंष्ट्रो नरव्याघ्रो विचित्रकवचच्छविः ।
002c	मृगं व्याघ्र इवाजिघ्रंस्तव सैन्यमभीषयत् ॥
003a	स रथेन चरन्मार्गान्धनुरुद्धामयद्भृशम् ।
003c	रुक्मपृष्ठं महावेगं रुक्मचन्द्रकसङ्कुलम् ॥
004a	रुक्माङ्गदशिरस्त्राणो रुक्मवर्मसमावृतः ।
004c	रुक्मध्वजधनुः शूरो मेरुशृङ्गमिवाबभौ ॥
005a	सधनुर्मण्डलः सङ्ख्ये तेजोभासुररश्मिवान् ।
005c	शरदीवोदितः सूर्यो नृसूर्यो विरराज ह ॥
006a	वृषभस्कन्धविक्रान्तो वृषभाक्षो नरर्षभः ।
006c	तावकानां बभौ मध्ये गवां मध्ये यथा वृषः ॥
007a	मत्तद्विरदसङ्काशं मत्तद्विरदगामिनम् ।
007c	प्रभिन्नमिव मातङ्गं यूथमध्ये व्यवस्थितम् ॥
008a	व्याधा इव जिघांसन्तस्त्वदीयाः समुपाद्रवन् ।
008c	`सात्यकिं समरे राजन्परिवव्रुस्तवात्मजाः ॥'
009a	द्रोणानीकमतिक्रान्तं भोजानीकं च दुस्तरम् ।
009c	जलसन्धार्णवं तीर्त्वा काम्भोजानां च वाहिनीम् ॥
010a	हार्दिक्यमकरान्मुक्तं तीर्णं वै सैन्यसागरम् ।
010c	परिवव्रुः सुसङ्क्रुद्वास्त्वदीयाः सात्यकिं रथाः ॥
011a	दुर्योधनश्चित्रसेनो दुःशासनविविंशती ।
011c	शकुनिर्दुःसहश्चैव युवा दुर्धर्षणः क्रथः ॥
012a	अन्ये च बहवः शूराः शस्त्रवन्तो दुरासदाः ।
012c	पृष्ठतः सात्यकिं यान्तमन्वधावन्नमर्षिणः ॥
013a	अथ शब्दो महानासीत्तव सैन्यस्य मारिष ।
013c	मारुतोद्धूतवेगस्य सागरस्येव पर्वणि ॥
014a	तानभिद्रवतः सर्वान्समीक्ष्य शिनिपुङ्गवः ।
014c	शनैर्याहीति यन्तारमब्रवीत्प्रहसन्निव ॥
015a	इदमेति समुद्धूतं धार्तराष्ट्रबलं महत् ।
015c	मामेवाभिमुखं तूर्णं गजाश्वरथपत्तिमत् ।
015e	नादयद्वै दिशः सर्वा रथघोषेण सारथे ॥
016a	पृथिवीं चान्तरिक्षं च कम्पयन्सागरानपि ।
016c	एतद्बलार्णवं सूत वारयिष्ये महारणे ।
016e	पौर्णमास्यामिवोद्धूतं वेलेव मकरालयम् ॥
017a	पश्य मे सूत विक्रान्तमिन्द्रस्येव महामृधे ।
017c	एष सैन्यानि शत्रूणां विधमामि शितैः शरैः ॥
018a	निहतानाहवे पश्य पदात्यश्वरथद्विपान् ।
018c	मच्छरैरग्निसङ्काशैर्विद्धदेहान्सहस्रशः ॥
019a	इत्येवं ब्रुवतस्तस्य सात्यकेरमितौजसः ।
019c	समीपे सैनिकास्ते तु शीघ्रमीयुर्युयुत्सवः ।
019e	जह्याद्रवस्व तिष्ठेति पश्यपश्येति वादिनः ॥
020a	तानेवं ब्रुवतो वीरान्सात्यकिर्निशितैः शरैः ।
020c	जघान त्रिशतानश्वान्कुञ्जरांश्च चतुःशतान् ।
020e	`लध्वस्त्रश्चित्रयोधी च प्रहरञ्शिनिपुङ्गवः ॥'
021a	स सम्प्रहारस्तुमुलस्तस्य तेषां च धन्विनाम् ।
021c	देवासुररणप्रख्यः प्रावर्तत जनक्षयः ॥
022a	मेघजालनिभं सैन्यं तव पुत्रस्य मारिष ।
022c	प्रत्यगृह्णाच्छिनेः पौत्रः शरैराशीविषोपमैः ॥
023a	प्रच्छाद्यमानः समरे शरजालैः स वीर्यवान् ।
023c	असम्भ्रमन्महाराज तावकानवधीद्बहून् ॥
024a	आश्चर्यं तत्र राजेन्द्र सुमहद्दृष्टवानहम् ।
024c	न मोघः सायकः कश्चित्सात्यकेरभवत्प्रभो ॥
025a	रथनागाश्वकलिलः पदात्यूर्मिसमाकुलः ।
025c	शैनेयवेलामासाद्य स्थितः सैन्यमहार्णवः ॥
026a	सम्भ्रान्तनरनागाश्वमावर्तत मुहुर्मुहुः ।
026c	तत्सैन्यमिषुभिस्तेन वध्यमानं समन्ततः ।
026e	बभ्राम तत्रतत्रैव गावः शीतार्दिता इव ॥
027a	पदातिनं रथं नागं सादिनं तुरगं तथा ।
027c	अविद्धं तत्र नाद्राक्षं युयुधानस्य सायकैः ॥
028a	न तादृक्कदनं राजन्कृतवांस्तत्र फल्गुनः ।
028c	यादृक्क्षयमनीकानामकरोत्सात्यकिर्नृप ॥
029a	अत्यर्जुनं शिनेः पौत्रो युध्यते पुरुषर्षभः ।
029c	वीतभीर्लाघवोपेतः कृतित्वं सम्प्रदर्शयन् ॥
030a	ततो दुर्योधनो राजा सात्वतस्य त्रिभिः शरैः ।
030c	विव्याध सूतं निशितैश्चतुर्भिश्चतुरो हयान् ॥
031a	सात्यकिं च त्रिभिर्विद्ध्वा पुनरष्टाभिरेव च ।
031c	दुःशासनः षोडशभिर्विव्याध शिनिपुङ्गवम् ॥
032a	शकुनिः पञ्चविंशत्या चित्रसेनश्च पञ्चभिः ।
032c	दुःसहः पञ्चदशभिर्विव्याधोरसि सात्यकिम् ॥
033a	उत्स्मयन्वृष्णिशार्दूलस्तथा बाणैः समाहतः ।
033c	तानविध्यन्महाराज सर्वानेव त्रिभिस्त्रिभिः ॥
034a	गाढविद्धानरीन्कृत्वा मार्गणैः सोऽतितेजनैः ।
034c	शैनेयः श्येनवत्सङ्ख्ये व्यचरल्लघुविक्रमः ॥
035a	सौबलस्य धनुश्छित्त्वा हस्तावापं निकृत्य च ।
035c	दुर्योधनं त्रिभिर्बाणैरभ्यविध्यत्स्तनान्तरे ॥
036a	चित्रसेनं शतेनैव दशभिर्दुःसहं तथा ।
036c	दुःशासनं तु विंशत्या विव्याध शिनिपुङ्गवः ॥
037a	अथान्यद्धनुरादाय श्यालस्तव विशाम्पते ।
037c	अष्टाभिः सात्यकिं विद्ध्वा पुनर्विव्याध पञ्चभिः ॥
038a	दुःशासनश्च दशभिर्दुःसहश्च त्रिभिः शरैः ।
038c	दुर्मुखश्च द्वादशभी राजन्विव्याध सात्यकिम् ॥
039a	दुर्योधनस्त्रिसप्तत्या विद्ध्वा भारत माधवम् ।
039c	ततोस्य निशितैर्बाणैस्त्रिभिर्विव्याध सारथिम् ॥
040a	तान्सर्वान्सहिताञ्शूरान्यतमानान्महारथान् ।
040c	पञ्चभिः पञ्चभिर्बाणैः पुनर्विव्याध सात्यकिः ॥
041a	ततः स रथिनां श्रेष्ठस्तव पुत्रस्य सारथिम् ।
041c	आजघानाशु भल्लेन स हतो न्यपतद्भुवि ॥
042a	पतिते सारथौ तस्मिंस्तव पुत्ररथः प्रभो ।
042c	वातायमानैस्तैरश्वैरपानीयत सङ्गरात् ॥
043a	ततस्तव सुतो राजन्सैनिकाश्च विशाम्पते ।
043c	राज्ञो रथमभिप्रेक्ष्य विद्रुताः शतशोऽभवन् ॥
044a	विद्रुतं तत्र तत्सैन्यं दृष्ट्वा भारत सात्यकिः ।
044c	अवाकिरच्छरैस्तीक्ष्णै रुक्मपुङ्खैः शिलाशितैः ॥
045a	विद्राव्य सर्वसैन्यानि तावकानि सहस्रशः ।
045c	प्रययौ सात्यकी राजञ्श्वेताश्वस्य रथं प्रति ॥
046a	`तं प्रयान्तं महाबाहुं तावकाः प्रेक्ष्य मारिष ।
046c	दृष्टं चादृष्टवत्कृत्वा क्रियामन्यामयोजयन् ॥'
047a	तं शरानाददानं च रक्षमाणं च सारथिम् ।
047c	आत्मानं पालयानं च तावकाः समपूजयन् ॥ ॥

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे विंशत्यधिकशततमोऽध्यायः ॥ 120 ॥
