श्रीः
अध्यायः 170
नकुलकृपाभ्यां शकुनिशिखण्डिपराजयः ॥ 1 ॥
KK-07-06-170-001	सञ्जय उवाच 
KK-07-06-170-001a	नकुलं रभसं युद्धे निघ्नन्तं वाहिनीं तव ।
KK-07-06-170-001c	अभ्ययात्सौबलः क्रुद्धस्तिष्ठतिष्ठेति चाब्रवीत् ॥
KK-07-06-170-002a	कृतवैरौ तु तौ वीरावन्योन्यवधकाङ्क्षिणौ ।
KK-07-06-170-002c	शरैः पूर्णायतोत्सृष्टैरन्योन्यमभिजघ्नतुः ॥
KK-07-06-170-003a	यथैव नकुलो राजञ्शरवर्षाण्यमुञ्चत ।
KK-07-06-170-003c	तथैव सौबलश्चापि शिक्षां सन्दर्शयन्युधि ॥
KK-07-06-170-004a	तावुभौ समरे शूरौ शरकण्टकिनौ तदा ।
KK-07-06-170-004c	व्यराजेतां महाराज श्वाविधौ शललैरिव ॥
KK-07-06-170-005a	रुक्मपुङ्खैरजिह्माग्रैः शरैश्छिन्नतनुच्छदौ ।
KK-07-06-170-005c	रुधिरौघपरिक्लिन्नौ व्यभ्राजेतां महामृधे ॥
KK-07-06-170-006a	तपनीयनिभौ चित्रो कल्पवृक्षाविव द्रुमौ ।
KK-07-06-170-006c	किंशुकाविव चोत्फुल्लौ प्रकाशेते रणाजिरे ॥
KK-07-06-170-007a	तावुभौ समरे शूरौ शरकण्टकिनौ तदा ।
KK-07-06-170-007c	व्यराजेतां महाराज कण्टकैरिव शाल्मली ॥
KK-07-06-170-008a	सुजिह्मं प्रेक्षमाणौ च राजन्विवृतलोचनौ ।
KK-07-06-170-008c	क्रोधसंरक्तनयनौ निर्दहन्तौ परस्परम् ॥
KK-07-06-170-009a	श्यालस्तु तव सङ्क्रुद्धो माद्रीपुत्रं हसन्निव ।
KK-07-06-170-009c	कर्णिनैकेन विव्याध हृदये निशितेन ह ॥
KK-07-06-170-010a	नकुलस्तु भृशं विद्धः श्यालेन तव धन्विना ।
KK-07-06-170-010c	निषसाद रथोपस्थे कश्मलं चाविशन्महत् ॥
KK-07-06-170-011a	अत्यन्तवैरिणं दृप्तं दृष्ट्वा शत्रुं तथाऽऽगतम् ।
KK-07-06-170-011c	ननाद शकुनी राजंस्तपान्ते जलदो यथा ॥
KK-07-06-170-012a	प्रतिलभ्य ततः सञ्ज्ञां नकुलः पाण्डुनन्दनः ।
KK-07-06-170-012c	अभ्ययात्सौबलं भूयो व्यात्तानन इवान्तकः ॥
KK-07-06-170-013a	सङ्क्रुद्धः शकुनिं षष्ट्या विव्याध भरतर्षभ ।
KK-07-06-170-013c	पुनश्चैनं शतेनैव नाराचानां स्तनान्तरे ॥
KK-07-06-170-014a	अथास्य सशरं चापं मुष्टिदेशेऽच्छिनत्तदा ।
KK-07-06-170-014c	ध्वजं च त्वरितं छित्त्वा रथाद्भूमावपातयत् ॥
KK-07-06-170-015a	विशिखेन च तीक्ष्णेन पीतेन निशितेन च ।
KK-07-06-170-015c	ऊरू निर्भिद्य चैकेन नकुलः पाण्डुनन्दनः ।
KK-07-06-170-015e	श्येनं सपक्षं व्याधेन पातयामास तं तदा ॥
KK-07-06-170-016a	सोऽतिविद्धो महाराज रथोपस्थ उपाविशत् ।
KK-07-06-170-016c	ध्वजयष्टिं परिक्लिश्य कामुकः कामिनीं यथा ॥
KK-07-06-170-017a	तं विसञ्ज्ञं निपतितं दृष्ट्वा श्यालं तवानघ ।
KK-07-06-170-017c	अपोवाह रथेनाशु सारथिर्ध्वजिनीमुखात् ॥
KK-07-06-170-018ac	ततः सञ्चुक्रुशुः पार्था ये च तेषां पदानुगाः ॥
KK-07-06-170-019a	निर्जित्य च रणे शत्रुं नकुलः शत्रुतापनः ।
KK-07-06-170-019c	अब्रवीत्सारथिं क्रुद्धो द्रोणानीकाय मां वह ॥
KK-07-06-170-020a	तस्य तद्वचनं श्रुत्वा माद्रीपुत्रस्य सारथिः ।
KK-07-06-170-020c	प्रायात्तेन तदा राजन्यत्र द्रोणो व्यवस्थितः ॥
KK-07-06-170-021a	शिखण्डिनं तु समरे द्रोणप्रेप्सुं विशाम्पते ।
KK-07-06-170-021c	कृपः शारद्वतो यत्तः प्रत्यगच्छत्स वेगितः ॥
KK-07-06-170-022a	गौतमं द्रुतमायान्तं द्रोणानीकमरिन्दमम् ।
KK-07-06-170-022c	विव्याध नवभिर्भल्लैः शिखण्डी प्रहसन्निव ॥
KK-07-06-170-023a	तमाचार्यो महाराज विद्ध्वा पञ्चभिराशुगैः |
KK-07-06-170-023c	पुनर्विव्याध विंशत्या पुत्राणां प्रियकृत्तव ॥
KK-07-06-170-024a	महद्युद्धं तयोरासीद्घोररूपं भयानकम् |
KK-07-06-170-024c	यथा देवासुरे युद्धे शम्बरामरराजयोः ॥
KK-07-06-170-025a	शरजालावृतं व्योम चक्रतुस्तौ महारथौ ।
KK-07-06-170-025c	मेघाविव तपापाये वीरौ समरदुर्मदौ ।
KK-07-06-170-025e	प्रकृत्या घोररूपं तदासीद्घोरतरं पुनः ॥
KK-07-06-170-026a	रात्रिश्च भरतश्रेष्ठ योधानां युद्धशालिनाम् ।
KK-07-06-170-026c	कालरात्रिनिभा ह्यासीद्घोररूपा भयानका ॥
KK-07-06-170-027a	शिखण्डी तु महाराज गौतमस्य महद्धनुः ।
KK-07-06-170-027c	अर्धचन्द्रेण चिच्छेद सज्यं सविशिखं तदा ॥
KK-07-06-170-028a	तस्य क्रुद्धः कृपो राजञ्शक्तिं चिक्षेप दारुणाम् ।
KK-07-06-170-028c	स्वर्णदण्डामकुण्ठाग्रां कर्मारपरिमार्जिताम् ॥
KK-07-06-170-029a	तामापतन्तीं चिच्छेद शिखण्डी बहुभिः शरैः ।
KK-07-06-170-029c	सापतन्मेदिनीं कृत्ता भासयन्ती महाप्रभा ॥
KK-07-06-170-030a	अथान्यद्धनुरादाय गौतमो रथिनां वरः ।
KK-07-06-170-030c	प्राच्छादयच्छितैर्बाणैर्महाराज शिखण्डिनम् ॥
KK-07-06-170-031a	स च्छाद्यमानः समरे गौतमेन यशस्विना ।
KK-07-06-170-031c	न्यषीदत रथोपस्थे शिखण्डी रथिनां वरः ॥
KK-07-06-170-032a	सीदन्तं चैनमालोक्य कृपः शारद्वतो युधि ।
KK-07-06-170-032c	आजघ्ने बहुभिर्बाणैर्जिघांसन्निव भारत ॥
KK-07-06-170-033a	विमुखं तु रणे दृष्ट्वा याज्ञसेनिं महारथम् ।
KK-07-06-170-033c	पाञ्चालाः सोमकाश्चैव परिवव्रुः समन्ततः ॥
KK-07-06-170-034a	तथैव तव पुत्राश्च परिवव्रुर्द्विजोत्तमम् ।
KK-07-06-170-034c	महत्या सेनया सार्धं ततो युद्धमवर्तत ॥
KK-07-06-170-035a	रथानां च रणे राजन्नन्योन्यमभिधावताम् ।
KK-07-06-170-035c	बभूव तुमुलः शब्दो मेघानां गर्जतामिव ॥
KK-07-06-170-036a	द्रवतां सादिनां चैव गजानां च विशाम्पते ।
KK-07-06-170-036c	अन्योन्यमभितो राजन्क्रूरमायोधनं बभौ ॥
KK-07-06-170-037a	पत्तीनां द्रवतां चैव पादशब्देन मेदिनी ।
KK-07-06-170-037c	अकम्पत महाराज भयत्रस्तेव चाङ्गना ॥
KK-07-06-170-038a	रथिनो रथमारुह्य प्रद्रुता वेगवत्तरम् ।
KK-07-06-170-038c	अगृह्णन्बहवो राजञ्शलभान्वायसा इव ॥
KK-07-06-170-039a	तथा गजान्प्रभिन्नांश्च सम्प्रभिन्ना महागजाः ।
KK-07-06-170-039c	तस्मिन्नेव पदे यत्ता निगृह्णन्ति स्म भारत ॥
KK-07-06-170-040a	सादी सादिनमासाद्य पत्तयश्च पदातिनम् ।
KK-07-06-170-040c	समासाद्य रणेऽन्योन्यं संरब्धा नातिचक्रमुः ॥
KK-07-06-170-041a	धावतां द्रवतां चैव पुनरावर्ततामपि ।
KK-07-06-170-041c	बभूव तत्र सैन्यानां शब्दः सुविपुलो निशि ॥
KK-07-06-170-042a	दीप्यमानाः प्रदीपाश्च रथवारणवाजिषु ।
KK-07-06-170-042c	अदृश्यन्त महाराज महोल्का इव खाच्च्युताः ॥
KK-07-06-170-043a	सा निशा भरतश्रेष्ठ प्रदीपैरवभासिता ।
KK-07-06-170-043c	दिवसप्रतिमा राजन्बभूव रणमूर्धनि ॥
KK-07-06-170-044a	आदित्येन यथा व्याप्तं तमो लोके प्रणश्यति ।
KK-07-06-170-044c	तथा नष्टं तमो घोरं दीपैर्दीप्तैरितस्ततः ॥
KK-07-06-170-045a	दिवं च पृथिवीं चैव दिशश्च प्रदिशस्तथा ।
KK-07-06-170-045c	रजसा तमसा व्याप्ता द्योतिताः प्रभया पुनः ॥
KK-07-06-170-046a	अस्त्राणां कवचानां च मणीनां च महात्मनाम् ।
KK-07-06-170-046c	अन्तर्दधुः प्रभाः सर्वा दीपैस्तैरवभासिताः ॥
KK-07-06-170-047a	तस्मिन्कोलाहले युद्धे वर्तमाने निशामुखे ।
KK-07-06-170-047c	न किञ्चिद्विदुरात्मानमयमस्मीति भारत ॥
KK-07-06-170-048a	अवधीत्समरे पुत्रं पिता भरतसत्तम ।
KK-07-06-170-048c	पुत्रश्च पितरं मोहात्सखायं च सखा तथा ।
KK-07-06-170-048e	स्वस्रीयं मातुलश्चापि स्वस्रीयश्चापि मातुलम् ॥
KK-07-06-170-049a	स्वे स्वान्परे परांश्चापि निजघ्नुरितरेतरम् ।
KK-07-06-170-049c	निर्मर्यादमभूद्युद्धं रात्रौ भीरुभयानकम् ॥ ॥

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तत्यधिकशततमोऽध्यायः ॥ 170 ॥

5-169-15 ऊरू इति । मण्डलं चरतः शकुनेर्द्वावूरू एकेनैव बाणेन बिभेद यथा खे श्येनां पक्षाभ्यां सहितं वामदक्षिणगामिनं पातयेदेवमिति लुप्तोपमा । व्याधेन बाणेन । विध्यत्यनेनेति व्याधो बाणः ॥ 5-170-16 परिक्लिश्य क्लेशेन ध्वजयष्टिं श्रित इति शेषः ॥ 5-170-38 प्रद्रुता रथिनो वेगवत्तरं रथमारुह्य तत्पतिमगृह्णन् ॥ सप्तत्यधिकशततमोऽध्यायः ॥
