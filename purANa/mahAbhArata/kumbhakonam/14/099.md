अध्यायः 099

कृष्णेन युधिष्ठिरं प्रति बीजयोन्योः शुद्ध्यशुद्धिनिरूपणम् ॥ 1 ॥ तथा गायत्रीमहिमानुवर्णनम् ॥ 2 ॥ ब्राह्मणमहिमप्रशंसनम् । ब्राह्मणावमन्तॄणां नारकयातनानुवर्णनं च ॥ 3 ॥

001	वैशम्पायन उवाच ।
001a	श्रुत्वैवं सात्विकं दानं राजसं तामसं तथा ।
001c	पृथक्पृथक्त्वेन गतिं फलं चापि पृथक्पृथक् ॥
002a	अवितृप्तः प्रहृष्टात्मा पुण्यं धर्मामृतं पुनः ।
002c	युधिष्ठिरो धर्मरतः केशवं पुनरब्रवीत् ॥
003a	बीजयोनिविशुद्धानां लक्षणानि वदस्व मे ।
003c	बीजदोषेण लोकेश जायन्ते च कथं नराः ॥
004a	आचारदोषं देवेशं वक्तुमर्हस्यशेषतः ॥
004c	ब्राह्मणानां विशेषं च गुणदोषौ च केशव ॥
005a	चातुर्वर्ण्यस्य कुत्स्नस्य वर्तमानाः प्रतिग्रहे ।
005c	केन विप्रा विशेषेण तरन्ते तारयन्ति च ।
005e	एतान्कथय देवेश त्वद्भक्तस्य नमोस्तु ते ॥
006	भगवानुवाच ।
006a	शृणु राजन्यथावृत्तं बीजयोनिं शुभाशुभम् ।
006c	येन तिष्ठति लोकोयं विनश्यति च पाण्डव ॥
007a	अविप्लुतब्रह्मचर्यो यस्तु विप्रो यथाविधि ।
007c	स बीजं नाम विज्ञेयं तस्य बीजं शुभं भवेत् ॥
008a	कन्या चाक्षतयोनिः स्यात्कुलीना पितृमातृतः ।
008c	ब्राह्मादिषु विवाहेषु परिणीता यथाविधि ।
008e	सा प्रशस्ता वरारोहा तस्या योनिः प्रशस्यते ॥
009a	मनसा कर्मणा वाचा या गच्छेत्परपूरुषम् ।
009c	योनिस्तस्या नरश्रेष्ठ गर्भाधानं न चार्हति ॥
010a	स्वैरिण्या यस्तु पापात्मा संतानार्थमिहेच्छति ।
010c	स कुलान्पातयत्याशु दशपूर्वान्दशापरान् ॥
011a	दुष्टयोनौ तु यो मोहाद्रेतः सिञ्चति मूढधीः ।
011c	तद्रेतसा समुत्पन्नः षडङ्गविदपि द्विजः ।
011e	साधुभिः स बहिष्कार्यः श्वापाक इव पार्थिव ॥
012a	कर्मणा मनसा वाचा या भवेत्स्वैरचारिणी ।
012c	सा कुलघ्रीति विज्ञेया तस्यां जातः श्वपाचकः ॥
013a	दैवे पित्र्ये तथा दाने भोजने सहभाषणे ।
013c	शयने सहसम्बन्धे न योग्या दृष्टयोनिजाः ॥
014a	न तस्माद्दुष्टयोन्यां तु गर्भमुत्पादयेद्बुधः ।
014c	मोहेन कुरुते यस्तु कुलं हन्ति त्रिपूरुषम् ॥
015a	कानीनश्च सहोढश्च तथोभौ कुण्डगोलकै ।
015c	आरूढपतिताज्जातः परितस्यापि यः सुतः ।
015e	षडेते विप्रचण्डाला निकृष्टाः श्वपचादपि ॥
016a	यो यत्र तत्र वा रेतः सिक्त्वा शूद्रासु वा चरेत् ।
016c	कामचारी स पापात्मा बीजं तस्याशुभं भवेत् ॥
017a	अशुद्धं तद्भवेद्बीजं शुद्धां योनिं न चार्हति ।
017c	दूषयत्यपि तां योनिं शुना लीढं हविर्यथा ॥
018a	शूद्रयोनौ पतेद्बीजं हाहाशब्दं द्विजन्मनः ।
018c	कुर्यात्पुरीषगर्तेषु पतितोऽस्मीति दुःखितः ॥
019a	मामधःपातयन्नेष पापात्मा काममोहितः ।
019c	अधोगतिं प्रजोत्क्षिप्रमिति शप्त्वा पतेत्तु तत् ॥
020a	आत्मा हि शुक्लमुद्दिष्टं दैवतं परमं महत् ।
020c	तस्मात्सर्वप्रयत्नेन निरुन्ध्याच्छुक्लमात्मनः ॥
021a	आयुस्तेजो बलं वीर्यं प्रज्ञा श्रीश्च महद्यशः ।
021c	पुण्यं च मत्प्रियत्वं च लभते ब्रह्मचर्यया ॥
022a	अविप्लुतब्रह्मचर्यैर्गृहस्थाश्रममाश्रितैः ।
022c	पञ्चयज्ञपरैर्धर्मः स्थाप्यते पृथिवीतले ॥
023a	सायंप्रातस्तु ये सन्ध्यां सम्यङ्नित्यमुपासते ।
023c	नावं वेदमयीं कृत्वा तरन्ते तारयन्ति च ॥
024a	यो जपेत्पावनीं देवीं गायत्रीं वेदमातरम् ।
024c	न सीदेत्प्रतिगृह्णानः पृथिवीं च ससागराम् ॥
025a	ये चास्य दुःस्थिताः केचिद्ग्रहाः सूर्यादयो दिवि ।
025c	ते चास्य सौम्या जायन्ते शिवाः शुभकरास्तथा ॥
026a	यत्र यत्र स्थिताश्चैव दारुणाः पिशिताशनाः ।
026c	घोररूपा महाकाया धर्षयन्ति न तं द्विजम् ॥
027a	पुनन्तीह पृथिव्यां च चीर्णवेदव्रता नराः ।
027c	चतुर्णामपि वेदानां सा हि राजन्गरीयसी ॥
028a	अचीर्णव्रतवेदा ये विकर्मफलमाश्रिताः ।
028c	ब्राह्मणा नाममात्रेण तेऽपि पूज्या युधिष्ठिर ।
028e	किं पुनर्यस्तु सन्ध्ये द्वे नित्यमेवोपतिष्ठते ॥
029a	शीलमध्ययनं दानं शौचं मार्दवमार्जवम् ।
029c	तस्माद्वेदाद्विशिष्टानि मनुराह प्रजापतिः ॥
030a	भूर्भुवस्स्वरिति ब्रह्म यो वेदनिरतो द्विजः ।
030c	स्वदारनिरतो दान्तः स विद्वान्स च भूसुरः ॥
031a	सन्ध्यामुपासते ये वै नित्यमेव द्विजोत्तमाः ।
031c	ते यान्ति नरशार्दूल ब्रह्मलोकं न संशयः ॥
032a	सावित्रीमात्रसारोपि वरो विप्रः सुयन्त्रितः ।
032c	नायन्त्रितश्चतुर्वेदी सर्वाशी सर्वविक्रयी ॥
033a	सावित्रीं चैव वेदांश्च तुलयाऽतोलयन्पुरा ।
033c	सदेवर्षिगणाश्चैव सर्वे ब्रह्मपुरस्सराः ।
033e	चतुर्णामपि वेदानां सा हि राजन्गरीयसी ॥
034a	यथा विकसिते पुष्पे मधु गृह्णन्ति षट्पदाः ।
034c	एवं गृहीता सावित्री सर्ववेदे च पाण्डवः ॥
035a	तस्मात्तु सर्ववेदानां सावित्री प्राण उच्यते ।
035c	निर्जीवा हीतरे वेदा विना सावित्रिया नृप ॥
036a	नायन्त्रितश्चतुर्वेदी शीलभ्रष्टः स कुत्सितः ।
036c	शीलवृत्तसमायुक्तः सावित्रीपाठको वरः ॥
037a	सहस्रपरमां देवीं शतमध्यां दशावराम् ।
037c	सावित्रीं जप कौन्तेय सर्वपापप्रणाशिनीम् ॥
038	युधिष्ठिर उवाच ।
038a	त्रैलोक्यनाथ हे कृष्ण सर्वभूतात्मको ह्यसि ।
038c	नानायोगपर श्रेष्ठ तुष्यसे केन कर्मणा ॥
039	भागवानुवाच ।
039a	यदि भारसहस्रं तु गुग्गुल्वादि प्रधूपयेत् ।
039c	करोति चेन्नमस्कारमुपहारं च कारयेत् ॥
040a	स्तौति यः स्तुतिभिर्मां च ऋग्यजुस्सामभिः सदा ।
040c	न तोषयति चेद्धिप्रान्नाहं तुष्यामि भारत ॥
041a	ब्राह्मणे पूजिते नित्यं पूजितोस्मि न संशयः ।
041c	आक्रुष्टे चाहमाक्रुष्टो भवामि भरतर्षभ ॥
042a	परा मयि गतिस्तेषां पूजयन्ति द्विजं हि ये ।
042c	यदहं द्विजरूपेण वसामि वसुधातले ॥
043a	यस्तान्पूजयति प्राज्ञो मद्गतेनान्तरात्मना ।
043c	तमहं स्वेन रूपेण पश्यामि नरपुङ्गव ॥
044a	कुब्जाः काणा वामनाश्च दरिद्रा व्याधितास्तथा ।
044c	नावमान्या द्विजाः प्राज्ञैर्मम रूपा हि ते द्विजाः ॥
045a	ये केचित्सागरान्तायां पृथिव्यां द्विजसत्तमाः ।
045c	मम रूपं हि तेष्वेवमर्चितेष्वर्चितोऽस्म्यहम् ॥
046a	बहवस्तु न जानन्ति नरा ज्ञानबहिष्कृताः ।
046c	यदहं द्विजरूपेण वसामि वसुधातले ॥
047a	अवमन्यन्ति ये विप्रान्स्वधर्मान्पातयन्ति ते ।
047c	प्रेषणैः प्रेषयन्ते च शुश्रूषां कारयन्ति च ॥
048a	मृतांश्चात्र परत्रेमान्यमदूता महाबलाः ।
048c	निकृन्तन्ति यथाकामं सूत्रमार्गेण शिल्पिनः ॥
049a	आक्रोशपरिवादाभ्यां ये रमन्ते द्विजातिषु ।
049c	तान्मृतान्यमलोकस्थान्निपात्य पृथिवीतले ॥
050a	आक्रम्योरसि पादेन क्रूरः संरक्तलोचनः ।
050c	अग्निवर्णैस्तु संदंशैर्यमो जिह्वां समुद्धरेत् ॥
051a	ये च विप्रान्निरीक्षन्ते पापाः पापेन चक्षुषा ।
051c	अब्रह्मण्याः श्रुतेर्बाह्या नित्यं ब्रह्मद्विषो नराः ॥
052a	तेषां घोरा महाकाया वक्रतुण्डा महाबलाः ।
052c	उद्धरन्ति मुहूर्तेन खगाश्चक्षुर्यमाज्ञया ॥
053a	यः प्रहारं द्विजेन्द्राय दद्यात्कुर्याच्च शोणितम् ।
053c	अस्थिभङ्गं च यः कुर्यात्प्राणैर्वा विप्रयोजयेत् ।
053e	सोनुपूर्व्येण यातीमान्नरकानेकविंशतिम् ॥
054a	शूलमारोप्यते पश्चाज्ज्वलने परिपच्यते ।
054c	बहुवर्षसहस्राणि पच्यमानस्त्ववाक्छिराः ।
054e	नावमुच्येत दुर्मेदा न तस्य क्षीयते गतिः ॥
055a	ब्राह्मणान्वा विचार्यैव व्रजन्वै वधकाङ्क्षया ।
055c	शतर्वषसहस्राणि तामिस्रे परिपच्यते ॥
056a	उत्पाद्य शोणितं गात्रात्संरंभमतिपूर्वकम् ।
056c	सपर्ययेण यातीमान्नरकानेकविंशतिम् ॥
057a	तस्मान्नाकुशलं ब्रूयान्न शुष्कां गतिमीरयेत् ।
057c	न ब्रूयात्परुषां वाणीं न चैवैनानतिक्रमेत् ॥
058a	ये विप्राञ्श्लक्ष्णया वाचा पूजयन्ति नरोत्तमाः ।
058c	अर्चितश्च स्तुतश्चैव तैर्भवामि न संशयः ॥
059a	तर्जयन्ति च ये विप्रान्क्रोशयन्ति च भारत ।
059c	आक्रुष्टस्तर्जितश्चाहं तैर्भवामि न संशयः ॥
060a	यश्चन्दनैश्चागरुधूपदीपैरभ्यर्चयेत्काष्ठमयीं ममार्चाम् ।
060c	तेनार्चितो नैव भवामि सम्यग्विप्रार्चनादस्मि समर्चितोऽहम् ॥
061a	विप्रप्रसादाद्धरणीधरोऽहंविप्रप्रसादादसुराञ्जयामि ।
061c	विप्रप्रसादाच्च सदक्षिणोऽहंविप्रप्रसादादजितोऽहमस्मि ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि एकोनशततमोऽध्यायः ॥ 99 ॥
