अध्यायः 025

कृष्णेनार्जुनं प्रति ब्राह्मणेन ब्राह्मणीं प्रत्युक्तसृष्ट्यादिप्रतिपादकनारददेवमतसंवादानुवादः ॥ 1 ॥

001	ब्राह्मण उवाच ।
001a	अत्राप्युदाहरन्तीममितिहासं पुरातनम् ।
001c	नारदस्य च संवादमृषेर्देवमतस्य च ॥
002	देवमत उवाच ।
002a	जन्तोः सञ्जायमानस्य किंनु पूर्वं प्रवर्तते ।
002c	प्राणोऽपानः समानो वा व्यानो वोदान एव च ॥
003	नारद उवाच ।
003a	येनायं सृज्यते जन्तुस्ततोऽन्यः पूर्वमेति तम् ।
003c	प्राणद्वन्द्वं हि विज्ञेयं तिर्यगूर्ध्वमधश्च यत् ॥
004	देवमत उवाच ।
004a	केनायं सृज्यते जन्तुः कश्चान्यः पूर्वमेति तम् ।
004c	प्राणद्वन्द्वं च मे ब्रूहि तिर्यगूर्ध्वमधश्च यत् ॥
005	नारद उवाच ।
005a	सङ्कल्पाज्जायते हर्षः शब्दादपि च जायते ।
005c	रसात्सञ्जायते चापि रूपादपि च जायते ॥
006a	`स्पर्शात्सञ्जायते चापि गन्धादपि च जायते ।'
006c	शुक्राच्छोणितसंसृष्टात्पूर्वं प्राणः प्रवर्तते ।
006e	प्राणेन विकृते शुक्रे ततोऽपानः प्रवर्तते ॥
007a	शुक्रात्सञ्जायते चापि रसादपि च जायते ।
007c	एतद्रूपमुदानस्य हर्षो मिथुनमन्तरा ॥
008a	कामात्सञ्जायते शुक्रं शुक्रात्सञ्जायते रजः ।
008c	समानव्यानजनिते सामान्ये शुक्रशोणिते ॥
009a	प्राणापानाविदं द्वन्द्वमवाक् चोर्ध्वं च गच्छतः ।
009c	व्यानः समानश्चैवोभौ तिर्यग्द्वन्द्वत्वमुच्यते ॥
010a	अग्निर्वै देवताः सर्वा इति देवस्य शासनात् ।
010c	सञ्जायते हि प्राणेषु ज्ञानं बुद्धिसमन्वितम् ॥
011a	तस्य धूमस्तमोरूपं रजो भस्म सुतेजसः ।
011c	सर्वं सञ्जायते तस्य यत्र प्रक्षिप्यते हविः ॥
012a	हविः समानो व्यानश्च इति यज्ञविदो विदुः ।
012c	प्राणापानावाज्यभागौ तयोर्मध्ये हुताशनः ॥
013a	एतद्रूपमुदानस्य परमं ब्राह्मणा विदुः ।
013c	निर्द्वन्द्वमिति यत्त्वेतत्तन्मे निगदतः शृणु ॥
014a	अहोरात्रमिदं द्वन्द्वं तयोर्मध्ये हुताशनः ।
014c	एतद्रूपमुदानस्य परमं ब्राह्मणा विदुः ॥
015a	`उभे सत्यानृते द्वन्द्वं तयोर्मध्ये हुताशनः ।
015c	एतद्रूपमुदानस्य परमं ब्राह्मणा विदुः ॥'
016a	सच्चासच्चैव तद्द्वन्द्वं तयोर्मध्ये हुताशनः ।
016c	एतद्रूपमुदानस्य परमं ब्राह्मणा विदुः ॥
017a	`उभे शुभाशुभे द्वन्द्वं तयोर्मध्ये हुताशनः ।
017c	एतद्रूपमुदानस्य परमं ब्राह्मणा विदुः ॥'
018a	ऊर्ध्वं समानो व्यानश्च व्यस्यते कर्म तेन तत् ।
018c	द्वितीयं तु समानेन पुनरेव व्यवस्यते ॥
019a	शान्त्यर्थं वामदेव्यं च शान्तिर्ब्रह्म सनातनम् ।
019c	एतद्रूपमुदानस्य परमं ब्राह्मणा विदुः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चविंशोऽध्यायः ॥ 25 ॥

14-25-18 पूर्वं समानो व्यानोऽथ व्यस्यते तेन कर्मकृत् इति क.ट.पाठः ॥ 
