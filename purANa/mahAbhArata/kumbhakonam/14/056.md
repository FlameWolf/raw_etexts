अध्यायः 056

वैशम्पायनेन जनमेजयं प्रत्युदङ्कोपाख्यानकथनारम्भः ॥ 1 ॥ उदङ्ककृतपरिचर्याविशेषतुष्टेन गौतमेन तस्मै प्रीत्यतिशयेन चिरादपि गृहगमनायाभ्यननुज्ञानम् ॥ 2 ॥ कदाचन गुरुशासनेन काष्ठमारमाहृतवतोदङ्केन काष्ठलग्नजरापलितनिजकेशावलोकनेन परिदेवनम् ॥ 3 ॥ ततस्तदबोधितनिजरोदनहेतुना गुरुणा तस्मै निजतनयाप्रतिपादनम् ॥ 4 ॥ ततस्तेन गुरुपत्नीनिदेशेन कुण्डलयाचनाय सौदासं प्रति गमनम् ॥ 5 ॥

001	जनमेजय उवाच ।
001a	उदङ्कः केन तपसा संयुक्तो वै महामनाः ।
001c	यः शापं दातुकामोऽभूद्विष्णवे प्रभविष्ववे ॥
002	वैशम्पायन उवाच ।
002a	उदङ्को महता युक्तस्तपसा जनमेजय ।
002c	गुरभक्तः स तेजस्वी नान्यत्किञ्चिदपूजयत् ॥
003a	सर्वेषामृषिपुत्राणामेष आसीन्मनोरथः ।
003c	औदङ्कीं गुरुवृत्तिं वै प्राप्नुयामेति भारत ॥
004a	गौतमस्य तु शिष्याणां बहूनां जनमेजय ।
004c	उदङ्केऽभ्यधिका प्रीतिः स्नेहश्चैवाभवत्तदा ॥
005a	स तस्य दमशौचाभ्यां विक्रान्तेन च कर्मणा ।
005c	सम्यक्चैवोपचारेण गौतमः प्रीतिमानभूत् ॥
006a	अथ शिष्यसहस्राणि समनुज्ञाय गौतमः ।
006c	उदङ्कं परया प्रीत्या नाभ्यनुज्ञातुमैच्छत ॥
007a	तं क्रमेण जरा तात प्रतिपेदे महामुनिम् ।
007c	न चान्वबुध्यत तदा स मुनिर्गुरुवत्सलः ॥
008a	ततः कदाचिद्राजेन्द्र काष्ठान्यानयितुं ययौ ।
008c	उदङ्कः काष्ठभारं च महान्तं समुपानयत् ॥
009a	स तद्भाराभिभूतात्मा काष्ठभारमरिन्दम ।
009c	निचिक्षेप क्षितौ राजन्परिश्रान्तो बुभुक्षितः ॥
010a	तस्य काष्ठे विलग्नाऽभूज्जटा रूप्यसमप्रभा ।
010c	ततः काष्ठैः सह तदा पपात धरणीतलम् ॥
011a	ततः स भारनिष्पिष्टः क्षुधाविष्टश्च भारत ।
011c	दृष्ट्वा तां वयसोऽवस्थां रुरोदाऽऽर्तस्वरं तदा ॥
012a	ततो गुरुसुता तस्य पद्मपत्रनिभानना ।
012c	जग्राहाश्रूणि सुश्रोणी करेण पृथुलोचना ।
012e	पितुर्नियोगाद्भावज्ञा शिरसाऽवनता तदा ॥
013a	तस्या निपेततुर्दग्धौ करौ तैरश्रुबिन्दुभिः ।
013c	न हि तानश्रुपातांस्तु शक्ता धारयितुं मही ।
013e	गौतमस्त्वब्रवीद्विप्रमुदङ्कं प्रीतमानसः ॥
014a	कस्मात्तात तवाद्येह शोकोत्तरमिदं मनः ।
014c	स स्वैरं ब्रूहि विप्रर्षे श्रोतुमिच्छामि तत्त्वतः ॥
015	उदङ्क उवाच ।
015a	भवद्गतेन मनसा भवत्प्रियचिकीर्षया ।
015c	भवद्भक्तिगतेनेह भवद्भावानुगेन च ॥
016a	जरेयं नावबुद्धा मे नाभिज्ञातं सुखं च मे ।
016c	शतवर्षोषितं मां हि न त्वमभ्यनुजानिथाः ॥
017a	भवता त्वभ्यनुज्ञाताः शिष्याः प्रत्यवरा मम ।
017c	उपपन्ना द्विजश्रेष्ठ शतशोऽथ सहस्रशः ॥
018	गौतम उवाच ।
018a	त्वत्प्रीतियुक्तेन मया गुरुशुश्रूषया तव ।
018c	व्यतिक्रामन्महाकालो नावबुद्धो द्विजर्षभ ॥
019a	किं त्वद्य यदि ते श्रद्धा गमनं प्रति भार्गव ।
019c	अनुज्ञां प्रतिगृह्य त्वं स्वगृहान्गच्छ माचिरम् ॥
020	उदङ्क उवाच ।
020a	गुर्वर्थं कं प्रयच्छामि ब्रूहि त्वं द्विजसत्तम ।
020c	तमुपाहृत्य गच्छेयमनुज्ञातस्त्वया विभो ॥
021	गौतम उवाच ।
021a	दक्षिणापरितोषो वै गुरूणां सद्भिरुच्यते ।
021c	तव ह्याचरतो धर्मं तुष्टोऽहं वै न संशयः ।
021a	इत्थं च परितुष्टं मां विजानीहि भृगूद्वह ॥
022c	युवा षोडशवर्षो हि यद्यद्य भविता भवान् ।
022a	ददानि पत्नीं कन्यां च स्वां ते दुहितरं द्विज ।
022c	एतामृतेऽङ्गना नान्या त्वत्तेजोऽर्हति सेवितुम् ॥
023a	ततस्तां प्रतिजग्राह युवा भूत्वा यशस्विनीम् ।
023c	गुरुणा चाभ्यनुज्ञातो गुरुपत्नीमथाब्रवीत् ॥
024a	किं भवत्यै प्रयच्छामि गुर्वर्थं विनियुङ्क्ष्व माम् ।
024c	प्रियं हितं च काङ्क्षामि प्राणैरपि धनैरपि ॥
025a	यद्दुर्लभं हि लोकेऽस्मिन्रत्नमत्यद्भुतं महत् ।
025c	तदानयेयं तपसा न हि मेऽत्रास्ति संशयः ॥
026	अहल्योवाच ।
026a	परितुष्टाऽस्मि ते विप्र नित्यं भक्त्या तवानघ ।
026c	पर्याप्तमेतद्भद्रं ते गच्छ तात यथेप्सितम् ॥
027	वैशम्पायन उवाच ।
027a	उदङ्कस्तु महाराज पुनरेवाब्रवीद्वचः ।
027c	आज्ञापयस्व मां मातः कर्तव्यं च तव प्रियम् ॥
028	अहल्योवाच ।
028a	सौदासपत्न्या विधृते दिव्ये ये मणिकुण्डले ।
028c	ते समानय भद्रं ते गुर्वर्थः सुकृतो भवेत् ॥
029	वैशम्पायन उवाच ।
029a	स तथेति प्रतिश्रुत्य जगाम जनमेजय ।
029c	गुरुपत्नीप्रियार्थं वै ते समानयितुं तदा ॥
030a	स जगाम ततः शीघ्रमुदङ्को ब्राह्मणर्षभः ।
030c	सौदासं पुरुषादं वै भिक्षितुं मणिकुण्डले ॥
031a	गौतमस्त्वब्रवीत्पत्नीमुदङ्को नात्र दृश्यते ।
031c	इति पृष्टा तमाचष्ट कुण्डलार्थे गतं च सा ॥
032a	ततः प्रोवाच पत्नीं स न ते सम्यगिदं कृतम् ।
032c	शप्तः स पार्थिवो नूनं ब्राह्मणं तं वधिष्यति ॥
033	अहल्योवाच ।
033a	अजानन्त्या नियुक्तः स भगवन्ब्राह्मणो मया ।
033c	भवत्प्रसादान्न भयं किञ्चित्तस्य भविष्यति ॥
034a	इत्युक्तः प्राह तां पत्नीमेवमस्त्विति गौतमः ।
034c	उदङ्कोऽपि वने शून्ये राजानं तं ददर्श ह ॥ ॥

इति श्रीमन्महाभारते आश्वमेधिकपर्वणि अनुगीतापर्वणि षट्पञ्चाशोऽध्यायः ॥ 56 ॥

14-56-11 निष्पिष्टः चूर्णीभूत इव । कवेरार्तस्य धीमत इति क.ट.थ.पाठः ॥ 14-56-16 अभ्यनुजानिथाः अभ्यन्वजानीथा अभ्यनुज्ञातवानसि ॥ 14-56-26 नित्यं भगवता सहेति क.थ.पाठः ॥
