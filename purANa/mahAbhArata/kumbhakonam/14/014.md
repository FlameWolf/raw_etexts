अध्यायः 014

व्यासनारदकृष्णादिभिर्बन्धुनिधनपरिशोचिनो युधिष्ठिरस्य समाश्वासनेन तत्रान्तर्धानम् ॥ 1 ॥ युधिष्ठिरेण भीष्मादीनामौर्ध्वदेहिकदानेन हास्तिननगरप्रवेशः ॥ 2 ॥

001	वैशम्पायन उवाच ।
001a	एवं बहुविधैर्वाक्यैर्मुनिभिस्तैस्तपोधनैः ।
001c	समाश्वस्यत राजर्षिर्हितबन्धुर्युधिष्ठिरः ॥
002a	सोऽनुनीतो भगवता विष्टरश्रवसा स्वयम् ।
002c	द्वैपायनेन कृष्णेन देवस्थानेन चाभिभूः ॥
003a	नारदेनाथ भीमेन नकुलेन च पार्थिव ।
003c	कृष्णया सहदेवेन विजयेन च धीमता ॥
004a	अन्यैश्च पुरुषव्याघ्रैर्ब्राह्मणैः शास्त्रदृष्टिभिः ।
004c	व्यजहाच्छोकजं दुःखं सन्तापं चैव मानसम् ॥
005a	अर्चयामास देवांश्च ब्राह्मणांश्च युधिष्ठिरः ।
005c	कृत्वाऽथ प्रेतकार्याणि सर्वेषां कुरुनन्दनः ।
005e	अन्वशासच्च धर्मात्मा पृथिवीं सागराम्बराम् ॥
006a	प्रशान्तचेताः कौरव्यः स्वराज्यं प्राप्य केवलम् ।
006c	व्यासं च नारदं चैव तांश्चान्यानब्रवीन्नृपः ॥
007a	आश्वासितोऽहं प्राग्वृद्धैर्भवद्भिर्मुनिपुङ्गवैः ।
007c	न सूक्ष्ममपि मे किञ्चिद्व्यलीकमिह विद्यते ॥
008a	अर्थश्च सुमहान्प्राप्तो येन यक्ष्यामि देवताः ।
008c	पुरस्कृत्याद्य भवतः समानेष्यामहे मखम् ॥
009a	हिमवन्तं त्वया गुप्ता गमिष्यामः पितामह ।
009c	बह्वाश्चर्यो हि देशः स श्रूयते द्विजसत्तम ॥
010a	तथा भगवता चित्रं कल्याणं बहु भाषितम् ।
010c	देवर्षिणा नारदेन देवस्थानेन चैव ह ॥
011a	नाभागधेयः पुरुषः कश्चिदेवंविधान्गुरून् ।
011c	लभते व्यसनं प्राप्य सुहृदः साधुसम्मतान् ॥
012	वैशम्पायन उवाच ।
012a	एवमुक्तास्तु ते राज्ञा सर्व एव महर्षयः ।
012c	अभ्यनुज्ञाप्य राजानं तथोभौ कृष्णफल्गुनौ ॥
013a	पश्यतामेव सर्वेषां तत्रैवादर्शनं ययुः ।
013c	ततो धर्मसुतो राजा तत्रैवोपाविशत्प्रभुः ॥
014a	एवं नातिमहान्कालः स तेषां संन्यवर्तत ।
014c	कुर्वतां शौचकार्याणि भीष्मस्य निधने तदा ।
014e	महादानानि विप्रेभ्यो ददतामौर्ध्वदेहिकम् ॥
015a	भीष्मकर्णपुरोगाणां कुरूणां कुरुसत्तम ।
015c	सहितो धृतराष्ट्रेण स ददावौर्ध्वदेहिकम् ॥
016a	ततो दत्त्वा बहुधनं विप्रेभ्यः पाण्डवर्षभः ।
016c	धृतराष्ट्रं पुरस्कृत्य विवेश गजसाह्वयम् ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि चतुर्दशोऽध्यायः ॥ 14 ॥ 
