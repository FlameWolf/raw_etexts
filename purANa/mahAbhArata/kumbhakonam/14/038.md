अध्यायः 038

ब्रह्मणा महर्षीन्प्रति रजोगुणकार्यनिरूपणम् ॥ 1 ॥

KK-14-02-038-001	ब्रह्मोवाच ।
KK-14-02-038-001a	रजोऽहं वः प्रवक्ष्यामि याथातथ्येन सत्तमाः ।
KK-14-02-038-001c	निबोधत महाभागा गुणवृत्तं च राजसम् ॥
KK-14-02-038-002a	सन्तापो रूपमायासः सुखदुःखे हिमातपौ ।
KK-14-02-038-002c	ऐश्वर्यं विग्रहः सिद्धिर्हेतुवादोऽरतिः क्षमा ॥
KK-14-02-038-003a	बलं शौर्यं मदो रोषो व्यायामकलहावपि ।
KK-14-02-038-003c	ईर्ष्येप्सा पैशुनं युद्धं ममत्वं परिपालनम् ॥
KK-14-02-038-004a	वधबन्धपरिक्लेशाः क्रयो विक्रय एव च ।
KK-14-02-038-004c	निकृन्त च्छिन्धि भिन्धीति परवर्मावकर्तनम् ॥
KK-14-02-038-005a	उग्रं दारुणमाक्रोशः परवित्तानुरागिता ।
KK-14-02-038-005c	लोकचिन्ताऽनुचिन्ता च मत्सरः परिभाषणम् ॥
KK-14-02-038-006a	वृथाशास्त्रं मृषावादो विकल्पपरिभाषणम् ।
KK-14-02-038-006c	निन्दा स्तुतिः प्रशंसा च प्रतापः परिधर्षणम् ॥
KK-14-02-038-007a	परिचर्या च शुश्रूषा सेवा तृष्णा व्यपाश्रयः ॥
KK-14-02-038-007c	व्यूहो नयः प्रमादश्च परिवादः परिग्रहः ॥
KK-14-02-038-008a	संस्कारा ये च लोकेषु प्रवर्तन्ते पृथक्पृथक् ।
KK-14-02-038-008c	नृषु नारीषु भूतेषु द्रव्येषु शरणेषु च ॥
KK-14-02-038-009a	सन्तापोऽप्रत्ययश्चैव व्रतानि नियमाश्च ये ।
KK-14-02-038-009c	प्रधानमाशीर्युक्तं च सततं मे भवत्विति ॥
KK-14-02-038-010a	स्वाहाकारो नमस्कारः स्वधाकारो वषट्क्रिया ।
KK-14-02-038-010c	याजनाध्यापने चोभे यजनाध्ययने अपि ॥
KK-14-02-038-011a	दानं प्रतिग्रहश्चैव प्रायश्चित्तानि मङ्गलम् ।
KK-14-02-038-011c	इदं मे स्यादिदं मे स्यात्स्नेहो गुणसमुद्भवः ॥
KK-14-02-038-012a	अभिद्रोहस्तथा माया निकृतिर्मान एव च ।
KK-14-02-038-012c	स्तैन्यं हिंसा जुगुप्सा च परितापः प्रजागरः ॥
KK-14-02-038-013a	दम्भो दर्पोऽथ रागश्च भक्तिः प्रीतिः प्रमोदनम् ।
KK-14-02-038-013c	द्यूतं च जनवादश्च सम्बन्धाः स्त्रीकृताश्च ये ॥
KK-14-02-038-014a	नृत्यवादित्रगीतानां प्रसङ्गा ये च केचन ।
KK-14-02-038-014c	सर्व एते गुणा विप्रा राजसाः सम्प्रकीर्तिताः ॥
KK-14-02-038-015a	भूतभव्यभविष्याणां भावानां भुवि भावनाः ।
KK-14-02-038-015c	त्रिवर्गनिरता नित्यं धर्मोऽर्थः काम इत्यपि ॥
KK-14-02-038-016a	कामवृत्ताः प्रमोदन्ते सर्वकामसमृद्धिभिः ।
KK-14-02-038-016c	अर्वाक्स्रोतस इत्येते मनुष्या रजसा वृताः ॥
KK-14-02-038-017a	अस्मिँलोके प्रमोदन्ते जायमानाः पुनःपनः ।
KK-14-02-038-017c	प्रेत्यभाविकमीहन्ते ऐहलौकिकमेव च ।
KK-14-02-038-017e	ददति प्रतिगृह्णन्ति तर्पयन्त्यथ जुह्वति ॥
KK-14-02-038-018a	रजोगुणा वो बहुधाऽनुकीर्तिता यथावदुक्तं गुणवृत्तमेव च ।
KK-14-02-038-018c	नरोऽपि यो वेद गुणानिमान्सदा स राजसैः सर्वगुणैर्विमुच्यते ॥ ॥

इति श्रीमन्महाभारते आश्वमेधिकपर्वणि अनुगीतापर्वणि अष्टत्रिंशोऽध्यायः ॥ 38 ॥

14-38-2 सङ्घातो रूपमायास इति क.ट.थ.पाठः ॥ 14-38-5 उग्रं निष्टुरं दारुणं हिंस्रत्वम् ॥ 14-38-6 परिभाषणं धिक्कृत्य भाषणम् ॥ 14-38-7 व्यूहः व्यवहाररचनाकौशलम् ॥ 14-38-8 शरणेषु रक्षितृषु ॥ 14-38-9 अप्रत्ययः अविश्वासः ॥ 14-38-12 परितापः स्वजनकैवल्यनिमित्तो दाहः । पाठान्तरे परिवादः सर्वनिन्दा ॥ 14-38-14 प्रसङ्गा येन केनचिदिति क.थ.पाठः ॥ 14-38-16 अर्वाक् स्वर्गादधः भूमेरुपरि स्रोतः प्रवाहो येषां ते तथा ॥ 14-38-17 प्रेत्यभाविकं जन्मान्तरीयं कुशलम् ॥ 
