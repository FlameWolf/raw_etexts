श्रीः
अध्यायः 089

बभ्रुवाहनेनोलूपीचित्राङ्गदाभ्यां सह यागदिदृक्ष्या हास्तिनपुरम् प्रत्यागमनम् ॥ 1 ॥ ततः स्वयं समागतव्यासाज्ञया युधिष्ठिरेण ऋत्विग्भिः सहाश्वमेधोपक्रमः ॥ 2 ॥

KK-14-02-89-001	वैशम्पायन उवाच 
KK-14-02-89-001a	एतस्मिन्नेव काले तु स राजा बभ्रुवाहनः ।
KK-14-02-89-001c	मातृभ्यां सहितो धीमान्कुरूनभ्याजगाम ह ॥
KK-14-02-89-002a	तत्र वृद्धान्यथावत्स कुरूनन्यांश्च पार्थिवान् ।
KK-14-02-89-002c	अभिवाद्य महाबाहुस्तैश्चापि प्रतिनन्दितः ।
KK-14-02-89-002e	प्रविवेश पितामह्याः कुन्त्या भवनमुत्तमम् ॥
KK-14-02-89-003a	स प्रविश्य महाबाहुः पाण्डवानां निवेशनम् ।
KK-14-02-89-003c	पितामहीमभ्यवन्दत्साम्ना परमवल्गुना ॥
KK-14-02-89-004a	तथा चित्राङ्गदा देवी कौरवस्यात्मजाऽपि च ।
KK-14-02-89-004c	पृथां कृष्णां च सहिते विनयेनोपजग्मतुः ।
KK-14-02-89-004e	सुभद्रां च यथान्यायं याश्चान्याः कुरुयोषितः ॥
KK-14-02-89-005a	ददौ कुन्ती ततस्ताभ्यां रत्नानि विविधानि च ।
KK-14-02-89-005c	द्रौपदी च सुभद्रा च याश्चाप्यन्या यदुस्त्रियः ॥
KK-14-02-89-006a	ऊषतुस्तत्र ते देव्यौ महार्हशयनासने ।
KK-14-02-89-006c	सुपूजिते स्वयं कुन्त्या पार्थस्य हितकाम्यया ॥
KK-14-02-89-007a	स च राजा महातेजाः पूजितो बभ्रुवाहनः ।
KK-14-02-89-007c	धूतराष्ट्रं महीपालमुपतस्थे यथाविधि ॥
KK-14-02-89-008a	युधिष्टिरं च राजानं भीमादींश्चापि पाण्डवान् ।
KK-14-02-89-008c	उपागम्य महातेजा विनयेनाभ्यवादयत् ॥
KK-14-02-89-009a	स तैः प्रेम्णा परिष्वक्तः पूजितश्च यथाविधि ।
KK-14-02-89-009c	धनं चास्मै ददुर्भूरि प्रीयमाणा महारथाः ॥
KK-14-02-89-010a	तथैव च महीपालः कृष्णं चक्रगदाधरम् ।
KK-14-02-89-010c	प्रद्युम्न इव गोविन्दं विनयेनोपतस्थिवान् ॥
KK-14-02-89-011a	तस्मै कृष्णो ददौ राज्ञे महार्हमतिपूजितम् ।
KK-14-02-89-011c	रथं हेमपरिष्कारं दिव्याश्वयुजमुत्तमम् ॥
KK-14-02-89-012a	धर्मराजश्च भीमश्च फल्गुनश्च यमौ तथा ।
KK-14-02-89-012c	पृथक्पृथक् च ते चैनं मानार्थाभ्यामयोजयन् ॥
KK-14-02-89-013a	ततस्तृतीये दिवसे सत्यवत्यात्मजो मुनिः ।
KK-14-02-89-013c	युधिष्ठिरं समभ्येत्य वाग्मी वचनमब्रवीत् ॥
KK-14-02-89-014a	अद्यप्रभृति कौन्तेय यज्ञस्य समयो हि ते ।
KK-14-02-89-014c	मुहूर्तो यज्ञियः प्राप्तश्चोदयन्तीह याजकाः ॥
KK-14-02-89-015a	अहीनो नाम राजेन्द्र क्रतुस्तेऽयं विकल्पवान् ।
KK-14-02-89-015c	बहुत्वात्काञ्चनस्यास्य ख्यातो बहुसुवर्णकः ॥
KK-14-02-89-016a	एवमत्र महाराज दक्षिणाभिर्गुणीकुरु ।
KK-14-02-89-016c	श्रीस्त्वां व्रजतु ते राजन्ब्राह्मणा ह्यत्र कारणम् ॥
KK-14-02-89-017a	त्रीनश्वमेधानत्र त्वं सम्प्राप्य बहुदक्षिणान् ।
KK-14-02-89-017c	ज्ञातिवध्याकृतं पापं प्रहास्यसि नराधिप ॥
KK-14-02-89-018a	पवित्रं परमं चैतत्पावनानां च पावनम् ।
KK-14-02-89-018c	यदश्वमेधावभृथं प्राप्स्यसे कुरुनन्दन ॥
KK-14-02-89-019a	इत्युक्तः स तु तेजस्वी व्यासेनामितबुद्धिना ।
KK-14-02-89-019c	दीक्षां विवेश धर्मात्मा वाजिमेधाप्तये ततः ॥
KK-14-02-89-020a	ततो यज्ञं महाबाहुर्वाजिमेधं महाक्रतुम् ।
KK-14-02-89-020c	बह्वन्नदक्षिणं राजा सर्वकामगुणान्वितम् ॥
KK-14-02-89-021a	तत्र वेदविदो राजंश्चक्रुः कर्माणि याजकाः ।
KK-14-02-89-021c	परिक्रामन्ति शास्त्रज्ञा यथावद्द्विजसत्तमाः ॥
KK-14-02-89-022a	न तेषां स्खलितं किञ्चिदासीदपहुतं तथा ।
KK-14-02-89-022c	क्रमयुक्तं च युक्तं च चक्रुस्तत्र द्विजर्षभाः ॥
KK-14-02-89-023a	कृत्वा प्रवर्ग्यं धर्मज्ञा यथावद्द्विजसत्तमाः ।
KK-14-02-89-023c	चक्रस्ते विधिवद्राजंस्तथैवाभिषवं द्विजाः ॥
KK-14-02-89-024a	अभिषूय ततो राजन्सोमं सोमपसत्तमाः ।
KK-14-02-89-024c	सवनान्यानुपूर्व्येण चक्रुः सास्त्रानुसारिणः ॥
KK-14-02-89-025a	न तत्र कृपणः कश्चिन्न दरिद्रो बभूव ह ।
KK-14-02-89-025c	क्षुधितो दुःखितो वाऽपि प्राकृतो वाऽपि मानवः ॥
KK-14-02-89-026a	भोजनं भोजनार्थिभ्यो दापयामास शत्रुहा ।
KK-14-02-89-026c	भीमसेनो महातेजाः सततं राजशासनात् ॥
KK-14-02-89-027a	संस्तरे कुशलाश्चापि सर्वकार्याणि याजकाः ।
KK-14-02-89-027c	दिवसेदिवसे चक्रुर्यथाशास्त्रानुदर्शनात् ॥
KK-14-02-89-028a	नाषडङ्गविदत्रासीत्सदस्यस्तस्य धीमतः ।
KK-14-02-89-028c	नाव्रतो नानुपाध्यायो न च वादाविचक्षणः ॥
KK-14-02-89-029a	ततो यूपोच्छ्रये प्राप्ते षड् बैल्वान्भरतर्षभ ।
KK-14-02-89-029c	खादिरान्बिल्वसमितांस्तावतः सर्ववर्णिनः ॥
KK-14-02-89-030a	देवदारुमयौ द्वौ तु यूपौ कुरुपतेर्मखे ।
KK-14-02-89-030c	श्लेष्मातकमयं चैकं याजकाः समकल्पयन् ॥
KK-14-02-89-031a	'सर्वानेतान्यथाशास्त्रं याजकाः समकारयन् ।'
KK-14-02-89-031c	शोभार्थं चापरान्यूपान्काञ्चनान्भरतर्षभ ।
KK-14-02-89-031e	स भीमः कारयामास धर्मराजस्य शासनात् ॥
KK-14-02-89-032a	ते व्यराजन्त राजर्षे वासोभिरुपशोभिताः ।
KK-14-02-89-032c	महेन्द्रानुगता देवा यथा सप्तर्षिभिर्दिवि ॥
KK-14-02-89-033a	इष्टकाः काञ्चनीश्चात्र चयनार्थं कृता विभो ।
KK-14-02-89-033c	शुशुभे चयनं तच्च दक्षस्येव प्रजापतेः ॥
KK-14-02-89-034a	चतुश्चित्यश्च तस्यासीदष्टादशकरात्मकः ।
KK-14-02-89-034c	स रुक्मपक्षो निचितस्त्रिकोणो गरुडाकृतिः ॥
KK-14-02-89-035a	ततो नियुक्ताः पशवो यथाशास्त्रं मनीषिभिः ।
KK-14-02-89-035c	तं तं देवं समुद्दिश्य पक्षिणः पशवश्च ये ॥
KK-14-02-89-036a	ऋषभाः शास्त्रपठितास्तथा जलचराश्च ये ।
KK-14-02-89-036c	सर्वांस्तानभ्ययुञ्जंस्ते तत्राग्निचयकर्मणि ॥
KK-14-02-89-037a	यूपेषु नियता चासीत्पशूनां त्रिशती तथा ।
KK-14-02-89-037c	अश्वरत्नोत्तरा यज्ञे कौन्तेयस्य महात्मनः ॥
KK-14-02-89-038a	स यज्ञः शुशुभे तस्य साक्षाद्देवर्षिसङ्कुलः ।
KK-14-02-89-038c	गन्धर्वगणसङ्कीर्णः शोभितोऽप्सरसां गणैः ॥
KK-14-02-89-039a	स किंपुरुषसङ्कीर्णः किंनरैश्चोपशोभितः ।
KK-14-02-89-039c	सिद्धविप्रनिवासैश्च समन्तादभिसंवृतः ॥
KK-14-02-89-040a	तस्मिन्सदसि नित्यास्तु व्यासशिष्या द्विजर्षभाः ।
KK-14-02-89-040c	सर्वशास्त्रप्रणेतारः कुशला यज्ञकर्मसु ॥
KK-14-02-89-041a	नारदश्च बभूवात्र तुम्बुरुश्च महाद्युतिः ।
KK-14-02-89-041c	विश्वावसुश्चित्रसेनस्तथाऽन्ये गीतकोविदाः ॥
KK-14-02-89-042a	गन्धर्वा गीतकुशला नृत्येषु च विशारदाः ।
KK-14-02-89-042c	रमयन्ति स्म तान्विप्रान्यज्ञकर्मान्तरेषु वै ॥ 

इति श्रीमन्महाभारते आश्वमेधिकपर्वणि अनुगीतापर्वणि एकोननवतितमोऽध्यायः ॥ 89 ॥

14-89-15 अहीनः अह्नां सोमयागानां बहूनां समूहोऽहीनः । न हीनः द्रव्यादिना इति वा ॥ 14-89-23 अभिषव सोमवल्ल्याः कण्डनम् ॥ 14-89-24 सोमं सोमवल्लीरसम् । सवनानि प्रातःसवनादीनि ॥ 14-89-27 संस्तरे इष्टकानां चयनाख्ये स्थण्डिलरचने ॥ 14-89-29 वर्णिनः पलाशकाष्ठमयाः ॥
