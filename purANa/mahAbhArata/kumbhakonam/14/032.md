अध्यायः 032

ब्राह्मणेन स्वभार्यां प्रति कामक्रोधादिपरित्यागपूर्वकं भगवदवबोधस्य परमपुरुषार्थसाधनतावबोधकाम्बरीषगीतगाथाकथनम् ॥ 1 ॥

KK-14-02-032-001	ब्राह्मण उवाच ।
KK-14-02-032-001a	त्रयो वै रिपवो लोके नवधा गुणतः स्मृताः ।
KK-14-02-032-001c	हर्षः स्तम्भोऽतिमानश्च त्रयस्ते सात्विका गुणाः ॥
KK-14-02-032-002a	शोकः क्रोधाभिसंरम्भो राजसास्ते गुणाः स्मृताः ।
KK-14-02-032-002c	स्वप्नस्तन्द्रा च मोहश्च त्रयस्ते तामसा गुणाः ॥
KK-14-02-032-003a	एतान्निकृत्य धृतिमान्बाणसङ्घैरतन्द्रितः ।
KK-14-02-032-003c	जेतुं परानुत्सहते प्रशान्तात्मा जितेन्द्रियः ॥
KK-14-02-032-004a	अत्र गाथाः कीर्तयन्ति पुराकल्पविदो जनाः ।
KK-14-02-032-004c	अम्बरीषेण या गीता राज्ञा राज्यं प्रशासता ॥
KK-14-02-032-005a	समुदीर्णेषु दोषेषु बाध्यमानेषु साधुषु ।
KK-14-02-032-005c	जग्राह तरसा राज्यमम्बरीष इति श्रुतिः ॥
KK-14-02-032-006a	स निगृह्याऽऽत्मनो दोषान्साधून्समभिपूज्य च ।
KK-14-02-032-006c	जगाम महतीं सिद्धिं गाथाश्चेमा जगाद ह ॥
KK-14-02-032-007a	भूयिष्ठं विजिता दोषा निहताः सर्वशत्रवः ।
KK-14-02-032-007c	एको दोषो वरिष्ठश्च वध्यः स न हतो मया ॥
KK-14-02-032-008a	यत्प्रयुक्तो जन्तुरयं वैतृष्ण्यं नाधिगच्छति ।
KK-14-02-032-008c	तृष्णार्त इव निम्नानि धावमानो न बुध्यते ॥
KK-14-02-032-009a	अकार्यमपि येनेह प्रयुक्तः सेवते नरः ।
KK-14-02-032-009c	तं लोभमसिभिस्तीक्ष्णैर्निकृत्य सुखमेधते ॥
KK-14-02-032-010a	लोभाद्धि जायते तृष्णा ततश्चिन्ता प्रवर्तते ।
KK-14-02-032-010c	स लिप्समानो लभते भूयिष्ठं राजसान्गुणान् ।
KK-14-02-032-010e	तदवाप्तौ तु लभते भूयिष्ठं तामसान्गुणान् ॥
KK-14-02-032-011a	स तैर्गुणैः संहतदेहबन्धनः पुनःपुनर्जायति कर्म चेहते ।
KK-14-02-032-011c	जन्मक्षये भिन्नविकीर्णदेहो मृत्युं पुनर्गच्छति जन्मनैव ॥
KK-14-02-032-012a	तस्मादेतं सम्यगवेक्ष्य लोभं निगृह्य धृत्याऽऽत्मनि राज्यमिच्छेत् ।
KK-14-02-032-012c	एतद्राज्यं नान्यदस्तीह राज्यमात्मैव राजा विदितो यथावत् ॥
KK-14-02-032-013a	इति राज्ञाऽम्बरीषेण गाथा गीता यशस्विना ।
KK-14-02-032-013c	आधिराज्यं पुरस्कृत्य लोभमेकं निकृन्तता ॥ ॥

इति श्रीमन्महाभारते आश्वमेधिकपर्वणि अनुगीतापर्वणि द्वात्रिंशोऽध्यायः ॥ 32 ॥

14-32-1 गुणतः वृत्तिभेदात् ॥ 14-32-2 अभिसंरम्भो द्वेषाभिनिवेशः ॥ 14-32-3 निकृत्य च्छित्त्वा । बाणसङ्घैः शमादिभिः ॥ 14-32-11 पुनर्जायति चेह तत्फलम् । फलक्षये भिन्नविदीर्णदेहः पुनर्मृत्युं गच्छति चैव जन्मनीति क.थ.पाठः ॥ 14-32-12 नान्यदस्तीति विद्या यैश्चैष राजा विजितो मयैक इति क.थ.पाठः ॥
