अध्यायः 071

कृष्णादिभिः प्रत्युद्गम्यमानैर्युधिष्ठिरादिभिः स्वर्णभारपुरस्कारेण हास्तिनपुरप्रवेशः ॥ 1 ॥ ततस्तत्रोपागतेन व्यासेन युधिष्ठिरं प्रत्यश्वमेधप्रशंसनपूर्वकं तत्करणविधानम् ॥ 2 ॥ युधिष्ठिरेणाश्वमेधे स्वयं दीक्षास्वीकारं प्रार्थितेन कृष्णेन सहेतुकथनं तं प्रत्येव दीक्षास्वीकारविधानम् ॥ 3 ॥

KK-14-02-071-001	वैशम्पायन उवाच ।
KK-14-02-071-001a	तान्समीपगताञ्श्रुत्वा पाण्डवाञ्शत्रुकर्शनः ।
KK-14-02-071-001c	वासुदेवः सहामात्यः प्रययौ ससुहृद्गणः ।
KK-14-02-071-001e	ते समेत्य यथान्यायं प्रत्युद्याता दिदृक्षया ॥
KK-14-02-071-002a	ते समेत्य यथाधर्मं पाण्डवा वृष्णिभिः सह ।
KK-14-02-071-002c	विविशुः सहिता राजन्पुरं वारणसाह्वयम् ॥
KK-14-02-071-003a	विशतस्तस्य सैन्यस्य खुरनेमिस्वनेन ह ।
KK-14-02-071-003c	द्यावापृथिव्यौ खं चैव सर्वमासीत्समावृतम् ॥
KK-14-02-071-004a	ते कोशानग्रतः कृत्वा विविशुः स्वं पुरं तदा ।
KK-14-02-071-004c	पाण्डवाः प्रीतमनसः सामात्याः ससुहृद्गणाः ॥
KK-14-02-071-005a	ते समेत्य यथान्यायं धृतराष्ट्रं जनाधिपम् ।
KK-14-02-071-005c	कीर्तयन्तः स्वनामानि तस्य पादौ ववन्दिरे ॥
KK-14-02-071-006a	धृतराष्ट्राभ्यनुज्ञाता गान्धारीं सुबलात्मजाम् ।
KK-14-02-071-006c	कुन्तीं च राजशार्दूल तदा भरतसत्तम ॥
KK-14-02-071-007a	विदुरं पूजयित्वा च वैश्यापुत्रं समेत्य च ।
KK-14-02-071-007c	पूज्यमानाः स्म ते वीरा व्यरोचन्त विशाम्पते ॥
KK-14-02-071-008a	ततस्तत्परमाश्चर्यं विचित्रं महदद्भुतम् ।
KK-14-02-071-008c	शुश्रुवुस्ते तदा वीराः पितुस्ते जन्म भारत ॥
KK-14-02-071-009a	तदुपश्रुत्य तत्कर्म वासुदेवस्य धीमतः ।
KK-14-02-071-009c	पूजार्हं पूजयामासुः कृष्णं देवकिनन्दनम् ॥
KK-14-02-071-010a	ततः कतिपयाहस्य व्यासः सत्यवतीसुतः ।
KK-14-02-071-010c	आजगाम महातेजा नगरं नागसाह्वयम् ॥
KK-14-02-071-011a	तस्य सर्वे यथान्यायं पूजां चक्रुः कुरूद्वहाः ।
KK-14-02-071-011c	सह वृष्ण्यन्धकव्याघ्रैरुपासाञ्चक्रिरे तदा ॥
KK-14-02-071-012a	तत्र नानाविधाकाराः कथाः समभिकीर्त्य वै ।
KK-14-02-071-012c	युधिष्ठिरो धर्मसुतो व्यासं वचनमब्रवीत् ॥
KK-14-02-071-013a	भवत्प्रसादाद्भगवन्यदिदं रत्नमाहृतम् ।
KK-14-02-071-013c	उपयोक्तुं तदिच्छामि वाजिमेधे महाक्रतौ ॥
KK-14-02-071-014a	तमनुज्ञातुमिच्छामि भवता मुनिसत्तम ।
KK-14-02-071-014c	त्वदधीना वयं सर्वे कृष्णस्य च महात्मनः ॥
KK-14-02-071-015	व्यास उवाच ।
KK-14-02-071-015a	अनुजानामि राजंस्त्वां क्रियतां यदनन्तरम् ।
KK-14-02-071-015c	यजस्व वाजिमेधेन विधिवद्दक्षिणावता ॥
KK-14-02-071-016a	अश्वमेधो हि राजेन्द्र पावनः सर्वपाप्मनाम् ।
KK-14-02-071-016c	तेनेष्ट्वा त्वं विपाप्मा वै भविता नात्र संशयः ॥
KK-14-02-071-017a	इत्युक्तः स तु धर्मात्मा कुरुराजो युधिष्ठिरः ।
KK-14-02-071-017c	अश्वमेधस्य कौरव्य चकाराऽऽहरणे मतिम् ॥
KK-14-02-071-018a	समनुज्ञाप्य तत्सर्वं कृष्णद्वैपायनं नृपः ।
KK-14-02-071-018c	वासुदेवमथाभ्येत्य वाग्मी वचनमब्रवीत् ॥
KK-14-02-071-019a	देवकी सुप्रजा देवी त्वया पुरुषसत्तम ।
KK-14-02-071-019c	यद्ब्रूयां त्वां महाबाहो तत्कृथास्त्वमिहाच्युत ॥
KK-14-02-071-020a	त्वत्प्रभावार्जितान्भोगानश्नीम यदुनन्दन ।
KK-14-02-071-020c	पराक्रमेण बुद्ध्या च त्वयेयं निर्जिता मही ॥
KK-14-02-071-021a	दीक्षयस्व त्वमात्मानं त्वं हि नः परमो गुरुः ।
KK-14-02-071-021c	त्वयीष्टवति दाशार्ह विपाप्मा भविता ह्यहम् ॥
KK-14-02-071-022a	त्वं हि यज्ञो गुरुश्च त्वं धर्मज्ञस्त्वं प्रजापतिः ।
KK-14-02-071-022c	त्वं गतिः सर्वभूतानामिति मे निश्चिता मतिः ॥
KK-14-02-071-023	वासुदेव उवाच ।
KK-14-02-071-023a	त्वमेवैतन्महाबाहो कर्तुमर्हस्यरिन्दम ।
KK-14-02-071-023c	त्वं गतिः सर्वभूतानामिति मे निश्चिता मतिः ॥
KK-14-02-071-024a	त्वं चाद्य कुरुवीराणां धर्मेण हि विराजसे ।
KK-14-02-071-024c	गुणीभूताः स्म ते राजंस्त्वं नो राजन्गुरुर्मतः ।
KK-14-02-071-024e	यजस्व मदनुज्ञातः प्राप्य एष क्रतुस्त्वया ॥
KK-14-02-071-025a	युनक्तु नो भवान्कार्ये यत्र वाञ्छसि भारत ।
KK-14-02-071-025c	सत्यं ते प्रतिजानामि सर्वं कर्ताऽस्मि तेऽनघ ॥
KK-14-02-071-026a	भीमसेनार्जुनौ चैव तथा माद्रवतीसुतौ ।
KK-14-02-071-026c	इष्टवन्तो भविष्यन्ति त्वयीष्टवति पार्थिवे ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकसप्ततितमोऽध्यायः ॥ 71 ॥

14-71-7 वैश्यापुत्रं युयुत्सुम् ॥ 14-71-16 पावनः नाशकः ॥
