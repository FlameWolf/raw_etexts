अध्यायः 071

कृष्णादिभिः प्रत्युद्गम्यमानैर्युधिष्ठिरादिभिः स्वर्णभारपुरस्कारेण हास्तिनपुरप्रवेशः ॥ 1 ॥ ततस्तत्रोपागतेन व्यासेन युधिष्ठिरं प्रत्यश्वमेधप्रशंसनपूर्वकं तत्करणविधानम् ॥ 2 ॥ युधिष्ठिरेणाश्वमेधे स्वयं दीक्षास्वीकारं प्रार्थितेन कृष्णेन सहेतुकथनं तं प्रत्येव दीक्षास्वीकारविधानम् ॥ 3 ॥

001	वैशम्पायन उवाच ।
001a	तान्समीपगताञ्श्रुत्वा पाण्डवाञ्शत्रुकर्शनः ।
001c	वासुदेवः सहामात्यः प्रययौ ससुहृद्गणः ।
001e	ते समेत्य यथान्यायं प्रत्युद्याता दिदृक्षया ॥
002a	ते समेत्य यथाधर्मं पाण्डवा वृष्णिभिः सह ।
002c	विविशुः सहिता राजन्पुरं वारणसाह्वयम् ॥
003a	विशतस्तस्य सैन्यस्य खुरनेमिस्वनेन ह ।
003c	द्यावापृथिव्यौ खं चैव सर्वमासीत्समावृतम् ॥
004a	ते कोशानग्रतः कृत्वा विविशुः स्वं पुरं तदा ।
004c	पाण्डवाः प्रीतमनसः सामात्याः ससुहृद्गणाः ॥
005a	ते समेत्य यथान्यायं धृतराष्ट्रं जनाधिपम् ।
005c	कीर्तयन्तः स्वनामानि तस्य पादौ ववन्दिरे ॥
006a	धृतराष्ट्राभ्यनुज्ञाता गान्धारीं सुबलात्मजाम् ।
006c	कुन्तीं च राजशार्दूल तदा भरतसत्तम ॥
007a	विदुरं पूजयित्वा च वैश्यापुत्रं समेत्य च ।
007c	पूज्यमानाः स्म ते वीरा व्यरोचन्त विशाम्पते ॥
008a	ततस्तत्परमाश्चर्यं विचित्रं महदद्भुतम् ।
008c	शुश्रुवुस्ते तदा वीराः पितुस्ते जन्म भारत ॥
009a	तदुपश्रुत्य तत्कर्म वासुदेवस्य धीमतः ।
009c	पूजार्हं पूजयामासुः कृष्णं देवकिनन्दनम् ॥
010a	ततः कतिपयाहस्य व्यासः सत्यवतीसुतः ।
010c	आजगाम महातेजा नगरं नागसाह्वयम् ॥
011a	तस्य सर्वे यथान्यायं पूजां चक्रुः कुरूद्वहाः ।
011c	सह वृष्ण्यन्धकव्याघ्रैरुपासाञ्चक्रिरे तदा ॥
012a	तत्र नानाविधाकाराः कथाः समभिकीर्त्य वै ।
012c	युधिष्ठिरो धर्मसुतो व्यासं वचनमब्रवीत् ॥
013a	भवत्प्रसादाद्भगवन्यदिदं रत्नमाहृतम् ।
013c	उपयोक्तुं तदिच्छामि वाजिमेधे महाक्रतौ ॥
014a	तमनुज्ञातुमिच्छामि भवता मुनिसत्तम ।
014c	त्वदधीना वयं सर्वे कृष्णस्य च महात्मनः ॥
015	व्यास उवाच ।
015a	अनुजानामि राजंस्त्वां क्रियतां यदनन्तरम् ।
015c	यजस्व वाजिमेधेन विधिवद्दक्षिणावता ॥
016a	अश्वमेधो हि राजेन्द्र पावनः सर्वपाप्मनाम् ।
016c	तेनेष्ट्वा त्वं विपाप्मा वै भविता नात्र संशयः ॥
017a	इत्युक्तः स तु धर्मात्मा कुरुराजो युधिष्ठिरः ।
017c	अश्वमेधस्य कौरव्य चकाराऽऽहरणे मतिम् ॥
018a	समनुज्ञाप्य तत्सर्वं कृष्णद्वैपायनं नृपः ।
018c	वासुदेवमथाभ्येत्य वाग्मी वचनमब्रवीत् ॥
019a	देवकी सुप्रजा देवी त्वया पुरुषसत्तम ।
019c	यद्ब्रूयां त्वां महाबाहो तत्कृथास्त्वमिहाच्युत ॥
020a	त्वत्प्रभावार्जितान्भोगानश्नीम यदुनन्दन ।
020c	पराक्रमेण बुद्ध्या च त्वयेयं निर्जिता मही ॥
021a	दीक्षयस्व त्वमात्मानं त्वं हि नः परमो गुरुः ।
021c	त्वयीष्टवति दाशार्ह विपाप्मा भविता ह्यहम् ॥
022a	त्वं हि यज्ञो गुरुश्च त्वं धर्मज्ञस्त्वं प्रजापतिः ।
022c	त्वं गतिः सर्वभूतानामिति मे निश्चिता मतिः ॥
023	वासुदेव उवाच ।
023a	त्वमेवैतन्महाबाहो कर्तुमर्हस्यरिन्दम ।
023c	त्वं गतिः सर्वभूतानामिति मे निश्चिता मतिः ॥
024a	त्वं चाद्य कुरुवीराणां धर्मेण हि विराजसे ।
024c	गुणीभूताः स्म ते राजंस्त्वं नो राजन्गुरुर्मतः ।
024e	यजस्व मदनुज्ञातः प्राप्य एष क्रतुस्त्वया ॥
025a	युनक्तु नो भवान्कार्ये यत्र वाञ्छसि भारत ।
025c	सत्यं ते प्रतिजानामि सर्वं कर्ताऽस्मि तेऽनघ ॥
026a	भीमसेनार्जुनौ चैव तथा माद्रवतीसुतौ ।
026c	इष्टवन्तो भविष्यन्ति त्वयीष्टवति पार्थिवे ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकसप्ततितमोऽध्यायः ॥ 71 ॥

14-71-7 वैश्यापुत्रं युयुत्सुम् ॥ 14-71-16 पावनः नाशकः ॥
