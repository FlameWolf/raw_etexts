अध्यायः 109
कृष्णेन युधिष्ठिरम्प्रति भोजनविधिकथनम् ॥ 1 ॥ तथा गोग्रासदानप्रकारकथनम् ॥ 2 ॥ तथा तिलप्रशंसनपूर्वकं तेषामिक्षूणां च ब्राह्मणेन स्वयं यन्त्रे निपीडनप्रतिषेधनम् ॥ 3 ॥
	
KK-14-03-109-001	युधिष्ठिर उवाच ।
KK-14-03-109-001a	अन्नदानफलं श्रुत्वा प्रीतोस्मि मधुसूदन ।
KK-14-03-109-001c	भोजनस्य विधिं वक्तुं देवदेव त्वमर्हसि ॥
KK-14-03-109-002	भगवानुवाच ।
KK-14-03-109-002a	बोजनस्य द्विजातीनां विधानं शृणु पाण्डव ।
KK-14-03-109-002c	स्नातः शुचिः शुचौ देशे निर्जने हुतपावकः ॥
KK-14-03-109-003a	मण्डलं कारयित्वा च चतुरश्रं द्विजोत्तमः ।
KK-14-03-109-003c	क्षत्रियश्चेत्ततो वृत्तं वैश्योऽर्धेन्दुसमाकृतिम् ॥
KK-14-03-109-004a	आर्द्रपादस्तु भुञ्जीयात्प्राङ्मुखश्चासने शुचौ ।
KK-14-03-109-004c	पादाभ्यां धरणीं स्पृष्ट्वा पादेनैकेन वा पुनः ॥
KK-14-03-109-005a	नैकवासास्तु भुञ्जीयान्न चान्तर्धाय वा द्विजः ।
KK-14-03-109-005c	न भिन्नपात्रे भुञ्जीत पर्णपृष्ठे तथैव च ॥
KK-14-03-109-006a	अन्नं पूर्वं नमस्कुर्यात्प्रहृष्टेनान्तरात्मना ।
KK-14-03-109-006c	नान्यदालोकयेदन्नान्न जुगुप्सेन तत्परः ॥
KK-14-03-109-007a	जुगुप्सितं च यच्चान्नं राक्षसा एव भुञ्जते ।
KK-14-03-109-007c	पाणिना जलमुद्धृत्य कुर्यादन्नं प्रदक्षिणम् ॥
KK-14-03-109-008a	अपेयं तद्विजानीयात्पीत्वा चान्द्रायणं चरेत् ।
KK-14-03-109-008c	परिवेषजलादन्यत्पेयमेव तु मन्त्रवत् ॥
KK-14-03-109-009ac	पञ्च प्राणाहुतीः कुर्यात्समन्त्रं तु पृथक्पृथक् ॥
KK-14-03-109-010a	यथा रसं न जानाति जिह्वा प्राणाहुतौ नृप ।
KK-14-03-109-010c	तथा समाहितः कुर्यात्प्राणाहुतिमतन्द्रितः ॥
KK-14-03-109-011a	विदित्वाऽन्नमथान्नादं पञ्च प्राणांश्च पाण्डव ।
KK-14-03-109-011c	यः कुर्यादाहुतीः पञ्च तेनेष्टाः पञ्चवायवः ॥
KK-14-03-109-012a	अतोऽन्यथा तु भुञ्जानो ब्राह्मणो ज्ञानदुर्बलः ।
KK-14-03-109-012c	तेनान्नेनासुरान्प्रेतान्राक्षसांस्तर्पयिष्यति ॥
KK-14-03-109-013a	वक्त्रप्रमाणान्पिण्डांश्च ग्रसेदेकैकशः पुनः ।
KK-14-03-109-013c	वक्त्राधिकं तु यत्पिण्डमात्मोच्छिष्टं तदुच्यते ॥
KK-14-03-109-014a	पिण्डावशिष्टमन्यच्च वक्त्रान्निस्सृतमेव च ।
KK-14-03-109-014c	अभोज्यं तद्विजानीयाद्भुक्त्वा चान्द्रायणं चरेत् ॥
KK-14-03-109-015a	स्वमुच्छिष्टं तु यो भुङ्क्ते यो भुङ्क्ते मुक्तभोजनम् ।
KK-14-03-109-015c	चान्द्रायणं चरेन्कृच्छ्रं प्राजापत्यमथापि वा ॥
KK-14-03-109-016a	स्त्रीपात्रभुङ्नरः पापः स्त्रीणामुच्छिष्टभुक्तथा ।
KK-14-03-109-016c	तया सह च यो भुङ्क्ते स भुङ्क्ते मद्यमेव हि ।
KK-14-03-109-016e	न तस्य निष्कृतिर्दृष्टा मुनिभिस्तत्वदर्शिभिः ॥
KK-14-03-109-017a	पिबतः पतिते तोये भोजने मुखनिस्सृते ।
KK-14-03-109-017c	अभोज्यं तद्विजानीयाद्भुक्त्वा चान्द्रायणं चरेत् ॥
KK-14-03-109-018a	पीतशेषं तु तन्नाम न पेयं पाण्डुनन्दन ।
KK-14-03-109-018c	पिबेद्यदि हि तन्मोहाद्द्विजश्चान्द्रायणं चरेत् ॥
KK-14-03-109-019a	पानीयानि पिबेद्यते तत्पात्रं द्विजसत्तमः ।
KK-14-03-109-019c	अनुच्छिष्टं भवेत्तावद्यावद्भूमौ न निक्षिपेत् ॥
KK-14-03-109-020a	मौनी वाऽप्यथवा भूमौ नावलोक्य दिशस्तथा ।
KK-14-03-109-020c	भुञ्जीत विधिवद्विप्रो न चोच्छिष्टं प्रदापयेत् ॥
KK-14-03-109-021a	सदा चात्यशनं नाद्यान्नातिहीनं च कर्हिचित् ।
KK-14-03-109-021c	यथाऽन्नेन व्यथा न स्यात्तथा भुञ्जीत नित्यशः ॥
KK-14-03-109-022a	उदक्यामपि चण्डालं श्वानं सूकरमेव वा ।
KK-14-03-109-022c	भुञ्जानो यदि वा पश्येत्तदन्नं च परित्यजेत् ।
KK-14-03-109-022e	भुञ्जानो ह्यत्यजन्मोहाद्द्विजश्चान्द्रायणं चरेत् ॥
KK-14-03-109-023a	केशकीटोपपन्नं च मुखमारुतवीजितम् ।
KK-14-03-109-023c	अभोज्यं तद्विजानीयाद्भुक्त्वा चान्द्रायणं चरेत् ॥
KK-14-03-109-024a	उत्थाय च पुनः स्पृष्टं पादस्पृष्टं च लङ्घितम् ।
KK-14-03-109-024c	अन्नं तद्राक्षसं विद्यात्तस्मात्तत्परिवर्जयेत् ॥
KK-14-03-109-025a	राक्षसोच्छिष्टभुग्विप्रः सप्त पूर्वान्परानपि ।
KK-14-03-109-025c	नरके रौरवे घोर स पितॄन्पातयिष्यति ॥
KK-14-03-109-026a	तस्मिन्नाचमनं कुर्याद्यस्मिन्पात्रे स भुक्तवान् ।
KK-14-03-109-026c	यद्युत्तिष्ठत्यनाचान्तो भुक्तवानासनात्ततः ।
KK-14-03-109-026e	स्नानं सद्यः प्रकुर्वीत सोन्यथाऽप्रयतो भवेत् ॥
KK-14-03-109-027	युधिष्ठिर उवाच ।
KK-14-03-109-027a	तृणमुष्टिविधानं च तृणमाहात्म्यमेव च ।
KK-14-03-109-027c	इक्षोः सोमसमुद्भूतिं वक्तुमर्हसि मानदः ॥
KK-14-03-109-028	भगवानुवाच ।
KK-14-03-109-028a	पितरो वृषभा ज्ञेयो गावो लोकस्य मातरः ।
KK-14-03-109-028c	तासां तु पूजया राजन्पूजिताः पितृदेवताः ॥
KK-14-03-109-029a	सभा प्रपा गृहाश्चापि देवतायतनानि च ।
KK-14-03-109-029c	शुद्ध्यन्ति शकृता यासां किं भूतमधिकं ततः ॥
KK-14-03-109-030a	ग्रासमुष्टिं परगवे दद्यात्संवत्सरं तु यः ।
KK-14-03-109-030c	अकृत्वा स्वयमाहारं प्राप्तस्तत्सार्वकालिकम् ॥
KK-14-03-109-031a	गावो मे मातरः सर्वाः पितरश्चैव गोवृषाः ।
KK-14-03-109-031c	ग्रासमुष्टिं मया दत्तं प्रतिगृह्णीत मातरः ॥
KK-14-03-109-032a	इत्युक्त्वाऽनेन मन्त्रेण गायत्र्या वा समाहितः ।
KK-14-03-109-032c	अभिमन्त्र्य ग्रासमुष्टिं तस्य पुण्यफलं शृणु ॥
KK-14-03-109-033a	यत्कृतं दुष्कृतं तेन ज्ञानतोऽज्ञानतोपि वा ।
KK-14-03-109-033c	तस्य नश्यति तत्सर्वं दुःखप्नं च विनश्यति ॥
KK-14-03-109-034a	तिलाः पिवित्राः पापघ्ना नारायणसमुद्भवाः ।
KK-14-03-109-034c	तिलाञ्श्राद्धे प्रशंसनति दानमेतदनुत्तमम् ॥
KK-14-03-109-035a	तिलान्दद्यात्तिलान्भक्ष्यात्तिलानप्रातरुपस्पृशेत् ।
KK-14-03-109-035c	तिलन्तिलमिति ब्रूयात्तिलाः पापहरा हि ते ॥
KK-14-03-109-036a	क्रीत्वा प्रतिगृहीत्वा वा न विक्रेया द्विजातिभिः ।
KK-14-03-109-036c	भोजनाभ्यञ्जनाद्दानाद्योन्यत्तु कुरुते तिलैः ।
KK-14-03-109-036e	कृमिर्भूत्वा श्वविष्ठायां पितृभिः सह मज्जति ॥
KK-14-03-109-037a	तिलान्नपीडयेद्विप्रो यन्त्रचक्रे स्वयं नृप ।
KK-14-03-109-037c	पीडयन्हि द्विजो मोहान्नरकं याति रौरवम् ॥
KK-14-03-109-038a	इक्षुवंशोद्भवः सोमः सोमवंशोद्भवा द्विजाः ।
KK-14-03-109-038c	इक्षुं न पीडयेत्तस्मादिक्षुघात्यात्मघातकः ॥
KK-14-03-109-039a	इक्षुदण्डसहस्राणामेकैकेन युधिष्ठिर ।
KK-14-03-109-039c	ब्रह्महत्यामवाप्नोति द्विजश्चेद्यन्त्रपीडकः ।
KK-14-03-109-039e	तस्मान्न पीडयेदिक्षुं यन्त्रचक्रे द्विजोत्तमः ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि नवाधिकशततमोऽध्यायः ॥ 109 ॥
