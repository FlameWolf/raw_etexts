अध्यायः 029

कृष्णेनार्जुनं प्रति यागीयहिंसाया अधर्म्यत्वाभावप्रतिपादकाध्वर्युयतिसंवादानुवादः ॥ 1 ॥

001	ब्राह्मण उवाच ।
001a	गन्धान्न जिघ्रामि रासान्न वेद्मि रूपं न पश्यामि न च स्पृशामि ।
001c	न चापि शब्दान्विविधाञ्शृणोमि न चापि सङ्कल्पमुपैमि कञ्चित् ॥
002a	अर्थानिष्टान्कामयते स्वभावः सर्वान्द्वेष्यान्प्रद्विषते स्वभावः ।
002c	कामद्वेषानुद्भवतः स्वभावात्प्राणापानौ जन्तुदेहान्निवेश्य ॥
003a	तेभ्यश्चान्यांस्तेषु नित्यांश्च भावान्भूतात्मानं लक्षयेऽहं शरीरे ।
003c	तस्मिंस्तिष्ठन्नास्मि सक्तः कथञ्चित्कामक्रोधाभ्यां जरया मृत्युना च ॥
004a	अकामयानस्य च सर्वकामानविद्विषाणस्य च सर्वदोषान् ।
004c	न मे स्वभावेषु भवन्ति लेपास्तोयस्य बिन्दोरिव पुष्करेषु ॥
005a	नित्यस्य चैतस्य भवन्ति नित्या निरीक्ष्यमाणस्य बहून्स्वभावान् ।
005c	न सज्जते कर्मसु भोगजालं दिवीव सूर्यस्य मयूखजालम् ॥
006a	अत्राप्युदाहरन्तीममितिहासं पुरातनम् ।
006c	अध्वर्युयतिसंवादं तं निबोध यशस्विनि ॥
007a	प्रोक्ष्यमाणं पशुं दृष्ट्वा यज्ञकर्मण्यथाब्रवीत् ।
007c	यतिरध्वर्युमासीनो हिंसोऽयमिति कुत्सयन् ॥
008a	तमध्वर्युः प्रत्युवाच नायं छागो विनश्यति ।
008c	श्रेयसा योक्ष्यते जन्तुर्यज्ञाच्छ्रुतिरियं तथा ॥
009a	यो ह्यस्य पार्थिवो भागः पृथिवीं स गमिष्यति ।
009c	यदस्य वारिजं किञ्चिदपस्तत्सम्प्रवेक्ष्यति ॥
010a	सूर्यं चक्षुर्दिशः श्रोत्रे प्राणोऽस्य दिवमेव च ।
010c	आगमे वर्तमानस्य न मे दोषोस्ति कश्चन ॥
011	यतिरुवाच ।
011a	प्राणैर्वियोगे च्छागस्य यदि श्रेयः प्रपश्यसि ।
011c	छागार्थे वर्तते यज्ञो भवतः किं प्रयोजनम् ॥
012a	अनु त्वां मन्यते माता अनु त्वां मन्यते पिता ।
012c	मन्त्रविज्ञानमुन्नीय परिवर्ते विशेषतः ॥
013a	एवमेवानुमन्येरंस्तान्भवान्द्रष्टुमर्हति ।
013c	तेषामनुमतिं श्रुत्वा शक्या कर्तुं विचारणा ॥
014	अध्वर्युरुवाच ।
014a	प्राणा अप्यस्य च्छागस्य प्रापितास्ते स्वयोनिषु ।
014c	शरीरं केवलं शिष्टं निश्चेष्टमिति मे मतिः ॥
015a	इन्धनस्य तु तुल्येन शरीरेणि विचेतसा ।
015c	हिंसा हि यष्टुकामानामिन्धनं पशुसञ्ज्ञितम् ॥
016a	अहिंसा सर्वधर्माणामिति वृद्धानुशासनम् ।
016c	यदहिंस्रं भवेत्कर्म तत्कार्यमिति विद्महे ॥
017a	अहिंसेति प्रतिज्ञेयं यदि वक्ष्याम्यतः परम् ।
017c	शक्यं बहुविधं वक्तुं भवता कार्यदूषणम् ॥
018a	अहिंसा सर्वभूतानां नित्यमस्मासु रोचते ।
018c	प्रत्यक्षतः साधयामो न परोक्षमुपास्महे ॥
019	अध्वर्युरुवाच ।
019a	भूमेर्गन्धगुणान्भुङ्क्ष्व पिबस्यापोमयान्रसान् ।
019c	ज्योतिषां पश्यसे रूपं स्पृशस्यनिलजान्गुणान् ॥
020a	शृणोष्याकाशजाञ्शब्दान्मनसा मन्यसे मतिम् ।
020c	सर्वाण्येतानि भूतानि प्राणा इति च मन्यसे ॥
021a	प्राणादाने निवृत्तोऽसि हिंसायां वर्तते भवान् ।
021c	नास्ति चेष्टा विना हिंसां किं वा त्वं मन्यसे द्विज ॥
022	यतिरुवाच ।
022a	अक्षरं च क्षरं चैव द्वैधीभावोऽयमात्मनः ।
022c	अक्षरं तत्र सद्भावः स्वभावः क्षर उच्यते ॥
023a	प्राणो जिह्वा मनः सत्त्वं सद्भावो रजसा सह ।
023c	भावैरेतैर्विमुक्तस्य निर्द्वन्द्वस्य निराशिषः ॥
024a	समस्य सर्वभूतेषु निर्ममस्य जितात्मनः ।
024c	समन्तात्परिमुक्तस्य न भयं विद्यते क्वचित् ॥
025	अध्वर्युरुवाच ।
025a	सद्भिरेवेह संवादः कार्यो मतिमतांवर ।
025c	भवतो हि मतं श्रुत्वा प्रतिभाति मतिर्मम ॥
026a	भगवन्भगवद्बुद्ध्या प्रतिबुद्धो ब्रवीम्यहम् ।
026c	व्रतं मन्त्रकृतं कर्तुर्नापराधोऽस्ति मे द्विज ॥
027	ब्राह्मण उवाच ।
027a	उपपत्त्या यतिस्तूष्णीं वर्तमानस्ततः परम् ।
027c	अध्वर्युरपि निर्मोहः प्रचचार महामखे ॥
028a	एवमेतादृशं मोक्षं सुसूक्ष्मं ब्राह्मणा विदुः ।
028c	विदित्वा चानुतिष्ठन्ति क्षेत्रज्ञेनार्थदर्शिना ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकोनत्रिंशोऽध्यायः ॥ 29 ॥

14-29-2 सर्वानेतान्द्वेष्टि चैव स्वभाव इति क.ट.थ.पाठः । जन्तुदेहानिहैत्येति क.ट.थ.पाठः ॥ 14-29-3 नास्मि शक्यः कथञ्चिदिति क.ट.थ.पाठः ॥ 14-29-12 अत्र त्वां मन्यतां भ्राता पिता माता सखेति च । मन्त्रयस्वैनमुन्नीय परवन्तं विशेषत इति झ.द.पाठः ॥ 14-29-19 भूमेरिति नानुपहत्य भूतानि भोगः सम्भवतीति न्यायाज्जीवतोऽपरिहार्यैव हिंसेत्यर्थः ॥ 14-29-21 किं कथं त्वं मन्यसेऽहिंसामिति शेषः ॥ 14-29-26 मतं मन्तुं क्रतुं कर्तुमिति थ.पाठः ॥ 
