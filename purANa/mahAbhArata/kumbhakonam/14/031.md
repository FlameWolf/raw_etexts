अध्यायः 031

परशुरामं प्रति तत्पितृभिः क्षत्रियवधान्निवर्तनायालर्कोपाख्यानकथनम् ॥ 1 ॥ रामेण तच्छ्रवणाद्धिंसातो निवर्त्य तपश्चरणम् ॥ 2 ॥

001	पितर ऊचुः ।
001a	अत्राप्युदाहरन्तीममितिहासं पुरातनम् ।
001c	श्रुत्वा च तत्तथा कार्यं भवता द्विजसत्तम ॥
002a	अलर्को नाम राजर्षिरभवत्सुमहातपाः ।
002c	धर्मज्ञः सत्यवादी च महात्मा सुदृढव्रतः ॥
003a	स सागरान्तां धनुषा विनिर्जित्य महीमिमाम् ।
003c	कृत्वा सुदुष्करं कर्म मनः सूक्ष्मे समादधे ॥
004a	स्थितस्य वृक्षमूलेऽथ तस्य चिन्ता बभूव ह ।
004c	उत्सृज्य सुमहद्राज्यं सूक्ष्मं प्रति महामते ॥
005	अलर्क उवाच ।
005a	मनसो मे बलं जातं मनो जित्वा ध्रुवो जयः ।
005c	अन्यत्र बाणानस्यामि शत्रुभिः परिवारितः ॥
006a	यदिदं चापलात्कर्म सर्वान्मर्त्यांश्चिकीर्षति ।
006c	मनः प्रति सुतीक्ष्णाग्रानहं मोक्ष्यामि सायकान् ॥
007	मन उवाच ।
007a	नेमे बाणास्तरिष्यन्ति मामलर्क कथञ्चन ।
007c	तवैव मर्म भेत्स्यन्ति भिन्नमर्मा मरिष्यसि ॥
008a	अन्यान्बाणान्समीक्षस्व यैस्त्वं मां सूदयिष्यसि ।
008c	तत्छ्रुत्वा स विचिन्त्याथ ततो वचनमब्रवीत् ॥
009a	आघ्राय सुबहून्गन्धांस्तानेव प्रतिगृध्यति ।
009c	तस्माद्ध्राणं प्रति शरान्प्रतिमोक्ष्याम्यहं शितान् ॥
010	घ्राण उवाच ।
010a	नेमे बाणास्तरिष्यन्ति मामलर्क कथञ्चन ।
010c	तवैव मर्म भेत्स्यन्ति भिन्नमर्मा मरिष्यसि ॥
011a	अन्यान्बाणान्समीक्षस्व यैस्त्वं मां सूदयिष्यसि ।
011c	तच्छ्रुत्वा स विचिन्त्याथ ततो वचनमब्रवीत् ॥
012a	इयं स्वादून्रसान्भुक्त्वा तानेव प्रति गृध्यति ।
012c	तस्माज्जिह्वां प्रति शरान्प्रतिमोक्ष्याम्यहं शितान् ॥
013	जिह्वोवाच ।
013a	नेमे बाणास्तरिष्यन्ति मामलर्क कथञ्चन ।
013c	तवैव मर्म भेत्स्यन्ति ततो हास्यसि जीवितम् ॥
014a	अन्यान्बाणान्समीक्षस्व यैस्त्वं मां सूदयिष्यसि ।
014c	तच्छ्रुत्वा स विचिन्त्याथ ततो वचनमब्रवीत् ॥
015a	स्पृष्ट्वा त्वग्विविधान्स्पर्शांस्तानेव प्रतिगृध्यति ।
015c	तस्मात्त्वचं पाटयिष्ये विविधैः कङ्कपत्रिभिः ॥
016	त्वगुवाच ।
016a	नेमे बाणास्तरिष्यन्ति मामलर्क कथञ्चन ।
016c	तवैव मर्म भेत्स्यन्ति भिन्नमर्मा मरिष्यसि ॥
017a	अन्यान्बाणान्समीक्षस्व यैस्त्वं मां सूदयिष्यसि ।
017c	तच्छ्रुत्वा स विचिन्त्याथ ततो वचनमब्रवीत् ॥
018a	श्रुत्वा तु विविधाञ्शब्दांस्तानेव प्रतिगृध्यति ।
018c	तस्माच्छ्रोत्रं प्रति शरान्प्रति मुञ्चाम्यहं शितान् ॥
019	श्रोत्रमुवाच ।
019a	नेमे बाणास्तरिष्यन्ति मामलर्क कथञ्चन ।
019c	तवैव मर्म भेत्स्यन्ति ततो हास्यसि जीवितम् ॥
020a	अन्यान्बाणान्समीक्षस्व यैस्त्वं मां सूदयिष्यसि ।
020c	तच्छ्रुत्वा स विचिन्त्याथ ततो वचनमब्रवीत् ॥
021a	दृष्ट्वा रूपाणि बहुशस्तान्येव प्रतिगृध्यति ।
021c	तस्माच्चक्षुर्हनिष्यामि निशितैः सायकैरहम् ॥
022	चक्षुरुवाच ।
022a	नेमे बाणास्तरिष्यन्ति मामलर्क कथञ्चन ।
022c	तवैव मर्म भेत्स्यन्ति भिन्नमर्मा मरिष्यसि ॥
023a	अन्यान्बाणान्समीक्षस्व यैस्त्वं मां सूदयिष्यति ।
023c	तच्छ्रुत्वा स विचिन्त्याथ ततो वचनमब्रवीत् ॥
024a	इयं निष्ठा बहुविधा प्रज्ञया त्वध्यवस्यति ।
024c	तस्माद्बुद्धिं प्रति शरान्प्रतिमोक्ष्याम्यहं शितान् ॥
025	बुद्धिरुवाच ।
025a	नेमे बाणास्तरिष्यन्ति मामलर्क कथञ्चन ।
025c	तवैव मर्म भेत्स्यन्ति भिन्नमर्मा मरिष्यसि ।
025e	अन्यान्बाणान्समीक्षस्व यैस्त्वं मां सूदयिष्यसि ॥
026	पितर ऊचुः ।
026a	ततोऽलर्कस्तपो घोरं तत्रैवाऽऽस्थाय दुष्करम् ।
026c	नाध्यगच्छत्परं शक्त्या बाणमेतेषु सप्तसु ॥
027a	सुसमाहितचेतास्तु स ततोऽचिन्तयत्प्रभुः ।
027c	स विचिन्त्य चिरं कालमलर्को द्विजसत्तम ।
027e	नाध्यगच्छत्परं श्रेयो योगान्मतिमतांवरः ॥
028a	स एकाग्रं मनः कृत्वा निश्चलो योगमास्थितः ।
028c	इन्द्रियाणि जघानाऽऽशु बाणेनैकेन वीर्यवान् ॥
029a	योगेनाऽऽत्मानमाविश्य सिद्धिं परमिकां गतः ।
029c	विस्मितश्चापि राजर्षिरिमां गाथां जगाद ह ॥
030a	अहो कष्टं यदस्माभिः सर्वं बाह्यमनुष्ठितम् ।
030c	भोगतृष्णासमायुक्तैः पूर्वं राज्यमुपासितम् ।
030e	इति पश्चान्मया ज्ञातं योगान्नास्ति परं सुखम् ॥
031a	इति त्वमनुजानीहि राम मा क्षत्रियान्वधीः ।
031c	तपो घोरमुपातिष्ठ ततः श्रेयोऽभिपत्स्यसे ॥
032a	इत्युक्तः पितृभिः सोऽथ तपो घोरं समास्थितः ।
032c	जामदग्न्यो महाभागे सिद्धिं च परमां गतः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकत्रिंशोऽध्यायः ॥ 31 ॥

14-31-1 अत्र हिंसाया अकार्यत्वे ॥ 14-31-5 अन्यत्र बाह्यशत्रुभ्य इति शेषः । शत्रुभिरिन्द्रियाख्यवैरिभिः ॥
