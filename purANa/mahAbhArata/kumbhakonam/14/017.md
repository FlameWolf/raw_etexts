अध्यायः 017

अर्जुनेन कृष्णं प्रति पूर्वोपदिष्टगीतार्थस्य विस्मरणोक्त्या पुनस्तदुपदेशप्रार्थना ॥ 1 ॥ कृष्णेनार्जुनं प्रति स्वस्मै ब्राह्मणोक्तसिद्धकाश्यपसंवादानुवादः ॥ 2 ॥

KK-14-02-017-001	जनमेजय उवाच ।
KK-14-02-017-001a	सभायां वसतोस्तत्र निहत्यारीन्महात्मनोः ।
KK-14-02-017-001c	केशवार्जुनयोः का नु कथा समभवद्द्विज ॥
KK-14-02-017-002	वैशम्पायन उवाच ।
KK-14-02-017-002a	कृष्णेन सहितः पार्थः स्वं राज्यं प्राप्य केवलम् ।
KK-14-02-017-002c	तस्यां सभायां दिव्यायां विजहार मुदा युतः ॥
KK-14-02-017-003a	तत्र कञ्चित्सभोद्देशं स्वर्गोद्देशसमं नृप ।
KK-14-02-017-003c	यदृच्छया तौ मुदितौ जग्मतुः स्वजनावृतौ ॥
KK-14-02-017-004a	ततः प्रतीतः कृष्णेन सहितः पाण्डवोऽर्जुनः ।
KK-14-02-017-004c	निरीक्ष्य तां सभां रम्यामिदं वचनमब्रवीत् ॥
KK-14-02-017-005a	विदितं मे महाबाहो सङ्ग्रामे समुपस्थिते ।
KK-14-02-017-005c	माहात्म्यं देवकीपुत्र तच्च ते रूपमैश्वरम् ॥
KK-14-02-017-006a	यत्तु तद्भवता प्रोक्तं पुरा केशव सौहृदात् ।
KK-14-02-017-006c	तत्सर्वं पुरुषव्याघ्र नष्टं मे व्यग्रचेतसः ॥
KK-14-02-017-007a	मम कौतूहलं त्वस्ति तेष्वर्थेषु पुनः पुनः ।
KK-14-02-017-007c	भवांस्तु द्वारकां गन्ता नचिरादिव माधव ॥
KK-14-02-017-008	वैशम्पायन उवाच ।
KK-14-02-017-008a	एवमुक्तस्तु तं कृष्णः फाल्गुनं प्रत्यभाषत ।
KK-14-02-017-008c	परिष्वज्य महातेजा वचनं वदतांवरः ॥
KK-14-02-017-009	वासुदेव उवाच ।
KK-14-02-017-009a	श्रावितस्त्वं मया गुह्यं ज्ञापितश्च सनातनम् ।
KK-14-02-017-009c	धर्मं स्वरूपिणं पार्थ सर्वलोकांश्च शाश्वतान् ॥
KK-14-02-017-010a	अबुद्ध्या यन्न गृह्णीथास्तन्मे सुमहदप्रियम् ।
KK-14-02-017-010c	न च साऽद्य पुनर्भूयः स्मृतिर्मे सम्भविष्यति ॥
KK-14-02-017-011a	नूनमश्रद्दधानोऽसि दुर्मेधा ह्यसि पाण्डव ।
KK-14-02-017-011c	न च शक्यं पुनर्वक्तुमशेषेण धनञ्जय ॥
KK-14-02-017-012a	स हि धर्मः सुपर्याप्तो ब्रह्मणः पदवेदने ।
KK-14-02-017-012c	न शक्यं तन्मया भूयस्तथा वक्तुमशेषतः ॥
KK-14-02-017-013a	परं हि ब्रह्म कथितं योगयुक्तेन तन्मया ।
KK-14-02-017-013c	इतिहासं तु वक्ष्यामि तस्मिन्नर्थे पुरातनम् ॥
KK-14-02-017-014a	यथा तां बुद्धिमास्थाय गतिमग्र्यां गमिष्यसि ।
KK-14-02-017-014c	शृणु धर्मभृतांश्रेष्ठ गदतः सर्वमेव मे ॥
KK-14-02-017-015a	आगच्छद्ब्राह्मणः कश्चित्स्वर्गलोकादरिन्दम ।
KK-14-02-017-015c	ब्रह्मलोकाच्च दुर्धर्षः सोऽस्माभिः पूजितोऽभवत् ॥
KK-14-02-017-016a	अस्माभिः परिपृष्टश्च यदाह भरतर्षभ ।
KK-14-02-017-016c	दिव्येन विधिना पार्थ तच्छृणुष्वाविचारयन् ॥
KK-14-02-017-017	ब्राह्मण उवाच ।
KK-14-02-017-017a	मोक्षधर्मं समाश्रित्य कृष्ण यन्माऽनुपृच्छसि ।
KK-14-02-017-017c	भूतानामनुकम्पार्थं मन्मोहच्छेदनं विभो ॥
KK-14-02-017-018a	तत्तेऽहं सम्प्रवक्ष्यामि यथावन्मधुसूदन ।
KK-14-02-017-018c	शृणुष्वावहितो भूत्वा गदतो मम माधव ॥
KK-14-02-017-019a	कश्चिद्विप्रस्तपोयुक्तः काश्यपो धर्मवित्तमः ।
KK-14-02-017-019c	आससाद द्विजं कञ्चिद्धर्माणामागतागमम् ॥
KK-14-02-017-020a	गतागमं सुबहुशो ज्ञानविज्ञानपारगम् ।
KK-14-02-017-020c	लोकतत्त्वार्थकुशलं ज्ञातारं सुखदुःखयोः ॥
KK-14-02-017-021a	जातिस्मरणतत्त्वज्ञं कोविदं पापपुण्ययोः ।
KK-14-02-017-021c	द्रष्टारमुच्चनीचानां कर्मभिर्देहिनां गतिम् ॥
KK-14-02-017-022a	चरन्तं मुक्तवत्सिद्धं प्रशान्तं संयतेन्द्रियम् ।
KK-14-02-017-022c	दीप्यमानं श्रिया ब्राह्म्या क्रममाणं च सर्वशः ॥
KK-14-02-017-023a	अन्तर्धानगतिज्ञं च श्रुत्वा तत्त्वेन काश्यपः ।
KK-14-02-017-023c	तथैवान्तर्हितैः सिद्धैर्यान्तं चक्रधरैः सह ॥
KK-14-02-017-024a	सम्भाषमाणमेकान्ते समासीनं च तैः सह ।
KK-14-02-017-024c	यदृच्छया च गच्छन्तमसक्तं पवनं यथा ॥
KK-14-02-017-025a	तं समासाद्य मेधावी स तदा द्विजसत्तमः ।
KK-14-02-017-025c	चरणौ धर्मकामो वै स तस्य सुसमाहितः ।
KK-14-02-017-025e	प्रतिपेदे यथान्यायं भक्त्या परमया युतः ॥
KK-14-02-017-026a	विस्मितश्चाद्भुतं दृष्ट्वा काश्यपस्तं द्विजोत्तमम् ।
KK-14-02-017-026c	परिचारेण महता गुरुं तं पर्यतोषयत् ॥
KK-14-02-017-027a	उपपन्नं च तत्सर्वं श्रुतचारित्रसंयुतम् ।
KK-14-02-017-027c	भौमेनातोषयच्चैनं गुरुवृत्तिं समास्थितः ॥
KK-14-02-017-028a	तस्मै तुष्टः स शिष्याय यत्प्रसन्नोऽब्रवीद्गुरुः ।
KK-14-02-017-028c	सिद्धिं परामभिप्रेक्ष्य शृणु मत्तो जनार्दन ॥
KK-14-02-017-029	सिद्ध उवाच ।
KK-14-02-017-029a	विविधैः कर्मभिस्तात पुण्ययोगैश्च केवलैः ।
KK-14-02-017-029c	गच्छन्तीह गतिं मर्त्या देवलोके च वा स्थितिम् ॥
KK-14-02-017-030a	न क्वचित्सुखमत्यन्तं न क्वचिच्छाश्वती स्थितिः ।
KK-14-02-017-030c	स्थानाच्च महतो भ्रंशो दुःखलब्धात्पुनः पुनः ॥
KK-14-02-017-031a	अशुभा गतयः प्राप्ताः कष्टा मे पापसेवनात् ।
KK-14-02-017-031c	काममन्युपरीतेन तृष्णया मोहितेन च ॥
KK-14-02-017-032a	पुनः पुनश्च मरणं जन्म चैव पुनः पुनः ।
KK-14-02-017-032c	आहारा विविधा भुक्ताः पीता नानाविधाः स्तनाः ॥
KK-14-02-017-033a	मातरो विविधा दृष्टाः पितरश्च पृथग्विधाः ।
KK-14-02-017-033c	सुखानि च विचित्राणि दुःखानि च मयाऽनघ ॥
KK-14-02-017-034a	प्रियैर्विवासो बहुशः संवासश्चाप्रियैः सह ।
KK-14-02-017-034c	धननाशश्च सम्प्राप्तो लब्ध्वा दुःखेन तद्धनम् ॥
KK-14-02-017-035a	अवमानाः सुकष्टाश्च परतः स्वजनात्तथा ।
KK-14-02-017-035c	शारीरा मानसा वाऽपि वेदना भृशदारुणाः ॥
KK-14-02-017-036a	प्राप्ता विमाननाश्चोग्रा वधबन्धाश्च दारुणाः ।
KK-14-02-017-036c	पतनं निरये चैव यातनाश्च यमक्षये ॥
KK-14-02-017-037a	जरारोगाश्च सततं व्यसनानि च भूरिशः ।
KK-14-02-017-037c	लोकेऽस्मिन्ननुभूतानि द्वन्द्वजानि भृशं मया ॥
KK-14-02-017-038a	ततः कदाचिन्निर्वेदान्निकारान्निकृतेन च ।
KK-14-02-017-038c	लोकतन्त्रं परित्यक्तं दुःखार्तेन भृशं मया ॥
KK-14-02-017-039a	लोकेऽस्मिन्ननुभूयाहमिमं मार्गमनुष्ठितः ।
KK-14-02-017-039c	ततः सिद्धिरियं प्राप्ता प्रसादादात्मनो मया ।
KK-14-02-017-039e	नाहं पुनरिहागन्ता लोकानालोकयाम्यहम् ॥
KK-14-02-017-040a	आसिद्धेराप्रजासर्गादात्मनोऽपि गतीः शुभाः ।
KK-14-02-017-040c	उपलब्धा द्विजश्रेष्ठ तथेयं सिद्धिरुत्तमा ॥
KK-14-02-017-041a	इतः परं गमिष्यामि ततः परतरं पुनः ।
KK-14-02-017-041c	ब्रह्मणः पदमव्यक्तं मा तेऽभूदत्र संशयः ॥
KK-14-02-017-042a	नाहं पुनरिहाऽऽगन्ता मर्त्यलोकं परन्तप ।
KK-14-02-017-042c	प्रीतोऽस्मि ते महाप्राज्ञ ब्रूहि किं करवाणि ते ॥
KK-14-02-017-043a	यदीप्सुरुपपन्नस्त्वं तस्य कालोऽयमागतः ।
KK-14-02-017-043c	अभिजाने च तदहं यदर्थं मामुपागतः ॥
KK-14-02-017-044a	अचिरात्तु गमिष्यामि येनाहं त्वामचूचुदम् ।
KK-14-02-017-044c	भृशं प्रीतोऽस्मि भवतश्चारित्रेण विचक्षण ॥
KK-14-02-017-045ac	परिपृच्छ यावद्भवतो भाषे यद्यत्तवेप्सितम् ॥
KK-14-02-017-046a	बहुमन्ये च ते बुद्धिं भृशं सम्पूजयामि च ।
KK-14-02-017-046c	येनाहं भवता बुद्धो मेधावी ह्यसि काश्यप ॥ ॥

इति श्रीमन्महाभारते आश्वमेधिकपर्वणि अनुगीतापर्वणि सप्तदशोऽध्यायः ॥ 17 ॥

14-17-19 आगतागमं प्राप्तशास्त्ररहस्यमूहापोहकुशलमित्यर्थः ॥ 14-17-46 बहुमन्ये भृशं पूजये । अहमन्तर्धानगतोऽपि यतस्त्वया ज्ञातः ॥ 
