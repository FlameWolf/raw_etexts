श्रीः
अध्यायः 092

नकुलेन युधिष्ठिरादीन्प्रति सकुटुम्बस्योञ्छवृत्तेर्ब्राह्मणस्य धर्मपुरुषाय सक्तुप्रस्थदानमहिमवर्णनपूर्वकम् पुनस्तत्रैवान्तर्धानम् ॥ 1 ॥

KK-14-02-92-001	नकुल उवाच 
KK-14-02-92-001a	हन्त वः कथयिष्यामि दानस्य फलमुत्तमम् ।
KK-14-02-92-001c	न्यायलब्धस्य सूक्ष्मस्य विप्रदत्तस्य यद्द्विजाः ॥
KK-14-02-92-002a	धर्मक्षेत्रे कुरुक्षेत्रे धर्मज्ञैर्बहुभिर्वृते ।
KK-14-02-92-002c	उञ्छवृत्तिर्द्विजः कश्चित्कापोतिरभवत्पुरा ॥
KK-14-02-92-003a	सभार्यः सहपुत्रेण सस्नुषस्तपसि स्थितः ।
KK-14-02-92-003c	बभूव शुक्लवृत्तः स धर्मात्मा नियतेन्द्रियः ॥
KK-14-02-92-004ac	षष्ठे काले सदा विप्रो भुङ्क्ते तैः सह संवृतः ॥
KK-14-02-92-005a	षष्ठे काले कदाचित्तु तस्याहारो न विद्यते ।
KK-14-02-92-005c	भुङ्क्तेऽन्यस्मिन्कदाचित्स षष्ठे काले द्विजोत्तमः ॥
KK-14-02-92-006a	कपोतधर्मिणस्तस्य दुर्भिक्षे सति दारुणे ।
KK-14-02-92-006c	नाविद्यत तदा विप्राः सञ्चयस्तन्निबोधत ॥
KK-14-02-92-007a	क्षीणौषधिसमावापो द्रव्यहीनोऽभवत्तदा ।
KK-14-02-92-007c	कालेकालेऽस्य सम्प्राप्ते नैव विद्येत भोजनम् ॥
KK-14-02-92-008a	क्षुधापरिगताः सर्वे प्रातिष्ठन्त तदा तु ते ।
KK-14-02-92-008c	उञ्छं तदा शुक्लपक्षे मध्यं तपति भास्करे ॥
KK-14-02-92-009a	उष्णार्तश्च क्षुधार्तश्च विप्रस्तपसि संस्थितः ।
KK-14-02-92-009c	उञ्छमप्राप्तवानेव ब्राह्मणः क्षुच्छ्रमान्वितः ॥
KK-14-02-92-010a	स तथैव क्षुधाविष्टः सार्धं परिजनेन ह ।
KK-14-02-92-010c	क्षपयामास तं कालं कृच्छ्रप्राणो द्विजोत्तमः ॥
KK-14-02-92-011a	अथ षष्ठे गते काले यवप्रस्थमुपार्जयन् ।
KK-14-02-92-011c	यवप्रस्थं तु तं सक्तूनकुर्वन्त तपस्विनः ॥
KK-14-02-92-012a	कृतजप्याह्निकास्ते तु हुत्वा चाग्निं यथाविधि ।
KK-14-02-92-012c	कुडवंकुडवं सर्वे व्यभजन्त तपस्विनः ॥
KK-14-02-92-013a	अथागच्छद्द्विजः कश्चिदतिथिर्भुञ्जतां तदा ।
KK-14-02-92-013c	ते तं दृष्ट्वाऽतिथिं प्राप्तं प्रहृष्टमनसोऽभवन् ॥
KK-14-02-92-014a	तेऽभिवाद्य सुखप्रश्नं पृष्ट्वा तमतिथिं तदा ।
KK-14-02-92-014c	विशुद्धमनसो दान्ताः श्रद्धादमसमन्विताः ॥
KK-14-02-92-015a	अनसूया गतक्रोधाः साधवो वीतमत्सराः ।
KK-14-02-92-015c	त्यक्तमानमदक्रोधा धर्मज्ञा द्विजसत्तमाः ॥
KK-14-02-92-016a	सब्रह्यचर्यं गोत्रं ते तस्य ख्यात्वा परस्परम् ।
KK-14-02-92-016c	कुटीं प्रवेशयामासुः क्षुधार्तमतिथिं तदा ॥
KK-14-02-92-017a	इदमर्घ्यं च पाद्यं च बृसी चेयं तवानघ ।
KK-14-02-92-017c	शुचयः सक्तवश्चेमे नियमोपार्जिताः प्रभो ।
KK-14-02-92-017e	प्रतिगृह्णीष्व भद्रं ते मया दत्ता द्विजर्षभ ॥
KK-14-02-92-018a	इत्युक्तः प्रतिगृह्याथ सक्तूनां कुडवं द्विजः ।
KK-14-02-92-018c	भक्षयामास राजेन्द्र न च तुष्टिं जगाम सः ॥
KK-14-02-92-019a	स उञ्छवृत्तिस्तं प्रेक्ष्य क्षुधापरिगतं द्विजम् ।
KK-14-02-92-019c	आहारं चिन्तयामास कथं तुष्टो भवेदिति ॥
KK-14-02-92-020a	तस्य भार्याऽब्रवीद्वाक्यं मद्भागो दीयतामिति ।
KK-14-02-92-020c	गच्छत्वेष यथाकामं परितुष्टो द्विजोत्तमः ॥
KK-14-02-92-021a	इति ब्रुवन्तीं तां साध्वीं भार्यां स द्विजसत्तमः ।
KK-14-02-92-021c	क्षुधापरिगतां ज्ञात्वा तान्सक्तून्नाभ्यनन्दत ॥
KK-14-02-92-022a	आत्मानुमानतो विद्वान्स तु विप्रर्षभस्तदा ।
KK-14-02-92-022c	जानन्वृद्धां क्षुधार्तां च श्रान्तां ग्लानां तपस्विनीम् ।
KK-14-02-92-022e	त्वगस्थिभूतां वेपन्तीं ततो भार्यामुवाच ह ॥
KK-14-02-92-023a	अपि कीटपतङ्गानां मृगाणां चैव शोभने ।
KK-14-02-92-023c	स्त्रियो रक्ष्याश्च पोष्याश्च न त्वेवं वक्तुमर्हसि ॥
KK-14-02-92-024a	अनुकम्प्यो नरः पत्न्या पुष्टो रक्षित एव च ।
KK-14-02-92-024c	प्रपतेद्यशसो दीप्तात्स च लोकान्न चाप्नुयात् ॥
KK-14-02-92-025a	धर्मकामार्थकार्याणि शुश्रूषाकुलसन्ततिः ।
KK-14-02-92-025c	दारेष्वधीनो धर्मश्च पितॄणामात्मनस्तथा ॥
KK-14-02-92-026a	न वेत्ति कर्मतो भार्यारक्षणे योऽक्षमः पुमान् ।
KK-14-02-92-026c	अयशो महदाप्नोति नारकांश्चैव गच्छति ॥
KK-14-02-92-027a	इत्युक्ता सा ततः प्राह धर्मार्थौ नौ समौ द्विज ।
KK-14-02-92-027c	सक्तुप्रस्थचतुर्भागं गृहाणेमं प्रसीद मे ॥
KK-14-02-92-028a	सत्यं रतिश्च धर्मश्च स्वर्गश्च गुणनिर्जितः ।
KK-14-02-92-028c	स्त्रीणां पतिसमाधीनं काङ्क्षितं च द्विजर्षभ ॥
KK-14-02-92-029a	ऋतुर्मातुः पितुर्बीजं दैवतं परमं पतिः ।
KK-14-02-92-029c	भर्तुः प्रसादान्नारीणां रतिपुत्रफलं तथा ॥
KK-14-02-92-030a	पालनाद्धि पतिस्त्वं मे भर्ताऽसि भरणाच्च मे ।
KK-14-02-92-030c	पुत्रप्रदानाद्वरदस्तस्मात्सक्तून्प्रयच्छ मे ॥
KK-14-02-92-031a	जरापरिगतो वृद्धः क्षुधार्तो दुर्बलो भृशम् ।
KK-14-02-92-031c	उपवासपरिश्रान्तो यदा त्वमपि कर्शितः ॥
KK-14-02-92-032a	इत्युक्तः स तया सक्तून्प्रगृह्येदं वचोऽब्रवीत् ।
KK-14-02-92-032c	द्विज सक्तूनिमान्भूयः प्रतिगृह्णीष्व सत्तम ॥
KK-14-02-92-033a	स तान्प्रगृह्य भुक्त्वा च न तुष्टिमगमद्द्विजः ।
KK-14-02-92-033c	तमुञ्छवृत्तिरालक्ष्य ततश्चिन्तापरोऽभवत् ॥
KK-14-02-92-034	पुत्र उवाच 
KK-14-02-92-034a	सक्तूनिमान्प्रगृह्य त्वं देहि विप्राय सत्तम ।
KK-14-02-92-034c	इत्येव सुकृतं मन्ये तस्मादेतत्करोम्यहम् ॥
KK-14-02-92-035a	भवान्हि परिपाल्यो मे सर्वदैव प्रयत्नतः ।
KK-14-02-92-035c	साधूनां काङ्क्षितं यस्मात्पितुर्वृद्धस्य पालनम् ॥
KK-14-02-92-036a	पुत्रार्थो विहितो ह्येष वार्धके परिपालनम् |
KK-14-02-92-036c	श्रुतिरेषा हि विप्रर्षे त्रिषु लोकेषु शाश्वती ॥
KK-14-02-92-037a	प्राणधारणमात्रेण शक्यं कर्तुं तपस्त्वया ।
KK-14-02-92-037c	प्राणो हि परमो धर्मः स्थितो देहेषु देहिनाम् ॥
KK-14-02-92-038	पितोवाच 
KK-14-02-92-038a	अपि वर्षसहस्री त्वं बाल एव मतो मम ।
KK-14-02-92-038c	उत्पाद्य पुत्रं हि पिता कृतकृत्यो भवेत्सुतात् ॥
KK-14-02-92-039a	बालानां क्षुद्बलवती जानाम्येतदहं प्रभो ।
KK-14-02-92-039c	वृद्धोऽहं धारयिष्यामि त्वं बली भव पुत्रक ॥
KK-14-02-92-040a	जीर्णेन वयसा पुत्र न मां क्षुद्बाधतेऽपि च ।
KK-14-02-92-040c	दीर्घकालं तपस्तप्तं न मे मरणतो भयम् ॥
KK-14-02-92-041	पुत्र उवाच 
KK-14-02-92-041a	अपत्यमस्मि ते पुंसस्त्राणात्पुत्र इति स्मृतः ।
KK-14-02-92-041c	आत्मा पुत्रः स्मृतस्तस्मात्त्राह्यात्मानमिहात्मना ॥
KK-14-02-92-042	पितोवाच 
KK-14-02-92-042a	रूपेण सदृशस्त्वं मे शीलेन च दमेन च ।
KK-14-02-92-042c	परीक्षितश्च बहुधा सक्तूनादद्मि ते सुत ॥
KK-14-02-92-043a	इत्युक्त्वाऽऽदाय तान्सक्तून्प्रीतात्मा द्विजसत्तमः ।
KK-14-02-92-043c	प्रहसन्निव विप्राय स तस्मै प्रददौ तदा ॥
KK-14-02-92-044a	भुक्त्वा तानपि सक्तून्स नैव तुष्टो बभूव ह ।
KK-14-02-92-044c	उञ्छवृत्तिस्तु धर्मात्मा व्रीडामनुजगाम ह ॥
KK-14-02-92-045a	तं वै वधूः स्थिता साध्वी ब्राह्मणप्रियकाम्यया ।
KK-14-02-92-045c	सक्तूनादाय संहृष्टा श्वशुरं वाक्यमब्रवीत् ॥
KK-14-02-92-046a	सन्तानात्तव सन्तानं मम विप्र भविष्यति ।
KK-14-02-92-046c	सक्तूनिमानतिथये गृहीत्वा सम्प्रयच्छ मे ॥
KK-14-02-92-047a	तव प्रसादान्निर्वृत्ता मम लोकाः किलाक्षयाः ।
KK-14-02-92-047c	पुत्रेण तानवाप्नोति यत्र गत्वा न शोचति ॥
KK-14-02-92-048a	धर्माद्या हि यथा त्रेता वह्नित्रेता तथैव च ।
KK-14-02-92-048c	तथैव पुत्रपौत्राणां स्वर्गस्त्रेता किलाक्षयः ॥
KK-14-02-92-049a	पितॄनृणात्तारयति पुत्र इत्यनुशुश्रुम ।
KK-14-02-92-049c	पुत्रपौत्रैश्च नियतं सादुलोकानुपाश्नुते ॥
KK-14-02-92-050	श्वशुर उवाच 
KK-14-02-92-050a	वातातपविशीर्णाङ्गीं त्वां विवर्णां निरीक्ष्य वै ।
KK-14-02-92-050c	कर्शितां सुव्रताचारे क्षुधाविह्वलचेतसम् ॥
KK-14-02-92-051a	कथं सक्तून्ग्रहीष्यामि भूत्वा धर्मोपघातकः ।
KK-14-02-92-051c	कल्याणवृत्ते कल्याणि नैव त्वं वक्तुमर्हसि ॥
KK-14-02-92-052a	षष्ठे काले व्रतवतीं शौचशीलतपोन्विताम् ।
KK-14-02-92-052c	कृच्छ्रवृत्तिं निराहारां द्रक्ष्यामि त्वां कथं शुभे ॥
KK-14-02-92-053a	बाला क्षुधार्ता नारी च रक्ष्या त्वं सततं मया ।
KK-14-02-92-053c	उपवासपरिश्रान्ता त्वं हि बान्धवनन्दिनी ॥
KK-14-02-92-054	स्नुषोवाच 
KK-14-02-92-054a	गुरोर्मम गुरुस्त्वं वै यतो दैवतदैवतम् ।
KK-14-02-92-054c	देवातिदेवस्तस्मात्त्वं सक्तूनादत्स्व मे प्रभो ॥
KK-14-02-92-055a	देहः प्राणश्च धर्मश्च शुश्रूषार्थमिदं गुरोः ।
KK-14-02-92-055c	तव विप्र प्रसादेन लोकान्प्राप्स्यामहे शुभान् ॥
KK-14-02-92-056a	अवेक्ष्या इति कृत्वाऽहं दृढभक्तेति वा द्विज ।
KK-14-02-92-056c	चिन्त्या ममेयमिति वा सक्तूनादातुमर्हसि ॥
KK-14-02-92-057	श्वशुर उवाच 
KK-14-02-92-057a	अनेन नित्यं साध्वी त्वं शीलवृत्तेन शोभसे ।
KK-14-02-92-057c	या त्वं धर्मव्रतोपेता गुरुवृत्तिमवेक्षसे ॥
KK-14-02-92-058a	तस्मात्सक्तून्ग्रहीष्यामि वधु नार्हसि वञ्चनाम् ।
KK-14-02-92-058c	गणयित्वा महाभागे त्वां हि धर्मभृतां वरे ॥
KK-14-02-92-059a	इत्युक्त्वा तानुपादाय सक्तून्प्रादाद्द्विजातये ।
KK-14-02-92-059c	ततस्तुष्टोऽभवद्विप्रस्तस्य साधोर्महात्मनः ॥
KK-14-02-92-060a	प्रीतात्मा स तु तं वाक्यमिदमाह द्विजर्षभम् ।
KK-14-02-92-060c	वाग्मी तदा द्विजश्रेष्टो धर्मः पुरुषविग्रहः ॥
KK-14-02-92-061a	शुद्धेनि तव दानेन न्यायोपात्तेन धर्मतः ।
KK-14-02-92-061c	यथाशक्ति विसृष्टेन प्रीतोस्मि द्विजसत्तम ॥
KK-14-02-92-062a	अहो दानं घुष्यते ते स्वर्गे स्वर्गनिवासिभिः ।
KK-14-02-92-062c	गगनात्पुष्पवर्षं च पश्येदं पतितं भुवि ॥
KK-14-02-92-063a	सुरर्षिदेवगन्धर्वा ये च देवपुरःसराः ।
KK-14-02-92-063c	स्तुवन्तो देवदूताश्च स्थिता दानेन विस्मिताः ॥
KK-14-02-92-064a	ब्रह्मर्षयो विमानस्था ब्रह्मलोकचराश्च ये ।
KK-14-02-92-064c	काङ्क्षन्ते दर्शनं तुभ्यं दिवं व्रज द्विजर्षभ ॥
KK-14-02-92-065a	पितृलोकगताः सर्वे तारिताः पितरस्त्वया ।
KK-14-02-92-065c	अनागताश्च बहवः सुबहूनि युगान्युत ॥
KK-14-02-92-066a	ब्रह्मचर्येण दानेन यज्ञेन तपसा तथा ।
KK-14-02-92-066c	अगह्वरेण धर्मेण तस्माद्गच्छ दिवं द्विज ॥
KK-14-02-92-067a	श्रद्धया परया यस्त्वं तपश्चरसि सुव्रत ।
KK-14-02-92-067c	तस्माद्देवास्तवानेन प्रीता ब्राह्मणसत्तम ॥
KK-14-02-92-068a	सर्वमेतद्धि यस्मात्ते दत्तं शुद्धेन चेतसा ।
KK-14-02-92-068c	कृच्छ्रकाले ततः स्वर्गो विजितः कर्मणा त्वया ॥
KK-14-02-92-069a	क्षुधा निर्णुदति प्रज्ञां धर्मबुद्धिं व्यपोहति ।
KK-14-02-92-069c	क्षुधापरिगतज्ञानो धृतिं त्यजति चैव ह ॥
KK-14-02-92-070a	बुभुक्षां जयते यस्तु स स्वर्गं जयते ध्रुवम् ।
KK-14-02-92-070c	यदा दानरुचिः स्याद्वै तदा धर्मो न सीदति ॥
KK-14-02-92-071a	अनवेक्ष्य सुतस्नेहं कलत्रस्नेहमेव च ।
KK-14-02-92-071c	धर्ममेव गुरं ज्ञात्वा तृष्णा न गणिता त्वया ॥
KK-14-02-92-072a	द्रव्यागमो नृणां सूक्ष्मः पात्रे दानं ततः परम् ।
KK-14-02-92-072c	कालः परतरो दानाच्छ्रद्धा चैव ततः परा ॥
KK-14-02-92-073a	स्वर्गद्वारं सुसूक्ष्मं हि नरैर्माहान्न दृश्यते ।
KK-14-02-92-073c	सङ्गर्गलं लोभकीलं रागगुप्तं दुरासदम् ॥
KK-14-02-92-074a	तं तु पश्यन्ति पुरुषा जितक्रोधा जितेन्द्रियाः ।
KK-14-02-92-074c	ब्राह्मणास्तपसा युक्ता यथाशक्ति प्रदायिनः ॥
KK-14-02-92-075a	सहस्रशक्तिश्च शतं शतशक्तिर्दशापि च ।
KK-14-02-92-075c	दद्यादपश्च यः शक्त्या सर्वे तुल्यफलाः स्मृताः ॥
KK-14-02-92-076a	रन्तिदेवो हि नृपतिरपः प्रादादकिञ्चनः ।
KK-14-02-92-076c	शुद्धेन मनसा विप्र नाकपृष्ठं ततो गतः ॥
KK-14-02-92-077a	न धर्मः प्रीयते तात दानैर्दत्तैर्महाफलैः ।
KK-14-02-92-077c	न्यायलब्धैर्यथा सूक्ष्मैः श्रद्धापूतैः स तुष्यति ॥
KK-14-02-92-078a	गोप्रदानसहस्राणि द्विजेभ्योऽदान्नृगो नृपः ।
KK-14-02-92-078c	एकां दत्त्वा स पारक्यां नरकं समपद्यत ॥
KK-14-02-92-079a	आत्ममांसप्रदानेन शिबोरौशीनरो नृपः ।
KK-14-02-92-079c	प्राप्य पुण्यकृताँल्लोकान्मोदते दिवि सुव्रतः ॥
KK-14-02-92-080a	विभवेन नृणां पुण्यं यच्छक्त्या स्वार्जितं न तत् ।
KK-14-02-92-080c	न यज्ञैर्विविधैर्विप्र यथान्यायेन सञ्चितैः ॥
KK-14-02-92-081a	क्रोधाद्दानफलं हन्ति लोभात्स्वर्गं न गच्छति ।
KK-14-02-92-081c	न्यायवृत्तिर्हि तपसा दानवित्स्वर्गमश्नुते ॥
KK-14-02-92-082a	न राजसूयैर्बहुभिरिष्ट्वा विपुलदक्षिणैः ॥
KK-14-02-92-082c	न चाश्वमेधैर्बहुभिः फलं सममिदं तव ॥
KK-14-02-92-083a	सक्तुप्रस्थेन विजितो ब्रह्मलोकस्त्वयाऽक्षयः ।
KK-14-02-92-083c	विरजो ब्रह्मसदनं गच्छ विप्र यतासुखम् ॥
KK-14-02-92-084a	सर्वेषां वो द्विजश्रेष्ठ दिव्यं यानमुपस्थितम् ।
KK-14-02-92-084c	आरोहत यथाकामं धर्मोस्मि द्विज पश्य माम् ॥
KK-14-02-92-085a	बाधितो हि त्वया देहो लोके कीर्तिः स्थिरा च ते ।
KK-14-02-92-085c	सभार्यः सहपुत्रश्च सस्नुषश्च दिवं व्रज ॥
KK-14-02-92-086a	इत्युक्तवाक्ये धर्मे तु यानमारुह्य स द्विजः ।
KK-14-02-92-086c	सदारः ससुतश्चैव सस्नुषश्च दिवं गतः ॥
KK-14-02-92-087a	तस्मिन्विप्रे गते स्वर्गं ससुते सस्नुषे तदा ।
KK-14-02-92-087c	भार्याचतुर्थे धर्मज्ञे ततोऽहं निःसृतो बिलात् ॥
KK-14-02-92-088a	ततस्तु सक्तुगन्धेन क्लेदेन सलिलस्य च ।
KK-14-02-92-088c	दिव्यपुष्पविमर्दाच्च साधोर्दानलवैश्च तैः ॥
KK-14-02-92-089a	विप्रस्य तपसा तस्य शिरो मे काञ्चनीकृतम् ।
KK-14-02-92-089c	तस्य सत्याभिसन्धस्य सक्तुदानेन चैव ह ॥
KK-14-02-92-090a	शरीरार्धं च मे विप्राः शातकुम्भमयं कृतम् ।
KK-14-02-92-090c	पश्यतेमं सुविपुलं तपसा तस्य धीमतः ॥
KK-14-02-92-091a	कथमेवंविधं स्याद्वै पार्श्वमन्यदिति द्विजाः ।
KK-14-02-92-091c	तपोवनानि यज्ञांश्च हृष्टोऽभ्येमि पुनः पुनः ||
KK-14-02-92-092a	यज्ञं त्वहमिमं श्रुत्वा कुरुराजस्य धीमतः ।
KK-14-02-92-092c	आशया परया प्राप्तो न चाहं काञ्चनीकृतः ॥
KK-14-02-92-093a	ततो मयोक्तं तद्वाक्यं प्रहस्य ब्राह्मणर्षभाः ।
KK-14-02-92-093c	सक्तुप्रस्थेन यज्ञोऽयं सम्मितो नेति सर्वथा ॥
KK-14-02-92-094a	सक्तुप्रस्थलवैस्तैर्हि तदाऽहं काञ्चनीकृतः ।
KK-14-02-92-094c	न हि यज्ञो महानेष सदृशस्तैर्मतो मम ॥
KK-14-02-92-095a	इत्युक्त्वा नकुलः सर्वान्यज्ञे द्विजवरांस्तदा ।
KK-14-02-92-095c	जगामादर्सनं तेषां विप्रास्ते च ययुर्गृहान् ॥
KK-14-02-92-096a	एतत्ते सर्वमाख्यातं मया परपुरञ्जय ।
KK-14-02-92-096c	यदाश्चर्यमभूत्तत्र वाचिमेधे महाक्रतौ ॥
KK-14-02-92-097a	न विस्मयस्ते नृपते यज्ञे कार्यः कथञ्चन ।
KK-14-02-92-097c	ऋषिकोटिसहस्राणि तपोभिर्ये दिवं गताः ॥
KK-14-02-92-098a	अद्रोहः सर्वभूतेषु सन्तोषः शीलमार्जवम् ।
KK-14-02-92-098c	तपो दमश्च सत्यं च प्रदानं चेति सम्मितम् ॥ 

इति श्रीमन्महाभारते आश्वमेधिकपर्वणि अनुगीतापर्वणि द्विनवतितमोऽध्यायः ॥ 92 ॥

14-92-2 कपोतवदेकैकं कणमादत्ते स कापोतिः ॥ 14-92-8 उञ्छं कणश आदानं कर्तुमिति शेषः । शुक्लस्य ज्येष्ठस्य पक्षे ॥ 14-92-56 अवेक्ष्या पालनीया । चिन्त्या परीक्षणीया ॥ 14-92-58 हे वरे श्रेष्ठे महाभागे त्वां धर्मभृतां मध्ये गणयित्वा सक्तून् ग्रहीष्यामीत्यन्वयः ॥ 14-92-84 तारितो हि त्वयेति झ. पाठः ॥
