अध्यायः 118
कृष्णेन युधिष्ठिरम्प्रति पालाशविधिप्रकारकथनम् ॥ 1 ॥ तथा तीर्थाटनासमर्थानां तत्प्रतिनिधितीर्थानुवर्णनम् ॥ 2 ॥ तथा भगवद्भक्तलक्षणकथनपूर्वकं तत्प्रशंसनम् ॥ 3 ॥ तथा स्वस्य सर्वोत्तमत्वकथनपूर्वकं स्वोक्तध्रमश्रवणस्य फलकथनम् ॥ 4 ॥ ततो युधिष्ठिराद्यामन्त्रपूर्वकं दारुकोपनीतरथारोहणेन द्वारकाम्प्रति गमनम् ॥ 5 ॥
	
KK-14-03-118-001	युधिष्ठिर उवाच ।
KK-14-03-118-001a	देशान्तरगते विप्रे संयुक्ते कालधर्मणा ।
KK-14-03-118-001c	शरीरनाशे सम्प्राप्ते कथं प्रेतत्वकल्पना ॥
KK-14-03-118-002	भगवानुवाच ।
KK-14-03-118-002a	श्रूयतामाहिताग्नेस्तु तथाभूतस्य संस्क्रिया ।
KK-14-03-118-002c	पालाशबृन्दैः प्रतिमा कर्तव्या कल्पचोदिता ॥
KK-14-03-118-003a	त्रीणि षष्टिशतान्याहुरस्थीन्यस्य युधिष्ठिर ।
KK-14-03-118-003c	तेषां विकल्पना कार्या यथाशास्त्रं विनिश्चितम् ॥
KK-14-03-118-004a	अशीत्यर्धं शिरसि च ग्रीवायां दश एव च ।
KK-14-03-118-004c	बाह्वोश्चापि शतं दद्यादङ्गुलीषु पुनर्दश ॥
KK-14-03-118-005a	उरसि त्रिंशतं दद्याज्जठरे वाऽपि विंशतिम् ।
KK-14-03-118-005c	वृषणे द्वादशार्धं तु शिश्ने चाष्टार्धमेव च ॥
KK-14-03-118-006a	दद्यात्तु शतमूर्वोस्तु षष्ट्यर्धं जानुजङ्घयोः ।
KK-14-03-118-006c	दश दद्याच्चरणयोरेषा प्रेतस्य निष्कृतिः ॥
KK-14-03-118-007	युधिष्ठिर उवाच ।
KK-14-03-118-007a	विशेषतीर्थं सर्वेषामशक्तानामनुग्रहात् ।
KK-14-03-118-007c	भक्तानां तारणार्तं तु वक्तुमर्हसि धर्मतः ॥
KK-14-03-118-008	भगवानुवाच ।
KK-14-03-118-008a	पावनं सर्वतीर्थानां सत्यं गायन्ति सामगाः ।
KK-14-03-118-008c	सत्यस्य वचनं तीर्थमहिंसा तीर्थमुच्यते ॥
KK-14-03-118-009a	तपस्तीर्थं दया तीर्थं शीलं तीर्थं युधिष्ठिर ।
KK-14-03-118-009c	अल्पसन्तोषकं तीर्थं नारी तीर्थं पतिव्रता ॥
KK-14-03-118-010a	सन्तुष्टो ब्राह्मणस्तीर्थं ज्ञानं वा तीर्थमुच्यते ।
KK-14-03-118-010c	मद्भक्तः सततं तीर्थं शङ्करस्य विशेषतः ॥
KK-14-03-118-011a	यतयस्तीर्थमित्येवं विद्वांसस्तीर्थमुच्यते ।
KK-14-03-118-011c	शरण्यपुरुषस्तीर्थमभयं तीर्थमुच्यते ॥
KK-14-03-118-012a	त्रैलोक्येऽस्मिन्निरुद्विग्नो न बिभेमि कुतश्चन ।
KK-14-03-118-012c	न दिवा यदि वा रात्रावुद्वेगः शूद्रलङ्घनात् ॥
KK-14-03-118-013a	न भयं देवदैत्येभ्यो रक्षोभ्यश्चैव मे नृप ।
KK-14-03-118-013c	शूद्रवक्त्राच्च्युतं ब्रह्म भयं तु मम सर्वदा ॥
KK-14-03-118-014a	तस्मात्सप्रणवं शूद्रो मन्नामापि न कीर्तयेत् ।
KK-14-03-118-014c	प्रणवं हि परं लोके ब्रह्म ब्रह्मविदो विदुः ॥
KK-14-03-118-015a	द्विजशुश्रूषणं धर्मः शूद्राणां भक्तितो मयि ।
KK-14-03-118-015c	तेन गच्छन्ति ते स्वर्गं चिन्तयन्तो हि मां सदा ॥
KK-14-03-118-016a	द्विजशुश्रूषया शूद्रः परं श्रेयोऽधिगच्छति ।
KK-14-03-118-016c	द्विजशुश्रूषणादन्यन्नास्ति शूद्रस्य निष्कृतिः ॥
KK-14-03-118-017a	रागो द्वेषश्च मोहश्च पारुष्यं चानृशंसता ।
KK-14-03-118-017c	शाठ्यं च दीर्घवैरित्वमतिमानमनार्जवम् ॥
KK-14-03-118-018a	अनृतं चापवादं च पैशुन्यमतिलोभता ।
KK-14-03-118-018c	हिंसा स्तेयो मृषावादो वञ्चना रोषलोभता ॥
KK-14-03-118-019a	अबुद्धिता च नास्तिक्यं भयमालस्यमेव च ।KK-14-03-118-019c	अशौचं चाकृतज्ञत्वं डम्भता स्तम्भ एव च ।
KK-14-03-118-019e	निकृतिश्चाप्यविज्ञानं जातके शूद्रमाविशेत् ॥
KK-14-03-118-020a	सृष्ट्वा पितामहः शूद्रमभिभूतं तु तामसैः ।KK-14-03-118-020c	द्विजशुश्रूषणं धर्मं शूद्राणां तु प्रयुक्तवान् ।
KK-14-03-118-020e	नश्यन्ति तामसा भावाः शूद्रस्य द्विजभक्तितः ॥
KK-14-03-118-021a	पत्रं पुष्पं फलं तोयं यो मे भक्त्या प्रयच्छति ।
KK-14-03-118-021c	तदहं भक्त्युपहृतं मूर्ध्ना गृह्णामि शूद्रतः ॥
KK-14-03-118-022a	अग्रजो वाऽपि यः कश्चित्सर्वपापसमन्वितः ।
KK-14-03-118-022c	यदि मां सततं ध्यायेत्सर्वपापैः प्रमुच्यते ॥
KK-14-03-118-023a	विद्याविनयसम्पन्ना ब्राह्मणा वेदपारगाः ।
KK-14-03-118-023c	मयि भक्तिं न कुर्वन्ति चण्डालसदृशा हि ते ॥
KK-14-03-118-024a	वृथा दानं वृथा तप्तं वृथा चेष्टं वृथा हुतम् ।
KK-14-03-118-024c	वृथाऽऽतिथ्यं च तत्तस्य यो न भक्तो मम द्विजः ॥
KK-14-03-118-025a	यत्कृतं च हुतं चापि यदिष्टं दत्तमेव च ।
KK-14-03-118-025c	अभक्तिमत्कृतं सर्वं राक्षसा एव भुञ्जते ॥
KK-14-03-118-026a	स्थावरे जङ्गमे वाऽपि सर्वभूतेषु पाण्डव ।
KK-14-03-118-026c	समत्वेन यदा कुर्यान्मद्भक्तो मित्रशत्रुषु ॥
KK-14-03-118-027a	आनृशंस्यमहिंसा च यथा सत्यं तथाऽऽर्जवम् ।
KK-14-03-118-027c	अद्रोहश्चैव भूतानां मद्गतानां व्रतं नृप ॥
KK-14-03-118-028a	नम इत्येव यो ब्रूयान्मद्भक्तं श्रुद्धयाऽन्वितः ।
KK-14-03-118-028c	तस्याक्षयाऽभवँल्लोकाः श्वपाकस्यापि पार्थिव ॥
KK-14-03-118-029a	किं पुनर्ये यजन्ते मां सदारं विधिपूर्वकम् ।
KK-14-03-118-029c	मद्भक्ता मद्गतप्राणाः कथयन्तश्च मां सदा ॥
KK-14-03-118-030a	बहुवर्षसहस्राणि तपस्तप्यति यो नरः ।
KK-14-03-118-030c	नासौ पदमवाप्नोति मद्भक्तैर्यदवाप्यते ॥
KK-14-03-118-031a	मामेव तस्माद्राजेन्द्र ध्यायन्नित्यमतन्द्रितः ।
KK-14-03-118-031c	अवाप्स्यति ततः सिद्धिं द्रक्ष्यत्येव परं पदम् ॥
KK-14-03-118-032a	अपार्थकं प्रभाषन्तः शूद्रा भागवता इति ।
KK-14-03-118-032c	न शूद्रा भगवद्भक्ता विप्रा भागवताः स्मृताः ॥
KK-14-03-118-033a	द्वादशाक्षरतत्वज्ञश्चतुर्व्यूहविभागवित् ।
KK-14-03-118-033c	अच्छिद्रपञ्चकालज्ञः स वै भागवतः स्मृतः ॥
KK-14-03-118-034a	ऋग्वेदेनैव होता च यजुषाऽध्वर्युरेव च ।
KK-14-03-118-034c	सामवेदेन चोद्गाता पुण्येनाभिष्टुवन्ति माम् ॥
KK-14-03-118-035a	अथर्वशिरसा चैव नित्यमाथर्वाणा द्विजाः ।
KK-14-03-118-035c	स्तुवन्ति सततं ये मां ते वै भागवताः स्मृताः ॥
KK-14-03-118-036a	वेदाधीनाः सदा यज्ञा यज्ञाधीनास्तु देवताः ।
KK-14-03-118-036c	देवता ब्राह्मणाधीनास्तस्माद्विप्रास्तु देवताः ॥
KK-14-03-118-037a	अनाश्रित्योच्छ्रयं नास्ति मुख्यमानश्रयमाश्रयेत् ।
KK-14-03-118-037c	रुद्रं समाश्रिता देवा रुद्रो ब्रह्माणमाश्रितः ॥
KK-14-03-118-038a	ब्रह्मा मामाश्रितो राजन्नाहं कञ्चिदुपाश्रितः ।
KK-14-03-118-038c	ममाश्रयो न कश्चित्तु सर्वेषामाश्रयो ह्यहम् ॥
KK-14-03-118-039a	एवमेतन्मया प्रोक्तं रहस्यमिदमुत्तमम् ।
KK-14-03-118-039c	धर्मप्रियस्य ते नित्यं राजन्नेवं समाचर ॥
KK-14-03-118-040a	इदं पवित्रमाख्यानं पुण्यं वेदेन सम्मितम् ।
KK-14-03-118-040c	यः पठेन्मामकं धर्ममहन्यहनि पाण्डव ॥
KK-14-03-118-041a	धर्मोति वर्धते तस्य बुद्धिश्चापि प्रसीदति ।
KK-14-03-118-041c	पापक्षयमुपेत्यैवं कल्याणं च विवर्धते ॥
KK-14-03-118-042a	एतत्पुण्यं पवित्रं च पामनाशनमुत्तमम् ।
KK-14-03-118-042c	श्रोतव्यं श्रद्धया युक्तैः श्रोत्रियैश्च विशेषतः ॥
KK-14-03-118-043a	श्रावयेद्यस्त्विदं भक्त्या प्रयतोथ शृणोति वा ।
KK-14-03-118-043c	स गच्छेन्मम सायुज्यं नात्र कार्या विचारणा ॥
KK-14-03-118-044a	यश्चेमं श्रावयेच्छ्राद्धे मद्भक्तो मत्परायणः ।
KK-14-03-118-044c	पितरस्तस्य तृप्यन्ति यावदाभूतसम्प्लवम् ॥
KK-14-03-118-045	वैशम्पायन उवाच ।
KK-14-03-118-045a	श्रुत्वा भागवतान्धर्मान्साक्षाद्विष्णोर्जगद्गुरोः ।
KK-14-03-118-045c	प्रहृष्टमनसो भूत्वा चिन्तयन्तोद्भुताः कथाः ॥
KK-14-03-118-046a	ऋषय पाण्डवाश्चैव प्रणेमुस्तं जनार्दनम् ।
KK-14-03-118-046c	पूजयामास गोविन्दं धर्मपुत्रः पुनः पुनः ॥
KK-14-03-118-047a	देवा ब्रह्मर्षयः सिद्धा गन्धर्वाप्सरसस्तथा ।
KK-14-03-118-047c	ऋषयस्च महात्मानो गुह्यका भुजगास्तथा ॥
KK-14-03-118-048a	वालखिल्या महात्मानो योगिनस्तत्वदर्शिनः ।
KK-14-03-118-048c	तथा भागवताश्चापि पञ्चकालमुपासकाः ॥
KK-14-03-118-049a	कौतूहलसमायुक्ता भगवद्भक्तिमागताः ।
KK-14-03-118-049c	श्रुत्वा तु परमं पुण्यं वैष्णवं धर्मशासनम् ॥
KK-14-03-118-050a	विमुक्तपापाः पूतास्ते संवृत्तास्तत्क्षणेन् तु ।
KK-14-03-118-050c	प्रणम्य शिरसा विष्णु प्रतिनन्द्य च ताः कथाः ॥
KK-14-03-118-051a	द्रष्टारो द्वारकायां वै वयं सर्वे जगद्गुरुम् ।
KK-14-03-118-051c	इति प्रहृष्टमनसो ययुर्देवगणैः सह ।
KK-14-03-118-051e	सर्वे ऋषिगणा राजन्ययुः स्वंस्वं निवेशनम् ॥
KK-14-03-118-052a	गतेषु तेषु सर्वेषु केशवः केशिहा हरिः ।
KK-14-03-118-052c	सस्मार दारुकं राजन्स च सात्यकिना सह ।
KK-14-03-118-052e	समीपस्थोऽभवत्सूतो याहि देवेति चाब्रवीत् ॥
KK-14-03-118-053a	ततो विषण्णवदनाः पाण्डवाः पुरुषोत्तमम् ।KK-14-03-118-053c	अञ्जलिं मूर्ध्नि सन्धाय नेत्रैरश्रुपरिप्लुतैः ।
KK-14-03-118-053e	पिबन्तः सततं कृष्णं नोचुरार्ततरास्तदा ॥
KK-14-03-118-054a	कृष्णोपि भगवान्देवः पृथामामन्त्र्य चार्तवत् ।
KK-14-03-118-054c	धृतराष्ट्रं च गान्धारीं विगदुरं द्रौपदीं तथा ॥
KK-14-03-118-055a	कृष्णद्वैपायनं व्यासमृषीनन्यांस्च मन्त्रिणः ।KK-14-03-118-055c	सुभद्रामात्मजयुतामुत्तरां स्पृश्य पाणिना ।
KK-14-03-118-055e	निर्गत्य वेश्मनस्तस्मादारुरोह तदा रथम् ॥
KK-14-03-118-056a	वाजिभिः शैव्यसुग्रीवमेघपुष्पबलाहकैः ।
KK-14-03-118-056c	युक्तं तु ध्वजभूतेन पतगेन्द्रेण धीमता ॥
KK-14-03-118-057a	अन्वारुरोह चाप्येनं प्रेम्णा राजा युधिष्ठिरः ।KK-14-03-118-057c	अपास्य चाशु यन्तारं दारुकं सूतसत्तमम् ।
KK-14-03-118-057e	अभीशून्प्रतिजग्राह स्वयं कुरुपतिस्तदा ॥
KK-14-03-118-058a	उपारुह्यार्जुनश्चापि चामरव्यजनं शुभम् ।
KK-14-03-118-058c	रुक्मदण्डं बृहन्मूर्ध्नि दुधावाभिप्रदक्षिणम् ॥
KK-14-03-118-059a	तथैव भीमसेनोपि रथमारुह्य वीर्यवान् ।
KK-14-03-118-059c	छत्रं शतशलाकं च दिव्यमाल्योपशोभितम् ॥
KK-14-03-118-060a	वैडूर्यमणिदण्डं च चामीकरविभूषितम् ।
KK-14-03-118-060c	दधार तरसा भीमश्छत्रं तच्छार्ङ्गधन्वनः ॥
KK-14-03-118-061a	उपारुह्य रथं शीघ्रं चामरव्यजने सिते ।
KK-14-03-118-061c	नकुलः सहदेवश्च धूयमानौ जनार्दनम् ॥
KK-14-03-118-062a	भीमसेनोऽर्जुनश्चैव यमावप्यरिसूदनौ ।
KK-14-03-118-062c	पृष्ठतोऽनुययुः कृष्णं माशब्द इति हर्षिताः ॥
KK-14-03-118-063a	त्रियोजने व्यतीते तु परिष्वज्य च पाण्डवान् ।
KK-14-03-118-063c	विसृज्य कृष्णस्तान्सर्वान्प्रणतान्द्वारका ययौ ॥
KK-14-03-118-064a	तथा प्रणम्य गोविन्दं तदाप्रभृति पाण्डवाः ।
KK-14-03-118-064c	कपिलाद्यानि दानानि ददुर्धर्मपरायणाः ॥
KK-14-03-118-065a	मधुसूदनवाक्यानि स्मृत्वास्मृत्वा पुनःपुनः ।
KK-14-03-118-065c	मनसा पूजयामासुर्हदयस्थानि पाण्डवाः ॥
KK-14-03-118-066a	युधिष्ठिरस्तु धर्मात्मा हृदि कृत्वा जनार्दनम् ।
KK-14-03-118-066c	तद्भक्तस्तन्मना युक्तस्तद्याजी तत्परोऽभवत् ॥
KK-14-03-118-067a	एवमुक्तं पुरावृत्तं वैष्णवं धर्मशासनम् ।
KK-14-03-118-067c	मया ते कथितं राजन्पिवित्रं पापनाशनम् ॥
KK-14-03-118-068a	तच्छृणुष्व महाराज विष्णुप्रोक्तं कुरूद्वह ।
KK-14-03-118-068c	तेन गच्छसि नान्येन तद्विष्णोः परमं पदम् ॥ ॥

इति श्रीमन्महाभारते शतसाहस्र्यां संहितायां वैयासिक्यां आश्वमेधिकपर्वणि वैष्णवधर्मपर्वणि अष्टादशाधिकशततमोऽध्यायः ॥ 118 ॥
 ॥ इत्याश्वमेधिकपर्व समाप्तम् ॥ 
