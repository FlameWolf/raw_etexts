अध्यायः 082

उलूप्याऽर्जुनं प्रति चित्राङ्गदादीनां समराङ्गणागमने कारणाभिधानम् ॥ 1 ॥ तथा बभ्रुवाहनेन तस्य पराजये विस्तरेण हेतुकथनम् ॥ 2 ॥

KK-14-02-082-001	अर्जुन उवाच ।
KK-14-02-082-001a	किमागमनकृत्यं ते कौरव्यकुलनन्दिनि ।
KK-14-02-082-001c	मणलूरपतेर्मातुस्तथैव च रणाजिरे ॥
KK-14-02-082-002a	कच्चित्कुशलकामाऽसि राज्ञोऽस्य भुजगात्मजे ।
KK-14-02-082-002c	मम वा चपलापाङ्गि कच्चित्वं शुभमिच्छसि ॥
KK-14-02-082-003a	कच्चित्ते पृथुलश्रोणि नाप्रियं प्रियदर्शने ।
KK-14-02-082-003c	अकार्षमहमज्ञानादयं वा बभ्रुवाहनः ॥
KK-14-02-082-004a	कच्चिन्नु राजपुत्री ते सपत्नी चैत्रवाहनी ।
KK-14-02-082-004c	चित्राङ्गदा वरारोहा नापराध्यति किञ्चन ॥
KK-14-02-082-005a	तमुवाचोरगपतेर्दुहिता प्रहसन्त्यथ ।
KK-14-02-082-005c	न मे त्वमपराद्धोऽसि न हि मे बभ्रुवाहनः ।
KK-14-02-082-005e	न जनित्री तथाऽस्येयं मम यो प्रेष्यवत्स्थिता ॥
KK-14-02-082-006a	श्रूयतां यद्यथा चेदं मया सर्वं विचेष्टितम् ।
KK-14-02-082-006c	न मे कोपस्त्वया कार्यः शिरसा त्वां प्रसादये ॥
KK-14-02-082-007a	त्वत्प्रियार्थं हि कौरव्य कृतमेतन्मया विभो ।
KK-14-02-082-007c	यत्तच्छृणु महाबाहो निखिलेन धनञ्जय ॥
KK-14-02-082-008a	महाभारतयुद्धे यत्त्वया शान्तनवो नृपः ।
KK-14-02-082-008c	अधर्मेण हतः पार्थ तस्यैषा निष्कृतिः कृता ॥
KK-14-02-082-009a	न हि भीष्मस्त्वया वीर युद्ध्यमानो हि पातितः ।
KK-14-02-082-009c	शिखण्डिना तु संयुक्तस्तमाश्रित्य हतस्त्वया ॥
KK-14-02-082-010a	तस्य शान्तिमकृत्वा त्वं त्यजेथा यदि जीवितम् ।
KK-14-02-082-010c	कर्मणा तेन पापेन पतेथा निरये ध्रुवम् ।
KK-14-02-082-010e	एषा तु विहिता शान्तिः पुत्राद्यां प्राप्तवानसि ॥
KK-14-02-082-011a	वसुभिर्वसुधापाल गङ्गया च महामते ।
KK-14-02-082-011c	पुरा हि श्रुतमेतत्ते वसुभिः कथितं मया ॥
KK-14-02-082-012a	गङ्गायास्तीरमाश्रित्य हते शान्तनवे नृप ।
KK-14-02-082-012c	आप्लुत्य देवा वसवः समेत्य च महानदीम् ।
KK-14-02-082-012e	इदमूचुर्वचो घोरं भागीरथ्या मते तदा ॥
KK-14-02-082-013a	एष शान्तनवो भीष्मो निहतः सव्यसाचिना ।
KK-14-02-082-013c	अयुद्ध्यमानः सङ्ग्रामे संसक्तोऽन्येन भामिनि ॥
KK-14-02-082-014a	तदनेनानुषङ्गेण वयमद्य धनञ्जयम् ।
KK-14-02-082-014c	शापेन योजयामेति तथाऽस्त्विति च साऽब्रवीत् ॥
KK-14-02-082-015a	तदहं पितुरावेद्य प्रविश्य व्यथितेन्द्रिया ।
KK-14-02-082-015c	अभवं स च तच्छ्रुत्वा विषादमगमत्परम् ॥
KK-14-02-082-016a	पिता तु मे वसून्गत्वा त्वदर्थे समयाचत ।
KK-14-02-082-016c	पुनः पुनः प्रसाद्यैतांस्त एनमिदमब्रुवन् ॥
KK-14-02-082-017a	पुत्रस्तस्य महाभाग मणलूरेश्वरो युवा ।
KK-14-02-082-017c	स एनं रणमध्यस्थः शरैः पातयिता भुवि ॥
KK-14-02-082-018a	एवं कृते स नागेन्द्र मुक्तशापो भविष्यति ।
KK-14-02-082-018c	गच्छेति वसुभिश्चोक्तो मम चेदं शशंस सः ॥
KK-14-02-082-019a	तच्छ्रुत्वा त्वं मया तस्माच्छापादसि विमोक्षितः ।
KK-14-02-082-019c	न हि त्वां देवराजोऽपि समरेषु पराजयेत् ॥
KK-14-02-082-020a	आत्मा पुत्रः स्मृतस्तस्मात्तेनेहासि पराजितः ।
KK-14-02-082-020c	न हि दोषो मम मतः कथं वा मन्यसे विभो ॥
KK-14-02-082-021a	इत्येवमुक्तो विजयः प्रसन्नात्माऽब्रवीदिदम् ।
KK-14-02-082-021c	सर्वं मे सुप्रियं देवि यदेतत्कृतवत्यसि ॥
KK-14-02-082-022a	इत्युक्त्वा सोऽब्रवीत्पुत्रं मणलूरपतिं जयः ।
KK-14-02-082-022c	चित्राङ्गदायाः शृण्वन्त्याः कौरव्यदुहितुस्तदा ॥
KK-14-02-082-023a	युधिष्ठिरस्याश्वमेधः परिचैत्रीं भविष्यति ।
KK-14-02-082-023c	तत्राऽऽगच्छेः सहामात्यो मातृभ्यां सहितो नृप ॥
KK-14-02-082-024a	इत्येवमुक्तः पार्थेन स राजा बभ्रुवाहनः ।
KK-14-02-082-024c	उवाच पितरं धीमानिदमस्राविलेक्षणः ॥
KK-14-02-082-025a	उपयास्यामि धर्मज्ञ भवतः शासनादहम् ।
KK-14-02-082-025c	अश्वमेधे महायज्ञे द्विजातिपरिवेषकः ॥
KK-14-02-082-026a	मम त्वनुग्रहार्थाय प्रविशस्व पुरं स्वकम् ।
KK-14-02-082-026c	भार्याभ्यां सह धर्मज्ञ माभूत्तेऽत्र विचारणा ॥
KK-14-02-082-027a	उषित्वेह निशामेकां सुखं स्वभवने प्रभो ।
KK-14-02-082-027c	पुनरश्वानुगमनं कर्ताऽसि जयतांवर ॥
KK-14-02-082-028a	इत्युक्तः स तु पुत्रेण तदा वानरकेतनः ।
KK-14-02-082-028c	स्मयन्प्रोवाच कौन्तेयस्तदा चित्राङ्गदासुतम् ॥
KK-14-02-082-029a	विदितं ते महाबाहो यथा दीक्षां चराम्यहम् ।
KK-14-02-082-029c	न स तावत्प्रवेक्ष्यामि पुरं ते पृथुलोचन ॥
KK-14-02-082-030a	यथाकामं व्रजत्येष यज्ञियाश्वो नरर्षभ ।
KK-14-02-082-030c	स्वस्ति तेऽस्तु गमिष्यामि न स्थानं विद्यते मम ॥
KK-14-02-082-031	वैशम्पायन उवाच ।
KK-14-02-082-031a	स तत्र विधिवत्तेन पूजितः पाकशासनिः ।
KK-14-02-082-031c	भार्याभ्यामभ्यनुज्ञातः प्रायाद्भरतसत्तमः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि द्व्यशीतितमोऽध्यायः ॥ 82 ॥
