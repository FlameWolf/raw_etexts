अध्यायः 101

कृष्णेन युधिष्टिरम्प्रति जलदानान्नदानफलप्रशंसनम् ॥ 1 ॥ तथाऽतिथिलक्षणकथनपूर्वकं तत्पूजाफलकथनम् ॥ 2 ॥

KK-14-03-101-001	वैशम्पायन उवाच ।
KK-14-03-101-001a	श्रुत्वा यमपुराध्वानं जीवानां गमनं तथा ।
KK-14-03-101-001c	धर्मपुत्रः प्रहृष्टात्मा केशवं पुनरब्रवीत् ॥
KK-14-03-101-002a	देवदेवेश दैत्यघ्न ऋषिसङ्घैरभिष्टुत ।
KK-14-03-101-002c	भगवन्भवहञ्श्रीमन्सहस्रादित्यसन्निभ ॥
KK-14-03-101-003a	सर्वसम्भव धर्मज्ञ सर्वधर्मप्रवर्तक ।
KK-14-03-101-003c	सर्वदानफलं सौम्य कथयस्व ममाच्युत ॥
KK-14-03-101-004a	दानं देयं कथं कृष्ण कीदृशाय द्विजाय वै ।
KK-14-03-101-004c	कीदृशं वा तपः कृत्वा तत्फलं कुत्र भुज्यते ॥
KK-14-03-101-005a	एवमुक्तो हृषीकेशो धर्मपुत्रेण धीमता ।
KK-14-03-101-005c	उवाच धर्मपुत्राय पुण्यान्धर्मान्महोदयान् ॥
KK-14-03-101-006a	शृणुष्वावहितो राजन्पूतं पापघ्नमुत्तमम् ।
KK-14-03-101-006c	सर्वदानफलं सौम्य न श्राव्यं पापकर्मणाम् ॥
KK-14-03-101-007a	यच्छ्रुत्वा पुरुषः स्त्री वा नष्टपापः समाहितः ।
KK-14-03-101-007c	तत्क्षणात्पूततां याति पापकर्मरतोपि वा ॥
KK-14-03-101-008a	एकाहमपि कौन्तेय भूमावुत्पादितं जलम् ।
KK-14-03-101-008c	सप्त तारयते पूर्वान्वितृष्णा यत्र गौर्भवेत् ॥
KK-14-03-101-009a	पानीयं परमं लोके जीवानां जीवनं स्मृतम् ।
KK-14-03-101-009c	पानीयस्य प्रदानेन तृप्तिर्भवति पाण्डव ।
KK-14-03-101-009c	पानीयस्य गुणा दिव्याः परलोके गुणावहाः ॥
KK-14-03-101-010a	तत्र पुष्पोदकी नाम नदी परमपावनी ।
KK-14-03-101-010c	कामान्ददाति राजेन्द्र तोयदानां यमालये ॥
KK-14-03-101-011a	शीतलं सलिलं ह्यत्र ह्यक्षय्यममृतोपमम् ।
KK-14-03-101-011c	शीततोयप्रदादॄणां भवेन्नित्यं सुखावहम् ॥
KK-14-03-101-012ac	ये चाप्यतोयदातारः पूयस्तेषां विधीयते ॥
KK-14-03-101-013a	प्रणश्यत्यम्बुपानेन बुभुक्षा च युधिष्ठिर ।
KK-14-03-101-013c	तृषितस्य न चान्नेन पिपासाऽपि प्रणश्यति ।
KK-14-03-101-013e	तस्मात्तोयं सदा देयं तृषितेभ्यो विजानता ॥
KK-14-03-101-014a	अग्नेर्मूर्तिः क्षितेर्योनिरमृतस्य स सम्भवः ।
KK-14-03-101-014c	अतोम्भः सर्वभूतानां मूलमित्युच्यते बुधैः ॥
KK-14-03-101-015a	अद्भिः सर्वाणि भूतानि जीवन्ति प्रभवन्ति च ।
KK-14-03-101-015c	तस्मात्सर्वेषु दानेषु तोयदानं विशिष्यते ॥
KK-14-03-101-016a	सर्वदानतपोयज्ञैर्यत्प्राप्यं फलमुत्तमम् ।
KK-14-03-101-016c	तत्सर्वं तोयदानेन प्राप्यते नात्र संशयः ॥
KK-14-03-101-017a	ये प्रयच्छन्ति विप्रेभ्यस्त्वन्नदातं सुसंस्कृतम् ।
KK-14-03-101-017c	तैस्तु दत्ताः स्वयं प्राणा भवन्ति भरतर्षभ ॥
KK-14-03-101-018a	अन्नाद्रक्तं च शुक्लं च अन्ने जीवः प्रतिष्ठितः ।
KK-14-03-101-018c	इन्द्रियाणि च बुद्धिश्च पुष्णन्त्यन्नेन नित्यशः ।
KK-14-03-101-018e	अन्नहीनानि सीदन्ति सर्वभूतानि पाण्डव ॥
KK-14-03-101-019a	तेजो बलं च रूपं च सत्वं वीर्यं धृतिर्द्युतिः ।
KK-14-03-101-019c	ज्ञानं मेधा तथाऽऽयुश्च सर्वमन्ने प्रतिष्ठितम् ॥
KK-14-03-101-020a	देवमानवतिर्यक्षु सर्वलोकेषु सर्वदा ।
KK-14-03-101-020c	सर्वकालं हि सर्वेषां सर्वमन्ने प्रतिष्ठितम् ॥
KK-14-03-101-021a	अन्नं प्रजापते रूपमन्नं प्रजननं स्मृतम् ।
KK-14-03-101-021c	सर्वभूतमयं चान्नं जीवश्चान्नमयः स्मृतः ॥
KK-14-03-101-022a	अन्नेनाधिष्ठितः प्राण अपानो व्यान एव च ।
KK-14-03-101-022c	उदानश्च समानश्च धारयन्ति शरीरिणम् ॥
KK-14-03-101-023a	शयनोत्थानगमनग्रहणाकर्षणानि च ।
KK-14-03-101-023c	सर्वसत्वकृतं क्रम चान्नादेव प्रवर्तते ॥
KK-14-03-101-024a	चतुर्विधानि भूतानि जङ्गमानि स्थिराणि च ।
KK-14-03-101-024c	अन्नाद्भवन्ति राजेन्द्र सृष्टिरेषा प्रजापतेः ॥
KK-14-03-101-025a	विद्यास्थानानि सर्वाणि सर्वयज्ञाश्च पावनाः ।
KK-14-03-101-025c	अन्नाद्यस्मात्प्रवर्तन्ते तस्मादन्नं परं स्मृतम् ॥
KK-14-03-101-026a	देवा रुद्रादयः सर्वे पितरोऽप्यग्नयस्तथा ।
KK-14-03-101-026c	यस्मादन्नेन तुष्यन्ति तस्मादन्नं विशिष्यते ॥
KK-14-03-101-027a	यस्मादन्नात्प्रजाः सर्वाः कल्पेकल्पेऽसृजत्प्रभुः ।
KK-14-03-101-027c	तस्मादन्नात्परं दानं न भूतं न भविष्यति ॥
KK-14-03-101-028a	यस्मादन्नात्प्रवर्तन्ते धर्मार्थौ काम एव च ।
KK-14-03-101-028c	तस्मादन्नात्परं दानं नामुत्रेह च पाण्डव ॥
KK-14-03-101-029a	यक्षरक्षोग्रहा नागा भूतान्यन्ये च दानवाः ।
KK-14-03-101-029c	तुष्यन्त्यन्नेन यस्मात्तु तस्मादन्नं परं भवेत् ॥
KK-14-03-101-030a	परान्नमुपभुञ्जनो यत्कर्म कुरुते शुभम् ।
KK-14-03-101-030c	तच्छुभस्यैकभागस्तु कर्तुर्भवति भारत ॥
KK-14-03-101-031a	अन्नदस्य त्रयो भागा भवन्ति पुरुषर्षभ ।
KK-14-03-101-031c	तस्यादन्नं प्रदातव्यं ब्राह्मणेभ्यो विशेषतः ॥
KK-14-03-101-032a	ब्राह्मणाय दरिद्राय योऽन्नं संवत्सरं नृप ।
KK-14-03-101-032c	श्रोत्रियाय प्रयच्छेद्वै पाकभेदविवर्जितः ॥
KK-14-03-101-033a	डम्भानृतविमुक्तस्तु परां भक्तिमुपागतः ।
KK-14-03-101-033c	स्वधर्मेणार्जितफलं तस्य पुण्यफलं शृणु ॥
KK-14-03-101-034a	शतवर्षसहस्राणि कामगः कामरूपधृत् ।
KK-14-03-101-034c	मोदतेऽमरलोकस्थः पूज्यमानोप्सरोगणैः ।
KK-14-03-101-034e	ततश्चापि च्युतः कालान्नरलोके द्विजो भवेत् ॥
KK-14-03-101-035a	अग्नभिक्षां च यो दद्याद्दरिद्राय द्विजातये ।
KK-14-03-101-035c	षण्मासान्वार्षिकं श्राद्दं तस्य पुण्यफलं शृणु ॥
KK-14-03-101-036a	गोसहस्रप्रदानेन यत्पुण्यं समुदाहृतम् ।
KK-14-03-101-036c	तत्पुण्यफलमाप्नोति नरो वै नात्र संशयः ॥
KK-14-03-101-037a	अथ संवत्सरं दद्यादग्रभिक्षामयाचते ।
KK-14-03-101-037c	प्रच्छद्यैव स्वयं नीत्वा तस्य पुण्यफलं शृणु ॥
KK-14-03-101-038a	कपिलानां सहस्रैस्तु यद्देयं पुण्यमुच्यते ।
KK-14-03-101-038c	तत्सर्वमखिलं प्राप्य शक्रलोके महीयते ॥
KK-14-03-101-039a	स शक्रभवने रम्ये र्षिकोटिशतं नृप ।
KK-14-03-101-039c	यथाकामं महातेजाः क्रीडत्यप्सरसाङ्गणैः ॥
KK-14-03-101-040a	अन्नं च यस्तु वै दद्याद्द्विजाय नियतव्रतः ।
KK-14-03-101-040c	दशवर्षामि राजेन्द्र तस्य पुण्यफलं शृणु ॥
KK-14-03-101-041a	कपिला शतसहस्रस्य विधिदत्तस्य यत्फलम् ।
KK-14-03-101-041c	तत्पुण्यफलमासाद्य पुरन्दरपुरं व्रजेत् ॥
KK-14-03-101-042a	स शक्रभवने रम्ये कामरूपी यथासुखम् ।
KK-14-03-101-042c	शतकोटिसमा राजन्क्रीडतेऽमरपूजितः ॥
KK-14-03-101-043a	शक्रलोकावतीर्णश्च इह लोके महाद्युतिः ।
KK-14-03-101-043c	चतुर्वेदी द्विजः श्रीमाञ्जायते राजपूजितः ॥
KK-14-03-101-044a	अध्वश्रान्ताय विप्राय क्षुधितायान्नकाङ्क्षिणे ।
KK-14-03-101-044c	देशकालाभियाताय दीयते पाण्डुनन्दन ॥
KK-14-03-101-045a	याचतेऽन्नं न दद्याद्यो विद्यामाने धनागमे ।
KK-14-03-101-045c	स लुब्धो नरकं याति कृमीणां कालसूत्रकम् ॥
KK-14-03-101-046a	स तत्र नरके घोरे लोभमोहविचेतनः ।
KK-14-03-101-046c	दशवर्षसहस्राणि क्लिश्यते वेदनार्दितः ॥
KK-14-03-101-047a	तस्माच्च नरकान्मुक्तः कालेन महता हि सः ।
KK-14-03-101-047c	दरिद्रो मानुषे लोके चण्डालेष्वपि जायते ॥
KK-14-03-101-048a	यस्तु पांसुलपादश्च दूराध्वश्रमकर्शितः ।
KK-14-03-101-048c	क्षुत्पिपासाश्रमश्रान्त आर्तः खिन्नगतिर्द्विजः ॥
KK-14-03-101-049a	पृच्छन्वै ह्यन्नदातारं गृहमभ्येत्य याचयेत् ।
KK-14-03-101-049c	तं पूजयेत्तु यत्नेन सोऽतिथिः स्वर्गसङ्क्रमः ।
KK-14-03-101-049e	तस्मिंस्तुष्टे नरश्रेष्ठ तुष्टाः स्युः सर्वदेवताः ॥
KK-14-03-101-050a	न तथा हविषा होमैर्न पुष्पैर्नानुलेपनैः ।
KK-14-03-101-050c	अग्नयः पार्थ तुष्यन्ति यथा ह्यतिथिपूजनात् ॥
KK-14-03-101-051a	कपिलायां तु दत्तायां विधिवज्ज्येष्ठपुष्करे ।
KK-14-03-101-051c	न तत्फलमवाप्नोति यत्फलं विप्रबोजनान् ॥
KK-14-03-101-052a	द्विजपादोदकक्लिन्ना यावत्तिष्ठति मेदिनी ।
KK-14-03-101-052c	तावत्पुष्करपत्रेण पिबन्ति पितरो जलम् ॥
KK-14-03-101-053a	देवमाल्यापनयनं द्विजोच्छिष्टापमार्जनम् ।
KK-14-03-101-053c	श्रान्तसंवाहनं चैव तथा पादावसेचनम् ॥
KK-14-03-101-054a	प्रतिश्रयप्रदानं च तथा शय्यासनस्य च ।
KK-14-03-101-054c	एकैकं पाण्डवश्रेष्ठ गोप्रदानाद्विशिष्यते ॥
KK-14-03-101-055a	पादोदकं पादघृतं दीपमन्नं प्रतिश्रयम् ।
KK-14-03-101-055c	ये प्रयच्छन्ति विप्रेभ्यो नोपसर्पन्ति ते यमम् ॥
KK-14-03-101-056a	विप्रातिथ्ये कृते राजन्भक्त्या शुश्रूषितेऽपि च ।
KK-14-03-101-056c	देवाः शुश्रूषिताः सर्वे त्रयस्त्रिंशदरिन्दम ॥
KK-14-03-101-057a	अभ्यागतो ज्ञातपूर्वो ह्यज्ञातोऽतिथिरुच्यते ।
KK-14-03-101-057c	तयोः पूजां द्विजः कुर्यादिति पौराणिकी श्रुतिः ॥
KK-14-03-101-058a	पादाभ्यङ्गन्नपानैस्तु योऽतिर्थिं पूजयेन्नरः ।
KK-14-03-101-058c	पूजितस्तेन राजेन्द्र भवामीह न संशयः ॥
KK-14-03-101-059a	शीघ्रं पापाद्विनिर्मुक्तो मया चानुग्रहीकृतः ।
KK-14-03-101-059c	विमानेनेन्दुकल्पेन मम लोकं स गच्छति ॥
KK-14-03-101-60a	अभ्यागतं श्रान्तमनुव्रजन्ति देवाश्च सर्वे पितरोऽग्नयश्च ।
KK-14-03-101-060c	तस्मिन्द्विजे पूजिते पूजिताः स्युर्गते निराशाः पितरो व्रजन्ति ॥
KK-14-03-101-061a	अतिर्थिर्यस्य भग्नाशो गृहात्प्रतिनिवर्तते ।
KK-14-03-101-061c	पितरस्तस्य नाश्नन्ति दशवर्षणि पञ्च च ॥
KK-14-03-101-062a	वर्जितः पितृभिर्लुब्धः स देवैरग्निभिः सह ।
KK-14-03-101-062c	निरयं रौरवं गत्वा दशवर्षाणि पञ्च च ।
KK-14-03-101-062e	ततश्चापि च्युतः कालादिह चोच्छिष्टभुग्भवेत् ॥
KK-14-03-101-063a	वैश्वदेवान्तिके प्राप्तमतिथिं यो न पूजयेत् ।
KK-14-03-101-063c	चण्डालत्वमवाप्नोति सद्य एव न संशयः ॥
KK-14-03-101-064a	निर्वासयति यो विप्रं देशकालगतं गृहात् ।
KK-14-03-101-064c	पतितस्तत्क्षणादेव जायते नात्र संशयः ॥
KK-14-03-101-065a	नरके रौरवे घोरे वर्षकोटिं स पच्यते ।
KK-14-03-101-065c	ततश्चापि च्युतः कालादिह लोके नराधमः ।
KK-14-03-101-065e	श्वा वै द्वादशजन्मानि जायते क्षुत्पिपासितः ॥
KK-14-03-101-066a	चण्डालोप्यतिथिः प्राप्तो देशकालेऽन्नकाङ्क्षयाः ।
KK-14-03-101-066c	अभ्युद्गम्यो गृहस्थेन पूजनीयश्च सर्वदा ॥
KK-14-03-101-067a	अनर्चयित्वा योऽश्नाति लोभमोहविचेतनः ।
KK-14-03-101-067c	स चण्डालत्वमापन्नो दश जन्मानि पाण्डव ॥
KK-14-03-101-068a	निराशमतिथिं कृत्वा भुञ्जनो यः प्रहृष्टवान् ।
KK-14-03-101-068c	न जानाति किलात्मानं विष्ठकूपे निपातितं ॥
KK-14-03-101-069a	मोघं ध्रुवं प्रोर्णयति मोघमस्य तु पच्यते ।
KK-14-03-101-069c	मोघमन्नं सदाऽश्नाति योतिथिं न च पूजयेत् ॥
KK-14-03-101-070a	साङ्गोपाङ्गांस्तु यो वेदान्पठतीह दिनेदिने ।
KK-14-03-101-070c	न चातिथिं पूजयति वृथा भवति स द्विजः ॥
KK-14-03-101-071a	पाकयज्ञमहायज्ञैः सोमसंस्थाभिरेव च ।
KK-14-03-101-071c	ये यजन्ति न चार्चन्ति गृहेष्वतिथिमागतम् ॥
KK-14-03-101-072a	तेषां यशोभिकामानां दत्तमिष्टं च यद्भवेत् ।
KK-14-03-101-072c	वृथा भवति तत्सर्वमाशया हि तया हतम् ॥
KK-14-03-101-073a	देशं कालं च पात्रं च स्वशक्तिं च निरीक्ष्य च ।
KK-14-03-101-073c	अल्पं समं महद्वापि कुर्यादातिथ्यमात्मवान् ॥
KK-14-03-101-074a	सुमुखः सुप्रसन्नात्मा धीमानतिथिमागतम् ।
KK-14-03-101-074c	स्वागतेनासनेनाद्भिरन्नाद्येन च पूजयेत् ॥
KK-14-03-101-075a	हितः प्रियो वा द्वेष्यो वा मूर्खः पण्डित एव वा ।
KK-14-03-101-075c	प्राप्तो यो वैश्वदेवान्ते सोतिथिः स्वर्गसङ्क्रमः ॥
KK-14-03-101-076a	क्षुत्पिपासाश्रमार्ताय देशकालगताय च ।
KK-14-03-101-076c	सत्कृत्यान्नं प्रदातव्यं यज्ञस्य फलमिच्छता ॥
KK-14-03-101-077a	भोजयेदात्मनः श्रेष्ठान्विधिवद्धव्यकव्ययोः ।
KK-14-03-101-077c	अन्नं प्राणो मनुष्यणामन्नदः प्राणदो भवेत् ।
KK-14-03-101-077e	तस्मादन्नं विशेषेण दातव्यं भूतिमिच्छता ॥
KK-14-03-101-078a	अन्नदः सर्वकामैस्तु सुतृप्तः सुष्ट्वलङ्कृतः ।
KK-14-03-101-078c	पूर्णचन्द्रप्रकाशेन विमानेन विराजते ॥
KK-14-03-101-079a	सेव्यमानो वरस्त्रीभिर्मम लोकं स गच्छति ।
KK-14-03-101-079c	क्रीडित्वा तु ततस्तस्मिन्वर्षकोटिं यथाऽमरः ॥
KK-14-03-101-080a	ततस्चापि च्युतः कालादिह लोके महायशाः ।
KK-14-03-101-080c	वेदशास्त्रार्थतत्वज्ञो भोगवान्ब्राह्मणो भवेत् ॥
KK-14-03-101-081a	यथाश्रद्धं तु यः कुर्यान्मनुष्येषु प्रजायते ।
KK-14-03-101-081c	महाधनपतिः श्रीमान्वेदवेदाङ्गपारगः ।
KK-14-03-101-081e	सर्वशास्त्रार्थतत्वज्ञो भोगवान्ब्राह्मणो भवेत् ॥
KK-14-03-101-082a	सर्वातिथ्यं तु यः कुर्याद्वर्षमेकमकल्मषः ।
KK-14-03-101-082c	धर्मार्जितधनो भूत्वा पाकभेदविवर्जितः ॥
KK-14-03-101-083a	देवानिव स्वयं विप्रानर्चयित्वा पितॄनपि ।
KK-14-03-101-083c	विप्रानग्राशनाशी यस्तस्य पुण्यफलं शृणु ॥
KK-14-03-101-084a	वर्षेणैकेन यावन्ति पिण्डान्यश्नन्ति ये द्विजाः ।
KK-14-03-101-084c	तावद्वर्षाणि राजेन्द्र मम लोके महीयते ॥
KK-14-03-101-085a	ततश्चापि च्युतः कालादिह लोके महायशाः ।
KK-14-03-101-085c	वेदसास्त्रार्थतत्वज्ञो भोगवान्ब्राह्मणो भवेत् ॥
KK-14-03-101-086a	सर्वातिथ्यं तु यः कुर्याद्यथाश्रद्धं नरेश्वर ।
KK-14-03-101-086c	अकालनियमेनापि सत्यवादी जितेन्द्रियः ॥
KK-14-03-101-087a	सत्यसन्धो जितक्रोधः शाखाधर्मविवर्जितः ।
KK-14-03-101-087c	अधर्मभीरुर्धर्मिष्ठो मायामात्सर्यवर्जितः ॥
KK-14-03-101-088a	श्रद्दधानः शुचिर्नित्यं पाकभेदविवर्जितः ।
KK-14-03-101-088c	स विमानेन दिव्येन दिव्यरूपी महायशाः ॥
KK-14-03-101-089a	पुरन्दरपुरं याति गीयमानोप्सरोगणैः ।
KK-14-03-101-089c	मन्वन्तरं तु तत्रैव क्रीडित्वा देवपूजितः ।
KK-14-03-101-089e	मानुष्यलोकमागम्य भोगवान्ब्राह्मणो भवेत् ॥
KK-14-03-101-090a	दशजन्मानि विप्रत्वमाप्नुयाद्राजपूजितः ।
KK-14-03-101-090c	जातिस्मरश्च भवति यत्रयत्रोपजायते ॥ ॥
	
इति श्रीमन्महाभारते आश्वमेधिकपर्वणि वैष्णवधर्मपर्वणि एकाधिकशततमोऽध्यायः ॥ 101 ॥

