अध्यायः 076

अर्जुनेन भगदत्तात्मजपराजयः ॥ 1 ॥

KK-14-02-076-001a	एवं त्रिरात्रमभवत्तद्युद्धं भरतर्षभ ।
KK-14-02-076-001c	अर्जुनस्य नरेन्द्रेण वृत्रेणेव शतक्रतोः ॥
KK-14-02-076-002a	ततश्चतुर्थे दिवसे यज्ञदत्तो महाबलः ।
KK-14-02-076-002c	जहास सस्वनं हासं वाक्यं चेदमथाब्रवीत् ॥
KK-14-02-076-003a	अर्जुनार्जुन तिष्ठस्व न मे जीवन्विमोक्ष्यसे ।
KK-14-02-076-003c	त्वां निहत्य करिष्यामि पितुस्तोयं यथाविधि ॥
KK-14-02-076-004a	त्वया वृद्धो मम पिता भगदत्तः पितुः सखा ।
KK-14-02-076-004c	हतो वृद्धोऽपि बाधित्वा शिशुं मामद्य योधय ॥
KK-14-02-076-005a	इत्येवमुक्त्वा सङ्क्रुद्धो यज्ञदत्तो नराधिपः ।
KK-14-02-076-005c	प्रेषयामास कौरव्य वारणं पाण्डवं प्रति ॥
KK-14-02-076-006a	सम्प्रेष्यमाणो नागेन्द्रो यज्ञदत्तेन धीमता ।
KK-14-02-076-006c	उत्पतिष्यन्निवाऽऽकाशमभिदुद्राव पाण्डवम् ॥
KK-14-02-076-007a	अग्रहस्तसुमुक्तेन शीकरेण स नागराट् ।
KK-14-02-076-007c	समौक्षत गुडाकेशं शैलं नील इवाम्बुदः ॥
KK-14-02-076-008a	स तेन प्रेषितो राज्ञा मेघवद्विनदन्मुहुः ।
KK-14-02-076-008c	मुखाडम्बरसंह्रादैरभ्यद्रवत फल्गुनम् ॥
KK-14-02-076-009a	स नृत्यन्निव नागेन्द्रो यज्ञदत्तप्रचोदितः ।
KK-14-02-076-009c	आससाद द्रुतं राजन्कौरवाणां महारथम् ॥
KK-14-02-076-010a	तमायान्तमथाऽऽलक्ष्य यज्ञदत्तस्य वारणम् ।
KK-14-02-076-010c	गाण्डीवमाश्रित्य बली न व्यकम्पत शत्रुहा ॥
KK-14-02-076-011a	चुक्रोध बलवच्चापि पाण्डवस्तस्य भूपतेः ।
KK-14-02-076-011c	कार्यविघ्नमनुस्मृत्य पूर्ववैरं च भारत ॥
KK-14-02-076-012a	ततस्तं वारणं क्रुद्धः शरजालेन पाण्डवः ।
KK-14-02-076-012c	निवारयामास तदा वेलेव मकरालयम् ॥
KK-14-02-076-013a	स नागप्रवरः श्रीमानर्जुनेन निवारितः ।
KK-14-02-076-013c	तस्थौ शरैर्विनुन्नाङ्गः श्वाविच्छललितो यथा ॥
KK-14-02-076-014a	निवारितं गजं दृष्ट्वा भगदत्तसुतो नृपः ।
KK-14-02-076-014c	उत्ससर्ज शितान्बाणानर्जुने क्रोधमूर्छितः ॥
KK-14-02-076-015a	अर्जुनस्तु महाबाहुः शरैररिनिघातिभिः ।
KK-14-02-076-015c	वारयामास तान्बाणांस्तदद्भुतमिवाभवत् ॥
KK-14-02-076-016a	ततः पुनरभिक्रुद्धो राजा प्राग्ज्योतिषाधिपः ।
KK-14-02-076-016c	प्रेषयामास नागेन्द्रं बलवत्पर्वतोपमम् ॥
KK-14-02-076-017a	तमापतन्तं सम्प्रेक्ष्य बलवान्पाकशासनिः ।
KK-14-02-076-017c	नाराचमग्निसङ्काशं प्राहिणोद्वारणं प्रति ॥
KK-14-02-076-018a	स तेन वारणो राजन्मर्मस्वभिहतो भृशम् ।
KK-14-02-076-018c	पपात सहसा भूमौ वज्ररुग्ण इवाचलः ॥
KK-14-02-076-019a	स पतञ्शुशुभे नागो धनञ्जयशराहतः ।
KK-14-02-076-019c	विशन्निव महाशैलो महीं वज्रप्रपीडितः ॥
KK-14-02-076-020a	तस्मिन्निपतिते नागे यज्ञदत्तस्य पाण्डवः ।
KK-14-02-076-020c	तं न भेतव्यमित्याह ततो भूमिगतं नृपम् ॥
KK-14-02-076-021a	अब्रवीद्धि महातेजाः प्रस्थितं मां युधिष्ठिरः ।
KK-14-02-076-021c	राजानस्ते न हन्तव्या धनञ्जय कथञ्चन ॥
KK-14-02-076-022a	सर्वमेतन्नरव्याघ्र भवत्येतावता कृतम् ।
KK-14-02-076-022c	योधाश्चापि न हन्तव्या धनञ्जय रणे त्वया ॥
KK-14-02-076-023a	वक्तव्याश्चापि राजानः सर्वे सह सुहृज्जनैः ।
KK-14-02-076-023c	युधिष्ठिरस्याश्वमेधो भवद्भिरनुभूयताम् ॥
KK-14-02-076-024a	इति भ्रातृवचः श्रुत्वा न हन्मि त्वां नराधिप ।
KK-14-02-076-024c	उत्तिष्ठ न भयं तेऽस्ति स्वस्तिमान्गच्छ पार्थिव ॥
KK-14-02-076-025a	आगच्छेथा महाराज परां चैत्रीमुपस्थिताम् ।
KK-14-02-076-025c	तदाऽश्वमेधो भविता धर्मिराजस्य धीमतः ॥
KK-14-02-076-026a	एवमुक्तः स राजा तु भगदत्तात्मजस्तदा ।
KK-14-02-076-026c	तथेत्येवाब्रवीद्वाक्यं पाण्डवेनाभिनिर्जितः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि षट्सप्ततितमोऽध्यायः ॥ 76 ॥

14-76-13 शललितः शलाकाप्रोतः ॥
