अध्यायः 065

युधिष्ठिरेण विधिवन्नानाबलिहरणादिना सपरिचरमहेश्वरपतितोषणेन विविधकनकभाण्डाहरणेन पुनर्नगरं प्रत्यागमनम् ॥ 1 ॥

KK-14-02-065-001	ब्राह्मणा ऊचुः ।
KK-14-02-065-001a	क्रियतामुपहारोऽद्य त्र्यम्बकस्य महात्मनः ।
KK-14-02-065-001c	दत्त्वोपहारं नृपते ततः स्वार्थं यतामहे ॥
KK-14-02-065-002	वैशम्पायन उवाच ।
KK-14-02-065-002a	श्रुत्वा तु वचनं तेषां ब्राह्मणानां युधिष्ठिरः ।
KK-14-02-065-002c	गिरीशस्य यथान्यायमुपहारमुपाहरत् ॥
KK-14-02-065-003a	आज्येन तर्पयित्वाऽग्निं विधिवत्संस्कृतेन च ।
KK-14-02-065-003c	मन्त्रसिद्धं चरुं कृत्वा पुरोधाः स ययौ तदा ॥
KK-14-02-065-004a	स गृहीत्वा सुमनसो मन्त्रपूता जनाधिप ।
KK-14-02-065-004c	मोदकैः पायसेनाथ मांसैश्चोपाहरद्बलिम् ॥
KK-14-02-065-005a	सुमनोभिश्च चित्राभिर्लाजैरुच्चावचैरपि ।
KK-14-02-065-005c	सर्वं स्विष्टकृतं हुत्वा विधिवद्वेदपारगः ।
KK-14-02-065-005e	किङ्कराणां ततः पश्चाच्चकार बलिमुत्तमम् ॥
KK-14-02-065-006a	यक्षेन्द्राय कुबेराय माणिभद्राय चैव ह ।
KK-14-02-065-006c	तथाऽन्येषां च यक्षाणां भूतानां पतयश्च ये ॥
KK-14-02-065-007a	कृसरेण च मांसेन निवापैस्तिलसंयुतैः ।
KK-14-02-065-007c	ओदनं कुम्भशः कृत्वा पुरोधाः समुपाहरत् ॥
KK-14-02-065-008a	ब्राह्मणेभ्यः सहस्राणि गवां दत्वा तु भूमिपः ।
KK-14-02-065-008c	नक्तञ्चराणां भूतानां व्यादिदेश बलिं तदा ॥
KK-14-02-065-009a	धूपगन्धनिरुद्धं तत्सुमनोभिश्च संवृतम् ।
KK-14-02-065-009c	शुशुभे स्थानमत्यर्थं देवदेवस्य पार्थिवः ॥
KK-14-02-065-010a	कृत्वा पूजां तु रुद्रस्य गणानां चैव सर्वशः ।
KK-14-02-065-010c	ययौ व्यासं पुरस्कृत्य नृपो रत्ननिधिं प्रति ॥
KK-14-02-065-011a	पूजयित्वा धनाध्वक्षं प्रणिपत्याभिवाद्य च ।
KK-14-02-065-011c	सुमनोभिर्विचित्राभिरपूपैः कृसरेण च ॥
KK-14-02-065-012a	शङ्खादींश्च निधीन्सर्वान्निधिपालांश्च सर्वशः ।
KK-14-02-065-012c	अर्चयित्वा द्विजाग्र्यान्स स्वस्ति वाच्य च वीर्यवान् ॥
KK-14-02-065-013a	तेषां पुण्याहघोषेण तेजसा समवस्थितः ।
KK-14-02-065-013c	प्रीतिमान्स कुरुश्रेष्ठः खानयामास तं निधिम् ॥
KK-14-02-065-014a	ततः पात्रीः सकरका बहुरूपा मनोरमाः ।
KK-14-02-065-014c	भृङ्गाराणि कटाहानि कलशान्वर्धमानकान् ॥
KK-14-02-065-015a	बहूनि च विचित्राणि भाजनानि सहस्रशः ।
KK-14-02-065-015c	उद्धारयामास तदा धर्मराजो युधिष्ठिरः ॥
KK-14-02-065-016a	तेषां रक्षणमप्यासीन्महान्करपुटस्तथा ।
KK-14-02-065-016c	नद्धं च भाजनं राजंस्तुलार्धमभवन्नृप ॥
KK-14-02-065-017a	वाहनं पाण्डुपुत्रस्य तत्राऽऽसीत्तु विशांपते ।
KK-14-02-065-017c	षष्टिरुष्ट्रसहस्राणि शतानि द्विगुणा हयाः ॥
KK-14-02-065-018a	वारणाश्च महाराज सहस्रशतसम्मिताः ।
KK-14-02-065-018c	शकटानि रथाश्चैव तावदेव करेणवः ।
KK-14-02-065-018e	खराणां पुरुषाणां च परिसङ्ख्या न विद्यते ॥
KK-14-02-065-019a	एतद्वित्तं तदभवद्यदुद्दध्रे युधिष्ठिरः ।
KK-14-02-065-019c	षोडशाष्टौ चतुर्विंशत्सहस्रं भारलक्षणम् ॥
KK-14-02-065-020a	एतेष्वादाय तद्द्रव्यं पुनरभ्यर्च्य पाण्डवः ।
KK-14-02-065-020c	महादेवं प्रति ययौ पुरं नागाह्वयं प्रति ॥
KK-14-02-065-021a	द्वैपायनाभ्यनुज्ञातः पुरस्कृत्य पुरोहितम् ।
KK-14-02-065-021c	गोरुते गोरुते चैव न्यवसत्पुरुषर्षभः ॥
KK-14-02-065-022a	सा पुराऽभिमुखा राजन्नुवाह महती चमूः ।
KK-14-02-065-022c	कृच्छ्राद्द्रविणभारार्ता हर्षयन्ती कुरूद्वहान् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चषष्टितमोऽध्यायः ॥ 65 ॥

14-65-14 पात्रीः महान्ति ओदनोद्धरणपात्राणि । करका अल्पघटाः । भृङ्गाराणि गडुकान् । वर्धमानकान् शरावाणि ॥ 14-65-16 करपटः करसम्पुटाकारं द्विदलभाजनं उष्ट्रादिवाह्यम् सन्दूख इति प्रसिद्धम् ॥
