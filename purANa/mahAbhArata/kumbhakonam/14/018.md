अध्यायः 018

ब्राह्मणेन कृष्णं प्रति प्राणिनां जननमरणादिप्रतिपादकसिद्धकश्यपसंवादानुवादः ॥ 1 ॥

KK-14-02-018-001	वासुदेव उवाच ।
KK-14-02-018-001a	ततस्तस्योपसङ्गृह्य पादौ प्रश्नान्सुदुर्वचान् ।
KK-14-02-018-001c	पप्रच्छ तांश्च धर्मान्स प्राह धर्मभृतांवरः ॥
KK-14-02-018-002	काश्यप उवाच ।
KK-14-02-018-002a	कथं शरीराच्च्यवते कथं चैवोपपद्यते ।
KK-14-02-018-002c	कथं कष्टाच्च संसारात्संसरन्परिमुच्यते ॥
KK-14-02-018-003a	आत्मानं वा कथं युक्त्वा तच्छरीरं विमुञ्चति ।
KK-14-02-018-003c	शरीरे च विनिर्मुक्तो कथमन्यत्प्रपद्यते ॥
KK-14-02-018-004a	कथं शुभाशुभे चायं कर्मणी स्वकृते नरः ।
KK-14-02-018-004c	उपभुङ्क्ते क्व वा कर्म विदेहस्योपतिष्ठते ॥
KK-14-02-018-005	ब्राह्मण उवाच ।
KK-14-02-018-005a	एवं सञ्चोदितः सिद्धः प्रश्नांस्तान्प्रत्यभाषत ।
KK-14-02-018-005c	आनुपूर्व्येण वार्ष्णेय तन्मे निगदतः शृणुः ॥
KK-14-02-018-006	सिद्ध उवाच ।
KK-14-02-018-006a	`अस्मिन्नेवाशु फलदा आयुष्यास्तु क्रियाः स्मृताः ।
KK-14-02-018-006c	आयुःकीर्तिकराणीह यानि कृत्यानि सेवते ।
KK-14-02-018-006e	शरीरग्रहणेऽन्यस्मिंस्तेषु क्षीणेषु सर्वशः ॥
KK-14-02-018-007a	आयुःक्षयपरीतात्मा विपरीतानि सेवते ।
KK-14-02-018-007c	बुद्धिर्व्यावर्तते चास्य विनाशे प्रत्युपस्थिते ॥
KK-14-02-018-008a	सत्त्वं बलं च कालं चाविदित्वा चात्मनस्तथा ।
KK-14-02-018-008c	अतिवेलमुपाश्नाति स्वविरुद्धान्यनात्मवान् ॥
KK-14-02-018-009a	यदाऽयमतिकष्टानि सर्वाण्युपनिषेवते ।
KK-14-02-018-009c	अत्यर्थमपि वा भुङ्क्ते न वा भुङ्क्ते कदाचन ॥
KK-14-02-018-010a	दुष्टान्नामिषपानं च यदन्योन्यविरोधि च ।
KK-14-02-018-010c	गुरु चाप्यमितं भुङ्क्ते नातिजीर्णे दिवा पुनः ॥
KK-14-02-018-011a	व्यायाममतिमात्रं च व्यवायं चोपसेवते ।
KK-14-02-018-011c	सततं कर्मलोभाद्वा प्राप्तं वेगं विधारयेत् ॥
KK-14-02-018-012a	रसाभियुक्तमन्नं वा दिवास्वप्नं च सेवते ।
KK-14-02-018-012c	अपक्वानागते काले स्वयं दोषान्प्रकोपयेत् ॥
KK-14-02-018-013a	स्वदोषकोपनाद्रोगं लभते मरणान्तिकम् ।
KK-14-02-018-013c	अपि वोद्बन्धनादीनि परीतानि व्यवस्यति ॥
KK-14-02-018-014a	तस्य तैः कारणैर्जन्तोः शरीरं च्यवते तदा ।
KK-14-02-018-014c	जीवितं प्रोच्यमानं तद्यथावदुपधारय ॥
KK-14-02-018-015a	ऊष्मा प्रकुपितः काये तीव्रवायुसमीरितः ।
KK-14-02-018-015c	शरीरमनुपर्येत्य सर्वान्प्राणान्रुणद्धि वै ॥
KK-14-02-018-016a	अत्यर्थं बलवानूष्मा शरीरे परिकोपितः ।
KK-14-02-018-016c	भिनत्ति जीवस्थानानि तानि कर्मणि विद्धि च ॥
KK-14-02-018-017a	ततः सवेदनः सद्यो जीवः प्रच्यवते क्षरन् ।
KK-14-02-018-017c	शरीरं त्यजते जन्तुश्छिद्यमानेषु मर्मसु ।
KK-14-02-018-017e	वेदनाभिः परीतात्मा तद्विद्धि द्विजसत्तम ॥
KK-14-02-018-018a	जनीमरणसंविग्नाः सततं सर्वजन्तवः ।
KK-14-02-018-018c	दृश्यन्ते सन्त्यजन्तश्च शरीराणि द्विजर्षभ ॥
KK-14-02-018-019a	गर्भसङ्क्रमणे चापि गर्भाणापुपसर्पणे ।
KK-14-02-018-019c	तादृशीमेव लभते वेदनां मानवः पुनः ॥
KK-14-02-018-020ac	भिन्नसन्धिरथ क्लेदमद्भिः स लभते नरः ॥
KK-14-02-018-021a	यथा पञ्चसु भूतेषु सम्भूतत्वं नियच्छति ।
KK-14-02-018-021c	शैत्यात्प्रकुपितः काये तीव्रवायुसमीरितः ॥
KK-14-02-018-022a	यः स पञ्चसु भूतेषु प्राणापाने व्यवस्थितः ।
KK-14-02-018-022c	स गच्छत्यूर्ध्वगो वायुः कृच्छ्रान्मुक्त्वा शरीरिणः ।
KK-14-02-018-022e	शरीरं च जहात्येवं निरुच्छ्वासश्च दृश्यते ॥
KK-14-02-018-023a	स निरूष्मा निरुच्छ्वासो निःश्रीको गतचेतनः ।
KK-14-02-018-023c	कर्मणा सम्परित्यक्तो मृत इत्युच्यते नरः ॥
KK-14-02-018-024a	स्रोतोभिर्यैर्विजानाति इन्द्रियार्थाञ्शरीरभृत् ।
KK-14-02-018-024c	तैरेव न विजानाति प्राणानाहारसम्भवान् ॥
KK-14-02-018-025ac	तत्रैव कुरुते काये यः स जीवः सनातनः ॥
KK-14-02-018-026a	तथा यद्यद्भवेन्मुक्तं सन्निपाते क्वचित्क्वचित् ।
KK-14-02-018-026c	तत्तन्मर्म विजानीहि शास्त्रदृष्टं हि तत्तथा ॥
KK-14-02-018-027a	तेषु मर्मसु भिन्नेषु ततः स समुदीरयन् ।
KK-14-02-018-027c	आविश्य हृदयं जन्तोः सत्त्वं चाशु रुणद्धि वै ॥
KK-14-02-018-028a	ततः सचेतनो जन्तुर्नाभिजानाति किञ्चन ।
KK-14-02-018-028c	तमसा संवृतज्ञानः संवृतेष्वेव मर्मसु ।
KK-14-02-018-028e	स जीवो निरधिष्ठानश्चाल्यते मातरिश्वना ॥
KK-14-02-018-029a	ततः स तं महोच्छ्वासं भृशमुच्छ्वस्य दारुणम् ।
KK-14-02-018-029c	निष्क्रमन्कम्पयत्याशु तच्छरीरमचेतनम् ॥
KK-14-02-018-030a	स जीवः प्रच्युतः कायात्कर्मभिः स्वैः समावृतः ।
KK-14-02-018-030c	अङ्कितः स्वैः शुभैः पुण्यैः पापैर्वाऽप्युपपद्यते ॥
KK-14-02-018-031a	ब्राह्मणा ज्ञानसम्पन्ना यथावच्छ्रुतनिश्चयाः ।
KK-14-02-018-031c	इतरं कृतपुण्यं वा तं विजानन्ति लक्षणैः ॥
KK-14-02-018-032a	यथाऽन्धकारे खद्योतं दीप्यमानं ततस्ततः ।
KK-14-02-018-032c	चक्षुष्मन्तः प्रपश्यन्ति तथा च ज्ञानचक्षुषः ॥
KK-14-02-018-033a	पश्यन्त्येवंविधं सिद्धा जीवं दिव्येन चक्षुषा ।
KK-14-02-018-033c	च्यवन्तं जायमानं च योनिं चानुप्रवेशितम् ॥
KK-14-02-018-034a	तस्य स्थानानि दृष्टानि विविधानीह शास्त्रतः ।
KK-14-02-018-034c	कर्मभूमिरियं भूमिर्यत्र तिष्ठन्ति जन्तवः ॥
KK-14-02-018-035a	ततः शुभाशुभं कृत्वा लभन्ते सर्वदेहिनः ।
KK-14-02-018-035c	इहैवोच्चावचान्भोगान्प्राप्नुवन्ति स्वकर्मभिः ॥
KK-14-02-018-036a	इहैवाशुभकर्माणः कर्मभिर्निरयं गताः ।
KK-14-02-018-036c	अवाग्गतिरियं कष्टा यत्र पच्यन्ति मानवाः ।
KK-14-02-018-036e	तस्मात्सुदुर्लभो मोक्षो रक्ष्यश्चाऽऽत्मा ततो भृशम् ॥
KK-14-02-018-037a	ऊर्ध्वं तु जन्तवो गत्वा येषु स्थानेष्ववस्थिताः ।
KK-14-02-018-037c	कीर्त्यमानानि तानीह तत्त्वतः संनिबोध मे ॥
KK-14-02-018-038a	तच्छ्रुत्वा नैष्ठिकीं बुद्धिं बुद्ध्येथाः कर्मनिश्चयम् ।
KK-14-02-018-038c	तारारूपाणि सर्वाणि यत्रैतच्चन्द्रमण्डलम् ॥
KK-14-02-018-039a	यत्र विभ्राजते लोके स्वभासा सूर्यमण्डलम् ।
KK-14-02-018-039c	स्थानान्येतानि जानीहि जनानां पुण्यकर्मणाम् ॥
KK-14-02-018-040a	कर्मक्षयाच्च ते सर्वे च्यवन्ते वै पुनः पुनः ।
KK-14-02-018-040c	तत्रापि च विशेषोऽस्ति दिवि नीचोच्चमध्यमः ॥
KK-14-02-018-041a	न च तत्रापि सन्तोषो दृष्ट्वा दीप्ततरां श्रियम् ।
KK-14-02-018-041c	इत्येता गतयः सर्वाः पृथक्ते समुदीरिताः ॥
KK-14-02-018-042a	उपपत्तिं तु वक्ष्यामि गर्भस्याहमतः परम् ।
KK-14-02-018-042c	तथावत्तां निगदतः शृणुष्वावहितो द्विज ॥ ॥

इति श्रीमन्महाभारते आश्वमेधिकपर्वणि अनुगीतापर्वणि अष्टादशोऽध्यायः ॥ 18 ॥

14-18-10 दुष्टान्नं विषमान्नं विते क.ट.थ.पाठः ॥ 14-18-12 अपक्वाशं गते काले स्वयं दोषप्रकोपनमिति क.ठ.थ.पाठः ॥ 14-18-19 गर्भसङ्क्रमणे गर्भस्थदेहप्रवेशे ॥ 14-18-21 श्लेष्मा प्रकुपित इति क.थ.पाठः ॥ 14-18-24 स्रोतोभिरिन्द्रियैः ॥ 
