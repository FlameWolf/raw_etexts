अध्यायः 020

कृष्णेनार्जुनं प्रति मोक्षसाधनादिप्रतिपादकसिद्धकाश्यपसंवादरूपानुगीतोपदेशः ॥ 1 ॥

KK-14-02-020-001	ब्राह्मण उवाच ।
KK-14-02-020-001a	यः स्यादेकान्त आसीनस्तूष्णीं किञ्चिदचिन्तयन् ।
KK-14-02-020-001c	पूर्वंपूर्वं परित्यज्य स निरारम्भको भवेत् ॥
KK-14-02-020-002a	सर्वमित्रः सर्वसहः शमे रक्तो जितेन्द्रियः ।
KK-14-02-020-002c	व्यपेतभयमन्युश्च कामहा मुच्यते नरः ॥
KK-14-02-020-003a	आत्मवत्सर्वभूतेषु यश्चरेन्नियतः शुचिः ।
KK-14-02-020-003c	`नित्यमेव यथान्यायं यश्चरेन्नियतेन्द्रियः ।'
KK-14-02-020-003e	अमानी निरभीमानः सर्वतो मुक्त एव सः ॥
KK-14-02-020-004a	जीवितं मरणं चोभे सुखदुःखे तथैव च ।
KK-14-02-020-004c	लाभालाभे प्रियद्वेष्ये यः समः स च मुच्यते ॥
KK-14-02-020-005a	न कस्यचित्स्पृहयते नावजानाति किञ्चन ।
KK-14-02-020-005c	निर्द्वन्द्वो वीतरागात्मा सर्वथा मुक्त एव सः ॥
KK-14-02-020-006a	अनमित्रश्च निर्बन्धुरनपत्यश्च यः क्वचित् ।
KK-14-02-020-006c	त्यक्तधर्मार्थकामश्च निराकाङ्क्षी च मुच्यते ॥
KK-14-02-020-007a	नैव धर्मी न चाधर्मी पूर्वोपचितहा च यः ।
KK-14-02-020-007c	क्षीणधातुः प्रशान्तात्मा निर्द्वन्द्वः स विमुच्यते ॥
KK-14-02-020-008a	अकर्मा चाविकाङ्क्षश्च पश्येज्जगदशाश्वतम् ।
KK-14-02-020-008c	अस्वस्थमवशं नित्यं जन्ममृत्युजरायुतम् ॥
KK-14-02-020-009a	वैराग्यबुद्धिः सततं तावद्दोषव्यपेक्षकः ।
KK-14-02-020-009c	आत्मबन्धविनिर्मोक्षं स करोत्यचिरादिव ॥
KK-14-02-020-010a	अगन्धमरसस्पर्शमशब्दमपरिग्रहम् ।
KK-14-02-020-010c	अरूपमनभिज्ञेयं दृष्ट्वाऽऽत्मानं विमुच्यते ॥
KK-14-02-020-011a	पञ्चभूतगुणैर्हीनममूर्तिमदलेपकम् ।
KK-14-02-020-011c	अगुणं गुणभोक्तारं यः पश्यति स मुच्यते ॥
KK-14-02-020-012a	विहाय सर्वसङ्कल्पान्बुद्ध्या शारीरमानसान् ।
KK-14-02-020-012c	शनैर्निर्वाणमाप्नोति निरिन्धन इवानलः ॥
KK-14-02-020-013a	सर्वसंस्कारनिर्मुक्तो निर्द्वन्द्वो निष्परिग्रहः ।
KK-14-02-020-013c	तपसा इन्द्रियग्रामं यश्चरेन्मुक्त एव सः ॥
KK-14-02-020-014a	विमुक्तः सर्वसंस्कारैस्ततो ब्रह्म सनातनम् ।
KK-14-02-020-014c	परमाप्नोति संशान्तमचलं नित्यमक्षरम् ॥
KK-14-02-020-015a	अतः परं प्रवक्ष्यामि योगशास्त्रमनुत्तमम् ।
KK-14-02-020-015c	यज्ज्ञात्वा सिद्धमात्मानं लोके पश्यन्ति योगिनः ॥
KK-14-02-020-016a	तस्योपदेशं वक्ष्यामि यथावत्तन्निबोध मे ।
KK-14-02-020-016c	यैर्योगैर्भावयन्नित्यं पश्यत्यात्मानमात्मनि ॥
KK-14-02-020-017a	इन्द्रियाणि तु संहृत्य मन आत्मनि धारयेत् ।
KK-14-02-020-017c	तीव्रं तप्त्वा तपः पूर्वं मोक्षयोगं समाचरेत् ॥
KK-14-02-020-018a	तपस्वी नित्यसङ्कल्पो दम्भाहङ्कारवर्जितः ।
KK-14-02-020-018c	मनीषी मनसा विप्रः पश्यत्यात्मानमात्मनि ॥
KK-14-02-020-019a	स चेच्छक्नोत्ययं साधुर्योक्तुमात्मानमात्मनि ।
KK-14-02-020-019c	तत एकान्तशीलः स पश्यत्यात्मानमात्मनि ॥
KK-14-02-020-020a	संयतः सततं युक्त आत्मवान्विजितेन्द्रियः ।
KK-14-02-020-020c	यथा य आत्मनाऽऽत्मानं सम्प्रयुक्तः प्रपश्यति ॥
KK-14-02-020-021a	यथाहि पुरुषः स्वप्ने दृष्ट्वा पश्यत्यसाविति ।
KK-14-02-020-021c	तथारूपमिवाऽऽत्मानं साधुयुक्तः प्रपश्यति ॥
KK-14-02-020-022a	इषीकां च यथा मुञ्जात्कश्चिन्निष्कृष्य दर्शयेत् ।
KK-14-02-020-022c	योगी निष्कृष्य चाऽऽत्मानं तथा पश्यति देहतः ॥
KK-14-02-020-023a	मुञ्जं शरीरमित्याहुरिषीकामात्मनि श्रिताम् ।
KK-14-02-020-023c	एतन्निदर्शनं प्रोक्तं योगविद्भिरनुत्तमम् ॥
KK-14-02-020-024a	यदा हि युक्तमात्मानं सम्यक् पश्यति देहभृत् ।
KK-14-02-020-024c	न तस्येहेश्वरः कश्चित्त्रैलोक्यस्यापि यः प्रभुः ॥
KK-14-02-020-025a	अन्यान्याश्चैव तनवो यथेष्टं प्रतिपद्यते ।
KK-14-02-020-025c	विनिर्भिद्य जरां मृत्युं न शोचति न हृष्यति ॥
KK-14-02-020-026a	देवानामपि देवत्वं युक्तः कारयते वशी ।
KK-14-02-020-026c	ब्रह्म चाव्ययमाप्नोति हित्वा देहमशाश्वतम् ॥
KK-14-02-020-027a	विनश्यत्सु च लोकेषु न भयं तस्य जायते ।
KK-14-02-020-027c	क्लिश्यमानेषु भूतेषु न स क्लिश्यति केनचित् ॥
KK-14-02-020-028a	दुःखशोकमलैर्घोरैः सङ्गस्नेहसमुद्भवैः ।
KK-14-02-020-028c	न विचाल्यति युक्तात्मा निस्पृहः शान्तमानसः ॥
KK-14-02-020-029a	नैनं शस्त्राणि विध्यन्ते न मृत्युश्चास्य विद्यते ।
KK-14-02-020-029c	नातः सुखतरं किञ्चिल्लोके क्वचन दृश्यते ॥
KK-14-02-020-030a	सम्यग्युक्त्वा स आत्मानमात्मन्येव प्रतिष्ठिते ।
KK-14-02-020-030c	विनिवृत्तजरादुःखः सुखं स्वपिति चापि सः ॥
KK-14-02-020-031a	देहान्यथेष्टमभ्येति हित्वेमां मानुषीं तनुम् ।
KK-14-02-020-031c	निर्वेदस्तु न कर्तव्यो भुञ्जानेन कथञ्चन ॥
KK-14-02-020-032a	सम्यग्युक्तो यदाऽऽत्मानमात्मन्येव प्रपश्यति ।
KK-14-02-020-032c	तदैव न स्पृहयते साक्षादपि शतक्रतोः ॥
KK-14-02-020-033a	योगमेकान्तशीलस्तु यथा विन्दति तच्छृणु ।
KK-14-02-020-033c	दृष्टपूर्वां दिशं चिन्त्य यस्मिन्संनिवसेत्पुरे ॥
KK-14-02-020-034a	पुरस्याभ्यन्तरे तस्य मनः स्थाप्यं न बाह्यतः ।
KK-14-02-020-034c	पुरस्याभ्यन्तरे तिष्ठन्यस्मिन्नावसथे वसेत् ।
KK-14-02-020-034e	तस्मिन्नावसथे धार्यं सबाह्याभ्यन्तरं मनः ॥
KK-14-02-020-035a	प्रचिन्त्यावसथे कृत्स्नं यस्मिन्काये स पश्यति ।
KK-14-02-020-035c	तस्मिन्काये मनश्चास्य न च किञ्चन बाह्यतः ॥
KK-14-02-020-036a	सन्नियम्येन्द्रियग्रामं निर्घोषं निर्जने वने ।
KK-14-02-020-036c	कायमभ्यन्तरं कृत्स्नमेकाग्रः परिचिन्तयेत् ॥
KK-14-02-020-037a	दन्तांस्तालु च जिह्वां च गलं ग्रीवां तथैव च ।
KK-14-02-020-037c	हृदयं चिन्तयेच्चापि तथा हृदयबन्धनम् ॥
KK-14-02-020-038a	इत्युक्तः स मया शिष्यो मेधावी मधुसूदन ।
KK-14-02-020-038c	पप्रच्छ पुनरेवेमं मोक्षधर्मं सुदुर्वचम् ॥
KK-14-02-020-039a	भुक्तं भुक्तमिदं कोष्ठे कथमन्नं विपच्यते ।
KK-14-02-020-039c	कथं रसत्वं व्रजति शोणितत्वं कथं पुनः ॥
KK-14-02-020-040a	तथा मांसं च मेदश्च स्नाय्वस्थीनि च पोषयेत् ।
KK-14-02-020-040c	कथमेतानि सर्वाणि शरीराणि शरीरिणाम् ॥
KK-14-02-020-041a	वर्धन्ते वर्धमानस्य वर्धते च कथं बलम् ।
KK-14-02-020-041c	निरासनं निष्कसनं मलानां च पृथक् पृथक् ॥
KK-14-02-020-042a	कुतो वाऽयं प्रश्वसिति उच्छ्वसित्यपि वा पुनः ।
KK-14-02-020-042c	कं च देशमधिष्ठाय तिष्ठत्यात्माऽयमात्मनि ॥
KK-14-02-020-043a	जीवः कथं वहति च चेष्टमानः कलेवरम् ।
KK-14-02-020-043c	किंवर्णं कीदृशं चैव निवेशयति वै मनः ॥
KK-14-02-020-044a	याथातथ्येन भगवन्वक्तुमर्हसि मेऽनघ ।
KK-14-02-020-044c	इति सम्परिपृष्टोऽहं तेन विप्रेण माधव ॥
KK-14-02-020-045a	प्रत्यब्रवं महाबाहो यथाश्रुतमरिन्दम ।
KK-14-02-020-045c	यथा स्वकोष्ठे प्रक्षिप्य भाण्डं भाण्डमना भवेत् ॥
KK-14-02-020-046a	तथा स्वकाये प्रक्षिप्य मनोद्वारैरनिश्चलैः ।
KK-14-02-020-046c	आत्मानं तत्र मार्गेत प्रमादं परिवर्जयेत् ॥
KK-14-02-020-047a	एवं सततमुद्युक्तः प्रीतात्मा नचिरादिव ।
KK-14-02-020-047c	आसादयति तद्ब्रह्म यद्दृष्ट्वा स्यात्प्रधानवित् ॥
KK-14-02-020-048a	न त्वसौ चक्षुषा ग्राह्यो न च सर्वैरपीन्द्रियैः ।
KK-14-02-020-048c	मनसैव प्रदीपेन महानात्मा प्रदृश्यते ॥
KK-14-02-020-049a	सर्वतः पाणिपादान्तः सर्वतोक्षिशिरोमुखः ।
KK-14-02-020-049c	सर्वतः श्रुतिमाँल्लोके सर्वमावृत्य तिष्ठति ॥
KK-14-02-020-050a	जीवो निष्क्रान्तमात्मानं शरीरात्सम्प्रपश्यति ।
KK-14-02-020-050c	स तमुत्सृज्य देहं स्वं पारयेद्ब्रह्म केवलम् ॥
KK-14-02-020-051a	आत्मानमालोकयति मनसा प्रहसन्निव ।
KK-14-02-020-051c	तदेवमाश्रयं कृत्वा मोक्षं याति ततो मयि ॥
KK-14-02-020-052a	इदं सर्वरहस्यं ते मया प्रोक्तं द्विजोत्तम ।
KK-14-02-020-052c	आपृच्छे साधयिष्यामि गच्छ विप्र यथासुखम् ॥
KK-14-02-020-053a	इत्युक्तः स तदा कृष्ण मया शिष्यो महातपाः ।
KK-14-02-020-053c	अगच्छत यथाकामं ब्राह्मणश्छिन्नसंशयः ॥
KK-14-02-020-054	वासुदेव उवाच ।
KK-14-02-020-054a	इत्युक्त्वा स तदा वाक्यं मां पार्थ द्विजसत्तमः ।
KK-14-02-020-054c	मोक्षधर्माश्रितं सम्यक् तत्रैवान्तरधीयत ॥
KK-14-02-020-055a	कच्चिदेतत्त्वया पार्थ श्रुतमेकाग्रचेतसा ।
KK-14-02-020-055c	तदाऽपि हि रथस्थस्त्वं श्रुतवानेतदेव हि ॥
KK-14-02-020-056a	नैतत्पार्थ सुविज्ञेयं व्यामिश्रेणेति मे मतिः ।
KK-14-02-020-056c	नरेणाकृतसङ्गेन विशुद्धेनान्तरात्मना ॥
KK-14-02-020-057a	सुरहस्यमिदं प्रोक्तं देवानां भरतर्षभ ।
KK-14-02-020-057c	कच्चित्त्विदं श्रुतं पार्थ मनुष्येणेह कर्हिचित् ॥
KK-14-02-020-058a	न ह्येतच्छ्रोतुमर्होऽन्यो मनुष्यस्त्वामृतेऽनघ ।
KK-14-02-020-058c	नैतदन्येन विज्ञेयं व्यामिश्रेणान्तरात्मना ॥
KK-14-02-020-059a	क्रियावद्भिर्हि कौन्तेय देवलोकः समावृतः ।
KK-14-02-020-059c	न चैतदिष्टं देवानां मर्त्यैरुपरि वर्तनम् ॥
KK-14-02-020-060a	परा हि सा गतिः पार्थ यत्तद्ब्रह्म सनातनम् ।
KK-14-02-020-060c	यत्रामृतत्वं प्राप्नोति त्यक्त्वा दुःखं सदा सुखी ॥
KK-14-02-020-061a	इमं धर्मं समास्थाय येऽपि स्युः पापयोनयः ।
KK-14-02-020-061c	स्त्रियो वैश्यास्तथा शूद्रास्तेऽपि यान्ति परां गतिम् ॥
KK-14-02-020-062a	किं पुनर्ब्राह्मणाः पार्थ क्षत्रिया वा बहुश्रुताः ।
KK-14-02-020-062c	स्वधर्मरतयो नित्यं ब्रह्मलोकपरायणाः ॥
KK-14-02-020-063a	हेतुमच्चैतदुद्दिष्टमुपायाश्चास्य साधने ।
KK-14-02-020-063c	सिद्धिं फलं च मोक्षश्च दुःखस्य च विनिर्णियः ॥
KK-14-02-020-064a	नातः परं सुखं त्वन्यत्किञ्चित्स्याद्भरतर्षभ ।
KK-14-02-020-064c	श्रुतवाञ्श्रद्दधानश्च पराक्रान्तश्च पाण्डव ॥
KK-14-02-020-065a	यः परित्यज्यते मर्त्यो लोकसारमसारवत् ।
KK-14-02-020-065c	एतैरुपायैः स क्षिप्रं परां गतिमवाप्नुते ॥
KK-14-02-020-066a	एतावदेव वक्तव्यं नान्तो भूयोऽस्ति किञ्चन ।
KK-14-02-020-066c	षण्मासान्नित्ययुक्तस्य योगः पार्थ प्रवर्तते ॥ ॥

इति श्रीमन्महाभारते आश्वमेधिकपर्वणि अनुगीतापर्वणि विंशोऽध्यायः ॥ 20 ॥

14-20-2 सर्वमित्रोऽद्रोही । सर्वसहः क्षमी ॥ 14-20-6 अनमित्रः शत्रुहीनः ॥ 14-20-11 अमूर्तिमदहेतुकमिति झ.पाठः ॥ 
