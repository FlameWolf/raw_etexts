अध्यायः 108

कृष्णेन युधिष्ठिरम्प्रति यत्यग्निमहिमानुवर्णनम् ॥ 1 ॥ दानपात्रब्राह्मणलक्षणकथनम् ॥ 2 ॥ तथाऽन्नदानप्रशंसनम् ॥ 3 ॥

KK-14-03-108-001	युधिष्ठिर उवाच ।
KK-14-03-108-001a	अनेकान्तं बहुद्वारं धर्ममाहुर्मनीपिणः ।
KK-14-03-108-001c	किल्लक्षणोसौ भति तन्मे ब्रूहि जनार्दन ॥
KK-14-03-108-002	भगवानुवाच ।
KK-14-03-108-002a	शृणु राजन्समासेन धर्मशौचविधिक्रमम् ।
KK-14-03-108-002c	अहिंसा शौचमक्रोधमानृशंस्यं दमः शमः ।
KK-14-03-108-002e	आर्जवं चैव राजेन्द्र निश्चितं धर्मलक्षणम् ॥
KK-14-03-108-003a	ब्रह्मचर्यं तपः क्षान्तिर्मधुमांसस्य वर्जनम् ।
KK-14-03-108-003c	मर्यादायां स्थितिश्चैव शमः शौचस्य लक्षणम् ॥
KK-14-03-108-004a	बाल्ये विद्यां निषेवेत यौवने दारसङ्ग्रहम् ।
KK-14-03-108-004c	वार्धके मौनमातिष्ठेत्सर्वदा धर्ममाचरेत् ॥
KK-14-03-108-005a	ब्राह्मणान्नावमन्येत गुरून्परिवदेन्न च ।
KK-14-03-108-005c	यतीनामनुकूलः स्यादेष धर्मः सनातनः ॥
KK-14-03-108-006a	यतिर्गुरुर्द्विजातीनां वर्णानां ब्राह्मणो गुरुः ।
KK-14-03-108-006c	पतिरेव गुरुः स्त्रीणां सर्वेषां पार्थिवो गुरुः ॥
KK-14-03-108-007a	यद्गृहस्तार्जितं पापं ज्ञानतोऽज्ञानतोपि वा ।
KK-14-03-108-007c	निर्दहिष्यति तत्सर्वमेकरात्रोषितो यतिः ॥
KK-14-03-108-008a	दुर्वृत्ता वा सुवृत्ता वा ज्ञानिनोऽज्ञानिनोपि वा ।
KK-14-03-108-008c	गृहस्थैर्यतयः पूज्याः परत्र हितकाङ्क्षिभिः ॥
KK-14-03-108-009a	एकदण्डी त्रिदण्डी वा शिखी वा मुण्डितोपि वा ।
KK-14-03-108-009c	काषायदण्डधारोपि यतिः पूज्यो न संशयः ॥
KK-14-03-108-010a	अपूजितो गृहस्थैर्वा तथा चाप्यवमानितः ।
KK-14-03-108-010c	यतिर्वाऽप्यतिथिर्वाऽपि नरके पातयिष्यतः ॥
KK-14-03-108-011a	तस्मात्तु यत्नतः पूज्या मद्भक्ता मत्परायणाः ।
KK-14-03-108-011c	मयि संन्यस्तकर्माणः परत्र हितकाङ्क्षिभिः ॥
KK-14-03-108-012a	प्रहरेन्न द्विजान्विप्रो गां न हन्यात्कदाचन ।
KK-14-03-108-012c	भ्रूणहत्यासमं चैव उभयं यो निषेवते ॥
KK-14-03-108-013a	नाग्निं मुखेनोपधमेन्न च पादौ प्रतापयेत् ।
KK-14-03-108-013c	नाधः कुर्यात्कदाचित्तु न पृष्ठं परितापयेत् ॥
KK-14-03-108-014a	नान्तरा गमनं कुर्यान्न चामेध्यं विनिक्षिपेत् ।
KK-14-03-108-014c	उच्छिष्टो न स्पृशेदग्निमाशौचस्थो न जातुचित् ॥
KK-14-03-108-015a	श्वचण्डालादिभिः स्पृष्टो नाङ्गमग्नौ प्रतापयेत् ।
KK-14-03-108-015c	सर्वदेवमयो वह्निस्तस्माच्छुद्धः सदा स्पृशेत् ॥
KK-14-03-108-016a	प्राप्तमूत्रपुरीषस्तु न स्पृशेद्वह्निमात्मवान् ।
KK-14-03-108-016c	यावत्तु धारयेद्वेगं तावदप्रयतो भवेत् ॥
KK-14-03-108-017a	पचनाग्निं न गृह्णीयात्परवेश्मनि जातुचित् ।
KK-14-03-108-017c	तस्मिन्पक्वेन चान्नेन यत्कर्म कुरुते शुभम् ॥
KK-14-03-108-018a	तस्यैव तच्छुभस्यार्धमग्निदस्य भवेन्नृप ।
KK-14-03-108-018c	तस्माद्गृहगतं वह्निं प्रकुर्यादविनाशितम् ॥
KK-14-03-108-019a	प्रमादाद्यदि वाऽज्ञानात्तस्य नाशो भविष्यति ।
KK-14-03-108-019c	गृह्णीयात्तु मथित्वा वा श्रोत्रियागारतोपि वा ॥
KK-14-03-108-020	युधिष्ठिर उवाच ।
KK-14-03-108-020a	कीदृशाः साधवो विप्रास्तेभ्यो दत्तं महाफलम् ।
KK-14-03-108-020c	कीदृशेभ्यो हि दातव्यं तन्मे ब्रूहि जनार्दन ॥
KK-14-03-108-021	भगवानुवाच ।
KK-14-03-108-021a	अक्रोधनाः सत्यपरा धर्मनित्या जितेन्द्रियाः ।
KK-14-03-108-021c	तादृशाः साधवो विप्रास्तेभ्यो दत्तं महाफलम् ॥
KK-14-03-108-022a	अमानिनः सर्वसहा दृष्टार्था विजितेन्द्रियाः ।
KK-14-03-108-022c	सर्वभूतहिता मैत्रास्तेभ्यो दत्तं महाफलम् ॥
KK-14-03-108-023a	अलुब्धाः शुचयो वैद्या हीमन्तः सत्यवादिनः ।
KK-14-03-108-023c	स्वधर्मनिरता ये तु तेभ्यो दत्तं महाफलम् ॥
KK-14-03-108-024a	साङ्गंश्च चतुरो वेदान्योऽधीयेत दिनेदिने ।
KK-14-03-108-024c	शूद्रान्नं यस्य नो देहे तत्पात्रमृषयो विदुः ॥
KK-14-03-108-025a	प्रज्ञाश्रुताभ्यां वृत्तेन शीलेन च समन्वितः ।
KK-14-03-108-025c	तारयेत्तत्कुलं सर्वमेकोपीह युधिष्ठिर ॥
KK-14-03-108-026a	गामश्वमन्नं वित्तं वा तद्विधे प्रतिपादयेत् ।
KK-14-03-108-026c	निशम्य तु गुणोपेतं ब्राह्मणं साधुसम्मतम् ।
KK-14-03-108-026e	दूरादाहृत्य सत्कृत्य तं प्रयत्नेन पूजयेत् ॥
KK-14-03-108-027	युधिष्टिर उवाच ।
KK-14-03-108-027a	धर्माधर्मविधिस्त्वेवं भीमं भीष्मेण भाषितम् ।
KK-14-03-108-027c	भीष्मवाक्यात्सारभूतं वद धर्मं सुरेश्वर ॥
KK-14-03-108-028	भगवानुवाच ।
KK-14-03-108-028a	अन्नेन धार्यते सर्वं जगदेतच्चराचरम् ।
KK-14-03-108-028c	अन्नात्प्रभवति प्राणः प्रत्यक्षं नास्ति संशयः ॥
KK-14-03-108-029a	कलत्रं पीडयित्वा तु देशे काले च शक्तितः ।
KK-14-03-108-029c	दातव्यं भिक्षवे चान्नमात्मनो भूतिमिच्छता ॥
KK-14-03-108-030a	विप्रमध्वपरिश्रान्तं बालं वृद्धमथापि वा ।
KK-14-03-108-030c	अर्चयेद्गुरुवत्प्रीतो गृहस्थो गृहमागतम् ॥
KK-14-03-108-031a	क्रोधमुत्पतितं हित्वा सुशीलो वीतमत्सरः ।
KK-14-03-108-031c	अर्चयेदतिथिं प्रीतः परत्र हितभूतये ॥
KK-14-03-108-032a	अतिथिं नावमन्येत नानृतां गिरमीरयेत् ।
KK-14-03-108-032c	न पृच्छेद्गोत्रचरणं नाधीतं वा कदाचन ॥
KK-14-03-108-033a	चण्डालो वा श्वपाको वा काले यः कश्चिदागतः ।
KK-14-03-108-033c	अन्नेन पूजनीयः स्यात्परत्र हितमिच्छता ॥
KK-14-03-108-034a	पिधाय तु गृहद्वारं भुक्ते योऽन्नं प्रहृष्टवान् ।
KK-14-03-108-034c	स्वर्गद्वारपिधानं वै कृतं तेन युधिष्ठिर ॥
KK-14-03-108-035a	पितॄन्देवानृषीन्विप्रानतिथींश्च निराश्रयान् ।
KK-14-03-108-035c	यो नरः प्रीणयत्यन्नैस्तस्य पुण्यफलं महत् ॥
KK-14-03-108-036a	कृत्वा तु पापं बहुशो यो दद्यादन्नमर्थिने ।
KK-14-03-108-036c	ब्राह्मणाय विशेषेण सर्वपापैः प्रमुच्यते ॥
KK-14-03-108-037a	अन्नदः प्राणदो लोके प्राणदः सर्वदो भवेत् ।
KK-14-03-108-037c	तस्मादन्नं विशेषेण दातव्यं भूतिमिच्छता ॥
KK-14-03-108-038a	अन्नं ह्यमृतमित्याहुरन्नं प्रजननं स्मृतम् ।
KK-14-03-108-038c	अन्नप्रणाशो सीदन्ति शरीरे पञ्च धातवः ॥
KK-14-03-108-039a	बलं बलवतो नश्येदन्नहीनस्य देहिनः ।
KK-14-03-108-039c	तस्मादन्नं विशेषेण श्रद्धयाऽश्रद्धयापि वा ॥
KK-14-03-108-040a	आदत्ते हि रसं सर्वमादित्यः स्वगभस्तिभिः ।
KK-14-03-108-040c	वायुस्तस्मात्समादाय रसं मेधेषु धारयेत् ॥
KK-14-03-108-041a	तत्तु मेघगतं भूमौ शक्रो वर्षति तादृशम् ।
KK-14-03-108-041c	तेन दिग्धा भवेद्देवी मही प्रीता च भारत ॥
KK-14-03-108-042a	तस्यां सस्यानि रोहन्ति यैर्जीवन्त्यखिलाः प्रजाः ।
KKa-14-03-108-042c	मांसमेदोस्थिमज्जानां सम्भवस्तेभ्य एव हि ॥
KK-14-03-108-043a	एवं सूर्यश्च पवनो मेघः शक्रस्तथैव च ।
KK-14-03-108-043c	एक एव स्थितो राशिर्यतो भूतानि जज्ञिरे ॥
KK-14-03-108-044a	भवनानि च दिव्यानि दिवि तेषां महात्मनाम् ।
KK-14-03-108-044c	नानासंस्थानि भूतानि नानाभूमिगतानि च ॥
KK-14-03-108-045a	चन्द्रमण्डलशुभ्राणि किङ्किणीजालवन्ति च ।
KK-14-03-108-045c	तरुणादित्यवर्णानि स्थावराणि चराणि च ॥
KK-14-03-108-046a	अनेकशतसङ्ख्यानि सान्तर्जलवनानि च ।
KK-14-03-108-046c	तत्र पुष्पफलोपेताः कामदाः सुरपादपाः ॥
KK-14-03-108-047a	वाप्यो बद्धसभाः कूपा दीर्घिकाश्च सहस्रशः ।
KK-14-03-108-047c	भक्ष्यभोज्यमयाः शैला वासांस्याभरणानि च ॥
KK-14-03-108-048a	क्षीरस्रवन्त्यः सरितस्तथा चैवान्नपर्वताः ।
KK-14-03-108-048c	घोषवन्ति च यानानि युक्तान्यथ सहस्रशः ॥
KK-14-03-108-049a	प्रासादप्रवराः शुभ्राः शय्याश्च कनकोज्ज्वलाः ।
KK-14-03-108-049c	अन्नदास्तत्र तिष्ठन्ति तस्मादन्नप्रदो भवेत् ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि अष्टोत्तरशततमोऽध्यायः ॥ 108 ॥

