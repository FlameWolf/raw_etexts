अध्यायः 059

उदङ्काय वरदानात्परं द्वारकामागच्छता कृष्णेन मध्ये रैवतकप्रवेशः ॥ 1 ॥ रैवतकोत्सववर्णनम् ॥ 2 ॥ ततः कृष्णेन स्वभवनमेत्य मातापितृभ्यामभिवादनम् ॥ 3 ॥

001	जनमेजय उवाच ।
001a	उदङ्कस्य वरं दत्त्वा गोविन्दो द्विजसत्तम ।
001c	अत ऊर्ध्वं महाबाहुः किं चकार महायशाः ॥
002	वैशम्पायन उवाच ।
002a	उदङ्काय वरं दत्त्वा प्रायात्सात्यकिना सह ।
002c	द्वारकामेव गोविन्दः शीघ्रवेगैर्महाहयैः ॥
003a	सरांसि सरितश्चैव वनानि च गिरींस्तथा ।
003c	अतिक्रम्याऽऽससादाथ रम्यां द्वारवतीं पुरीम् ॥
004a	वर्तमाने महाराज महे रैवतकस्य च ।
004c	उपायात्पुण्डरीकाक्षो युयुधानानुगस्तदा ॥
005a	अलङ्कृतस्तु स गिरिर्नानारूपैर्विचित्रितैः ।
005c	बभौ रत्नमयैः कोशैः संवृतः पुरुषर्षभ ॥
006a	काञ्चनस्रग्भिरग्र्याभिः सुमनोभिस्तथैव च ।
006c	वासोभिश्च महाशैलः कल्पवृक्षैस्तथैव च ॥
007a	दीपवृक्षैश्च सौवर्णैरभीक्ष्णमुपशोभितः ।
007c	गुहानिर्झरदेशेषु दिवाभूतो बभूव ह ॥
008a	पताकाभिर्विचित्राभिः सघण्टाभिः समन्ततः ।
008c	पुंभिः स्त्रीभिश्च सङ्घुष्टः प्रगीत इव चाभवत् ।
008e	अतीव प्रेक्षणीयोऽभून्मेरुर्मुनिगणैरिव ॥
009a	मत्तानां हृष्टरूपाणां स्त्रीणां पुंसां च भारत ।
009c	गायतां पर्वतेन्द्रस्य दिविस्पृगिव निःस्वनः ॥
010a	प्रमत्तमत्तसम्मत्तक्ष्वेडितोद्धुष्टसङ्कुलः ।
010c	तथा किलकिलाशब्दैर्भूधरोऽभून्मनोहरः ॥
011a	विपणापणवान्रम्यो भक्ष्यभोज्यविहारवान् ।
011c	वस्त्रमाल्योत्करयुतो वीणावेणुमृदङ्गवान् ॥
012a	सुरामैरेयमिश्रेण भक्ष्यभोज्येन चैव ह ।
012c	दीनान्धकृपणादिभ्यो दीयमानेन चानिशम् ।
012e	बभौ परमकल्याणो महस्तस्य महागिरेः ॥
013a	पुण्यावसथवान्वीरैः पुण्यकृद्भिर्निषेवितः ।
013c	विहारो वृष्णिवीराणां महे रैवतकस्य ह ॥
014a	स नानावेश्मसङ्कीर्णो देवलोक इवाऽऽबभौ ।
014c	तदा च कृष्णसान्निध्यान्मुदा देवगणैर्युतः ॥
015a	`स्तुवन्त्यन्तर्हिता देवा गन्धर्वाश्च सहर्षिभिः ।
015c	साधकः सर्वधर्माणामसुराणां विनाशकः ॥
016a	त्वं स्रष्टा सृज्यमाधारं कारणं धर्मवेदवित् ।
016c	त्वया सत्क्रियते देव न जानीमोऽत्र मायया ॥
017a	केवलं त्वाऽभिजानीमः शरणं परमेश्वरम् ।
017c	ब्रह्मादीनां च गोविन्द सान्निध्यं शरणं नमः ॥
018a	इति स्तुते मानुषैश्च पूजिते देवकीसुते ।'
018c	शक्रसद्मप्रतीकाशो बभूव स हि शैलराट् ॥
019a	ततः सम्पूज्यमानः स विवेश भवनं शुभम् ।
019c	गोविन्दः सात्यकिश्चैव जग्मतुर्भवनं स्वकम् ॥
020a	विवेश च प्रहृष्टात्मा चिरकालप्रवासतः ।
020c	कृत्वा नसुकरं कर्म दानवेष्विव वासवः ॥
021a	उपायान्तं तु वार्ष्णेयं भोजवृष्ण्यन्धकास्तथा ।
021c	अभ्यगच्छन्महात्मानं देवा इव शतक्रतुम् ॥
022a	स तानभ्यर्च्य मेधावी पृष्ट्वा च कुशलं तदा ।
022c	अभ्यवादयत प्रीतः पितरं मातरं तदा ॥
023a	ताभ्यां स सम्परिष्वक्तः सान्त्वितश्च महाभुजः ।
023c	उपोपविष्टैः सर्वैस्तैर्वृष्णिभिः परिवारितः ॥
024a	स विश्रान्तो महातेजाः कृतपादावनेजनः ।
024c	कथयामास तत्सर्वं पृष्टः पित्रा महाहवम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकोनषष्टितमोऽध्यायः ॥ 59 ॥

14-59-4 महे उत्सवे ॥ 14-59-7 दीपभूतो बभूवहेति क.थ.पाठः ॥ 14-59-10 प्रमत्ताः क्रीडाद्यासक्त्यानवहिताः । मत्ताः मद्यादिना । सम्मता हृष्टाः ॥ 14-59-23 सात्यकिश्च महाभुज इति क.पाठः ॥
