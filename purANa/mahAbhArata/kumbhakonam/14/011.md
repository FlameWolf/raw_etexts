अध्यायः 011

कृष्णेन युधिष्ठिरं प्रति इन्द्रवृत्रासुरयुद्धप्रकारकथनम् ॥ 1 ॥

KK-14-01-011-001	वैशम्पायन उवाच ।
KK-14-01-011-001a	इत्युक्ते नृपतौ तस्मिन्व्यासेनाद्भुतकर्मणा ।
KK-14-01-011-001c	वासुदेवो महातेजास्ततो वचनमाददे ॥
KK-14-01-011-002a	तं नृपं दीनमनसं निहतज्ञातिबान्धवम् ।
KK-14-01-011-002c	उपप्लुतमिवाऽऽदित्यं सधूममिव पावकम् ॥
KK-14-01-011-003a	निर्विण्णमनसं पार्थं ज्ञात्वा वृष्णिकुलोद्वहः ।
KK-14-01-011-003c	आश्वासयन्धर्मसुतं प्रवक्तुमुपचक्रमे ॥
KK-14-01-011-004	वासुदेव उवाच ।
KK-14-01-011-004a	सर्वं जिह्मं मृत्युपदमजिह्मं ब्रह्मणः पदम् ।
KK-14-01-011-004c	एतावान्ज्ञानविषयः किं प्रलापः करिष्यति ॥
KK-14-01-011-005a	नैव तेऽनुष्ठितं कर्म नैव ते शत्रवो जिताः ।
KK-14-01-011-005c	कथं शत्रुं शरीरस्थमात्मनो नावबुध्यसे ॥
KK-14-01-011-006a	अत्र ते वर्तयिष्यामि यथाधर्मं यथाश्रुतम् ।
KK-14-01-011-006c	इन्द्रस्य सह वृत्रेण यथा युद्धमवर्तत ॥
KK-14-01-011-007a	वृत्रेण पृथिवी व्याप्ता पुरा किल नराधिप ।
KK-14-01-011-007c	दृष्ट्वा स पृथिवीं व्याप्तां गन्धस्य विषये हृते ।
KK-14-01-011-007e	धराहरणदुर्गन्धो विषयः समपद्यत ॥
KK-14-01-011-008a	शतक्रतुश्चुकोपाथ गन्धस्य विषये हृते ।
KK-14-01-011-008c	वृत्रस्य सततः क्रुद्धो घोरं वज्रमवासृजत् ॥
KK-14-01-011-009a	स वध्यमानो वज्रेण सुभृशं भूरितेजसा ।
KK-14-01-011-009c	विवेश सहसा तोयं जग्राह विषयं ततः ॥
KK-14-01-011-010a	अप्सु वृत्रगृहीतासु रसे च विषये हृते ।
KK-14-01-011-010c	शतक्रतुरतिक्रुद्धस्तत्र वज्रमवासृजत् ॥
KK-14-01-011-011a	स वध्यमानो वज्रेण तस्मिन्नमिततेजसा ।
KK-14-01-011-011c	विवेश सहसा ज्योतिर्जग्राह विषयं ततः ॥
KK-14-01-011-012a	व्याप्ते ज्योतिषि वृत्रेण रूपेऽथ विषये हृते ।
KK-14-01-011-012c	शतक्रतुरतिक्रुद्धस्तत्र वज्रमवासृजत् ॥
KK-14-01-011-013a	स वध्यमानो वज्रेण तस्मिन्नमिततेजसा ।
KK-14-01-011-013c	विवेश सहसा वायुं जग्राह विषयं ततः ॥
KK-14-01-011-014a	व्याप्ते वायौ तु वृत्रेण स्पर्शेऽथ विषये हृते ।
KK-14-01-011-014c	शतक्रतुरतिक्रुद्धस्तत्र वज्रमवासृजत् ॥
KK-14-01-011-015a	स वध्यमानो वज्रेण तस्मिन्नमिततेजसा ।
KK-14-01-011-015c	आकाशमभिदुद्राव जग्राह विषयं ततः ॥
KK-14-01-011-016a	आकाशे वृत्रभूतेऽथ शब्दे च विषये हृते ।
KK-14-01-011-016c	शतक्रतुरभिक्रुद्धस्तत्र वज्रमवासृजत् ॥
KK-14-01-011-017a	स वध्यमानो वज्रेण तस्मिन्नमिततेजसा ।
KK-14-01-011-017c	विवेश सहसा शक्रं जग्राह विषयं ततः ॥
KK-14-01-011-018a	तस्य वृत्रगृहीतस्य मोहः समभवन्महान् ।
KK-14-01-011-018c	रथन्तरेण तं साम्ना वसिष्ठः प्रत्यबोधयत् ॥
KK-14-01-011-019a	ततो वृत्रं शरीरस्थं जघान भरतर्षभ ।
KK-14-01-011-019c	शतक्रतुरदृश्येन वज्रेणेतीह नः श्रुतम् ॥
KK-14-01-011-020a	इदं धर्म्यं रहस्यं वै शक्रेणोक्तं महर्षिषु ।
KK-14-01-011-020c	ऋषिभिश्च मम प्रोक्तं तन्निबोध जनाधिप ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि एकादशोऽध्यायः ॥ 11 ॥

14-11-2 उपप्लुतं राहुग्रस्तम् ॥ 14-11-4 जिह्मं कामादि । मृत्युपदं संसारप्रापकम् । अजिह्मं शमादि । ब्रह्मणः पदं मोक्षस्य प्रापकम् । ज्ञानविषयो हेयोपादेयतया ज्ञातव्योऽर्थः । आर्जवं ब्रह्मणः पदमिति झ.ध.पाठः ॥ 14-11-7 धराहरणनिस्सार इति क.थ.पाठः ॥ 
