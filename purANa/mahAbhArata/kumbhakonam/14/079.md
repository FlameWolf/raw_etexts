अध्यायः 079

अर्जुनेन मणलूरपुरं प्रति गमनम् ॥ 1 ॥ तथा पितृभक्त्या विनयेनाऽऽगतं चित्राङ्गदायां जातं स्वात्मजं बभ्रुवाहनं प्रति क्षत्रधर्मपरित्यागजरोषादुपालम्भः ॥ 2 ॥ तमसहमानया उलूप्या नागलोकादेत्य बभ्रुवाहनस्यार्जुनेन सह युद्धप्रोत्साहनम् ॥ 3 ॥ बभ्रुवाहनेन स्वशरागाढाभिधातेन निपतिते पार्थे पितृमारणशोकेन मोहाधिगमः ॥ 4 ॥ ततश्चित्राङ्गदया रणाङ्गणमेत्य बहुधा विलापः ॥ 5 ॥

001	वैशम्पायन उवाच ।
001a	श्रुत्वा तु नृपतिः प्राप्तं पितरं बभ्रुवाहनः ।
001c	निर्ययौ विनयेनाथ ब्राह्मणार्यपुरःसरः ॥
002a	मणलूरेश्वरं त्वेवमुपयातं धनञ्जयः ।
002c	नाभ्यनन्दत्स मेधावी क्षत्रधर्ममनुस्मरन् ॥
003a	उवाच च स धर्मात्मा समन्युः फल्गुनस्तदा ।
003c	प्रक्रियेयं न ते युक्ता बहिस्त्वं क्षत्रधर्मतः ॥
004a	संरक्ष्यमाणं तुरगं यौधिष्ठिरमुपागतम् ।
004c	यज्ञियं विषयान्ते मां नायोत्सीः किंनु पुत्रक ॥
005a	धिक्त्वामस्तु सुदुर्बुद्धिं क्षत्रधर्माविशारदम् ।
005c	यो मां युद्धाय सम्प्राप्तं साम्नैव प्रत्यगृह्णथाः ॥
006a	न त्वया पुरुषार्थो हि कश्चिदस्तीह जीवता ।
006c	यस्त्वं स्त्रीवद्युधा प्राप्तं मां साम्ना प्रत्यगृह्णथाः ॥
007a	यद्यहं न्यस्तशस्त्रस्त्वामागच्छेयं सुदुर्मते ।
007c	प्रक्रियेयं भवेद्युक्ता तावत्तव नराधम ॥
008a	तमेवमुक्तं भर्त्रा तु विदित्वा पन्नगात्मजा ।
008c	अमृष्यमाणा भित्त्वोर्वीमुलूपी समुपागमत् ॥
009a	सा ददर्श ततः पुत्रं विमृशन्तमधोमुखम् ।
009c	सन्तर्ज्यमानमसकृत्पित्रा युद्धार्थिना विभो ॥
010a	ततः सा चारुसर्वाङ्गी समुपेत्योरगात्मजा ।
010c	उलूपी प्राह वचनं क्षत्रधर्मविशारद ॥
011a	उलूपीं मां निबोध त्वं मातरं पन्नगात्मजाम् ।
011c	कुरुष्व वचनं पुत्र धर्मस्ते भविता परः ॥
012a	युध्यस्वैनं कुरुश्रेष्ठं धनञ्जयमरिन्दमम् ॥
012c	एवमेष हि ते प्रीतो भविष्यति न संशयः ॥
013a	एवमुद्धर्षितो राजा स मात्रा बभ्रुवाहनः ।
013c	मनश्चक्रे महातेजा युद्धाय भरतर्षभ ॥
014a	सन्नह्य काञ्चनं वर्म शिरस्त्राणं च भानुमत् ।
014c	तूणीरशतसम्बाधमारुरोह रथोत्तमम् ॥
015a	सर्वोपकरणोपेतं युक्तमश्वैर्मनोजवैः ।
015c	सचक्रोपस्करं श्रीमान्हेमभाण्डपरिष्कृतम् ॥
016a	परमार्चितमुच्छ्रित्य ध्वजं हंसं हिरण्मयम् ।
016c	प्रययौ पार्थमुद्दिश्य स राजा बभ्रुवाहनः ॥
017a	ततोऽभ्येत्य हयं वीरो यज्ञियं पार्थरक्षितम् ।
017c	ग्राहयामास पुरुषैर्हयशिक्षाविशारदैः ॥
018a	गृहीतं वाजिनं दृष्ट्वा प्रीतात्मा स धनञ्जयः ।
018c	पुत्रं रथस्थं भूमिष्ठः संन्यवारयदाहवे ॥
019a	स तत्र राजा तं वीरं शरसङ्घैरनेकशः ।
019c	अर्दयामास निशितैराशीविषविषोपमैः ॥
020a	तयोः समभवद्युद्धं पितुः पुत्रस्य चातुलम् ।
020c	देवासुररणप्रख्यमुभयोः प्रीयमाणयोः ॥
021a	किरीटिनं प्रविव्याध शरेणानतपर्वणा ।
021c	जत्रुदेशे नरव्याघ्रं प्रहसन्बभ्रुवाहनः ॥
022a	सोऽभ्यगात्सहपुङ्खेन वल्मीकमिव पन्नगः ।
022c	विनिर्भद्य च कौन्तेयं प्रविवेश महीतलम् ॥
023a	स गाढवेदनो धीमानालम्ब्य धनुरुत्तमम् ।
023c	दिव्यं तेजः समाविश्य प्रमीत इव सोऽभवत् ॥
024a	स संज्ञामुपलभ्याथ प्रशस्य पुरुषर्षभः ।
024c	पुत्रं शक्रात्मजो वाक्यमिदमाह महाद्युतिः ॥
025a	साधुसाधु महाबाहो वत्स चित्राङ्गदात्मज ।
025c	सदृशं कर्म ते दृष्ट्वा प्रीतिमानस्मि पुत्रक ॥
026a	विमुञ्चाम्येष ते बाणान्पुत्र युद्धे स्थिरो भव ।
026c	इत्येवमुक्त्वा नाराचैरभ्यवर्षदमित्रहा ॥
027a	तान्स गाण्डीवनिर्मुक्तान्वज्राशनिसमप्रभान् ।
027c	नाराचानच्छिनद्राजा भल्लैः सर्वांस्त्रिधा द्विधा ॥
028a	तस्य पार्थः शरैर्दिव्यैर्ध्वजं हेमपरिष्कृतम् ।
028c	सुवर्णतालप्रतिमं क्षुरेणापाहरद्रथात् ॥
029a	हयांश्चास्य महाकायान्महावेगानरिन्दम ।
029c	चकार राजन्निर्जीवान्प्रहसन्निव पाण्डवः ॥
030a	स रथादवतीर्याथ राजा परमकोपनः ।
030c	पदातिः पितरं क्रुद्धो योधयामास पाण्डवम् ॥
031a	सम्प्रीयमाणः पार्थानामृषभः पुत्रविक्रमात् ।
031c	नात्यर्थं पीडयामास पुत्रं वज्रधरात्मजः ॥
032a	स हन्यमानोऽभिमुखं पितरं बभ्रुवाहनः ।
032c	शरैराशीविषाकारैः पुनरेवार्दयद्बली ॥
033a	ततः स बाल्यात्पितरं विव्याध हृदि पत्रिणा ।
033c	निशेतेन सुपुङ्खेन बलवद्बभ्रुवाहनः ॥
034a	स बाणस्तेजसा दीप्तो ज्वलन्निव हुताशनः ।
034c	विवेश पाण्डवं राजन्मर्म भित्त्वाऽतिदुःखकृत् ॥
035a	स तेनातिभृशं विद्धः पुत्रेण कुरुनन्दनः ।
035c	महीं जगाम मोहार्तस्ततो राजन्धनञ्जयः ॥
036a	तस्मिन्निपतिते वीरे कौरवाणां धुरन्धरे ।
036c	सोऽपि मोहं जगामाथ ततश्चित्राङ्गदासुतः ।
037a	व्यायम्य संयुगे राजा दृष्ट्वा च पितरं हतम् ।
037c	पूर्वमेव स बाणौर्घर्गाढविद्धोऽर्जुनेन ह ।
037e	पपात सोऽपि धरणीमालिङ्ग्य रणमूर्धनि ॥
038a	भर्तारं निहतं दृष्ट्वा पुत्रं च पतितं भुवि ।
038c	चित्राङ्गदा परित्रस्ता प्रविवेश रणाजिरे ॥
039a	शोकसन्तप्तहृदया रुदती वेपती भृशम् ।
039c	मणलूरपतेर्माता ददर्श निहतं पतिम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकोनाशीतितमोऽध्यायः ॥ 79 ॥

14-79-23 प्रमीत इव मृत इव ॥ 14-79-24 पुत्रं प्रशस्येति सम्बन्धः ॥ 14-79-25 चित्राङ्गदा चित्रवाहनदुहितार्जुनस्य द्वितीया स्त्री ॥ 14-79-39 पतिमर्जुनम् ॥
