श्रीः
अध्यायः 088

युधिष्ठिरेण पाण्डवेषु चतुर्भ्योऽर्जुनस्यैव विशेषतोऽध्वसञ्चारादिपरिक्लेशसूचकशारीरालक्षणप्रश्ने कृष्णेन तम् प्रति तत्कथनम् ॥ 1 ॥ मेध्याश्वस्य पृथ्वीसञ्चारणाय गतेनार्जुनेन सहाश्वेन पुनर्नगरम् प्रत्यागमनम् ॥ 3 ॥

KK-14-02-88-001	युधिष्ठिर उवाच 
KK-14-02-88-001a	श्रुतं प्रियमिदं कृष्ण यत्त्वमर्हसि भाषितुम् ।
KK-14-02-88-001c	तन्मेऽमृतरसं पुण्यं मनो ह्लादयति प्रभो ॥
KK-14-02-88-002a	बहूनि किल युद्धानि विजयस्य नराधिपैः ।
KK-14-02-88-002c	पुनरासन्हृषीकेश तत्रतत्रेति न श्रुतम् ॥
KK-14-02-88-003a	किंनिमित्तं स नित्यं हि पार्थः सुखविवर्जितः ।
KK-14-02-88-003c	अतीव विजयो धीमानिति मे दूयते मनः ॥
KK-14-02-88-004a	सञ्चिन्तयामि कौन्तेयं रहो जिष्णुं जनार्दन ।
KK-14-02-88-004c	अतीव दुःखभागी स सततं पाण्डुनन्दनः ॥
KK-14-02-88-005a	किंनु तस्य शरीरेऽस्ति सर्वलक्षणपूजिते ।
KK-14-02-88-005c	अनिष्टं लक्षणं कृष्ण येन दुःखान्युपाश्नुते ॥
KK-14-02-88-006a	अतीवासुखभोगी स सततं कुन्तिनन्दनः ।
KK-14-02-88-006c	न हि पश्यामि बीभत्सोर्निन्द्यं गात्रेषु किञ्चन ।
KK-14-02-88-006e	श्रोतव्यं चेन्मयैतद्वै तन्मे व्याख्यातुमर्हसि ॥
KK-14-02-88-007a	इत्युक्तः स हृषीकेशो ध्यात्वा सुमहदन्तरम् ।
KK-14-02-88-007c	राजानं भोजराजन्यवर्धनो विष्णुरब्रवीत् ॥
KK-14-02-88-008a	न ह्यस्य नृपते किञ्चिदनिष्टमुपलक्षये ।
KK-14-02-88-008c	ऋते पुरुषसिंहस्य पिण्डिकेऽस्याधिके यतः ॥
KK-14-02-88-009a	स ताभ्यां पुरुषव्याघ्रो नित्यमध्वसु वर्तते ।
KK-14-02-88-009c	न चान्यदनुपश्यामि येनासौ दुःखभाजनम् ॥
KK-14-02-88-010a	इत्युक्तः पुरुषश्रेष्ठस्तदा कृष्णेन धीमता ।
KK-14-02-88-010c	प्रोवाच वृष्णिशार्दूलमेवमेतदिति प्रभो ॥
KK-14-02-88-011a	कृष्णा तु द्रौप्दी कृष्णं तिर्यक्सासूयमैक्षत |
KK-14-02-88-011c	प्रतिजग्राह तस्यास्तं प्रणयं चापि केशिहा ।
KK-14-02-88-011e	प्रख्युः सखा हृषीकेशः साक्षादिव धनञ्जयः ॥
KK-14-02-88-012a	तत्र भीमादयस्ते तु कुरवो याजकाश्च ये ।
KK-14-02-88-012c	रेमुः श्रुत्वा विचित्रां तां धनञ्जयकथां शुभाम् ॥
KK-14-02-88-013a	तेषां कथयतामेव पुरुषोऽर्जुनसङ्कथाः ।
KK-14-02-88-013c	उपायाद्वचनाद्दूतो विजयस्य महात्मनः ॥
KK-14-02-88-014a	सोभिगम्य कुरुश्रेष्ठं नमस्कृत्य च बुद्धिमान् ।
KK-14-02-88-014c	उपायातं नरव्याघ्रं फल्गुनं प्रत्यवेदयत् ॥
KK-14-02-88-015a	तच्छ्रुत्वा नृपतिस्तस्य हर्षबाष्पाकुलेक्षणः ।
KK-14-02-88-015c	प्रियाख्याननिमित्तं वै ददौ बहुधनं तदा ॥
KK-14-02-88-016a	ततो द्वितीये दिवसे महाञ्शब्दो व्यवर्धत ।
KK-14-02-88-016c	आगच्छति नरव्याघ्रे कौरवाणां धुरन्धरे ॥
KK-14-02-88-017a	ततो रेणुः समुद्भूतो विबभौ तस्य वाजिनः ।
KK-14-02-88-017c	अभितो वर्तमानस्य यथोच्चैःश्रवसस्तथा ॥
KK-14-02-88-018a	तत्र हर्षकरीर्वाचो नराणां शुश्रुवेऽर्जुनः ।
KK-14-02-88-018c	दिष्ट्याऽसि पार्थ कुशली धन्यो राजा युधिष्ठिरः ॥
KK-14-02-88-019a	कोन्यो हि पृथिवीं कृत्स्नां जित्वाहि युधि पार्थिवान् |
KK-14-02-88-019c	चारयित्वा हयश्रेष्ठमुपागच्छेदृतेऽर्जुनात् ॥
KK-14-02-88-020a	ये व्यतीता महात्मानो राजानः सगरादयः ।
KK-14-02-88-020c	तेषामपीदृशं कर्म न कदाचन शुश्रुम ॥
KK-14-02-88-021a	नैतदन्ये करिष्यन्ति भविष्या वसुधाधिपाः ।
KK-14-02-88-021c	यत्त्वं कुरुकुलश्रेष्ठ दुष्करं कृतवानसि ॥
KK-14-02-88-022a	इत्येवं वदतां तेषां पुंसां कर्णसुखा गिरः ।
KK-14-02-88-022c	शृण्वन्विवेश धर्मात्मा फल्गुनो यज्ञसंस्तरम् ॥
KK-14-02-88-023a	ततो राजा सहामात्यः कृष्णश्च यदुनन्दनः ।
KK-14-02-88-023c	धृतराष्ट्रं पुरस्कृत्य तं प्रत्युद्ययतुस्तदा ॥
KK-14-02-88-024a	सोऽभिवाद्य पितुः पादौ धर्मराजस्य धीमतः ।
KK-14-02-88-024c	भीमादींश्चापि सम्पूज्य पर्यष्वजत केशवम् ॥
KK-14-02-88-025a	तैः समेत्यार्चितस्तांश्च प्रत्यर्च्याथ यथाविधि ।
KK-14-02-88-025c	विशश्राम महाबाहुस्तीरं लब्ध्वेव पारगः ॥ 

इति श्रीमन्महाभारते आश्वमेधिकपर्वणि अनुगीतापर्वणि अष्टाशीतितमोऽध्यायः ॥ 88 ॥
