अध्यायः 012

कृष्णेन युधिष्ठिरंप्रति शारीरमानसभेदनेन व्याधेर्द्वैविध्याभिधानपूर्वकं तत्परिहारोपायकथनम् ॥ 1 ॥

001	वासुदेव उवाच ।
001a	द्विविधो जायते व्याधिः शारीरो मानसस्तथा ।
001c	परस्परं तयोर्जन्म निर्द्वन्द्वं नोपपद्यते ॥
002a	शरीरे जायते व्याधिः शारीरः स निगद्यते ।
002c	मानसे जायते व्याधिर्मानसस्तु निगद्यते ॥
003a	शीतोष्णे चैव वायुश्च गुणा राजञ्शरीरजाः ।
003c	तेषां गुणानां साम्यं चेत्तदाहुः स्वस्थलक्षणम् ॥
004ac	उष्णेन बाध्यते शीतं शीतेनोष्णं च बाध्यते ॥
005a	सत्वं रजस्तमश्चेति त्रय आत्मगुणाः स्मृताः ।
005c	तेषां गुणानां साम्यं चेत्तदाहुः स्वस्थलक्षणम् ॥
006a	तेषामन्यतमोत्सेके विधानमुपदिश्यते ।
006c	हर्षेण बाध्यते शोको हर्षः शोकेन बाध्यते ॥
007a	कश्चिद्दुःखे वर्तमानः सुखस्य स्मर्तुमिच्छति ।
007c	कश्चित्सुखे वर्तमानो दुःखस्य स्मर्तुमिच्छति ॥
008a	स त्वं न दुःखी दुःखस्य न सुखी सुसुखस्य वा ।
008c	स्मर्तुमिच्छसि कौन्तेय दैवं हि बलवत्तरम् ।
008e	अथवा ते स्वभावोऽयं येन पार्थावकृष्यसे ॥
009a	दृष्ट्वा सभागतां कृष्णामेकवस्त्रां रजस्वलाम् ।
009c	मिषतां पाण्डवेयानां न तस्य स्मर्तुमिच्छसि ॥
010a	प्रव्राजनं च नगरादजिनैश्च विवासनम् ।
010c	महारण्यनिवासश्च न तस्य स्मर्तुमिच्छसि ॥
011a	जटासुरात्परिक्लेशश्चित्रसेनेन चाहवः ।
011c	सैन्धवाच्च परिक्लेशो न तस्य स्मर्तुमिच्छसि ॥
012a	पुनरज्ञातचर्यायां कीचकेन पदा वधः ।
012c	याज्ञसेन्यास्तथा पार्थ न तस्य स्मर्तुमिच्छसि ॥
013a	यच्च ते द्रोणभीष्माभ्यां युद्धमासीदरिन्दम ।
013c	मनसैकेन योद्धव्यं तत्ते युद्धमुपस्थितम् ॥
014a	तस्मादभ्युपगन्तव्यं युद्धाय भरतर्षभ ।
014c	परमव्यक्तरूपस्य पारं युक्त्या स्वकर्मभिः ॥
015a	यत्र नैव शरैः कार्यं न भृत्यैर्न च बन्धुभिः ।
015c	आत्मनैकेन योद्धव्यं तत्ते युद्धमुपस्थितम् ॥
016a	तस्मिन्ननिर्जिते युद्धे कामवस्थां गमिष्यसि ।
016c	एतज्ज्ञात्वा तु कौन्तेय कृतकृत्यो भविष्यसि ॥
017a	एतां बुद्धिं विनिश्चित्य भूतानामागतिं गतिम् ।
017c	पितृपैतामहे वृत्ते शाधि राज्यं यथोचितम् ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि द्वादशोऽध्यायः ॥ 12 ॥

14-12-3 शीतोष्णे कफपित्ते वायुर्वातः तेषां साम्ये स्वास्थ्यं वैषम्ये व्याधिर्भवतीत्यर्थः ॥ 14-12-4 शीतोष्णयोरन्यतराधिक्यजं दोषमितरवर्धकेनौषधादिनापनयेदित्यर्थः ॥ 14-12-12 कीचकेन पराभव इति क.पाठः ॥ 14-12-15 आत्मना मनसा ॥ 
