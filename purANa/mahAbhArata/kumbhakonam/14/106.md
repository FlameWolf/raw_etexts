अध्यायः 106

कृष्णेन युधिष्ठिरम्प्रति कपिलादानप्रशंसनम् ॥ 1 ॥ ब्रह्मणाऽग्निकुण्डमध्यात्कपिलासर्जनम् । तदा रुद्रादिदेवैः कपिलायै सर्वपूज्यत्वादिरूपवरदानम् ॥ 2 ॥ देवर्ष्यादिभइः स्वनिवासाय कपिलावयवसमाश्रयणम् ॥ 3 ॥ कृष्णेन हव्यकव्यदानकालकथनम् । तथा श्राद्धार्हानर्हब्राह्मणविवेचनम् । तथा स्वर्गनरकप्रापकसुकृतदुष्कृतकथनम् ॥ 4 ॥
	
001	वैशम्पायन उवाच ।
001a	एवं श्रुत्वा परं पुण्यं कपिलादानमुत्तमम् ।
001c	धर्मपुत्रः प्रहृष्टात्मा केशवं पुनरब्रवीत् ॥
002a	देवदेवश कपिला यदा विप्राय दीयते ।
002c	कथं सर्वेषु चाङ्गेषु तस्यास्तिष्ठन्ति देवताः ॥
003a	याश्चैताः कपिलाः प्रोक्ता दश चैव त्वया मम ।
003c	तासां कति सुरश्रेष्ठ कपिलाः पुण्यलक्षणाः ॥
004a	कथं वाऽनुगृहीतास्ताः सुरैः पितृगणैरपि ।
004c	केन युक्ताश्च वर्णेन श्रोतुं कौतूहलं हि मे ॥
005	वैशम्पायन उवाच ।
005a	युधिष्ठिरेणैवमुक्तः केशवः सत्यवाक्तदा ।
005c	गुह्यानां परमं गुह्यं वक्तुमेवोपचक्रमे ॥
006a	शृणु राजन्पवित्रं वै रहस्यं धर्ममुत्तमम् ।
006c	ग्रहणीयं सत्यमिदं न श्राव्यं हेतुवादिभिः ॥
007a	यदा वत्सस्य पादौ द्वौ प्रसवे शिरसा सह ।
007c	दृश्येते दानकालं तत्तमाहुर्मुनिसत्तमाः ॥
008a	अन्तरिक्षगतो वत्सो यावद्भूमिं न यास्यति ।
008c	गौस्तावत्पृथिवी ज्ञेया तस्माद्देया तु तादृशी ॥
009a	यावन्ति धेन्वा रोमाणि सवत्साया युधिष्ठिर ।009c	यावत्यः सिकताश्चापि गर्भोदकपरिप्लुताः ।
009e	तावद्वर्षसहस्राणि दाता स्वर्गे महीयते ॥
010a	सुवर्णाभरणां कृत्वा सवत्सां कपिलां तिलैः ।
010c	प्रच्छाद्य तां तु दद्याद्वै सर्वरत्नैरलङ्कृताम् ॥
011a	ससमुद्रा नदी तेन सशैलवनकानना ।
011c	चतुरन्ता भवेद्दत्ता नात्र कार्या विचारणा ॥
012a	पृथिवीदानतुल्येन तेन दानेन मानवः ।
012c	संसारसागरात्तीर्णो याति लोकं प्रजापतेः ॥
013a	ब्रह्महा भ्रूणहा गोघ्नो यदि वा गुरुतल्पगः ।
013c	महापातकयुक्तोपि एतद्दानेन शुद्ध्यति ॥
014a	इदं पठति यः पुण्यं कपिलादानमुत्तमम् ।
014c	प्रातरुत्थाय मद्भक्त्या तस्य पुण्यफलं शृणु ॥
015a	मनसा कर्मणा वाचा मतिपूर्वं युधिष्ठिर ।
015c	पापं रात्रिकृतं हन्यादस्याध्यायस्य पाठकः ॥
016a	इदमावर्तमानस्तु श्राद्धे यस्तर्पयेद्द्विजान् ।
016c	तस्याप्यमृतमश्नन्ति पितरोऽत्यन्तहर्षिताः ॥
017a	यश्चेदं शृणुयाद्भक्त्या मद्गतेनान्तरात्मना ।
017c	तस्य रात्रिकृतं सर्वुं पापमाशु प्रणश्यति ॥
018a	अतः परं विशेषं तु कपिलानां ब्रवीमि ते ।018c	याश्चैताः कपिलाः प्रोक्ता दश राजन्मया तव ।
018e	तासां चतस्रः प्रवराः पुण्याः पापप्रणाशनाः ॥
019a	सुवर्णकपिला पुण्या तथा रक्ताक्षिपिङ्गला ।
019c	पिङ्गलाक्षी च या गौश्च या स्यात्पिङ्गलपिङ्गला ॥
020a	एताश्चतस्रः प्रवराः पवित्राः पापनाशनाः ।
020c	नमस्कृता वा दृष्टा वा घ्नन्ति पापं नरस्य तु ॥
021a	यस्यैताः कपिलाः सन्ति गृहे पापप्रणाशनाः ।
021c	तत्र श्रीर्विजयः कीर्तिः स्फीता नित्यं युधिष्ठिर ॥
022a	एतासां प्रीतिमायाति क्षीरेण तु वृषध्वजः ।
022c	दध्ना च त्रिदशाः सर्वे घृतेन तु हुताशनः ॥
023a	पितरः पितामहाश्चैव तथैव प्रपितामहाः ।
023c	सकृद्देत्तेन तुष्यन्ति वर्षकोटिं युधिष्ठिर ॥
024a	कपिलाया घृतं क्षीरं दधि पायसमेव वा ।
024c	श्रोत्रियेभ्यः सकृद्दत्वा नरः पापैः प्रमुच्यते ॥
025a	उपवासं तु यः कृत्वाऽप्यहोरात्रं जितेन्द्रियः ।
025c	कपिलापञ्चगव्यं तु पीत्वा चान्द्रायणात्परम् ॥
026a	सौम्ये मुहूर्ते तत्प्रशय शुद्धात्मा शुद्धमानसः ।
026c	क्रोधानृतविनिर्मुक्तो मद्गतेनान्तरात्मना ॥
027a	कपिलापञ्चगव्येन सुमन्त्रेण पृथक्पथक् ।
027c	यो मत्प्रतिकृतिं वाऽपि शङ्कराकृतिमेव वा ।
027e	स्नापयेद्विषुवे यस्तु सोऽश्वमेधफलं लभेत् ॥
028a	स मुक्तपापः शुद्धात्मा यानेनाम्बरशोभिना ।
028c	मम लोकं व्रजेन्मुक्तो रुद्रलोकमथापि वा ॥
029a	ब्रह्मणा तु पुरा सृष्टा कपिला काञ्चनप्रभा ।
029c	अग्निकुण्डात्परैर्मन्त्रैर्होमधेनुर्महाप्रभा ॥
030a	सृष्टमात्रां तु तां दृष्ट्वा देवा रुद्रादयो दिवि ।
030c	सिद्धा ब्रह्मर्षयश्चैव वेदाः साङ्गाः सहाध्वरैः ॥
031a	सागराः सरितश्चैव पर्वताः सबलाहकाः ।
031c	गन्धर्वाप्सरसो यक्षाः पन्नगाश्चाप्युपस्थिताः ॥
032a	सर्वे विस्मयमापन्नाः शिखिमध्ये महाप्रभाम् ।
032c	मन्त्रैश्च विविधैस्तां तु तुष्टुवुस्तामनेकशः ॥
033a	कृताञ्जलिपुटाः सर्वे नातिशृङ्गीं त्रिलोचनाम् ।
033c	मूर्ध्ना प्रणम्य तां भूमौ सवत्साममृतारणिम् ॥
034a	ऊचुः प्राञ्जलयः सर्वे चतुर्वक्त्रं पितामहम् ।
034c	आज्ञापय महादेव किं ते कुर्मः कथं विभो ॥
035a	एवमुक्तः सुरैः सर्वैर्ब्रह्मा वचनमब्रवीत् ।
035c	भवन्तोप्यनुगृह्णन्तु दोग्ध्रीमेनां पयस्विनीम् ॥
036a	होमधेनुरियं ज्ञेया ह्यग्नीन्सन्तर्पयिष्यति ।
036c	अतोऽग्निस्तर्पितः सर्वान्भवतस्तर्पयिष्यति ॥
037a	प्रीताः क्षीरामृतेनास्या जातवीर्यपराक्रमाः ।
037c	जयिष्यथ यथाकामं दानवान्सर्व एव तु ॥
038a	जातवीर्यबलैर्युक्ताः सत्ववन्तो जितेन्द्रियाः ।
038c	असङ्ख्येयबलाः सर्वे पालयिष्यथ वै प्रजाः ॥
039a	पालिताश्च प्रजाः सर्वा भवद्भिरिह धर्मतः ।
039c	पूजयिष्यन्ति वा नित्यं यज्ञैर्विविधदक्षिणैः ॥
040a	एवमुक्ताः सुराः सर्वे ब्रह्मणा परमेष्ठिना ।
040c	ततः संहृष्टवदनाः कपिलायै वरं ददुः ॥
041	देवता ऊचुः ।
041a	यस्माल्लोकहितायाद्य ब्रह्मणा त्वं विनिर्मिता ।
041c	तस्मात्पूता पवित्रा च भव पापव्यपोहिनी ॥
042a	ये त्वां दृष्ट्वा नमस्यन्ति स्पृष्ट्वा चापि करैर्नराः ।
042c	तेषां वर्षकृतं पापं त्वद्भक्तानां प्रणश्यति ॥
043a	अकामकृतमज्ञानमदृष्टं यच्च पातकम् ।
043c	त्वां दृष्ट्वा ये नमस्यन्ति नराः सर्वसहेति च ।
043e	तेषां तद्विलयं याति तमः सूर्योदये यथा ॥
044	भगवानुवाच ।
044a	इत्युक्त्वाऽस्यै वरं दत्त्वा प्रययुस्ते यथागतम् ।
044c	लोकनिस्तरणार्थाय सा च लोकांश्चचार ह ॥
045a	तस्यामेव समुद्भूता ह्येताश्च कपिला नव ।045c	विचरन्ति महीमेनां लोकानुग्रहकारणात् ।
045e	तस्मात्तु कपिला देया परत्र हितमिच्छता ॥
046a	यदा च दीयते राजन्कपिला ह्यग्निहोत्रिणे ।
046c	तदा च शृङ्गयोस्तस्या विष्णुरिन्द्रश्च तिष्ठति ॥
047a	चन्द्रवज्रधरौ चापि तिष्ठतः शृङ्गमूलयोः ।
047c	शृङ्गमध्ये तथा ब्रह्मा ललाटे गोवृषध्वजः ॥
048a	कर्णयोरश्विनौ देवौ चक्षुषी शशिभास्करौ ।
048c	दन्तेषु मरुतो देवा जिह्वायां वाक्सरस्वती ॥
049a	रोमकूपेषु मुनयश्चर्मण्येव प्रजापतिः ।
049c	निश्श्वासेषु स्थिता वेदाः सषडङ्गपदक्रमाः ॥
050a	नासापुटे स्थिता गन्धाः पुष्पाणि सुरभीणि च ।
050c	अधरे वसवः सर्वे मुखे चाग्निः प्रतिष्ठितः ॥
051a	साध्या देवाः स्थिताः कक्षे ग्रीवायां पार्वती स्थिता ।
051c	पृष्ठे च नक्षत्रगणाः ककुद्देशे नभस्स्थलम् ॥
052a	अपाने सर्वतीर्थानि गोमूत्रे जाह्नवी स्वयम् ।
052c	इष्टतुष्टमया लक्ष्मीर्गोमये वसती तदा ॥
053a	नासिकायां सदा देवी ज्येष्ठा वसति भामिनी ।
053c	श्रोणीतटस्थाः पितरो रमा लाङ्गूलमाश्रिता ॥
054a	पार्श्वयोरुभयोः सर्वे विश्वेदेवाः प्रतिष्ठिताः ।
054c	तिष्ठत्युरसि तासां तु प्रीतः शक्तिधरो गुहः ॥
055a	जानजङ्घोरुदेशेषु पञ्च तिष्ठन्ति वायवः ।
055c	खुरमध्येषु गन्धर्वाः खुराग्रेषु च पन्नगाः ॥
056a	चत्वारः सागराः पूर्णास्तस्या एव पयोधराः ।056c	रतिर्मेधा क्षमा स्वाहा श्रद्धा शान्तिर्धृतिः स्मृतिः ॥
057a	कीर्तिर्दीप्तिः क्रिया कान्तिस्तुष्टिः पुष्टिश्च सन्ततिः ।
057c	दिशश्च प्रदिशश्चैव सेवन्ते कपिलां सदा ॥
058a	देवा पितृगणाश्चापि गन्धर्वाप्सरसां गणाः ।
058c	लोका द्वीपार्णवाश्चैव गङ्गाद्याः सरितस्तथा ॥
059a	देवाः पितृगणाश्चापि वेदाः साङ्गाः सहाध्वरैः ।
059c	वेदोक्तैर्विविधैर्मन्त्रैः स्तुवन्ति हृषितास्तथा ॥
060a	विद्याधराश्च ये सिद्धा भूतास्तारागणास्तथा ।
060c	पुष्पवृष्टिं च वर्षन्ति प्रनृत्यन्ति च हर्षिताः ॥
061a	ब्रह्मणोत्पादिता देवी वह्निकुण्डान्महाप्रभा ।
061c	नमस्ते कपिले पुण्ये सर्वदेवैर्नमस्कृते ॥
062a	कपिलेऽथ महासत्वे सर्वतीर्थमये शुभे ।
062c	दातारं स्वजनोपेतं ब्रह्मलोकं नय स्वयम् ॥
063a	अहो रत्नमिदं पुण्यं सर्वदुःखघ्नमुत्तमम् ।
063c	अहो धर्मार्जितं शुद्धमिदमग्र्यं महाधनम् ।
063e	इत्याकाशस्थितस्ते तु सर्वदेवा जपन्ति च ॥
064a	तस्याः प्रतिग्रहीता च भुङ्क्ते यावद्द्विजोत्तमः ।064c	तावद्देवगणाः सर्वे कपिलामर्चयन्ति च ।
064e	स्वर्णशृङ्गीं रूप्यखुरां गन्धैः पुष्पैः सुपूजिताम् ॥
065a	वस्त्राभ्यामहताभ्यां तु यावत्तिष्ठत्यलङ्कृता ।065c	तावद्यदिच्छेत्कपिला मन्त्रपूता सुसंस्कृता ।
065e	भूलोकवासिनः सर्वान्ब्रह्मलोकं नयेत्स्वयम् ॥
066a	भूरश्वः कनकं गावो रूप्यमश्वं तिला यवाः ।
066c	दीयमानानि विप्राय प्रहृष्यन्ति दिनेदिने ॥
067a	अथ त्वश्रोत्रियेभ्यो वै तानि दत्तानि पाण्डव ।
067c	तथा निन्दन्त्यथात्मानमशुभं किंनु नः कृतं ॥
068a	अहो रक्षःपिशाचैश्च लुप्यमानाः समन्ततः ।
068c	यास्यामो निरयं शीघ्रमिति शोचन्ति तानि वै ॥
069a	एतान्यपि द्विजेभ्यो वै श्रोत्रियेभ्यो विशेषतः ।
069c	दीयमानानि वर्धन्ते दातारं तारयन्ति च ॥
070	युधिष्ठिर उवाच ।
070a	देवदेवेश दैत्यघ्न कालः को हव्यकव्ययोः ।
070c	के तत्रि पूजामर्हन्ति वर्जनीयाश्च के द्विजाः ॥
071	भगवानुवाच ।
071a	दैवं पूर्वाह्णिकं ज्ञेयं पैतृकं चापराह्णिकम् ।
071c	कालहीनं च यद्दानं तद्दानं राजसं विदुः ॥
072a	अवघुष्टं च यद्भुक्तमनृतेन च भारत ।
072c	परामृष्टं शुना वाऽपि तद्भागं राक्षसं विदुः ॥
073a	यावन्तः पतिता विप्रा जडोन्मत्तादयोपि च ।
073c	दैवे च पित्र्ये ते विप्रा राजन्नार्हन्ति सत्क्रियां ॥
074a	क्लीबः प्लङ्गी च कृष्ठी च राजयक्ष्मान्वितश्च यः ।
074c	अपस्मारी च यश्चापि पित्र्ये नार्हति सत्कृतिम् ॥
075a	चिकित्सका देवलका मिथ्यानियमधारिणः ।
075c	सोमविक्रयिणश्चापि श्राद्धे नार्हन्ति सत्कृतिम् ॥
076a	एकोद्दिष्टे च ये चान्नं भुञ्जते विधिवद्द्बिजाः ।
076c	चान्द्रायणमकृत्वा ते पुनर्नार्हन्ति सत्कृतिम् ॥
077a	गायका नर्तकाश्चैव प्लवका वादकास्तथा ।
077c	कथका यौधिकाश्चैव श्राद्धे नार्हन्ति सत्कृतिम् ॥
078a	अनग्नयश्च ये विप्राः शवनिर्यातकाश्च ये ।
078c	स्तेनाश्चापि विकर्मस्था राजन्नार्हन्ति सत्कृतिम् ॥
079a	अपरिज्ञातपूर्वाश्च गणपुत्राश्च ये द्विजाः ।
079c	पुत्रिकापुत्रकाश्चापि श्राद्धे नार्हन्ति सत्कृतिम् ॥
080a	रणकर्ता च यो विप्रो यश्च वाणिज्यको द्विजः ।
080c	प्राणिविक्रयवृत्तिश्च श्राद्धे नार्हन्ति सत्कृतिम् ॥
081a	चीर्णव्रतगुणैर्युक्ता नित्यं स्वाध्यायतत्पराः ।
081c	सावित्रीज्ञाः क्रियावन्तस्ते श्राद्धे सत्कृतिक्षमाः ॥
082a	श्राद्धस्य ब्राह्मणः कालः प्राप्तं दधि घृतं तथा ।
082c	दर्भाः सुमनसः क्षेत्रं तत्काले श्राद्धदो भवेत् ॥
083a	चारित्रनिरता राजन्कृशा ये कृशवृत्तयः ।
083c	अर्थिनश्चोपगच्छन्ति तेभ्यो दत्तं महत्फलम् ॥
084a	तपस्विनश्च ये विप्रास्तथा भैक्षचराश्च ये ।
084c	अर्थिनः केचिदिच्छन्ति तेषां दत्तं महत्फलम् ॥
085a	एवं धर्मभूतां श्रेष्ठ ज्ञात्वा सर्वात्मना तदा ।
085c	श्रोत्रियाय दरिद्राय प्रयच्छानुपकारिणे ॥
086a	दानं यत्ते प्रियं किञ्चिच्छ्रोत्रियाणां च यत्प्रियम् ।
086c	तत्प्रयच्छस्व धर्मज्ञ यदीच्छसि तदक्षयम् ॥
087ac	निरयं ये च गच्छन्ति तच्छृणुष्व युधिष्ठिर ॥
088a	गुर्वर्थं वा भयार्थं वा नोचेदन्यत्र पाण्डव ।
088c	वदन्ति येऽनृतं विप्रास्ते वै निरयगामिनः ॥
089a	परदारापहर्तारः परदारामिमर्शकाः ।
089c	परदारप्रयोक्तारस्तें वै निरयगामिनः ॥
090a	सूचकाः सन्धिभेत्तारः परद्रव्योपजीविनः ।
090c	अकृतज्ञाश्च मित्राणां ते वै निरयगामिनः ॥
091a	वर्णाश्रमाणां ये बाह्याः पाषण्डाश्चैव पापिनः ।
091c	उपासते च तानेव ते सर्वे नरकालयाः ॥
092a	वेदविक्रयिणश्चैव वेदानां चैव दूषकाः ।
092c	वेदानां लेखकाश्चैव ते वै निरयगामिनः ॥
093a	रसविक्रयिणो राजन्विषविक्रयिणश्च ये ।
093c	क्षीरविक्रयिणश्चापि ते वै निरयगामिनः ॥
094a	चण्डालेभ्यश्च ये क्षीरं प्रयच्छन्ति नराधमाः ।
094c	अर्थार्थमथवा स्नेहात्ते वै निरयगामिनः ॥
095a	पशूनां दमकाश्चैव तथा नासानुवेधकाः । 095c	पुंस्त्वहिंसाकरश्चैव ते वै निरयगामिनः ॥
096a	अदातारः समर्था ये द्रव्याणां लोभकारणात् ।
096c	दीनानन्धान्न पश्यन्ति ते वै निरयगामिनः ॥
097a	क्षान्तान्दान्तान्कृशान्प्राज्ञान्दीर्घकालं सहोषितान् ।
097c	त्यजन्ति कृतकृत्या ये ते वै निरयगामिनः ॥
098a	बालानामपि वृद्धानां श्रान्तानां चापि ये नराः ।
098c	अदत्त्वाऽश्नान्ति मृष्टान्नं ते वै निरयगामिनः ॥
099a	एते पूर्वर्षिभिः प्रोक्ता नरा निरयगामिनः ।
099c	ये स्वर्गं समनुप्राप्तास्ताञ्शृणुष्व युधिष्ठिर ॥
100a	दानेन तपसा चैव सत्येन च दमेन च ।
100c	ये धर्ममनुवर्तन्ते ते नराः स्वर्गगामिनः ॥
101a	शुश्रूषयाऽप्युपाध्यायाच्छ्रुतमादाय पाण्डव ।
101c	ये प्रतिग्रहनिस्स्नेहास्ते नराः स्वर्गगामिनः ॥
102a	मधुमांसासवेभ्यस्तु निवृत्ता व्रतवत्तु ये ।
102c	परदारनिवृत्ता ये ते नराः स्वर्गगामिनः ॥
103a	मातरं पितरं चैव शुश्रूषन्ति च ये नराः ।
103c	भ्रहातॄणामपि सस्नेहास्ते नराः स्वर्गगामिनः ॥
104a	ये तु भोजनकाले तु निर्याताश्चातिथिप्रियाः ।
104c	द्वाररोधं न कुर्वन्ति ते नराः स्वर्गगामिनः ॥
105a	वैवाहिकं तु कन्यानां दरिद्राणां च ये नराः ।
105c	कारयन्ति च कुर्वन्ति ते नराः स्वर्गगामिनः ॥
106a	रसानामथ बीजानामोषधीनां तथैव च ।
106c	दातारः श्रद्धयोपेतास्ते नराः स्वर्गगामिनः ॥
107a	क्षेमाक्षेमं च मार्गेषु समानि विषमाणि च ।
107c	अर्थिनां ये च वक्ष्यन्ति ते नराः स्वर्गगामिनः ॥
108a	पर्वद्वये चतुर्दश्यामष्टम्यां सन्ध्ययोर्द्वयोः ।
108c	आर्द्रायां जन्मनक्षत्रे विषुवे श्रवणेऽथवा ।
108e	ये ग्राम्यधर्मविरतास्ते नराः स्वर्गगाप्तिनः ॥
109a	हव्यकव्यविधानं च नरकस्वर्गगामिनौ ।
109c	धर्माधर्मौ च कथितौ किं भूयः श्रोतुमिच्छसि ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि षडधिकशततमोऽध्यायः ॥ 106 ॥
	

