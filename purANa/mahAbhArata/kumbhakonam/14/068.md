अध्यायः 068

कृष्णेन परिक्षित्सूतिकागृहप्रवेशनम् ॥ 1 ॥ तत्रोत्तरया कृष्णसमीपे बहुधा विलापपूर्वकं पुत्रोज्जीवनप्रार्थना ॥ 2 ॥

KK-14-02-068-001	वैशम्पायन उवाच ।
KK-14-02-068-001a	एवमुक्तस्तु राजेन्द्र केशिहा दुःखमूर्च्छितः ।
KK-14-02-068-001c	तथेति व्याजहारोच्चैर्ह्लादयन्निव तं जनम् ॥
KK-14-02-068-002a	वाक्येनैतेन हि तदा तं जनं पुरुषर्षभः ।
KK-14-02-068-002c	ह्लादयामास स विभुर्घर्मार्तं सलिलैरिव ॥
KK-14-02-068-003a	ततः स प्राविशत्तूर्णं जन्मवेश्म पितुस्तव ।
KK-14-02-068-003c	अर्चितं पुरुषव्याघ्र सितैर्माल्यैर्यथाविधि ॥
KK-14-02-068-004a	अपां कुम्भैः सुपूर्णैश्च विन्यस्तैः सर्वतोदिशम् ।
KK-14-02-068-004c	घृतेन तिन्दुकालातैः सर्षपैश्च महाभुज ॥
KK-14-02-068-005a	अस्त्रैश्च विमलैर्न्यस्तैः पावकैश्च समन्ततः ।
KK-14-02-068-005c	वृद्धाभिश्चापि रामाभिः परिवारार्थमावृतः ।
KK-14-02-068-005e	दक्षैश्च परितो धीर भिषग्भिः कुशलैस्तथा ॥
KK-14-02-068-006a	ददर्श च स तेजस्वी रक्षोघ्नान्यपि सर्वशः ।
KK-14-02-068-006c	द्रव्याणि स्थापितानि स्म विधिवत्कुशलैर्जनैः ॥
KK-14-02-068-007a	तथायुक्तं च तद्दृष्ट्वा जन्मवेश्म पितुस्तव ।
KK-14-02-068-007c	हृष्टोऽभवद्धृषीकेशः साधुसाध्विति चाब्रवीत् ॥
KK-14-02-068-008a	तथा ब्रुवति वार्ष्णेये प्रहृष्टवदने तदा ।
KK-14-02-068-008c	द्रौपदी त्वरिता गत्वा वैराटीं वाक्यमब्रवीत् ॥
KK-14-02-068-009a	अयमायाति ते भर्तुर्मातुलो मधुसूदनः ।
KK-14-02-068-009c	पुराणर्षिरचिन्त्यात्मा समीपमपराजितः ॥
KK-14-02-068-010a	साऽपि बाष्पकलां वाचं निगृह्याश्रूणि चैव ह ।
KK-14-02-068-010c	असंवीताऽभवद्देवी देववत्कृष्णमीयुषी ॥
KK-14-02-068-011a	सा तथा दूयमानेन हृदयेन तपस्विनी ।
KK-14-02-068-011c	दृष्ट्वा गोविन्दमायान्तं कृपणं पर्यदेवयत् ॥
KK-14-02-068-012a	पुण्डरीकाक्ष पश्याऽऽवां बालेन हि विनाकृतौ ।
KK-14-02-068-012c	अभिमन्युं च मां चैव हठात्तुल्यं जनार्दन ॥
KK-14-02-068-013a	वार्ष्णेय मधुहन्वीर शिरसा त्वां प्रसादये ।
KK-14-02-068-013c	द्रोणपुत्रास्त्रनिर्दग्धं जीवयैनं ममाऽऽत्मजम् ॥
KK-14-02-068-014a	यदि स्म धर्मराज्ञा वा भीमसेनेन वा पुनः ।
KK-14-02-068-014c	त्वया वा पुण्डरीकाक्ष वाक्यमुक्तमिदं भवेत् ॥
KK-14-02-068-015a	अजानतीमिषीकेयं जनित्रीं हन्त्विति प्रभो ।
KK-14-02-068-015c	अहमेव विनष्टा स्यां नायमेवं गतो भवेत् ॥
KK-14-02-068-016a	गर्भस्थस्यास्य बालस्य ब्रह्मास्त्रेण निपातनम् ।
KK-14-02-068-016c	कृत्वा नृशंसं दुर्बुद्धिर्द्रौणिः किं फलमश्नुते ॥
KK-14-02-068-017a	सा त्वां प्रसाद्य शिरसा याचे शत्रुनिबर्हण ।
KK-14-02-068-017c	प्राणांस्त्यक्ष्यामि गोविन्द नायं सञ्जीवते यदि ॥
KK-14-02-068-018a	अस्मिन्हि बहवः साधो ये ममाऽऽसन्मनोरथाः ।
KK-14-02-068-018c	ते द्रोणपुत्रेण हताः किंनु जीवामि केशव ॥
KK-14-02-068-019a	आसीन्मम मतिः कृष्ण पूर्णोत्सङ्गा जनार्दन ।
KK-14-02-068-019c	अभिवादयिष्ये हृष्टेति तदिदं वितथीकृतम् ॥
KK-14-02-068-020a	चपलाक्षस्य दायादे मृतेऽस्मिन्पुरुषर्षभ ।
KK-14-02-068-020c	विफला मे कृताः कृष्ण हृदि सर्वे मनोरथाः ॥
KK-14-02-068-021a	चपलाक्षः किलातीव प्रियस्ते मधुसूदन ।
KK-14-02-068-021c	सुतं पश्य त्वमस्यैनं ब्रह्मास्त्रेण निपातितम् ॥
KK-14-02-068-022a	कृतघ्नोऽयं नृशंसोऽयं यथाऽस्य जनकस्तथा ।
KK-14-02-068-022c	यः पाण्डवीं श्रियं त्यक्त्वा गतोऽद्य यमसादनं ॥
KK-14-02-068-023a	मया चैतत्प्रतिज्ञातं रणमूर्धनि केशव ।
KK-14-02-068-023c	अभिमन्यौ हते वीर त्वामेष्याम्यचिरादिति ॥
KK-14-02-068-024a	तच्च नाकरवं कृष्ण नृशंसा जीवितप्रिया ।
KK-14-02-068-024c	इदानीं मां गतां तत्र किंनु वक्ष्यति फाल्गुनिः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि अष्टषष्टितमोऽध्यायः ॥ 68 ॥

14-68-19 पुत्रोत्सङ्गा जनार्दनेति झ.पाठः ॥
