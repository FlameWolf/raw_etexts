अध्यायः 068

कृष्णेन परिक्षित्सूतिकागृहप्रवेशनम् ॥ 1 ॥ तत्रोत्तरया कृष्णसमीपे बहुधा विलापपूर्वकं पुत्रोज्जीवनप्रार्थना ॥ 2 ॥

001	वैशम्पायन उवाच ।
001a	एवमुक्तस्तु राजेन्द्र केशिहा दुःखमूर्च्छितः ।
001c	तथेति व्याजहारोच्चैर्ह्लादयन्निव तं जनम् ॥
002a	वाक्येनैतेन हि तदा तं जनं पुरुषर्षभः ।
002c	ह्लादयामास स विभुर्घर्मार्तं सलिलैरिव ॥
003a	ततः स प्राविशत्तूर्णं जन्मवेश्म पितुस्तव ।
003c	अर्चितं पुरुषव्याघ्र सितैर्माल्यैर्यथाविधि ॥
004a	अपां कुम्भैः सुपूर्णैश्च विन्यस्तैः सर्वतोदिशम् ।
004c	घृतेन तिन्दुकालातैः सर्षपैश्च महाभुज ॥
005a	अस्त्रैश्च विमलैर्न्यस्तैः पावकैश्च समन्ततः ।
005c	वृद्धाभिश्चापि रामाभिः परिवारार्थमावृतः ।
005e	दक्षैश्च परितो धीर भिषग्भिः कुशलैस्तथा ॥
006a	ददर्श च स तेजस्वी रक्षोघ्नान्यपि सर्वशः ।
006c	द्रव्याणि स्थापितानि स्म विधिवत्कुशलैर्जनैः ॥
007a	तथायुक्तं च तद्दृष्ट्वा जन्मवेश्म पितुस्तव ।
007c	हृष्टोऽभवद्धृषीकेशः साधुसाध्विति चाब्रवीत् ॥
008a	तथा ब्रुवति वार्ष्णेये प्रहृष्टवदने तदा ।
008c	द्रौपदी त्वरिता गत्वा वैराटीं वाक्यमब्रवीत् ॥
009a	अयमायाति ते भर्तुर्मातुलो मधुसूदनः ।
009c	पुराणर्षिरचिन्त्यात्मा समीपमपराजितः ॥
010a	साऽपि बाष्पकलां वाचं निगृह्याश्रूणि चैव ह ।
010c	असंवीताऽभवद्देवी देववत्कृष्णमीयुषी ॥
011a	सा तथा दूयमानेन हृदयेन तपस्विनी ।
011c	दृष्ट्वा गोविन्दमायान्तं कृपणं पर्यदेवयत् ॥
012a	पुण्डरीकाक्ष पश्याऽऽवां बालेन हि विनाकृतौ ।
012c	अभिमन्युं च मां चैव हठात्तुल्यं जनार्दन ॥
013a	वार्ष्णेय मधुहन्वीर शिरसा त्वां प्रसादये ।
013c	द्रोणपुत्रास्त्रनिर्दग्धं जीवयैनं ममाऽऽत्मजम् ॥
014a	यदि स्म धर्मराज्ञा वा भीमसेनेन वा पुनः ।
014c	त्वया वा पुण्डरीकाक्ष वाक्यमुक्तमिदं भवेत् ॥
015a	अजानतीमिषीकेयं जनित्रीं हन्त्विति प्रभो ।
015c	अहमेव विनष्टा स्यां नायमेवं गतो भवेत् ॥
016a	गर्भस्थस्यास्य बालस्य ब्रह्मास्त्रेण निपातनम् ।
016c	कृत्वा नृशंसं दुर्बुद्धिर्द्रौणिः किं फलमश्नुते ॥
017a	सा त्वां प्रसाद्य शिरसा याचे शत्रुनिबर्हण ।
017c	प्राणांस्त्यक्ष्यामि गोविन्द नायं सञ्जीवते यदि ॥
018a	अस्मिन्हि बहवः साधो ये ममाऽऽसन्मनोरथाः ।
018c	ते द्रोणपुत्रेण हताः किंनु जीवामि केशव ॥
019a	आसीन्मम मतिः कृष्ण पूर्णोत्सङ्गा जनार्दन ।
019c	अभिवादयिष्ये हृष्टेति तदिदं वितथीकृतम् ॥
020a	चपलाक्षस्य दायादे मृतेऽस्मिन्पुरुषर्षभ ।
020c	विफला मे कृताः कृष्ण हृदि सर्वे मनोरथाः ॥
021a	चपलाक्षः किलातीव प्रियस्ते मधुसूदन ।
021c	सुतं पश्य त्वमस्यैनं ब्रह्मास्त्रेण निपातितम् ॥
022a	कृतघ्नोऽयं नृशंसोऽयं यथाऽस्य जनकस्तथा ।
022c	यः पाण्डवीं श्रियं त्यक्त्वा गतोऽद्य यमसादनं ॥
023a	मया चैतत्प्रतिज्ञातं रणमूर्धनि केशव ।
023c	अभिमन्यौ हते वीर त्वामेष्याम्यचिरादिति ॥
024a	तच्च नाकरवं कृष्ण नृशंसा जीवितप्रिया ।
024c	इदानीं मां गतां तत्र किंनु वक्ष्यति फाल्गुनिः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि अष्टषष्टितमोऽध्यायः ॥ 68 ॥

14-68-19 पुत्रोत्सङ्गा जनार्दनेति झ.पाठः ॥
