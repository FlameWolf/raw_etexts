अध्यायः 103

कृष्णेन युधिष्ठिरम्प्रति वृषभगृहशय्यादिदानप्रशंसनम् ॥ 1 ॥ तथा गोब्राह्मणरक्षणादिनानाधर्मकथनम् ॥ 2 ॥

001	वैशम्पायन उवाच ।
001a	वासुदेवेन दानेषु कथितेषु यथाक्रमम् ।
001c	अवितृप्तश्च धर्मेषु केशवं पुनरब्रवीत् ॥
002a	देव धर्मामृतमिदं शृण्वतोपि परन्तप ।
002c	न विद्यते सुरश्रेष्ठ मम तृप्तिर्हि माधव ॥
003a	अनडुत्सम्प्रदानस्य यत्फलं तु विधीयते ।
003c	तत्फलं कथयस्वेह तव भक्तस्य मेऽच्युत ॥
004a	यानिचान्यानिदानानित्वया नोक्तानि कानिचित् ।
004c	तान्याचक्ष्व सुरश्रेष्ठ तेषां चानुक्रमात्फलम् ॥
005	भगवानुवाच ।
005a	पवित्रत्वात्सुपुण्यत्वात्पावनत्वात्तथैव च ।
005c	शृणु धर्मामृतं श्रेष्ठं दत्तस्यानडुहः फलम् ॥
006a	दशधेनुसमोऽनड्वानेकोपि कुरुपुङ्गव ।
006c	मेदोमांसविपुष्टाङ्गो नीरोगः कोपवर्जितः ॥
007a	युवा भद्रः सुशीलश्च सर्वदोषविवर्जितः ।
007c	धुरं धारयति क्षिप्रं दत्तो विप्राय पाण्डव ॥
008a	स तेन पुण्यदानेन वर्षकोटिं युधिष्ठिर ।
008c	यथाकामं महातेजा गवां लोके महीयते ॥
009a	यश्च दद्यादनडुहौ द्वौ युक्तौ च धुरन्धरौ ।
009c	सुवृत्ताय दरिद्राय श्रोत्रियाय विशेषतः ।
009e	तस्य यत्पुण्यमाख्यातं तच्छृणुष्व युधिष्ठिर ॥
010a	सहस्रगोप्रदानेन यत्प्रोक्तं फलमुत्तमम् ।
010c	तत्पुण्यफलमाप्नोति याति लोकान्स मामकान् ॥
011a	यावन्ति चैव रोमाणि तयोरनुडुहोर्नृप ।
011c	तावद्वर्षसहस्राणि मम लोके महीयते ॥
012a	दरिद्रायैव दातव्यं न समृद्धाय पाण्डव ।
012c	वर्षाणां हि तटाकेषु फलं नैव पयोधिषु ॥
013a	यस्तु दद्यादनडुहं दरिद्राय द्विजातये ।
013c	स तेन पुण्यदानेन पुतात्मा कुरुपुङ्गव ॥
014a	विमानं दिव्यमारूढो दिव्यरूपी यथासुखम् ।
014c	मम लोकेषु रमते यावदाभूतसम्प्लुवम् ॥
015a	गृहं दीपप्रभायुक्तं शय्यासनविभूषितम् ।
015c	भाजनोपस्करैर्युक्तं धनधान्यैरलङ्कृतम् ।
015e	दासीगोभूमिसंयुक्तमन्यूनं सर्वसाधनैः ॥
016a	ब्राह्मणाय दरिद्राय श्रोत्रियाय युधिष्ठिर ।
016c	दद्यात्सदक्षिणं यस्तु तस्य पुण्यफलं शृणु ॥
017a	देवाः पितृगणाश्चैव ह्यग्नयो ऋषयस्तथा ।
017c	प्रयच्छन्ति प्रहृष्टा वै यानमादित्यसन्निभम् ॥
018a	तेन गच्छेच्छ्रिया युक्तो ब्रह्मलोकमनुत्तमम् ।
018c	स्त्रीसहस्रावृते रम्ये भवने तत्र काञ्चने ।
018e	मोदते ब्रह्मलोकस्थो यावदाभूतसम्प्लवम् ॥
019a	शय्यं प्रस्तरणोपेतां यः प्रयच्छति पाण्डव ।
019c	अर्चयित्वा द्विजं भक्त्या वस्त्रमाल्यानुलेपनैः ।
019e	भोजयित्वा विचित्रान्नं तस्य पुण्यफलं शृणु ॥
020a	धेनुदानस्य यत्पुण्यं विधिदत्तस्य पाण्डव ।
020c	तत्पुण्यं तमनुप्राप्य पितृलोके महीयते ॥
021a	शिल्पमध्ययनं वाऽपि विद्यां मन्त्रौषधानि च ।
021c	यः प्रयच्छति विप्राय तस्य पुण्यफलं शृणु ॥
022a	आहिताग्निसहस्रस्य पूजितस्यैव यत्फलम् ।
022c	तत्पुण्यफलमाप्नोति यस्तु शय्यां प्रयच्छति ॥
023a	छन्दोभिः सम्प्रयुक्तेन विमानेन विराजता ।
023c	सप्तर्षिलोकान्व्रजति पूज्यते ब्रह्मवादिभिः ॥
024a	चतुर्युगानि वै त्रिंशत्क्रीडित्वा तत्र देववत् ।
024c	इह मानुष्यके लोके विप्रो भवति वेदवित् ॥
025a	विश्रामयति यो विप्रं श्रान्तमध्वनि कर्शितम् ।
025c	विनश्यति तदा पापं तस्य वर्षकृतं नृप ॥
026a	अथ प्रक्षालयेत्पादौ तस्य तोयेन भक्तिमान् ।
026c	दशवर्षकृतं पापं व्यपोहति न संशयः ॥
027a	घृतेन वाऽथ तैलेन पादौ तस्य तु पूजयेत् ।
027c	तद्द्वादसमारूढं पापमाशु व्यपोहति ॥
028a	धेनुकाञ्चनदत्तस्य यत्पुण्यं समुदाहृतम् ।
028c	तत्पुण्यफलमाप्नोति यस्त्वेनं विप्रमर्चयेत् ॥
029a	स्वागतेन तु यो विप्रं पूजयेदासनेन च ।
029c	प्रत्युत्थानेन वा राजन्स देवानां प्रियो भवेत् ॥
030a	स्वागतेनाग्नयो राजन्नासनेन शतक्रतुः ।
030c	प्रत्युत्थानेन पितरः प्रीतिं यान्त्यतिथिप्रियाः ॥
031a	अग्निशक्रपितॄणां च तेषां प्रीत्या नराधिप ।
031c	संवत्सरकृतं पापं तस्य सद्यो विनश्यति ॥
032a	यः प्रयच्छति विप्राय आसनं माल्यभूषितम् ।
032c	स याति मणिचित्रेण रथेनेन्द्रनिकेतनम् ॥
033a	पुरन्दरासने तत्र दिव्यनारीविभूषितः ।
033c	षष्टिं वर्षसहस्राणि क्रीडत्यप्सरसां गणैः ॥
034a	वाहनं यः प्रयच्छेत ब्राह्मणाय युधिष्ठिर ।
034c	स याति रत्नचित्रेण वाहनेन सुरालयम् ॥
035a	स तत्र कामं क्रीडित्वा सेव्यमानोप्सरोगणैः ।
035c	इह राजा भवेद्राजन्नात्र कार्या विचारणा ॥
036a	पादपं पल्लवाकीर्णं पुष्पतिं फलितं तथा ।
036c	गन्धमाल्यैरथाभ्यर्च्य वस्त्राभरणभूषितम् ॥
037a	यः प्रयच्छति विप्राय श्रोत्रियाय सदक्षिणम् ।
037c	भोजयित्वा यथाकामं तस्य पुण्यफलं शृणु ॥
038a	जाम्बूनदविचित्रेण विमानेन विराजता ।
038c	पुरन्दरपुरं याति जयशब्दरवैर्युतः ॥
039a	ततः शक्रपुरे रम्ये तस्य कल्पकपादपः ।
039c	ददाति चेप्सितं सर्वं मनसा यद्यदिच्छति ॥
040a	यावन्ति तस्य पत्राणि पुष्पाणि च फलानि च ।
040c	तावद्वर्षसहस्राणि शक्रलोके महीयते ॥
041a	शक्रलोकावतीर्णश्च मानुष्यं लोकमागतः ।
041c	रथाश्वगजसम्पूर्णं पुरं राज्यं च वक्ष्यति ॥
042a	स्थापयित्वा तु मद्भक्त्या यो मत्प्रतिकृतिं नरः ।
042c	आलयं विधिवत्कृत्वा पूजाकर्म च कारयेत् ।
042e	स्वयं वा पूजयेद्भक्त्या तस्य पुण्यफलं शृणु ॥
043a	अश्वमेधसहस्रस्य यत्पुण्यं समुदाहृतम् ।
043c	तत्फलं समवाप्नोति मत्सालोक्यं प्रपद्यते ।
043e	न जाने निर्गमं तस्य मम लोकाद्युधिष्ठिर ॥
044a	देवालये विप्रगृहे गोवाटे चत्वरेऽपि वा ।
044c	प्रज्वालयति यो दीपं तस्य पुण्यफलं शृणु ॥
045a	आरुद्य काञ्चनं यानं द्योतयन्सर्वतो दिशम् ।
045c	गच्छेदादित्यलोकं स सेव्यमानः सुरोत्तमैः ॥
046a	तत्र प्रकामं क्रीडित्वा वर्षकोटिं महातपाः ।
046c 	इह लोके भवेद्विप्रो वेदवेदाङ्गपारगः ॥
047a	देवालयेषु वा राजन्ब्राह्मणावसथेषु वा ।
047c	चत्वरे वा चतुष्के वा रात्रौ वा यदि वा दिवा ॥
048a	नानागन्धर्ववाद्यानि धर्मश्रावणिकानि च ।
048c	यस्तु कारयते भक्त्या मद्गतेनान्तरात्मना ॥
049a	तस्य देवा नरश्रेष्ठ पितरश्चापि हर्षिताः ।
049c	सुप्रीताः सम्प्रयच्छन्ति विमानं कामगं सुखम् ॥
050a	स च तेन पिमानेन याति देवपुरं नरः ।
050c	तत्र दिव्याप्सरोभिस्तु सेव्यमानः प्रमोदते ॥
051a	देवलोकावतीर्णस्तु सोस्मिँल्लोके नराधिप ।
051c	वेदवेदाङ्गतत्वज्ञो भोगवान्ब्राह्मणो भवेत् ॥
052a	चत्वरे वा सभायां वा विस्तीर्णे वा सभाङ्गणे ।
052c	कृत्वाऽग्निकुण्डं विपुलं स्थण्डिलं वा युधिष्ठिर ॥
053a	तत्राग्निं चतुरो मासाञ्ज्वालयेद्यस्तु भक्तिमाम् ।
053c	समाप्तेषु च मासेषु पौष्यादिषु ततो द्विजान् ॥
054a	भोजयेत्पायसं मृष्टं मद्गतेनान्तरात्मना ।
054c	दक्षिणां च यथाशक्ति ब्राह्मणेभ्यो निवेदयत् ॥
055a	एवमग्निं तु यः कुर्यान्नित्यमेवार्चयेत्तु माम् ।
055c	तस्य पुण्यफलं यद्वै तन्निबोध युधिष्ठिर ॥
056a	तेनाहं शङ्करश्चैव पितरो ह्यग्नयस्तथा ।
056c	यास्यामः परमां प्रीतिं नात्र कार्याविचारणा ॥
057a	षष्टिं वर्षसहस्राणि षष्टिं वर्षशतानि च ।
057c	सोस्मत्प्रीतिकरः श्रीमान्मम लोके महीयते ॥
058a	मम लोकावतीर्णश्च अस्मिँल्लोके महायशाः ।
058c	वेदवेदाङ्गविद्विप्रो जायते राजपूजितः ॥
059a	यः करोति नरश्रेष्ठ भरणं ब्राह्मणस्य तु ।
059c	श्रोत्रियस्याभिजातस्य दरिद्रस्य विशेषतः ।
059e	तस्य पुण्यफलं यद्वै तन्निबोध युधिष्ठिर ॥
060a	गवां कोटिप्रदानेन यत्पुण्यं समुदाहृतम् ।
060c	तत्सर्वफलमाप्नोति वर्षेणैकेन पाण्डव ॥
061a	काञ्चनेन विचित्रेण विमानेनार्कशोभिना ।
061c	स याति मामकं लोकं दिव्यस्त्रीगणसेवितः ॥
062a	गीयमानो वरस्त्रीभिर्वर्षाणां कोटिविंशतिम् ।
062c	क्रीडित्वा मामके तत्र सर्वदेवैरभिष्टुतः ।
062e	मानुष्यमवतीर्णस्तु वेदविद्ब्राह्मणो भवेत् ॥
063a	करकां कर्णिकां वाऽपि महद्वा जलभाजनम् ।
063c	यः प्रयच्छति विप्राय तस्य पुण्यफलं शृणु ॥
064a	ब्रह्मकूर्चे तु यत्पीते फलं प्रोक्तं नरादिप ।
064c	तत्पुण्यफलमाप्नोति जलभाजनदो नरः ।
064e	सुतृप्तः सर्वसौगन्धः प्रहृष्टेन्द्रियमानसः ॥
065a	हंससारसयुक्तेन विमानेन विराजता ।
065c	स याति वारुणं लोकं दिव्यगन्धर्वसेवितम् ॥
066a	पानीयं यः प्रयच्छेद्वै जीवानां जीवनं परम् ।
066c	ग्रीष्मे च त्रिषु मासेषु तस्य पुण्यफलं शृणु ॥
067a	कपिलाकोटिदानस्य यत्पुण्यं तु विधीयते ।
067c	तत्पुण्यफलमाप्नोति पानीयं यः प्रयच्छति ॥
068a	पूर्णचन्द्रप्रकाशेन विमानेन विराजता ।
068c	स गच्छेच्चन्द्रभवनं सेव्यमानोप्सरोगणैः ॥
069a	त्रिंशत्कोटियुगं तत्र दिव्यगन्धर्वसेवितः ।
069c	क्रीडित्वा मानुषे लोके चतुर्वेदी द्विजो भवेत् ॥
070a	शिरोभ्यङ्गप्रदानेन तेजस्वी प्रियदर्शनः ।
070c	सुभगो रूपवाञ्शूरः पण्डितश्च भवेद्द्विजः ॥
071a	वस्त्रदायी तु तेजस्वी सर्वत्र प्रियदर्शनः ।
071c	सुभगो भवति श्रीमान्स्त्रीणां नित्यं मनोरमः ॥
072a	उपानहौ च च्छत्रं च यो ददाति नरोत्तमः ।
072c	स याति रथमुख्येन काञ्चनेन विराजता ।
072e	शक्रलोकं महातेजाः सेव्यमानोप्सरोगणैः ॥
073a	काष्ठपादुकदा यान्ति विमानैर्वृक्षनिर्मितैः ।
073c	धर्मराजपुरं रम्यं सेव्यमानाः सुरोत्तमैः ॥
074a	दन्तकाष्ठप्रादनेन प्रियवाक्यो भवेन्नरः ।
074c	सुगन्धवदनः श्रीमान्मेधासौभाग्यसंयुतः ॥
075a	क्षीरं दधि घृतं वाऽपि गुडं मधुरसं तथा ।
075c	ये प्रयच्छन्ति विप्रेभ्यः परां भक्तिमुपागताः ॥
076a	ते वृषैरश्वयानैश्च श्वेतस्रग्दामभूषिताः ।
076c	उपगीयमाना गन्धर्वैर्यान्तीश्वरपुरं नराः ॥
077a	तत्र दिव्याप्सरोभिस्तु सेव्यमाना यथासुखम् ।
077c	षष्टिवर्षसहस्राणि मोदन्ते देवसन्निभाः ॥
078a	ततः कालावतीर्णाश्च जायन्ते त्विह मानवाः ।
078c	प्रभूतधनधान्याश्च भोगवन्तो नरोत्तमाः ॥
079a	वैशाखे मासि वैशाखे दिवसे पाण्डुनन्दन ।
079c	वैवस्वतं समुद्दिश्य परां भक्तिमुपागताः ॥
080a	अभ्यर्च्य विधिवद्विप्रांस्तिलान्गुडसमन्वितान् ।
080c	ये प्रयच्छन्ति विप्रेभ्यस्तेषां पुण्यफलं शृणु ॥
081a	गोप्रदानेन यत्पुण्यं विधिवत्पाण्डुनन्दन ।
081c	तत्पुण्यं समनुप्राप्तो यमलोके महीयते ।
081e	ततश्चापि च्युतः कालादिह राजा भविष्यति ॥
082a	तस्मिन्नेव दिने विप्रान्भोजयित्वा सुदक्षिणम् ।
082c	तोयपूर्णानि दिव्यानि भाजनानि दिशन्ति ये ॥
083a	ते यान्त्यादित्यवर्णाभैर्विमानैर्वरुणालयम् ।
083c	तत्र दिव्याङ्गनाभिस्तु रमन्ते कामकामिनः ॥
084a	ततोऽवतीर्णाः कालेन ते चास्मिन्मानुषे पुनः ।
084c	भोगवन्तो द्विजश्रेष्ठ भविष्यन्ति न संशयः ॥
085a	अनन्तराशी यश्चापि वर्तते व्रतवत्सदा ।
085c	सत्यवाक्क्रोधरहितः शुचिः स्नानरतः सदा ।
085e	स विमानेन दिव्येन याति शक्रपुरं नरः ॥
086a	तत्र दिव्याप्सरोभिस्तु वर्षकोटिं महातपाः ।
086c	क्रीडित्वा मानुषे लोके जायते वेदविद्द्विजः ॥
087a	एकभुक्तेन यश्चापि वर्षमेकं तु वर्तते ।
087c	ब्रह्मचारी जितक्रोधः सत्यशौचसमन्वितः ।
087e	स विमानेन दिव्येन याति शक्रपुरं नरः ॥
088a	दशकोटिसहस्राणि क्रीडित्वाऽप्सरसां गणैः ।
088c	इह मानुष्यके लोके वेदविद्ब्राह्मणो भवेत् ॥
089a	चतुर्थकाले यो भुङ्क्ते ब्रह्मचारी जितेन्द्रियः ।
089c	वर्तते चैकवर्षं तु तस्य पुण्यफलं शृणु ॥
090a	चित्रबर्हिणयुक्तेन विचित्रध्वजशोभिना ।
090c	याति यानेन दिव्येन स महेन्द्रपुरं नरः ॥
091a	अकृशाभिर्वरस्त्रीभिः सेव्यमानो यथासुखम् ।
091c	ततो द्वादशकोटिं स समाः सम्यक्प्रमोदते ॥
092a	शक्रलोकावतीर्णस्तु लोके चास्मिन्नराधिप ।
092c	भवेद्वै ब्राह्मणो विद्वान्क्षमावान्वेदपारगः ॥
093a	षष्ठकाले तु योऽश्नाति वर्षमेकमकल्मषः ।
093c	ब्रह्मचर्यव्रतैर्युक्तः शुचि क्रोधविवर्जितः ।
093e	तपोयुक्तस्य तस्याथ शृणुष्व फलमुत्तमम् ॥
094a	अत्यादित्यप्रकाशेन विमानेनार्कसन्निभः ।
094c	स याति मम लोकान्वै दिव्यनारीनिषेवितः ॥
095a	तत्र साध्यैर्मरुद्भिस्तु पूज्यमानो यथासुखम् ।
095c	पश्यन्नेव सदा मां तु क्रीडत्यप्सरसां गणैः ॥
096a	पक्षोपवासं यश्चापि कुरुते मद्गतात्मना ।
096c	समाप्ते तु व्रते तस्मिंस्तर्पयेच्छ्रोत्रियान्द्विजान् ॥
097a	सोपि गच्छति दिव्येन विमानेन महातपाः ।
097c	द्योतयनप्रभया व्योम मम लोकं प्रपद्यते ।
097e	स तत्र मोदते कामं कामरूपी यथासुखम् ॥
098a	त्रिंशत्कोटिसमा राजन्क्रीडित्वा तत्र देववत् ।
098c	इह मानुष्यके लोके पूजनीयो द्विजो भवेत् ।
098e	त्रयाणामपि वेदानां साङ्गानां पारगे भवेत् ॥
099a	यश्च मासोपवासं वै कुरुते मद्गतात्मना ।
099c	जितेन्द्रियो जितक्रोधोजितधीः स्नानतत्परः ॥
100a	समाप्ते नियमे तत्र भोजयित्वा द्विजोत्तमान् ।
100c	दक्षिणां च ततो दद्यात्प्रहृष्टेनान्तरात्मना ॥
101a	स गच्छति महातेजा ब्रह्मलोकमनुत्तमम् ।
101c	सिंहयुक्तेन यानेन दिव्यस्त्रीगणसेवितः ॥
102a	स तत्र ब्रह्मणो लोके दिव्यर्षिगणसेवितः ।
102c	शतकोटिसमा राजन्यथाकामं प्रमोदते ॥
103a	ततः कालावतीर्णश्च सोस्मिँल्लोके द्विजो भवेत् ।
103c	षडङ्गविच्चतुर्वेदी त्रिंशज्जन्मान्यरोगवान् ॥
104a	यस्त्यक्त्वा सर्वकर्माणि शुचिः क्रोधविवर्जितः ।
104c	महाप्रस्तानमेकाग्नो याति मद्गतमानसः ॥
105a	स गच्छेदिन्द्रसदनं विमानेन महातपाः ।
105c	महामणिविचित्रेण सौवर्णेन विराजता ॥
106a	शतकोटिसमास्तत्र सुराधिपतिपूजितः ।
106c	नाकपृष्ठे निवसति दिव्यस्त्रीगणसेवितः ॥
107a	शक्रलोकावतीर्णश्च मानुषेषूपजायते ।
107c	राज्ञां राजा महातेजाः सर्वलोकार्चितः प्रभुः ॥
108a	प्रायोपवेशं यश्चापि कुरुते मद्गतात्मना ।
108c	नमो ब्रह्मण्यदेवायेत्युक्त्वा मन्त्रं समाहितः ।
109a	अन्तःस्वस्थो जितक्रोधस्तस्य पुण्यफलं शृणु ॥
109c	कामगः कामरूपी च बालसूर्यसमप्रभः ।
109e	स विमानेन दिव्येन याति लोकाननामयान् ॥
110a	स्वर्गत्स्वर्गं महातेजा गत्वा चैव यथासुखम् ।
110c	मम लोकेषु रमते यावदाभूतसम्प्लवम् ॥
111a	अग्निप्रवेशं यश्चापि कुरुते मद्गतात्मना ।
111c	सोपि यानेन दिव्येन मम लोकं प्रपद्यते ॥
112a	तत्र सर्वगुणोपेतः पश्यन्नेव स मां सदा ।
112c	त्रिंशत्कोटिसमा राजन्मोदते मम सन्निधौ ।
112e	ततोऽवतीर्णः कालेन वेदविद्ब्राह्मणो भवेत् ॥
113a	कर्षणं साधयन्यस्तु मां प्रपन्नः शुचिव्रतः ।
113c	नमो ब्रह्मण्यदेवायेत्येतन्मन्त्रमुदाहरन् ॥
114a	बालसूर्यप्रकाशेन विमानेन विराजता ।
114c	मम लोकं समासाद्य वर्षकोटिं प्रमोदते ।
114e	मम लोकावतीर्णश्च सोस्मिँल्लोके नृपो भवेत् ॥
115a	निवेशयति मन्मूर्त्यामात्मानं मद्गतः शुचिः ।
115c	रुद्रदक्षिणमूर्त्यां वा चतुर्दश्यां विशेषतः ॥
116a	सिद्धैर्ब्रह्मर्षिभिश्चैव देवलोकैश्च पूजितः ।
116c	गन्धर्वैर्भूतसङ्घैश्च गीयमानो महातपाः ॥
117a	प्रविशेत्स महातेजा मां वा शङ्करमेव वा ।
117c	न स्यात्पुनर्भवो राजन्नात्र कार्या विचारणा ॥
118a	गोकृते स्त्रीकृते चैव गुरुविप्रकृतेऽपि वा ।
118c	हन्यन्ते ये तु राजेन्द्र शक्रलोकं व्रजन्ति ते ॥
119a	तत्र जाम्बूनदमये विमाने कामगामिनि ।
119c	मन्वन्तरं प्रमोदन्ते दिव्यनारीनिषेविताः ॥
120a	आश्रुतस्याप्रादनेन दत्तस्य हरणेन च ।
120c	जन्मप्रभृति यद्दत्तं तत्सर्वं तु विनश्यति ॥
121a	नाऽगोप्रदास्तत्र पयः पिबन्ति नाभूमिदा भूमिमथाश्रुवन्ति ।
121c	यान्यान्कामान्ब्राह्मणेभ्यो ददाति तांस्तान्कामान्स्वर्गलोके च भुङ्क्ते ॥
122a	यद्यदिष्टतमं द्रव्यं न्यायनोपार्जितं च यत् ।
122c	तत्तद्गुणवते देयं तदेवाक्षयमिच्छता ॥
123a	अनुपोष्य त्रिरात्राणि तीर्थान्यनभिगम्य च ।
123c	अदत्त्वा काञ्चनं गां दरिद्रो नाम जायते ॥
124a	दानं यत्तत्फलं नैव श्रोत्रियाय न दीयते ।
124c	श्रोत्रिया यत्र नाश्नन्ति न देवास्तत्र भुञ्जते ॥
125a	श्रोत्रियेभ्यः परं नास्ति परमं दैवतं महत् ।
125c	निधानं चापि राजेन्द्र नास्माच्छ्रोत्रियभोजनात् ॥ ॥
	
इति श्रीमन्महाभारते आश्वमेधिकपर्वणि वैष्णवधर्मपर्वणि त्र्यधिकशततमोऽध्यायः ॥

14-103-64 अहोरात्रोषितो भूत्वा पौर्णमास्यां विशेषतः । पञ्चगव्यं पिबेत्प्रातर्ब्रह्मकूर्चविधिः स्मृतः ॥ 
14-103-66 ग्रीष्मे चतुर्षु मासेषु इति थ.पाठः ॥
