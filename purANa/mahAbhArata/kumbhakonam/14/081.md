अध्यायः 081

बभ्रुवाहने प्रायोपविष्टे उलूप्या स्मरणमात्रसंनिहितसञ्जीवनमणिनाऽर्जुनस्य समुद्बोधनम् ॥ 1 ॥ ततः सुप्तोत्थितेनेव तेन बभ्रुवाहनं प्रति चित्राङ्गदादीनां रणाङ्गणागमने कारणप्रश्ने तेनोलूपीं प्रति प्रश्नचोदना ॥ 2 ॥

001	वैशम्पायन उवाच ।
001a	प्रायोपविष्टे नृपतौ मणलूरेश्वरे तदा ।
001c	पितृशोकसमाविष्टे सह मात्रा परन्तप ॥
002a	उलूपी चिन्तयामास तदा सञ्जीवनं मणिम् ।
002c	स चोपातिष्ठत तदा पन्नगानां परायणम् ॥
003a	तं गृहीत्वा तु कौरव्य नागराजपतेः सुता ।
003c	मनःप्रह्लादनीं वाचं सैनिकानामथाब्रवीत् ॥
004a	उत्तिष्ठ मा शुचः पुत्र नैव जिष्णुस्त्वया हतः ।
004c	अजेयः पुरुषैरेष तथा देवैः सवासवैः ॥
005a	मया तु मोहनी नाम मायैषा सम्प्रदर्शिता ।
005c	प्रियार्थं पुरुषेन्द्रस्य पितुस्तेऽद्य यशस्विनः ॥
006a	जिज्ञासुर्ह्येष पुत्रस्य बलस्य तव कौरव ।
006c	सङ्ग्रामे युद्ध्यतो राजन्नागतः परवीरहा ॥
007a	तस्मादसि मया पुत्र युद्धाय परिचोदितः ।
007c	मा पापमात्मनः पुत्र शङ्केथा ह्यण्वपि प्रभो ॥
008a	ऋषिरेष महानात्मा पुराणः शाश्वतोऽक्षरः ।
008c	नैनं शक्तो हि सङ्ग्रामे जेतुं शक्रोऽपि पुत्रक ॥
009a	अयं तु मे मणिर्दिव्यः समानीतो विशांपते ।
009c	मृतान्मृतान्पन्नगेन्द्रान्यो जीवयति नित्यदा ॥
010a	एनमस्योरसि त्वं च स्थापयस्व पितुः प्रभो ।
010c	सञ्जीवितं तदा पार्थं स त्वं द्रष्टाऽसि पाण्डवम् ॥
011a	इत्युक्तः स्थापयामास तस्योरसि मणिं तदा ।
011c	पार्थस्यामिततेजाः स पितुः स्नेहादपापकृत् ॥
012a	तस्मिन्न्यस्ते मणौ वीरो जिष्णुरुज्जीवितः प्रभुः ।
012c	चिरसुप्त इवोत्तस्थौ मृष्टलोहितलोचनः ॥
013a	तमुत्थितं महात्मानं लब्धसञ्ज्ञं मनस्विनम् ।
013c	समीक्ष्य पितरं स्वस्थं ववन्दे बभ्रुवाहनः ॥
014a	उत्थिते पुरुषव्याघ्रे पुनर्लक्ष्मीवति प्रभो ।
014c	दिव्याः सुमनसः पुण्या ववृषे पाकशासनः ॥
015a	अनाहता दुन्दुभयो विनेदुर्मेघनिःस्वनाः ।
015c	साधुसाध्विति चाकाशे बभूव सुमहान्स्वनः ॥
016a	उत्थाय च महाबाहुः पर्याश्वस्तो धनञ्जयः ॥
016c	बभ्रुवाहनमालिङ्ग्य समाजिघ्रत मूर्धनि ॥
017a	ददर्श चापि दूरेऽस्य मातरं शोककर्शिताम् ।
017c	उलूप्या सह तिष्ठन्तीं ततोऽपृच्छद्धनञ्जयः ॥
018a	किमिदं लक्ष्यते सर्वं शोकविस्मयहर्षवत् ।
018c	रणाजिरममित्रघ्न यदि जानासि शंस मे ॥
019a	जननी च किमर्थं ते रणभूमिमुपागता ।
019c	नागेन्द्रदुहिता चेयमुलूपी किमिहागता ॥
020a	जानाम्यहमिदं युद्धं त्वया मद्वचनात्कृतम् ।
020c	स्त्रीणामागमने हेतुमहमिच्छामि वेदितुम् ॥
021a	तमुवाच तथा पृष्टो मणलूरपतिस्तदा ।
021c	प्रसाद्य शिरसा विद्वानुलूपी पृच्छ्यतामिति ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकाशीतितमोऽध्यायः ॥ 81 ॥
