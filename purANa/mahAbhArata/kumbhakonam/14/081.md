अध्यायः 081

बभ्रुवाहने प्रायोपविष्टे उलूप्या स्मरणमात्रसंनिहितसञ्जीवनमणिनाऽर्जुनस्य समुद्बोधनम् ॥ 1 ॥ ततः सुप्तोत्थितेनेव तेन बभ्रुवाहनं प्रति चित्राङ्गदादीनां रणाङ्गणागमने कारणप्रश्ने तेनोलूपीं प्रति प्रश्नचोदना ॥ 2 ॥

KK-14-02-081-001	वैशम्पायन उवाच ।
KK-14-02-081-001a	प्रायोपविष्टे नृपतौ मणलूरेश्वरे तदा ।
KK-14-02-081-001c	पितृशोकसमाविष्टे सह मात्रा परन्तप ॥
KK-14-02-081-002a	उलूपी चिन्तयामास तदा सञ्जीवनं मणिम् ।
KK-14-02-081-002c	स चोपातिष्ठत तदा पन्नगानां परायणम् ॥
KK-14-02-081-003a	तं गृहीत्वा तु कौरव्य नागराजपतेः सुता ।
KK-14-02-081-003c	मनःप्रह्लादनीं वाचं सैनिकानामथाब्रवीत् ॥
KK-14-02-081-004a	उत्तिष्ठ मा शुचः पुत्र नैव जिष्णुस्त्वया हतः ।
KK-14-02-081-004c	अजेयः पुरुषैरेष तथा देवैः सवासवैः ॥
KK-14-02-081-005a	मया तु मोहनी नाम मायैषा सम्प्रदर्शिता ।
KK-14-02-081-005c	प्रियार्थं पुरुषेन्द्रस्य पितुस्तेऽद्य यशस्विनः ॥
KK-14-02-081-006a	जिज्ञासुर्ह्येष पुत्रस्य बलस्य तव कौरव ।
KK-14-02-081-006c	सङ्ग्रामे युद्ध्यतो राजन्नागतः परवीरहा ॥
KK-14-02-081-007a	तस्मादसि मया पुत्र युद्धाय परिचोदितः ।
KK-14-02-081-007c	मा पापमात्मनः पुत्र शङ्केथा ह्यण्वपि प्रभो ॥
KK-14-02-081-008a	ऋषिरेष महानात्मा पुराणः शाश्वतोऽक्षरः ।
KK-14-02-081-008c	नैनं शक्तो हि सङ्ग्रामे जेतुं शक्रोऽपि पुत्रक ॥
KK-14-02-081-009a	अयं तु मे मणिर्दिव्यः समानीतो विशांपते ।
KK-14-02-081-009c	मृतान्मृतान्पन्नगेन्द्रान्यो जीवयति नित्यदा ॥
KK-14-02-081-010a	एनमस्योरसि त्वं च स्थापयस्व पितुः प्रभो ।
KK-14-02-081-010c	सञ्जीवितं तदा पार्थं स त्वं द्रष्टाऽसि पाण्डवम् ॥
KK-14-02-081-011a	इत्युक्तः स्थापयामास तस्योरसि मणिं तदा ।
KK-14-02-081-011c	पार्थस्यामिततेजाः स पितुः स्नेहादपापकृत् ॥
KK-14-02-081-012a	तस्मिन्न्यस्ते मणौ वीरो जिष्णुरुज्जीवितः प्रभुः ।
KK-14-02-081-012c	चिरसुप्त इवोत्तस्थौ मृष्टलोहितलोचनः ॥
KK-14-02-081-013a	तमुत्थितं महात्मानं लब्धसञ्ज्ञं मनस्विनम् ।
KK-14-02-081-013c	समीक्ष्य पितरं स्वस्थं ववन्दे बभ्रुवाहनः ॥
KK-14-02-081-014a	उत्थिते पुरुषव्याघ्रे पुनर्लक्ष्मीवति प्रभो ।
KK-14-02-081-014c	दिव्याः सुमनसः पुण्या ववृषे पाकशासनः ॥
KK-14-02-081-015a	अनाहता दुन्दुभयो विनेदुर्मेघनिःस्वनाः ।
KK-14-02-081-015c	साधुसाध्विति चाकाशे बभूव सुमहान्स्वनः ॥
KK-14-02-081-016a	उत्थाय च महाबाहुः पर्याश्वस्तो धनञ्जयः ॥
KK-14-02-081-016c	बभ्रुवाहनमालिङ्ग्य समाजिघ्रत मूर्धनि ॥
KK-14-02-081-017a	ददर्श चापि दूरेऽस्य मातरं शोककर्शिताम् ।
KK-14-02-081-017c	उलूप्या सह तिष्ठन्तीं ततोऽपृच्छद्धनञ्जयः ॥
KK-14-02-081-018a	किमिदं लक्ष्यते सर्वं शोकविस्मयहर्षवत् ।
KK-14-02-081-018c	रणाजिरममित्रघ्न यदि जानासि शंस मे ॥
KK-14-02-081-019a	जननी च किमर्थं ते रणभूमिमुपागता ।
KK-14-02-081-019c	नागेन्द्रदुहिता चेयमुलूपी किमिहागता ॥
KK-14-02-081-020a	जानाम्यहमिदं युद्धं त्वया मद्वचनात्कृतम् ।
KK-14-02-081-020c	स्त्रीणामागमने हेतुमहमिच्छामि वेदितुम् ॥
KK-14-02-081-021a	तमुवाच तथा पृष्टो मणलूरपतिस्तदा ।
KK-14-02-081-021c	प्रसाद्य शिरसा विद्वानुलूपी पृच्छ्यतामिति ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकाशीतितमोऽध्यायः ॥ 81 ॥
