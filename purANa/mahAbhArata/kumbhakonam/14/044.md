अध्यायः 044

ब्रह्मणा महर्षीन्प्रति स्वस्वजातिषु श्रेष्ठवस्तु प्रतिपादनपूर्वकं ज्ञानस्याविनाशित्वकथनेन तस्यैव श्रेयःसाधनत्वोक्तिः ॥ 1 ॥

001	ब्रह्मोवाच ।
001a	यदादिमध्यपर्यन्तं ग्रहणोपायमेव च ।
001c	नामलक्षणसंयुक्तं सर्वं वक्ष्यामि तत्त्वतः ॥
002a	अहः पूर्वं ततो रात्रिर्मासाः शुक्लादयः स्मृताः ।
002c	श्रवणादीनि ऋक्षाणि ऋतवः शिशिरादयः ॥
003a	भूमिरादिस्तु गन्धानां रसानामाप एव च ।
003c	रूपाणामादिरग्निस्तु स्पर्शादिर्वायुरुच्यते ॥
004a	शब्दस्याऽऽदिस्तथाऽऽकाशमेष भूतकृतो गुणः ।
004c	अतः परं प्रवक्ष्यामि भूतानामादिमुत्तमम् ॥
005a	आदित्यो ज्योतिषामादिरग्निर्भूतादिरुच्यते ।
005c	सावित्री सर्वविद्यानां देवतानां प्रजापतिः ॥
006a	ओङ्कारः सर्ववेदानां वचसां प्राण एव च ।
006c	यदस्मिन्नियतं लोके सर्वं सावित्रमुच्यते ॥
007a	गायत्री च्छन्दसामादिः प्रजानां सर्ग उच्यते ।
007c	गावश्चतुष्पदामादिर्मनुष्याणां द्विजातयः ॥
008a	श्येनः पतत्रिणामादिर्यज्ञानां हुतमुत्तमम् ।
008c	प्रसर्पिणां तु सर्वेषां ज्येष्ठः सर्पो द्विजोत्तमाः ॥
009a	कृतमादिर्युगानां च सर्वेषां नात्र संशयः ।
009c	हिरण्यं सर्वरत्नानामोषधीनां यवास्तथा ॥
010a	सर्वेषां भक्ष्यभोज्यानामन्नं परममुच्यते ।
010c	द्रवाणां चैव सर्वेषां पेयानामाप उत्तमाः ॥
011a	स्थावराणां तु भूतानां सर्वेषामविशेषतः ।
011c	ब्रह्मक्षेत्रं सदा पुण्यं प्लक्षः प्रवरजः स्मृतः ॥
012a	अहं प्रजापतीनां च सर्वेषां नात्र संशयः ।
012c	मम विष्णुरचिन्त्यात्मा स्वयम्भूरिति संस्मृतः ॥
013a	पर्वतानां महामेरुः सर्वेषामग्रजः स्मृतः ।
013c	दिशां च प्रदिशां चोर्ध्वं दिक्पूर्वा प्रथमा तथा ॥
014a	तथा त्रिपथगा गङ्गा नदीनामग्रजा स्मृता ।
014c	तथा सरोदपाननां सर्वेषां सागरोऽग्रजः ॥
015a	देवदानवभूतानां पिशाचोरगरक्षसाम् ।
015c	नरकिन्नरयक्षाणां सर्वेषामीश्वरः प्रभुः ॥
016a	आदिर्विश्वस्य जगतो विष्णुर्ब्रह्ममयो महान् ।
016c	ततः परतरं यस्मात्त्रैलोक्ये नेह विद्यते ॥
017a	आश्रमाणां च सर्वेषां गार्हस्थ्यं नात्र संशयः ।
017c	लोकानामादिरव्यक्तं सर्वस्यान्तस्तदेव च ॥
018a	अहान्यस्तमयान्तानि उदयान्ता च शर्वरी ।
018c	सुखस्यान्तं सदा दुःखं दुःखस्यान्तं सदा सुखम् ॥
019a	सर्वे क्षयान्ता निचयाः पतनान्ताः समुच्छ्रयाः ।
019c	संयोगाश्च वियोगान्ता मरणान्तं च जीवितम् ॥
020a	सर्वं कृतं विनाशान्तं जातस्य मरणं ध्रुवम् ।
020c	अशाश्वतं हि लोकेऽस्मिन्सदा स्थावरजङ्गमम् ॥
021a	इष्टं दत्तं तपोऽधीतं व्रतानि नियमाश्च ये ।
021c	सर्वमेतद्विनाशान्तं ज्ञानस्यान्तो न विद्यते ॥
022a	तस्माज्ज्ञानेन शुद्धेन प्रशान्तात्मा जितेन्द्रियः ।
022c	निर्ममो निरहङ्कारो मुच्यते सर्वपाप्मभिः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि चतुश्चत्वारिशोऽध्यायः ॥ 44 ॥

14-44-2 श्रविष्ठादीनि सर्वाणीति क.ट.थ.पाठः ॥ 14-44-3 रूपाणां ज्योतिरादित्य इति झ.पाठः ॥ 14-44-8 हुतं अग्नौ ब्राह्मणे वा देवतोद्देशेन दत्तम् ॥ 14-44-11 ब्रह्मवृक्षः सदा पुण्यः इति क.थ.पाठः ॥ 14-44-14 सरोदपानानां सरसां कूपादीनां च । सन्धिरार्षः । तथाचाश्वो वाहनानां सर्वेषां सागरोग्रज इति क.पाठः ॥ 14-44-15 ईश्वरः रुद्रः ॥ 
