अध्यायः 107

कृष्णेन युधिष्ठिरम्प्रति साक्षाद्ब्रह्महत्याया अकरणेपि तत्तुल्यफलकदुष्कृतकथनम् । 1 ॥ तथा अभोज्यान्नानां पापिनां लक्षणकथनम् ॥ 2 ॥

KK-14-03-107-001	युधिष्ठिर उवाच ।
KK-14-03-107-001a	इदं मे तत्वतो देव वक्तुमर्हस्यशेषतः ।
KK-14-03-107-001c	हिंसामकृत्वा यो मर्त्यो ब्रह्महत्यामवाप्नुयात् ॥
KK-14-03-107-002	भगवानुवाच ।
KK-14-03-107-002a	ब्राह्मणं स्वयमाहूय भिक्षार्थं वृत्तिकर्शितम् ।
KK-14-03-107-002c	ब्रूयान्नास्तीति यः पश्चात्तमाहुर्ब्रह्मघातकम् ॥
KK-14-03-107-003a	मध्यस्थस्येह विप्रस्य योऽनूचानस्य भारत ।
KK-14-03-107-003c	वृत्तिं हरति दुर्बुद्धइस्तमाहुर्ब्रह्मघातकम् ॥
KK-14-03-107-004a	आश्रमे वाऽऽलये वाऽपि ग्रामे वा नगरेऽपि वा ।
KK-14-03-107-004c	अग्निं यः प्रक्षिपेत्क्रुद्धस्तमाहुर्ब्रह्मघातकम् ॥
KK-14-03-107-005a	गोकुलस्य तृषार्तस्य जलान्ते वसुधाधिप ।
KK-14-03-107-005c	उत्पादयति यो विघ्नं तमाहुर्ब्रह्मघातकम् ॥
KK-14-03-107-006a	यः प्रवृत्तां श्रुतिं सम्यक्छास्त्रं वा मुनिभिः कृतम् ।
KK-14-03-107-006c	दूषयत्यनभिज्ञाय तमाहुर्ब्रह्मघातकम् ॥
KK-14-03-107-007a	चक्षुषा वाऽपि हीनस्य पङ्गोर्वाऽपि जडस्य वा ।
KK-14-03-107-007c	हरेद्वै यस्तु सर्वस्वं तमाहुर्ब्रह्मघातकम् ॥
KK-14-03-107-008a	गुरुं त्वङ्कृत्यं हुङ्कृत्य अतिक्रम्य च शासनम् ।
KK-14-03-107-008c	वर्तते यस्तु मूढात्मा तमाहुर्ब्रह्मघातकम् ॥
KK-14-03-107-009a	क्रोधाद्वा यदि वा द्वेषादाक्रुष्टस्तर्जितोपि वा ।
KK-14-03-107-009c	ऋतौ स्त्रियं वा नोपेयात्तमाहुर्ब्रह्मघातकम् ॥
KK-14-03-107-010a	यावत्सारो भवेद्दीनस्तन्नाशे यस्य दुःस्थितिः ।
KK-14-03-107-010c	तत्सर्वस्वं हरेद्यो वै तमाहुर्ब्रह्मघातकम् ॥
KK-14-03-107-011	युधिष्ठिर उवाच ।
KK-14-03-107-011a	सर्वेषामपि दानानां यत्तु दानं विशिष्यते ।
KK-14-03-107-011c	अभोज्यान्नाश्च ये विप्रास्तान्ब्रवीहि सुरोत्तम ॥
KK-14-03-107-012	भगवानुवाच ।
KK-14-03-107-012a	अन्नमेव प्रशंसन्ति देवा ब्रह्मपुरस्सराः ।
KK-14-03-107-012c	अन्नेन सदृशं दानं न भूतं न भविष्यति ॥
KK-14-03-107-013a	अन्नमूर्जस्करं लोके ह्यन्नात्प्राणाः प्रतिष्ठिताः ।
KK-14-03-107-013c	अभोज्यान्नान्मया राजन्वक्ष्यमाणान्निबोध मे ॥
KK-14-03-107-014a	दीक्षितस्य कदर्यस्य क्रुद्धस्य निकृतस्य च ।
KK-14-03-107-014c	अभिशप्तस्य षण्डस्य पाकभेदकरस्य च ॥
KK-14-03-107-015a	चिकित्सकस्य दूतस्य तथा चोच्छिष्टभोजिनः ।
KK-14-03-107-015c	उग्रान्नं सूतकान्नं च शूद्रोच्छेषणमेव च ॥
KK-14-03-107-016a	द्विषदन्नं न भोक्तव्यं पतितान्नं च यच्छ्रुतम् ।
KK-14-03-107-016c	तथा च पिशुनस्यान्नं यज्ञविक्रयिणस्तथा ॥
KK-14-03-107-017a	शैलूषं तन्तुवायान्नं कृतघ्नस्यान्नमेव च ।
KK-14-03-107-017c	अम्बष्ठकनिषादानां रङ्गावतरकस्य च ॥
KK-14-03-107-018a	सुवर्णकर्तुर्वैणस्यि शस्त्रविक्रयिणस्तथा ।
KK-14-03-107-018c	सूतानां शौण्डिकानां च वैद्यस्य रजकस्य च ॥
KK-14-03-107-019a	स्त्रीजितस्य नृशंसस्य तथा माहिषिकस्य च ।
KK-14-03-107-019c	अनिर्दशानां प्रेतानां गणिकानां तथैव च ॥
KK-14-03-107-020a	बन्दिनो द्यूतकर्तुश्च तथा द्यूतविदामपि ।
KK-14-03-107-020c	परिवित्तस्य यच्चान्नं परिवेत्तुस्तथैव च ॥
KK-14-03-107-021a	यश्चाग्रदिधिषुर्विप्रो दिधिषूपपिस्तथा ।
KK-14-03-107-021c	तयोरप्युभयोरन्नं राज्ञां चापि विवर्जयेत् ॥
KK-14-03-107-022a	राजान्नं तेज आदत्ते शूद्रान्नं ब्रह्मवर्चसम् ।
KK-14-03-107-022c	आयुः सुवर्णकारान्नं यशश्चार्मावकृन्तिनः ॥
KK-14-03-107-023a	गणान्नं गणिकान्नं च लोकेभ्यः परिकीर्तितम् ।
KK-14-03-107-023c	पूयं चिकित्सकस्यान्नं शुक्लं तु वृषलीपतेः ॥
KK-14-03-107-024a	विष्ठा वार्धुषिकस्यान्नं तस्मात्तत्परिवर्जयेत् ।
KK-14-03-107-024c	तेषां त्वगस्थिरोमाणि भुङ्क्ते योऽन्नं तु भक्षयेत् ॥
KK-14-03-107-025a	अमात्यान्नमथैतेषां भुक्त्वा तु त्रियहं क्षिपेत् ।
KK-14-03-107-025c	मत्या भुक्त्वा सकृद्वाऽपि प्राजापत्यं चरेद्द्विजः ॥
KK-14-03-107-026a	दानानां च फलं यद्वै शृणु पाण्डव तत्वतः ।
KK-14-03-107-026c	जलदस्तृप्तिमाप्नोति सुखमक्षयमन्नदः ॥
KK-14-03-107-027a	तिलदश्च प्रजामिष्टां दीपदश्चक्षुरुत्तमम् ।
KK-14-03-107-027c	भूमदो भूमिमाप्नोति दीर्घमायुर्हिरण्यदः ॥
KK-14-03-107-028a	गृहदोऽग्र्याणि वेश्मानि रूप्यदो रूपमुत्तमम् ।
KK-14-03-107-028c	वासोदश्चन्द्रसालोक्यमश्विसालोक्यमश्वदः ॥
KK-14-03-107-029a	अनडुद्दः श्रियं जुष्टां गोदो गोलोकमश्नुते ।
KK-14-03-107-029c	यानशय्याप्रदो भार्यामैश्वर्यमभयप्रदः ॥
KK-14-03-107-030a	धान्यदः शाश्वतं सौख्यं ब्रह्मदो ब्रह्मसाम्यताम् ।
KK-14-03-107-030c	सर्वेषामेव दानानां ब्रह्मदानं विशिष्यते ॥
KK-14-03-107-031a	हिरण्यभूगवाश्वाजवस्त्रशय्यासनादिषु ।
KK-14-03-107-031c	योर्चितः प्रतिगृह्णाति दद्यादुचितमेव च ।
KK-14-03-107-031e	तावुभौ गच्छतः स्वर्गं नरकं च विपर्यये ॥
KK-14-03-107-032a	अनृतं न वदेद्विद्वांस्तपस्तप्त्वा न विस्मयेत् ।
KK-14-03-107-032c	नार्तोप्यभिभवेद्विप्रान्न दत्त्वा परिकीर्तयेत् ॥
KK-14-03-107-033a	यज्ञोऽनृतेन क्षरति तपः क्षरति विस्मयात् ।
KK-14-03-107-033c	आयुर्विप्रावमानेन दानं तु परिकीर्तनात् ॥
KK-14-03-107-034a	एकः प्रजायते जन्तुरेक एव प्रमीयते ।
KK-14-03-107-034c	एकोऽनुभुङ्क्ते सुकृतमेकश्चाप्नोति दुष्कृतम् ॥
KK-14-03-107-035a	मृतं शरीरमुत्सृज्य काष्ठलोष्टसमं क्षितौ ।
KK-14-03-107-035c	विमुखा बान्धवा यान्ति धर्मस्तमनुवर्तते ॥
KK-14-03-107-036a	अनागतानि कार्याणि कर्तुं गणयते मनः ।
KK-14-03-107-036c	शरीरकं समुद्दिश्य स्मयते नूनमन्तकः ॥
KK-14-03-107-037a	तस्माद्धर्मसहासस्तु धर्मं सञ्चिनुयात्सदा ।
KK-14-03-107-037c	धर्मेण हि सहायेन तमस्तरति दुस्तरम् ॥
KK-14-03-107-038a	येषां तटाकानि बहूदकानि सभाश्च कूपाश्च शुभाः प्रपाश्च ।
KK-14-03-107-038c	अन्नप्रदानं मधुरा च वाणी यमस्य ते निर्विषया भवन्ति ॥ ॥
इति श्रीमन्महाभारते आश्वमेधिकपर्वणि वैष्णवधर्मपर्वणि सप्ताधिकशततमोऽध्यायः ॥ 107 ॥


