अध्यायः 043

ब्रह्मणा महर्षीन्प्रति मनुष्येषु क्षत्रियाणां रजोगुणकार्यबलप्रधानतया तेषां सत्वप्रधानब्राह्मणरक्षणस्य कर्तव्यत्वकथनप्रसङ्गेन तत्तज्जातिश्रेष्ठवस्तुकथनम् ॥ 1 ॥ तथाऽहिंसादिधर्मादिप्रतिपादनम् ॥ 2 ॥

KK-14-02-043-001	ब्रह्मोवाच ।
KK-14-02-043-001a	मनुष्याणां तु राजन्यः क्षत्रियो मध्यमो गुणः ।
KK-14-02-043-001c	कुञ्जरो वाहनानां च सिंहश्चारण्यवासिनाम् ॥
KK-14-02-043-002a	अविः पशूनां सर्वेषामहिस्तु बिलवासिनाम् ।
KK-14-02-043-002c	गवां गोवृषभश्चैव स्त्रीणां पुरुष एव च ॥
KK-14-02-043-003a	न्यग्रोधो जम्बुवृक्षश्च पिप्पलः शाल्मलिस्तथा ।
KK-14-02-043-003c	शिंशपा मेषशृङ्गश्च तथा कीचकवेणवः ॥
KK-14-02-043-004a	एते द्रुमाणां राजानो गणानां मरुतस्तथा ।
KK-14-02-043-004c	हिमवान्पारियात्रश्च सह्यो विन्ध्यस्त्रिकूटवान् ॥
KK-14-02-043-005a	श्वेतो नीलश्च भासश्च राष्ट्रवांश्चैव पर्वतः ।
KK-14-02-043-005c	भृशस्कन्धो महेन्द्रश्च माल्यवान्पर्वतस्तथा ॥
KK-14-02-043-006a	एते पर्वतराजानो गणानां मरुतस्तथा ।
KK-14-02-043-006c	सूर्यो ग्रहाणामधिपो नक्षत्राणां च चन्द्रमाः ॥
KK-14-02-043-007a	यमः पितॄणामधिपः सरितामथ सागरः ।
KK-14-02-043-007c	अम्भसां वरुणो राजा मरुतामिन्द्र उच्यते ॥
KK-14-02-043-008a	अर्कोऽधिपतिरुष्णानां ज्योतिषामिन्दुरुच्यते ।
KK-14-02-043-008c	अग्निर्भूतपतिर्नित्यं ब्राह्मणानां बृहस्पतिः ॥
KK-14-02-043-009a	ओषधीनां पतिः सोमो विष्णुर्बलवतां वरः ।
KK-14-02-043-009c	त्वष्टाऽधिराजो रूपाणां पशूनामीश्वरः शिवः ।
KK-14-02-043-010a	दक्षिणानां तथा यज्ञो वेदानामृच एव च ।
KK-14-02-043-010c	दिशामुदीची विप्राणां सोमो राजा प्रतापवान् ॥
KK-14-02-043-011a	कुबेरः सर्वरत्नानां देवतानां पुरन्दरः ।
KK-14-02-043-011c	एष भूताधिपः सर्गः प्रजानां च प्रजापतिः ॥
KK-14-02-043-012a	सर्वेषामेव भूतानामहं ब्रह्ममयो महान् ।
KK-14-02-043-012c	भूतं परतरं मत्तो विष्णोर्वाऽपि न विद्यते ॥
KK-14-02-043-013a	राजाधिराजः सर्वेषां विष्णुर्ब्रह्ममयो महान् ।
KK-14-02-043-013c	ईश्वरं तं विजानीमः स विभुः स प्रजापतिः ॥
KK-14-02-043-014a	नरकिन्नरयक्षाणां गन्धर्वोरगरक्षसाम् ।
KK-14-02-043-014c	देवदानवनागानां सर्वेषामीश्वरो हि सः ॥
KK-14-02-043-015a	भगदेवानुयातानां सर्वासां वामलोचना ।
KK-14-02-043-015c	माहेश्वरी महादेवी प्रोच्यते पार्वती हि सा ॥
KK-14-02-043-016a	उमां देवीं विजानीध्वं नारीणामुत्तमां शुभाम् ।
KK-14-02-043-016c	रतीनां वसुमत्यस्तु स्त्रीणामप्सरसस्तथा ॥
KK-14-02-043-017a	धर्मकामाश्च राजानो ब्राह्मणा धर्मसेतवः ।
KK-14-02-043-017c	तस्माद्राजा द्विजातीनां प्रयतेतेह रक्षणे ॥
KK-14-02-043-018a	राज्ञां हि विषये येषामवसीदन्ति साधवः ।
KK-14-02-043-018c	हीनास्ते स्वगुणैः सर्वैः प्रेत्यावाङ्मार्गगामिनः ॥
KK-14-02-043-019a	राज्ञां हि विषये येषां साधवः परिरक्षिताः ।
KK-14-02-043-019c	तेऽस्मिँल्लोके प्रमोदन्ते प्रेत्य चानन्दमेव च ॥
KK-14-02-043-020a	प्राप्नुवन्ति महात्मान इति वित्त द्विजर्षभाः ।
KK-14-02-043-020c	अत ऊर्ध्वं प्रवक्ष्यामि नियतं धर्मलक्षणम् ॥
KK-14-02-043-021a	अहिंसालक्षणो धर्मो हिंसा चाधर्मलक्षणा ।
KK-14-02-043-021c	प्रकाशलक्षणा देवा मनुष्याः कर्मलक्षणाः ॥
KK-14-02-043-022a	शब्दलक्षणमाकाशं वायुस्तु स्पर्शलक्षणः ।
KK-14-02-043-022c	ज्योतिषां लक्षणं रूपमापश्च रसलक्षणाः ॥
KK-14-02-043-023a	धारिणी सर्वभूतानां पृथिवी गन्धलक्षणा ।
KK-14-02-043-023c	स्वरव्यञ्जनसंस्कारा भारती शब्दलक्षणा ॥
KK-14-02-043-024a	मनसो लक्षणं चिन्ता तथोक्ता बुद्धिरन्वयात् ।
KK-14-02-043-024c	मनसा चिन्तितानर्थान्बुद्ध्या चेह व्यवस्यति ॥
KK-14-02-043-025a	बुद्धिर्हि व्यवसायेन लक्ष्यते नात्र संशयः ।
KK-14-02-043-025c	लक्षणं मनसो ध्यानमव्यक्तं साधुलक्षणम् ॥
KK-14-02-043-026a	प्रवृत्तिलक्षणो योगो ज्ञानं संन्यासलक्षणम् ।
KK-14-02-043-026c	तस्माज्ज्ञानं पुरस्कृत्य संन्यसेदिह बुद्धिमान् ॥
KK-14-02-043-027a	संन्यासी ज्ञानसंयुक्तः प्राप्नोति परमां गतिम् ।
KK-14-02-043-027c	अतीतो द्वन्द्वमभ्येति तमोमृत्युजरातिगः ॥
KK-14-02-043-028a	धर्मलक्षणसंयुक्तमुक्तं वो विधिवन्मया ।
KK-14-02-043-028c	गुणानां ग्रहणं सम्यग्वक्ष्याम्यहमतः परम् ॥
KK-14-02-043-029a	पार्थिवो यस्तु गन्धो वै घ्राणेन हि स गृह्यते ।
KK-14-02-043-029c	प्राणस्थश्च तथा वायुर्गन्धज्ञाने विधीयते ॥
KK-14-02-043-030a	अपां धातू रसो नित्यं जिह्वया स तु गृह्यते ।
KK-14-02-043-030c	जिह्वास्थश्च तथा सोमो रसज्ञाने विधीयते ॥
KK-14-02-043-031a	तेजसस्तु गुणो रूपं चक्षुषा तच्च गृह्यते ।
KK-14-02-043-031c	चक्षुःस्थश्च तथाऽऽदित्यो रूपज्ञाने विधीयते ॥
KK-14-02-043-032a	वायव्यस्तु सदा स्पर्शस्त्वचा प्रज्ञायते च सः ।
KK-14-02-043-032c	त्वक्स्थश्चैव सदा वायुः स्पर्सने स विधीयते ॥
KK-14-02-043-033a	आकाशस्य गुणो घोषः श्रोत्रेण च स गृह्यते ।
KK-14-02-043-033c	श्रोत्रस्थाश्च दिशः सर्वाः शब्दज्ञाने प्रकीर्तिताः ॥
KK-14-02-043-034a	मनसश्च गुणश्चिन्ता प्रज्ञया स तु गृह्यते ।
KK-14-02-043-034c	हृदिस्थश्चेतनो धातुर्मनोज्ञाने विधीयते ॥
KK-14-02-043-035a	बुद्धिरध्यवसायेन ध्यानेन च महांस्तथा ।
KK-14-02-043-035c	निश्चित्य ग्रहणाद्व्यक्तमव्यक्तं नात्र संशयः ॥
KK-14-02-043-036a	अलिङ्गग्रहणो नित्यः क्षेत्रज्ञो निर्गुणात्मकः ।
KK-14-02-043-036c	तस्मादलिङ्गः क्षेत्रज्ञः केवलं ज्ञानलक्षणः ॥
KK-14-02-043-037a	अव्यक्तं क्षेत्रमुद्दिष्टं गुणानां प्रभवाऽप्ययम् ।
KK-14-02-043-037c	सदा पश्याम्यहं लीनं विजानामि शृणोमि च ॥
KK-14-02-043-038a	पुरुषस्तद्विजानीते तस्मात्क्षेत्रज्ञ उच्यते ।
KK-14-02-043-038c	गुणवृत्तं तथा कृत्स्नं क्षेत्रज्ञः परिपश्यति ॥
KK-14-02-043-039a	आदिमध्यावसानं तत्सृज्यमानमचेतनम् ।
KK-14-02-043-039c	न गुणा विदुरात्मानं सृज्यमानाः पुनःपुनः ॥
KK-14-02-043-040a	न सत्यं वेद वै कश्चित्क्षेत्रज्ञस्त्वेव विन्दति ।
KK-14-02-043-040c	गुणानां गुणभूतानां यत्परं परतो महत् ॥
KK-14-02-043-041a	तस्माद्गुणांश्च तत्वं च परित्यज्येह तत्ववित् ।
KK-14-02-043-041c	क्षीणदोषो गुणान्हित्वा क्षेत्रज्ञं प्रविशत्यथ ॥
KK-14-02-043-042a	निर्द्वन्द्वो निर्नमस्कारो निःस्वधाकार एव च ।
KK-14-02-043-042c	अचलश्चानिकेतश्च क्षेत्रज्ञः स परो विधिः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि त्रिचत्वारिंशोऽध्यायः ॥ 43 ॥

14-43-2 आखुश्च बिलवासिनामिति क.थ.पाठः ॥ 14-43-7 राजासत्त्वानां मित्र उच्यत इति क.ट.थ.॥ 14-43-8 उष्णानां देवानामिन्द्र उच्यत इति क.ट.थ.पाठः ॥ 14-43-15 भगदेवाः कामुकास्तैरनुयातानामनुसृतानां स्त्रीणां सर्वासां मध्ये माहेश्वरी वामलोचनेति सम्बन्धः ॥ भद्रादेवाभिजातानां सर्वेषां वारिजेक्षणेति क.ट.पाठः ॥ 14-43-16 रतीनां प्रीतिसुखानाम् । वसुमत्यः धनवत्यः । धनलाभगर्वितं यत्प्रीतिसुखं तदेव महदित्यर्थः ॥ 14-43-17 वर्णक्रमाश्च राजान इति क.ट.थ.पाठः ॥ 14-43-25 लक्षणं महतो ध्यानमिति क.पाठः ॥
