अध्यायः 116
कृष्णेन युधिष्ठिरंप्रति भकगवद्भक्तिसौशील्याद्यभावे ब्राह्मणानामपि अग्निहोत्रस्वाध्यायाध्ययनादिसत्कर्मणामपि वैफल्यस्य शूद्राणामपि भक्त्यादिमतां स्वोचितकिंचित्कर्मणामपि साफल्यस्य च कथनम् ॥ 1 ॥

KK-14-03-116-001	युधिष्ठिर उवाच ।
KK-14-03-116-001a	कीदृशा ब्राह्मणाः पुण्या भावशुद्धाः सुरेश्वर ।
KK-14-03-116-001c	यत्कर्म सफलं नेति कथयस्य ममानघ ॥
KK-14-03-116-002	भगवानुवाच ।
KK-14-03-116-002a	शृणु पाण्डव तत्सर्वं ब्राह्मणानां यथाक्रमम् ।
KK-14-03-116-002c	सफलं निष्फलं चैव तेषां कर्म ब्रवीमि ते ॥
KK-14-03-116-003a	त्रिदण्डधारणं मौनं जटाधारणमुण्डनम् ।
KK-14-03-116-003c	वल्कलाजिनसंवासो व्रतचर्याऽभिषेचनम् ॥
KK-14-03-116-004a	अग्निहोत्रं गृहे वासः स्वाध्यायं दारसत्क्रिया ।
KK-14-03-116-004c	सर्वाण्येतानि वै मिथ्या यदि भावो न निर्मलः ॥
KK-14-03-116-005a	अग्निहोत्रं वृथा राजन्वृथा वेदास्तथैव च ।
KK-14-03-116-005c	शीलेन देवास्तुष्यन्ति श्रुतयस्तत्र कारणम् ॥
KK-14-03-116-006a	क्षान्तः दान्तं जितक्रोधं जितात्मानं जितेन्द्रियम् ।
KK-14-03-116-006c	तमग्र्यं ब्राह्मणं मन्ये शेषाः शूद्रा इति स्मृताः ॥
KK-14-03-116-007a	अग्निहोत्रव्रतपरान्स्वाध्यायनिरताञ्शुचीन् ।
KK-14-03-116-007c	उपवासरतान्दान्तांस्तादेवा ब्राह्मणान्विदुः ॥
KK-14-03-116-008a	न जात्या पुजीतो राजन्गुणाः कल्याणकारणाः ।
KK-14-03-116-008c	चण्डालमपि वृत्तस्थं तं देवा ब्राह्मणं विदुः ॥
KK-14-03-116-009a	मनश्शौचं कर्मशौचं कुलशौचं च भारत ।
KK-14-03-116-009c	शरीरशौचं वाक्छौचं शौचं पञ्चविधं स्मृतम् ॥
KK-14-03-116-010a	पञ्चस्वेतेषु शौचेषु हृदिं शौचं विशिष्यते ।
KK-14-03-116-010c	हृदयस्य च शौचेन स्वर्गं गच्छन्ति मानवाः ॥
KK-14-03-116-011a	अग्निहोत्रपरिभ्रष्टः प्रसक्तः क्रयविक्रयैः ।
KK-14-03-116-011c	वर्णसङ्करकर्ता च ब्राह्मणो वृषलैः समः ॥
KK-14-03-116-012a	यस्य वेदश्रुतिर्नष्टा कर्षकश्चापि यो द्विजः ।
KK-14-03-116-012c	विकर्मसेवी कौन्तेय स वै वृषल उच्यते ॥
KK-14-03-116-013a	वृषो हि धर्मो विज्ञेयस्तस्य यः कुरुते लयम् ।
KK-14-03-116-013c	वृषलं तं विदुर्देवा निकृष्टं श्वपचादपि ॥
KK-14-03-116-014a	स्तुतिभिर्ब्रह्मगीताभिर्यः शूद्रं स्तौति मानवः ।
KK-14-03-116-014c	न तु मां स्तौति पापात्मा स तु चण्डालतः समः ॥
KK-14-03-116-015a	श्वदृतौ तु यथा क्षीरं ब्रह्म वै वृषले तथा ।
KK-14-03-116-015c	दुष्टतामेति तत्सर्वं शुना लीढं हविर्यथा ॥
KK-14-03-116-016a	अङ्गानि वेदाश्चत्वारो मीमांसान्यायविस्तरः ।
KK-14-03-116-016c	धर्मशास्त्रं पुराणं च विद्या ह्येताश्चतुर्दश ॥
KK-14-03-116-017a	यान्युक्तानि मया सम्यग्विद्यास्थानानि भारत ।
KK-14-03-116-017c	उत्पन्नानि पवित्राणि भुवनार्थं तथैव च ॥
KK-14-03-116-018a	तस्मात्तानि न शूद्रस्य स्प्रष्टव्यानि युधिष्ठिर ।
KK-14-03-116-018c	सर्वं च शूद्रसंस्पृष्टमपवित्रं न संशयः ॥
KK-14-03-116-019a	लोके त्रीण्यपवित्राणि पञ्चामेध्यानि भारत ।
KK-14-03-116-019c	श्वा च शूद्रः श्वपाकश्च अपवित्राणि पाण्डव ॥
KK-14-03-116-020a	गायकः कुक्कुटो यूपो ह्युदक्या वृषलीपतिः ।
KK-14-03-116-020c	पञ्चैते स्युरमेध्याश्च स्प्रष्टव्या न कदाचन ।
KK-14-03-116-020e	स्पृष्ट्वैतानष्ट वै विप्रः सचेलो जलमाविशेत् ॥
KK-14-03-116-021a	मद्भक्ताञ्शूद्रसामान्यादवमन्यन्ति ये नराः ।
KK-14-03-116-021c	नरकेष्वेव तिष्ठन्ति वर्षकोटिं नराधमाः ॥
KK-14-03-116-022a	चण्डालमपि मद्भक्तं नावमन्येत बुद्धिमान् ।
KK-14-03-116-022c	अवमानात्पतन्त्येव नरके रौरवे नराः ॥
KK-14-03-116-023a	मम भक्तस्य भक्तेषु प्रीतिरभ्यधिका मम ।
KK-14-03-116-023c	तस्मान्मद्भक्तभक्ताश्च पूजनीया विशेषतः ॥
KK-14-03-116-024a	कीटपक्षिमृगाणां च मयि संन्यस्तचेतसाम् ।
KK-14-03-116-024c	ऊर्ध्वामेव गतिं विद्धि किं पुनर्ज्ञानिनां नृणाम् ॥
KK-14-03-116-025a	पत्रं वाऽप्यथवा पुष्पं फलं वाऽप्यप एव वा ।
KK-14-03-116-025c	ददाति मम शूद्रो यच्छिरसा धारयामि तत् ॥
KK-14-03-116-026a	विप्रानेवार्चयेद्भक्त्या शूद्रप्रायांश्च मत्प्रियान् ।
KK-14-03-116-026c	तेषां तेनैव रूपेण पूजां गृह्णामि भारत ॥
KK-14-03-116-027a	वेदोक्तेनैव मार्गेण सर्वभूतहृदि स्थितम् ।
KK-14-03-116-027c	मामर्चयन्ति ये पिप्रा मत्सायुज्यं व्रजन्ति ते ॥
KK-14-03-116-028a	मद्भक्तानां हितायैव प्रादुर्भावः कृतो मया ।
KK-14-03-116-028c	प्रदुर्भावकृता काचिदर्चनीया युधिष्ठिर ॥
KK-14-03-116-029a	आसामन्यतमां मूर्तिं यो मद्भक्त्या समर्चति ।
KK-14-03-116-029c	तेनैव परितुष्टोऽहं भविष्यामि न संशयः ॥
KK-14-03-116-030a	मृदा च मणिरत्नैश्च ताम्रेण रजतेन च ।
KK-14-03-116-030c	कृत्वा प्रतिकृतिं कुर्यादर्चनां काञ्चनेन वा ।
KK-14-03-116-030e	पुण्यं दशगुणं विद्यादेतेषामुत्तरोत्तरम् ॥
KK-14-03-116-031a	जपकामो भवेद्राजा विद्याकामो द्विजोत्तमः ।
KK-14-03-116-031c	वैश्यो वा धनकामस्तु शूद्रः सुखफलप्रियः ।
KK-14-03-116-031e	सर्वकामाः स्त्रियो वाऽपि सर्वान्कामानवाप्नुयुः ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि षोडशाधिकशततमोऽध्यायः ॥ 116 ॥

