अध्यायः 021

कृष्णेनार्जुनं प्रति भूतप्राणादिसृष्ट्यादिप्रतिपादकब्राह्मणदम्पतिसंवादानुवादः ॥ 1 ॥

001	वासुदेव उवाच ।
001a	अत्राप्युदाहरन्तीममितिहासं पुरातनम् ।
001c	दम्पत्योः पार्थ संवादो योऽभवद्भरतर्षभ ॥
002a	ब्राह्मणी ब्राह्मणं कञ्चिज्ज्ञानविज्ञानपारगम् ।
002c	दृष्ट्वा विविक्त आसीनं भार्या भर्तारमब्रवीत् ॥
003a	कं नु लोकं गमिष्यामि त्वामहं पतिमाश्रिता ।
003c	न्यस्तकर्माणमासीनं कीनाशमविचक्षणम् ॥
004a	भार्याः पतिकृताँल्लोकानाप्नुवन्तीति नः श्रुतम् ।
004c	त्वामहं पतिमासाद्य कां गमिष्यामि वै गतिम् ॥
005a	एवमुक्तः स शान्तात्मा तामुवाच हसन्निव ।
005c	सुभगे नाभ्यसूयामि वाक्यस्यास्य तवानघे ॥
006a	ग्राह्यं दृश्यं तथा श्राव्यं यदिदं कर्म विद्यते ।
006c	एतदेव व्यवस्यन्ति कर्म कर्मेति कर्मिणः ॥
007a	मोहमेव निगच्छन्ति कर्मिणो ज्ञानवर्जिताः ।
007c	नैष्कर्म्यं न च लोकेऽस्मिन्मौर्तमित्युपलभ्यते ॥
008a	कर्मणा मनसा वाचा शुभं वा यदि वाऽशुभम् ।
008c	जन्मादिमूर्तिभेदानां कर्म भूतेषु वर्तते ॥
009a	रक्षोभिर्वध्यमानेषु दृश्यश्राव्येषु कर्मसु ।
009c	आत्मस्थमात्मना तेन दृष्टमायतनं मया ॥
010a	यत्र तद्ब्रह्म निर्द्वन्द्वं यत्र सोमः सहाग्निना ।
010c	व्यवायं कुरुते नित्यं धीरो भूतानि धारयन् ॥
011a	यत्र ब्रह्मादयो युक्तास्तदक्षरमुपासते ।
011c	विद्वांसः सुव्रता यत्र शान्तात्मानो जितेन्द्रियाः ॥
012a	घ्राणेन न तदाघ्रेयं नाऽऽस्वाद्यं चैव जिह्वया ।
012c	स्पर्शनेन तदस्पृश्यं मनसा त्ववगम्यते ॥
013a	चक्षुषा न विषह्यं च यत्किञ्चिच्छ्रवणात्परम् ।
013c	अगन्धमरसस्पर्शमरूपं शब्दवर्जितम् ।
013e	यतः प्रवर्तते तन्त्रं यत्र चैतत्प्रतिष्ठितम् ॥
014a	प्राणोऽपानः समानश्च व्यानश्चोदान एव च ।
014c	तत एव प्रवर्तन्ते तदेव प्रविशन्ति च ॥
015a	समानव्यानयोर्मध्ये प्राणापानौ विचेरतुः ।
015c	तस्मिन्सुप्ते प्रलीयेते समानो व्यान एव च ॥
016a	अपानप्राणयोर्मध्ये उदानो व्याप्य तिष्ठति ।
016c	तस्माच्छयानं पुरुषं प्राणापानौ न मुञ्चतः ॥
017a	प्राणेनोपहते यत्तु तमुदानं प्रचक्षते ।
017c	तस्मात्तपो व्यवस्यन्ति तद्भवं ब्रह्मवादिनः ॥
018a	तेषामन्योन्यसक्तानां सर्वेषां देहचारिणाम् ।
018c	अग्निर्वैश्वानरो मध्ये सप्तधा विहितोऽन्तरा ॥
019a	घ्राणं जिह्वा च चक्षुश्च त्वक्च श्रोत्रं च पञ्चमम् ।
019c	मनो बुद्धिश्च सप्तैता जिह्वा वैश्वानरार्चिषः ॥
020a	घ्रेयं दृश्यं च पेयं च स्पृश्यं श्राव्यं तथैव च ।
020c	मन्तव्यमवबोद्धव्यं ताः सप्त समिधो मताः ॥
021a	घ्राता भक्षयिता द्रष्टा स्प्रष्टा श्रोता च पञ्चमः ।
021c	मन्ता बोद्धा च सप्तैते भवन्ति परमर्त्विजः ॥
022a	घ्रेये पेये च दृश्ये च स्पृश्ये श्राव्ये तथैव च ।
022c	मन्तव्येऽप्यथ बोद्धव्ये सुभगे पश्य सर्वदा ॥
023a	हवींष्यग्निषु होतारः सप्तधा सप्तसप्तसु ।
023c	सम्यक्प्रक्षिप्य विद्वांसो जनयन्ति स्वयोनिषु ॥
024a	पृथिवी वायुराकाशमापो ज्योतिश्च पञ्चमम् ।
024c	मनो बुद्धिश्च सप्तैता योनिरित्येव शब्दिताः ॥
025a	हविर्भूतगुणाः सर्वे प्रविशन्त्यग्निजं मुखम् ।
025c	अन्तर्वासमुषित्वा च जायन्ते स्वासु योनिषु ॥
026a	तत्रैव च निरुध्यन्ते प्रलये भूतभावने ।
026c	ततः सञ्जायते गन्धस्ततः सञ्जायते रसः ॥
027a	ततः सञ्जायते रूपं ततः स्पर्शोऽभिजायते ।
027c	ततः सञ्जायते शब्दः संशयस्तत्र जायते ।
027e	ततः सञ्जायते निष्ठा जन्मैतत्सप्तधा विदुः ॥
028a	अनेनैव प्रकारेण प्रगृहीतं पुरातनैः ।
028c	पूर्णाहुतिभिरापूर्णास्ते पूर्यन्ते हि तेजसा ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकविंशोऽध्यायः ॥ 21 ॥

14-21-3 कर्म अग्निहोत्रादिकं न्यस्तं येन तम् । कीनाशं कर्कशं मयि निरनुक्रोशम् । अविचक्षणं मम अनन्यगतिकत्वमजानन्तम् ॥ 14-21-7 मौख्यमित्युपलभ्यते इति थ.द.पाठः ॥ 14-21-17 तत्परं ब्रह्मवादिन इति द.पाठः ॥ 
