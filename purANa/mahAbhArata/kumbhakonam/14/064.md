अध्यायः 064

युधिष्ठिरेण हिमवद्गिरिमेत्य सेनानिवेशनम् ॥ 1 ॥ तत्र ब्राह्मणचोदनया तैः सहोपवासादिव्रताचरणपूर्वकं निशायापनम् ॥ 2 ॥

KK-14-02-064-001	वैशम्पायन उवाच ।
KK-14-02-064-001a	ततस्ते प्रययुर्हृष्टाः प्रहृष्टनरवाहनाः ।
KK-14-02-064-001c	रथघोषेण महता पूरयन्तो वसुन्धराम् ॥
KK-14-02-064-002a	संस्तूयमानाः स्तुतिभिः सूतमागधबन्दिभिः ।
KK-14-02-064-002c	स्वेन सैन्येन संवीता यथाऽऽदित्याः स्वरश्मिभिः ॥
KK-14-02-064-003a	पाण्डुरेणाऽऽतपत्रेण ध्रियमाणेन मूर्धनि ।
KK-14-02-064-003c	बभौ युधिष्टिरस्तत्र पौर्णमास्यामिवोडुराट् ॥
KK-14-02-064-004a	जयाशिषः प्रहृष्टानां नराणां पथि पाण्डवः ।
KK-14-02-064-004c	प्रत्यगृह्णाद्यथान्यायं यथावत्पुरुषर्षभः ॥
KK-14-02-064-005a	तथैव सैनिका राजन्राजानमनुयान्ति ये ।
KK-14-02-064-005c	तेषां हलहलाशब्दो दिवं स्तब्ध्वा व्यतिष्ठत ॥
KK-14-02-064-006a	सरांसि सरितश्चैव वनान्युपवनानि च ।
KK-14-02-064-006c	अत्यक्रामन्महाराजो गिरिं चाप्यन्वपद्यत ॥
KK-14-02-064-007a	तस्मिन्देशे च राजेन्द्र यत्र तद्द्रव्यमुत्तमम् ।
KK-14-02-064-007c	चक्रे निवेशनं राजा पाण्डवः सहसैनिकैः ।
KK-14-02-064-007e	शिवे देशे समे चैव तदा भरतसत्तम ॥
KK-14-02-064-008a	अग्रतो ब्राह्मणान्कृत्वा तपोविद्यादमान्वितान् ।
KK-14-02-064-008c	पुरोहितं च कौरव्य वेदवेदाङ्गपारगम् ॥
KK-14-02-064-009a	आग्निवेश्यं च राजानो ब्राह्मणाः सपुरोधसः ।
KK-14-02-064-009c	कृत्वा शान्तिं यथान्यायं सर्वशः पर्यवारयन् ॥
KK-14-02-064-010a	कृत्वा तु मध्ये राजानममात्यांश्च यथाविधि ।
KK-14-02-064-010c	षट्पदं नवसङ्ख्यानं निवेशं चक्रिरे जनाः ॥
KK-14-02-064-011a	मत्तानां वारणेन्द्राणां निवेशं च यथाविधि ।
KK-14-02-064-011c	कारयित्वा स राजेन्द्रो ब्राह्मणानिदमब्रवीत् ॥
KK-14-02-064-012a	अस्मिन्कार्ये द्विजश्रेष्ठा नक्षत्रे दिवसे शुभे ।
KK-14-02-064-012c	यथा भवन्तो मन्यन्ते कर्तुमर्हन्ति तत्तथा ॥
KK-14-02-064-013a	न नः कालात्ययो वै स्यादिहैव परिलम्बताम् ।
KK-14-02-064-013c	इति निश्चित्य विप्रेन्द्राः क्रियतां यदनन्तरम् ॥
KK-14-02-064-014a	श्रुत्वैतद्वचनं राज्ञो ब्राह्मणाः सपुरोधसः ।
KK-14-02-064-014c	इदमूचुर्वचो हृष्टा धर्मराजप्रियेप्सवः ॥
KK-14-02-064-015a	अद्यैव नक्षत्रमहश्च पुण्यं यतामहे श्रेष्ठतमक्रियासु ।
KK-14-02-064-015c	तपोभिरद्येह वसाम राजन्नुपोष्यतां चापि भवद्भिरद्य ॥
KK-14-02-064-016a	श्रुत्वा तु तेषां द्विजसत्तमानां कृतोपवासा रजनीं नरेन्द्राः ।
KK-14-02-064-016c	ऊषुः प्रतीताः कुशसंस्तरेषु यथाऽध्वरे प्रज्वलिता हुताशाः ॥
KK-14-02-064-017a	ततो निशा सा व्यगमन्महात्मनां संशृण्वतां विप्रसमीरिता गिरः ।
KK-14-02-064-017c	ततः प्रभाते विमले द्विजर्षभा वचोऽब्रुवन्धर्मसुतं नराधिपम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि चतुःषष्टितमोऽध्यायः ॥ 64 ॥

14-64-9 आग्निवेश्यं धौम्यम् ॥
