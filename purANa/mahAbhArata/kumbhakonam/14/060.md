अध्यायः 060

कृष्णेन वसुदेवादीन्प्रति कुरुपाण्डवयुद्धप्रकारकथनम् ॥ 1 ॥

001	वसुदेव उवाच ।
001a	श्रुतवानस्मि वार्ष्णेय सङ्ग्रामं परमाद्भुतम् ।
001c	नराणां वदतां पुत्र कथोद्धातेषु नित्यशः ॥
002a	त्वं तु प्रत्यक्षदर्शी च कार्यज्ञश्च महाभुजः ।
002c	तस्मात्प्रब्रूहि सङ्ग्रामं याथातथ्येन मेऽनघ ॥
003a	यथा तदभवद्युद्धं पाण्डवानां महात्मनाम् ।
003c	भीष्मकर्णकृपद्रोणशल्यादिभिरनुत्तमम् ॥
004a	अन्येषां क्षत्रियाणां च कृतास्त्राणामनेकशः ।
004c	नानावेषाकृतिमतां नानादेशनिवासिनाम् ॥
005	वैशम्पायन उवाच ।
005a	इत्युक्तः पुण्डरीकाक्षः पित्रा मातुस्तदाऽन्तिके ।
005c	शशंस कुरुवीराणां सङ्ग्रामे निधनं यथा ॥
006	वासुदेव उवाच ।
006a	अत्यद्भुतानि कर्माणि क्षत्रियाणां महात्मनाम् ।
006c	बहुलत्वान्न सङ्ख्यातुं शक्यान्यब्दशतैरपि ॥
007a	प्राधान्यतस्तु गदतः समासेनैव मे शृणु ।
007c	कर्माणि पृथिवीशानां यथावदमरद्युते ॥
008a	भीष्मः सेनापतिरभूदेकादशचमूपतिः ।
008c	कौरव्यः कौरवेन्द्राणां देवानामिव पावकिः ॥
009a	शिखण्डी पाण्डुपुत्राणां नेता सप्तचमूपतिः ।
009c	बभूव रक्षितो धीमाञ्श्रीमता सव्यसाचिना ॥
010a	तेषां तदभवद्युद्धं दशाहानि महात्मनाम् ।
010c	कुरूणां पाण्डवानां च सुमहद्रोमहर्षणम् ॥
011a	अयुध्यमानं गाङ्गेयं शिखण्डी तं महाद्युतिम् ।
011c	जघान बहुभिर्बाणैः सह गाण्डीवधन्वना ॥
012a	अकरोत्स ततः कालं शरतल्पगतो मुनिः ।
012c	अयनं दक्षिणं हित्वा सम्प्राप्ते चोत्तरायणे ॥
013a	ततः सेनापतिरभूद्द्रोणोऽस्त्रविदुषांवरः ।
013c	प्रवीरः कौरवेन्द्रस्य काव्यो दैत्यपतेरिव ॥
014a	अक्षौहिणीभिः शिष्टाभिर्नवभिर्द्विजसत्तमः ।
014c	संवृतः समरश्लाघी गुप्तः कृपसुतादिभिः ॥
015a	धृष्टद्युम्नस्त्वभून्नेता पाण्डवानां महास्त्रवित् ।
015c	गुप्तो भीमेन मेधावी मित्रेण वरुणो यथा ॥
016a	स च सेनापरिवृतो द्रोणप्रेप्सुर्महामनाः ।
016c	पितुर्निकारान्संस्मृत्य रणे कर्माकरोन्महत् ॥
017a	तस्मिंस्ते पृथिवीपाला द्रोणपार्षतसङ्गरे ।
017c	नानादिगागता वीराः प्रायशो निधनं गताः ॥
018a	दिनानि पञ्च तद्युद्धमभूत्परमदारुणम् ।
018c	ततो द्रोणः परिश्रान्तो धृष्टद्युम्नवशं गतः ॥
019a	ततः सेनापतिरभूत्कर्णो दौर्योधने बले ।
019c	अक्षौहिणीभिः शिष्टाभिर्वृतः पञ्चभिराहवे ॥
020a	तिस्रस्तु पाण्डुपुत्राणां चम्वो बीभत्सुपालिताः ।
020c	हतप्रवीरभूयिष्ठा बभूवुः समवस्थिताः ॥
021a	ततः पार्थं समासाद्य पतङ्ग इव पावकम् ।
021c	पञ्चत्वमगमत्सौतिर्द्वितीयेऽहनि दारुणः ॥
022a	हते कर्णे तु कौरव्या निरुत्साहा हतौजसः ।
022c	अक्षौहिणीभिस्तिसृभिर्मद्रेशं पर्यवारयन् ॥
023a	हतवाहनभूयिष्ठाः पाण्डवास्तु युधिष्ठिरम् ।
023c	अक्षौहिण्या निरुत्साहाः शिष्टया पर्यवारयन् ॥
024a	अवधीन्मद्रराजानं कुरुराजो युधिष्ठिरः ।
024c	तस्मिंस्तदाऽर्धदिवसे कृत्वा कर्म सुदुष्करम् ॥
025a	हते शल्ये तु शकुनिं सहदेवो महामनाः ।
025c	आहर्तारं कलेस्तस्य जघानामितविक्रमः ॥
026a	निहते शकुनौ राजा धार्तराष्ट्रः सुदुर्मनाः ।
026c	अपाक्रामद्गदापाणिर्हतभूयिष्ठसैनिकः ॥
027a	तमन्वधावत्सङ्क्रुद्धो भीमसेनः प्रतापवान् ।
027c	ह्रदे द्वैपायने चापि सलिलस्थं ददर्श तम् ॥
028a	हतशिष्टेन सैन्येन समन्तात्पर्यवार्य तम् ।
028c	अथोपविविशुर्हृष्टा ह्रदस्थं पञ्च पाण्डवाः ॥
029a	विगाह्य सलिलं त्वाशु वाग्बाणैर्भृशविक्षतः ।
029c	उत्थाय स गदापाणिर्युद्धाय समुपस्थितः ॥
030a	ततः स निहतो राजा धार्तराष्ट्रो महारणे ।
030c	भीमसेनेन विक्रम्य पश्यतां पृथिवीक्षिताम् ॥
031a	ततस्तत्पाण्डवं सैन्यं प्रसुप्तं शिबिरे निशि ।
031c	निहतं द्रोणपुत्रेण पितुर्वधममृष्यता ॥
032a	हतपुत्रा हतबला हतमित्रा मया सह ।
032c	युयुधानसहायेन पञ्च शिष्टास्तु पाण्डवाः ॥
033a	सहैव कृपभोजाभ्यां द्रौणिर्युद्धादमुच्यत ।
033c	युयुत्सुश्चापि कौरव्यो मुक्तः पाण्डवसंश्रयात् ॥
034a	निहते कौरवेन्द्रे तु सानुबन्धे सुयोधने ।
034c	विदुरः सञ्जयश्चैव धर्मराजमुपस्थितौ ॥
035a	एवं तदभवद्युद्धमहान्यष्टादश प्रभो ।
035c	यत्र ते पृथिवीपाला निहताः स्वर्गमावसन् ॥
036	वैशम्पायन उवाच ।
036a	शृण्वतां तु महाराज कथां तां रोमहर्षणीम् ।
036c	दुःखशोकपरिक्लेशा वृष्णीनामभवंस्तदा ॥ ॥

इति श्रीमन्महाभारते आश्वमेधिकपर्वणि अनुगीतापर्वणि षष्टितमोऽध्यायः ॥ 60 ॥

14-60-11 ततः शिखण्डी गाङ्गेयं युध्यमानं महाहवे । इति झ.पाठः ॥
