अध्यायः 007

संवर्तमरुत्तसंवादः ॥ 1 ॥ संवर्तेन समयबन्धनपूर्वकं मरुत्तं प्रति याजनप्रतिज्ञानम् ॥ 2 ॥

001	संवर्त उवाच ।
001a	कथमस्मि त्वया ज्ञातः केन वा कथितोऽस्मि ते ।
001c	एतदाचक्ष्व मे तत्त्वमिच्छसे चेन्मम प्रियम् ॥
002a	सत्यं ते ब्रुवतः सर्वे सम्पत्स्यन्ते मनोरथाः ।
002c	मिथ्या च ब्रुवतो मूर्धा शतधा ते स्फुटिष्यति ॥
003	मरुत्त उवाच ।
003a	नारदेन भवान्मह्यमाख्यातो ह्यटता पथि ।
003c	गुरुपुत्रो ममेति त्वं ततो मे प्रीतिरुत्तमा ॥
004	संवर्त उवाच ।
004a	सत्यमेतद्भवानाह स मां जानाति सत्रिणम् ।
004c	कथयस्व तदेतन्मे क्वनु सम्प्रति नारदः ॥
005	मरुत उवाच ।
005a	भवन्तं कथयित्वा तु मम देवर्षिसत्तमः ।
005c	ततो मामभ्यनुज्ञाय प्रविष्टो हव्यवाहनम् ॥
006	व्यास उवाच ।
006a	श्रुत्वा तु पार्थिवस्यैत्संवर्तः प्रमुदं गतः ।
006c	एतावदहमप्येवं शक्नुयामिति सोऽब्रवीत् ॥
007a	ततो मरुत्तमुन्मत्तो वाचा निर्भर्त्सयन्निव ।
007c	रूक्षया ब्राह्मणो राजन्पुनःपुनरथाब्रवीत् ॥
008a	वातप्रधानेन मया स्वचित्तवशवर्तिना ।
008c	एवं विकृतरूपेण कथं याजितुमिच्छसि ॥
009a	भ्राता मम समर्थश्च वासवेन च सङ्गतः ।
009c	वर्तते याजने चैव तेन कर्माणि कारय ॥
010a	गार्हस्थ्यं चैव याज्याश्च सर्वा गृह्याश्च देवताः ।
010c	पूर्वजेन ममाऽऽक्षिप्तं शरीरं वर्जितं त्विदम् ॥
011a	नाहं तेनाननुज्ञातस्त्वामाविक्षित कर्हिचित् ।
011c	याजयेयं कथञ्चिद्वै स हि पूज्यतमो मम ॥
012a	स त्वं बृहस्पतिं गच्छ तमनुज्ञाप्य चाव्रज ।
012c	ततोऽहं याजयिष्ये त्वां यदि यष्टुमिहेच्छसि ॥
013	मरुत्त उवाच ।
013a	बृहस्पतिं गतः पूर्वमहं संवर्ते तच्छृणु ।
013c	न मां कामयते याज्यं मुनिर्वासववारितः ॥
014a	अमरं याज्यमासाद्य याजयिष्ये न मानुषम् ।
014c	शक्रेण प्रतिषिद्धोऽहं मरुत्तं मा स्म याजये ॥
015a	स्पर्धते हि मया विप्र सदा हि स तु पार्थिवः ।
015c	एवमस्त्विति चाप्युक्तो भ्रात्रा ते बलसूदनः ॥
016a	स मामधिगतं प्रेम्णा याज्यत्वे न बुभूषति ।
016c	देवराजं समाश्रित्य तद्विद्धि मुनिपुङ्गव ॥
017a	सोऽहमिच्छामि भवता सर्वस्वेनापि याजितुम् ।
017c	कामये समतिक्रान्तुं वासवं त्वत्कृतैर्गुणैः ॥
018a	न हि मे वर्तते बुद्धिर्गन्तुं ब्रह्मन्बृहस्पतिम् ।
018c	प्रत्याख्यातो हि तेनास्मि तथाऽनपकृते सति ॥
019	संवर्त उवाच ।
019a	चिकीर्षसि यथाकामं सर्वमेतत्त्वयि ध्रुवम् ।
019c	यदि सर्वानभिप्रायान्कर्ताऽसि मम पार्थिव ॥
020a	याज्यमानं मया हि त्वां बृहस्पतिपुरन्दरौ ।
020c	द्विषेतां समभिक्रुद्धावेतदेकं समर्थये ॥
021a	स्थैर्यमत्र कथं मे स्यात्स त्वं निःसंशयं कुरु ।
021c	कुपितस्त्वां न हीदानीं भस्म कुर्यां सबान्धवम् ॥
022	मरुत्त उवाच ।
022a	यावत्तपेत्सहस्रांशुस्तिष्ठेरंश्चापि पर्वताः ।
022c	तावल्लोकान्न लभेयं त्यजेयं सङ्गतं यदि ॥
023a	मा चापि शुभबुद्धित्वं लभेयमिह कर्हिचित् ।
023c	विषयैः सङ्गतं चास्तु त्यजेयं सङ्गतं यदि ॥
024	संवर्त उवाच ।
024a	आविक्षित शुभा बुद्धिर्वर्ततां तव कर्मसु ।
024c	याजनं हि ममाप्येव वर्तते हृदि पार्थिव ॥
025a	अभिधास्ये च ते राजन्नक्षयं द्रव्यमुत्तमम् ।
025c	येन देवान्सगन्धर्वाञ्शक्रं चाभिभविष्यसि ॥
026a	न तु मे वर्तते बुद्धिर्धने याज्येषु वा पुनः ।
026c	विप्रियं तु करिष्यामि भ्रातुश्चेन्द्रस्य चोभयोः ॥
027a	गमयिष्यामि शक्रेण समतामपि ते ध्रुवम् ।
027c	प्रियं च ते करिष्यामि सत्यमेतद्ब्रवीमि ते ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि सप्तमोऽध्यायः ॥ 7 ॥

14-7-1 मे सत्यं जीवितं चेत्प्रियं तवेति क.थ.पाठः ॥ 14-7-4 सत्रिणं कपटवेषच्छन्नम् ॥ 14-7-6 अहमप्येनं कुर्यामिति तमब्रवीदिति क.थ.पाठः ॥ 14-7-8 मधुप्रयोगदानेन स्वचित्तपरिवर्तिनेति क.थ.पाठः ॥ 14-7-23 भोगेषु सम्यग्भोगांश्च त्यजेयमिति क.थ.पाठः ॥
