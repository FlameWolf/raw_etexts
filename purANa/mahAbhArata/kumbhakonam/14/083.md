अध्यायः 083

अर्जुनेनाश्वानुसरणवशान्मगधदेशगमनम् ॥ 1 ॥ तत्र जरासंधपौत्रस्य मेघसन्धेः पराजयपूर्वकं तत्रतत्र म्लेच्छादिपराजयः ॥ 2 ॥

001	वैशम्पायन उवाच ।
001a	स तु वाजी समुद्रान्तां पर्येत्य वसुधामिमाम् ।
001c	निवृत्तोऽभिमुखो राजन्येन वारणसाह्वयम् ॥
002a	अनुगच्छंश्च तुरगं निवृत्तोऽथ किरीटभृत् ।
002c	यदृच्छया समापेदे पुरं राजगृहं तदा ॥
003a	तमभ्याशगतं दृष्ट्वा सहदेवात्मजः प्रभो ।
003c	क्षत्रधर्मे स्थितो वीरः समरायाऽऽजुहाव ह ॥
004a	ततः पुरात्स निष्क्रम्य रथी धन्वी शरी तली ।
004c	मेघसन्धिः पदातिं तं धनञ्जयमुपाद्रवत् ॥
005a	आसाद्य च महातेजा मेघसन्धिर्धनञ्जयम् ।
005c	बालभावान्महाराज प्रोवाचेदं न कौशलात् ॥
006a	किमयं चार्यते वाजी स्त्रीमध्य इव भारत ।
006c	हयमेनं हरिष्यामि प्रयतस्व विमोक्षणे ॥
007a	अदत्तानुनयो युद्धे यदि त्वं पितृभिर्मम ।
007c	करिष्यामि तवाऽऽतिथ्यं प्रहर प्रहरामि च ॥
008a	इत्युक्तः प्रत्युवाचैनं प्रहसन्निव पाण्डवः ।
008c	विघ्नकर्ता मया वार्य इति मे व्रतमाहितम् ॥
009a	भ्रात्रा ज्येष्ठेन नृपते तवापि विदितं ध्रुवम् ।
009c	प्रहरस्व यथाशक्ति न मन्युर्विद्यते मम ॥
010a	इत्युक्तः प्राहरत्पूर्वं पाण्डवं मगधेश्वरः ।
010c	किरञ्शरसहस्राणि वर्षाणीव सहस्रदृक् ॥
011a	ततो गाण्डीवभृच्छूरो गाण्डीवप्रहितैः शरैः ।
011c	चकार मोघांस्तान्बाणान्सयत्नान्भरतर्षभ ॥
012a	स मोघं तस्य बाणौघं कृत्वा वानरकेतनः ।
012c	शरान्मुमोच ज्वलितान्दीप्तास्यानिव पन्नगान् ॥
013a	ध्वजे पताकादण्डेषु रथे यन्त्रे हयेषु च ।
013c	अन्येषु च रथाङ्गेषु न शरीरे न सारथौ ॥
014a	संरक्ष्यमाणः पार्थेन शरीरे सव्यसाचिना ।
014c	मन्यमानः स्ववीर्यं तन्मागधः प्राहिणोच्छरान् ॥
015a	ततो गाण्डीवधन्वा तु मागधेन भृशाहतः ।
015c	बभौ वसन्तसमये पलाशः पुष्पितो यथा ॥
016a	अवध्यमानः सोऽभ्यघ्नन्मागधः पाण्डवर्षभम् ।
016c	तेन तस्थौ स कौरव्य लोकवीरस्य दर्शने ॥
017a	सव्यसाची तु सङ्क्रुद्धो विकृष्य बलवद्धनुः ।
017c	हयांश्चकार निर्जीवान्सारथेश्च शिरोऽहरत् ॥
018a	धनुश्चास्य महच्चित्रं क्षुरेण प्रचकर्त ह ।
018c	हस्तावापं पताकां च ध्वजं चास्य न्यपातयत् ॥
019a	स राजा व्यथितो व्यश्वो विधनुर्हतसारथिः ।
019c	गदामादाय कौन्तेयमभिदुद्राव वेगवान् ॥
020a	तस्यापतत एवाशु गदां हेमपरिष्कृताम् ।
020c	शरैश्चकर्त बहुधा बहुभिर्गृध्रवाजितैः ॥
021a	सा गदा शकलीभूता विशीर्णमणिबन्धना ।
021c	व्याली विमुच्यमानेव पपात धरणीतले ॥
022a	विरथं विधनुष्कं च गदया परिवर्जितम् ।
022c	`नैच्छत्ताडयितुं धीमानर्जुनः समराग्रणीः ॥
023a	तत एनं विमनसं क्षत्रधर्मे व्यवस्थितम् ॥'
023c	सान्त्वपूर्वमिदं वाक्यमब्रवीत्कपिकेतनः ॥
024a	पर्याप्तः क्षत्रधर्मोऽयं दर्शितः पुत्र गम्यताम् ।
024c	बह्वेतत्समरे कर्म तव बालस्य पार्थिव ॥
025a	युधिष्ठिरस्य सन्देशो न हन्तव्या नृपा इति ।
025c	तेन जीवसि राजंस्त्वमपराद्धोऽपि मे रणे ॥
026a	इति मत्वा तदाऽऽत्मानं प्रत्यादिष्टं स्म मागधः ।
026c	तथ्यमित्यभिगम्यैनं प्राञ्जलिः प्रत्यपूजयत् ॥
027a	पराजितोऽस्मि भद्रं ते नाहं योद्धुमिहोत्सहे ।
027c	यद्यत्कृत्यं मया तेऽद्य तद्ब्रूहि कृतमेव तु ॥
028a	तमर्जुनः समाश्वास्य पुनरेवेदमब्रवीत् ।
028c	आगन्तव्यं परां चैत्रीमश्वमेधे नृपस्य नः ॥
029a	इत्युक्तः स तथेत्युक्त्वा पूजयामास तं हयम् ।
029c	फल्गुनं च युधिश्रेष्ठं विदिवत्सहदेवजः ॥
030a	ततो यथेष्टमगमत्पुनरेव स कौरवः ।
030c	ततः समुद्रतीरेण वङ्गान्पुण्ड्रान्सकेरलान् ॥
031a	तत्रतत्र च भूरीणि म्लेच्छसैन्यान्यनेकशः ।
031c	विजिग्ये धनुषा राजन्गाण्डीवेन धनञ्जयः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि त्र्यशीतितमोऽध्यायः ॥ 83 ॥

14-83-7 अदत्तानुनयः अशिक्षितः ॥ 14-83-20 गृध्रवाजितैः गृध्रपक्षयुतैः ॥
