अध्यायः 070

कृष्णेनाभिमन्युसुतस्य पदप्रवृत्तिनिमित्तकथनपूर्वकं नामकरणम् ॥ 1 ॥ अत्रान्तरे युधिष्ठिरादीनां स्वर्णभारानयनेन हस्तिनपुरं प्रत्यागमनश्रवणेन कृष्णादिभिस्तत्प्रत्युद्यानम् ॥ 2 ॥

001	वैशम्पायन उवाच ।
001a	ब्रह्मास्त्रं तु यदा राजन्कृष्णेन प्रतिसंहृतम् ।
001c	तदा तद्वेश्म ते पित्रा तेजसाऽभिविदीपितम् ॥
002a	ततो रक्षांसि सर्वाणि नेशुस्त्यक्त्वा गृहं तु तत् ।
002c	अन्तरिक्षे च वागासीत्साधु केशव साध्विति ॥
003a	तदस्त्रं ज्वलितं चापि पितामहमगात्तदा ।
003c	ततः प्राणान्पुनर्लेभे पिता तव नरेश्वर ॥
004a	व्यचेष्टत च बालोऽसौ यथोत्साहं यथाबलम् ।
004c	बभूवुर्मुदिता राजंस्ततस्ता भरतस्त्रियः ॥
005a	ब्राह्मणा वाचयामासुर्गोविन्दस्यैव शासनात् ।
005c	ततस्ता मुदिताः सर्वाः प्रशशंसुर्जनार्दनम् ॥
006a	स्त्रियो भरतसिंहानां नावं लब्ध्वेव पारगाः ।
006c	कुन्ती द्रुपदपुत्री च सुभद्रा चोत्तरा तथा ।
006e	स्त्रियश्चान्या नृसिंहानां बभूवुर्हृष्टमानसाः ॥
007a	तत्र मल्ला नटाश्चैव ग्रन्थिकाः सौख्यशायिकाः ।
007c	सूतमागधसङ्घाश्चाप्यस्तुवंस्तं जनार्दनम् ॥
008a	कुरुवंशस्तवाख्याभिराशीर्भिर्भरतर्षभ ।
008c	`सभाजयत संहृष्टो महाराज महाजनः ॥'
009a	उत्थाय तु यथाकालमुत्तरा यदुनन्दनम् ।
009c	अभ्यवादयत प्रीता सह पुत्रेण भारत ॥
010a	ततस्तस्यै ददौ प्रीतो बहुरत्नं विशेषतः ।
010c	तथैव वृष्णिशार्दूलो नाम चास्याकरोत्प्रभुः ।
010e	पितुस्तव महाराज सत्यसन्धो जनार्दनः ॥
011a	परिक्षीणे कुले यस्माज्जातोऽयमभिमन्युजः ।
011c	परिक्षिदिति नामास्य भवत्वित्यब्रवीत्तदा ॥
012a	सोऽवर्धत यथाकालं पिता तव जनाधिप ।
012c	मनःप्रह्लादनश्चासीत्सर्वलोकस्य भारत ॥
013a	मासजातस्तु ते वीर पिता भवति भारत ।
013c	अथाऽऽजग्मुः सुबहुलं रत्नमादाय पाण्डवाः ॥
014a	`मेरुकूटनिभान्भाण्डान्कलशान्भाजनानि च ।
014c	कृताकृतं महद्भीममादाय पुरुषोत्तमाः ॥
015a	भारतैर्वाहनैस्तत्र गोरुते गोरुते पथि ।
015c	निवसन्तो ययुर्देवं स्मरन्तः परमेष्ठिनः ॥
016a	नासीत्तत्र नृपः कश्चिदभारार्तो नृपं विना ।
016c	भीमादयोऽपि यज्ञार्थं वहन्ते किं पुनर्जनाः ॥'
017a	तान्समीपगताञ्श्रुत्वा निर्ययुर्वृष्णिपुङ्गवाः ।
017c	अलञ्चक्रुश्च माल्यौघैर्नगरं नागसाह्वयम् ॥
018a	पताकाभिर्विचित्राभिर्ध्वजैश्च विविधैरपि ।
018c	वेश्मानि समलञ्चक्रुः पौराश्चापि जनेश्वरः ॥
019a	देवतायतनानां च पूजाः सुविविधास्तथा ।
019c	सन्दिदेशाथ विदुरः पाण्डुपुत्रप्रियेप्सया ॥
020a	राजमार्गाश्च तत्राऽऽसन्सुमनोभिरलङ्कृताः ।
020c	शुशुभे तत्पुरं चापि समुद्रौघनिभस्वनम् ॥
021a	नर्तकैश्चापि नृत्यद्भिर्गायकानां च निःस्वनैः ।
021c	आसीद्वैश्रवणस्येव निवासस्तत्पुरं तदा ॥
022a	बन्दिभिश्च नरै राजन्स्त्रीसहायैश्च सर्वशः ।
022c	तत्रतत्र विविक्तेषु समन्तादुपशोभितम् ॥
023a	पताका धूयमानाश्च समन्तान्मातरिश्वना ।
023c	अदर्शयन्निव तदा कुरून्वै दक्षिणोत्तरान् ॥
024a	अघोषयंस्तदा चापि पुरुषा राजमार्गतः ।
024c	सर्वरात्रविहारोऽद्य रत्नाभरणलक्षणः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि सप्ततितमोऽध्यायः ॥ 70 ॥

14-70-5 वाचयामासुः स्वस्तीति शेषः ॥ 14-70-7 ग्रन्थिकाः दैवज्ञाः सुखावहं सौख्यं शयनं इति पृच्छन्ति ते सौख्यशायिकाः ॥ 14-70-8 कुरुवंशस्य स्तवं आचक्षते ताभिः कुरुवंशस्तवाख्याभिः ॥ 14-70-9 उत्थाय तु यथाकाममिति क.ट.थ.पाठः ॥ 14-70-10 तस्य कृष्णो ददौ हृष्टो बहुरत्नं विशेषतः । तथाऽन्ये वृष्णिशार्दूला इति झ.पाठः ॥
