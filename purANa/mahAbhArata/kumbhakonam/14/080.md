अध्यायः 080

चित्राङ्गदया रणाङ्गणनिपतितपतिपुत्रदर्शनजशोकातिरेकेण मोहाधिगमः ॥ 1 ॥ तथा सञ्ज्ञोपलम्भे उलूपीं प्रत्युपालम्भगर्भवचनम् ॥ 2 ॥ ततश्चिराल्लुब्धसञ्ज्ञेन बभ्रुवाहनेनाऽऽत्मोपालम्भनपूर्वकं प्रायोपवेशनम् ॥ 3 ॥

001	वैशम्पायन उवाच ।
001a	ततो बहुतरं भीरर्विलप्य कमलेक्षणा ।
001c	मुमोह दुःखसन्तप्ता पपात च महीतले ॥
002a	प्रतिलभ्य च सा सञ्ज्ञां देवी दिव्यवपुर्धरा ।
002c	उलूपीं पन्नगसुतां दृष्ट्वेदं वाक्यमब्रवीत् ॥
003a	उलूपि पश्य भर्तारं शयानं निहतं रणे ।
003c	त्वत्कृते मम पुत्रेण बाणेन समितिञ्जयम् ॥
004a	ननु त्वमार्यधर्मज्ञा ननु चासि पतिव्रता ।
004c	यत्त्वत्कृतेऽयं पतितः पतिस्ते निहतो रणे ॥
005a	किंनु मन्देऽपकराद्धोऽयं यदि तेऽद्य धनञ्जयः ।
005c	क्षमस्व याच्यमाना वै जीवयस्व धनञ्जयम् ॥
006a	ननु त्वमार्ये धर्मज्ञे त्रैलोक्यविदिता शुभे ।
006c	यद्धातयित्वा पुत्रेण भर्तारं नानुशोचसि ॥
007a	नाहं शोचामि तनयं हतं पन्नगनन्दिनि ।
007c	पतिमेव तु शोचामि यस्याऽऽतिथ्यमिदं कृतम् ॥
008a	इत्युक्त्वा सा तदा देवीमुलूपीं पन्नगात्मजाम् ।
008c	भर्तारमभिगम्येदमित्युवाच यशस्विनी ॥
009a	उत्तिष्ठ कुरुमुख्यस्य प्रियमुख्य मम प्रिय ।
009c	अयमश्वो महाबाहो मयो ते परिमोक्षितः ॥
010a	ननु त्वया नाम विभो धर्मराजस्य यज्ञियः ।
010c	अयमश्वोऽनुसर्तव्यः स शेषे किं महीतले ॥
011a	त्वयि प्राणा ममाऽऽयत्ताः कुरूणां कुरुनन्दन ।
011c	स कस्मात्प्राणदोऽन्येषां प्राणान्सन्त्यक्तवानसि ॥
012a	उलूपि साधु पश्येमं पतिं निपतितं भुवि ।
012c	पुत्रं चेमं समुत्साद्य घातयित्वा न शोचसि ॥
013a	कामं स्वपितु बालोऽयं भूमौ मृत्युवशं गतः ।
013c	लोहिताक्षो गुडाकेशो विजयः साधु जीवतु ॥
014a	नापराधोऽस्ति सुभगे नराणां बहुभार्यता ।
014c	प्रमदानां भवत्येष मा ते भूद्बुद्धिरीदृशी ॥
015a	सख्यं चैतत्कृतं धात्रा शश्वदव्ययमेव तु ।
015c	सख्यं समभिजानीहि सत्यं सङ्गतमस्तु ते ॥
016a	पुत्रेण घातयित्वैनं पतिं यदि न मेऽद्य वै ।
016c	जीवन्तं दर्शयस्यद्य परित्यक्ष्यामि जीवितम् ॥
017a	साऽहं दुःखान्विता देवि पतिपुत्रविनाकृता ।
017c	इहैव प्रायमाशिष्ये प्रेक्षन्त्यास्ते न संशयः ॥
018a	इत्युक्त्वा पन्नगसुतां सपत्नी चैत्रवाहनी ।
018c	ततः प्रायमुपासीना तूष्णीमासीज्जनाधिप ॥
019a	ततो विलप्य विरता भर्तुः पादौ प्रगृह्य सा ।
019c	उपविष्टा भवद्दीना सोच्छ्वासं पुत्रमीक्षती ॥
020a	ततः संज्ञां पुनर्लब्ध्वा स राजा बभ्रुवाहनः ।
020c	मातरं तामथाऽऽलोक्य रणभूमावथाब्रवीत् ॥
021a	इतो दुःखतरं किंनु यन्मे माता सुखैधिता ।
021c	भूमौ निपतितं वीरमनुशेते मृतं पतिम् ॥
022a	निहन्तारं रणेऽरीणां सर्वशस्त्रभृतां वरम् ।
022c	मया विनिहतं सङ्ख्ये प्रेक्षते दुर्मरं बत ॥
023a	अहोऽस्या हृदयं देव्या दृढं यन्न विदीर्यते ।
023c	व्यूढोरस्कं महाबाहुं प्रेक्षन्त्या निहतं पतिम् ॥
024a	दुर्मरं पुरुषेणेह मन्ये काले ह्यनागते ।
024c	यत्र नाहं न मे माता न वियुक्तौ स्वजीवितात् ॥
025a	हाहा धिक्कुरुवीरस्य किरीटं काञ्चनं भुवि ।
025c	अपविद्धं हतस्येह मया पुत्रेण पश्यत ॥
026a	भोभो पश्यत मे वीरं पितरं ब्राह्मणा भुवि ।
026c	शयानं वीरशयने मया पुत्रेण पातितम् ॥
027a	ब्राह्मणाः कुरुमुख्यस्य ये मुक्ता हयसारिणः ।
027c	कुर्वन्ति शान्तिं कामस्य रणे योऽयं मया हतः ॥
028a	व्यादिशन्तु च किं विप्राः प्रायश्चित्तमिहाद्य मे ।
028c	आनृशंसस्य पापस्य पितृहन्तू रणाजिरे ॥
029a	दुश्चरा द्वादश समा हत्वा पितरमद्य वै ।
029c	ममेह सुनृशंसस्य संवीतस्यास्य चर्मणा ॥
030a	शिरःकपाले चास्यैव भुञ्जतः पितुरद्य मे ।
030c	प्रायश्चित्तं हि नास्त्यन्यद्धत्वाऽद्य पितरं मम ॥
031a	पश्य नागोत्तमसुते भर्तारं निहतं मया ।
031c	कृतं प्रियं मया तेऽद्य निहत्य समरेऽर्जुनम् ॥
032a	सोऽहमद्य गमिष्यामि गतिं पितृनिषेविताम् ।
032c	न शक्नोम्यात्मनाऽऽत्मानमहं धारयितुं शुभे ॥
033a	सा त्वं मयि मृते मातस्तथा गाण्डीवधन्वनि ।
033c	भव प्रीतिमती देवि सत्येनाऽऽत्मानमालभे ॥
034a	इत्युक्त्वा स ततो राजा दुःखशोकसमाहतः ।
034c	उपस्पृश्य महाराज दुःखाद्वचनमब्रवीत् ॥
035a	शृण्वन्तु सर्वभूतानि स्थावराणि चराणि च ।
035c	त्वं च मातर्यथा सत्यं ब्रवीमि भुजगोत्तमे ॥
036a	यदि नोत्तिष्ठति जयः पिता मे नरसत्तमः ।
036c	अस्मिन्नेव रणोद्देशे शोषयिष्ये कलेवरम् ॥
037a	नहि मे पितरं हत्वा निष्कृतिर्विद्यते क्वचित् ।
037c	नरकं प्रतिपत्स्यामि ध्रुवं गुरुवधार्दितः ॥
038a	वीरं हि क्षत्रियं हत्वा गोशतेन प्रमुच्यते ।
038c	पितरं तु निहत्यैवं दुर्लभा निष्कृतिर्मम ॥
039a	एत एको महातेजाः पाण्डुपुत्रो धनञ्जयः ।
039c	पिता च मम धर्मात्मा तस्य मे निष्कृतिः कुतः ॥
040a	इत्येवमुक्त्वा नृपते धनञ्जयसुतो नृपः ।
040c	उपस्पृश्याभवत्तूष्णीं प्रायोपेतो महामतिः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि अशीतितमोऽध्यायः ॥ 80 ॥

14-80-27 कामस्यति कां अस्येति च्छेदः ॥
