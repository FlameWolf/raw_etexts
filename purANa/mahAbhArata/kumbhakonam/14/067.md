अध्यायः 067

सुभद्रया श्रीकृष्णं प्रति तन्महिमसंस्तवनपूर्वकं परिक्षिदुज्जीवनप्रार्थना ॥ 1 ॥

KK-14-02-067-001	वैशम्पायन उवाच ।
KK-14-02-067-001a	उत्थितायां पृथायां तु सुभद्रा भ्रातरं तदा ।
KK-14-02-067-001c	दृष्ट्वा चुक्रोश दुःखार्ता वचनं चेदमब्रवीत् ॥
KK-14-02-067-002a	पुण्डरीकाक्ष पश्य त्वं पौत्रं पार्थस्य धीमतः ।
KK-14-02-067-002c	परिक्षीणेषु कुरुषु परिक्षीणं गतायुषम् ॥
KK-14-02-067-003a	इषीका द्रोणपुत्रेण भीमसेनार्थमुद्यता ।
KK-14-02-067-003c	सोत्तरायां निपतिता विजये मयि चैव ह ॥
KK-14-02-067-004a	सेयं ज्वलन्ती हृदये मयि तिष्ठति केशव ।
KK-14-02-067-004c	यन्न पश्यामि दुर्धर्ष सहपुत्रं तु तं प्रभो ॥
KK-14-02-067-005a	किंनु वक्ष्यति धर्मात्मा धर्मराजो युधिष्ठिरः ।
KK-14-02-067-005c	भीमसेनार्जुनौ चापि माद्रवत्याः सुतौ च तौ ॥
KK-14-02-067-006a	श्रुत्वाऽभिमन्योस्तनयं जातं च मृतमेव च ।
KK-14-02-067-006c	मुषिता इव वार्ष्णेय द्रोणपुत्रेण पाण्डवाः ॥
KK-14-02-067-007a	अभिमन्युः प्रियः कृष्ण पितॄणां नात्र संशयः ।
KK-14-02-067-007c	ते श्रुत्वा किंनु वक्ष्यन्ति द्रोणपुत्रास्त्रनिर्जिताः ॥
KK-14-02-067-008a	भविता नः परं दुःखं किंनु मन्ये जनार्दन ।
KK-14-02-067-008c	अभिमन्योः सुतं कृष्ण मृतं जातमरिन्दम ॥
KK-14-02-067-009a	साऽहं प्रसादये कृष्ण त्वामद्य शिरसा नता ।
KK-14-02-067-009c	पृथेयं द्रौपदी चैव ताः पश्य पुरुषोत्तम ॥
KK-14-02-067-010a	यदा द्रोणसुतो गर्भान्पाण्डूनां हन्ति माधव ।
KK-14-02-067-010c	तदा किल त्वया द्रौणिः क्रुद्धेनोक्तोऽरिमर्दन ॥
KK-14-02-067-011a	अकामं त्वां करिष्यामि ब्रह्मबन्धो नराधम ।
KK-14-02-067-011c	अहं सञ्जीवयिष्यामि किरीटितनयात्मजम् ॥
KK-14-02-067-012a	इत्येद्वचनं श्रुत्वा जानानाऽहं बलं तव ।
KK-14-02-067-012c	प्रसादये त्वां दुर्धर्ष जीवतामभिमन्युजः ॥
KK-14-02-067-013a	यद्येतत्त्वं प्रतिश्रुत्य न करोषि वचः शुभम् ।
KK-14-02-067-013c	सकलं वृष्णिशार्दूल मृतां मामवधारय ॥
KK-14-02-067-014a	अभिमन्योः सुतो वीर न सञ्जीवति यद्ययम् ।
KK-14-02-067-014c	जीवति त्वयि दुर्धर्ष किं करिष्याम्यहं त्वया ॥
KK-14-02-067-015a	सञ्जीवयैनं दुर्धर्ष मृतं त्वमभिमन्युजम् ।
KK-14-02-067-015c	सदृशाक्षसुतं वीर सस्यं वर्षन्निवांम्बुदः ॥
KK-14-02-067-016a	त्वं हि केशव धर्मात्मा सत्यवान्सत्यविक्रमः ।
KK-14-02-067-016c	स तां वाचमृतां कर्तुमर्हसि त्वमरिन्दम ॥
KK-14-02-067-017a	इच्छन्नपि हि लोकांस्त्रीञ्जीवयेथा मृतानिमान् ।
KK-14-02-067-017c	किं पुनर्दयितं जातं स्वस्त्रीयस्याऽऽत्मजं मृतम् ॥
KK-14-02-067-018a	प्रभावज्ञाऽस्मि ते कृष्ण तस्मात्त्वां याचयाम्यहम् ।
KK-14-02-067-018c	कुरुष्व पाण्डुपुत्राणामिमं परमनुग्रहम् ॥
KK-14-02-067-019a	स्वसेति वा महाबाहो हतपुत्रेति वा पुनः ।
KK-14-02-067-019c	प्रपन्ना मामियं चेति दयां कर्तुमिहार्हसि ॥ ॥

इति श्रीमन्महाभारते आश्वमेधिकपर्वणि अनुगीतापर्वि सप्तषष्टितमोऽध्यायः ॥ 67 ॥

14-67-4 घृतेन सिक्तैरिति शेषः ॥
