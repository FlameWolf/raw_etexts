अध्यायः 028

कृष्णेन युधिष्ठिरं प्रति विद्याब्रह्मणोररण्यत्वरूपणपरब्राह्मणदम्पतिसंवादानुवादः ॥ 1 ॥

KK-14-02-028-001	ब्राह्मण उवाच ।
KK-14-02-028-001a	सङ्कल्पदंशमशकं शोकहर्षहिमातपम् ।
KK-14-02-028-001c	मोहान्धकारतिमिरं लोभव्याधिसरीसृपम् ॥
KK-14-02-028-002a	विषयैकात्ययाध्वानं कामक्रोधकिरातकम् ।
KK-14-02-028-002c	तदतीत्य महादुर्गं प्रविष्टोऽस्मि महद्वनम् ॥
KK-14-02-028-003	ब्राह्मण्युवाच ।
KK-14-02-028-003a	क्व तद्वनं महाप्राज्ञ के वृक्षाः सरितश्च काः ।
KK-14-02-028-003c	कियन्तः पर्वताश्चैव कियत्यध्यनि तद्वनम् ॥
KK-14-02-028-004	ब्राह्मण उवाच ।
KK-14-02-028-004a	नैतदस्ति पृथग्भावः किञ्चिदन्यत्ततः सुखम् ।
KK-14-02-028-004c	नैतदस्त्यपृथग्भावः किञ्चिद्दुःखतरं ततः ॥
KK-14-02-028-005a	तस्माद्ध्रस्वतरं नास्ति न ततोऽस्ति महत्तरम् ।
KK-14-02-028-005c	नास्ति तस्माद्दुःखतरं नास्त्यन्यत्तत्समं सुखम् ॥
KK-14-02-028-006a	न तत्राविश्य शोचन्ति न प्रहृष्यन्ति च द्विजाः ।
KK-14-02-028-006c	न च बिभ्यति केभ्यश्चिन्नैभ्यो बिभ्यति केचन ॥
KK-14-02-028-007a	तस्मिन्वने सप्त महाद्रुमाश्च फलानि सप्तातिथयश्च सप्त ।
KK-14-02-028-007c	सप्ताश्रमाः सप्त समाधयश्च दीक्षाश्च सप्तैतदरण्यरूपम् ॥
KK-14-02-028-008a	पञ्चवर्णानि दिव्यानि पुष्पाणि च फलानि च ।
KK-14-02-028-008c	सृजन्तः पादपास्तत्र व्याप्य तिष्ठन्ति तद्वनम् ॥
KK-14-02-028-009a	सुवर्णानि द्विवर्णानि पुष्पाणि च फलानि च ।
KK-14-02-028-009c	सृजन्तः पादपास्तत्र व्याप्य तिष्ठन्ति तद्वनम् ॥
KK-14-02-028-010a	`शङ्कराणि त्रिवर्णानि पुष्पाणि च फलानि च ।
KK-14-02-028-010c	सृजन्तः पादपास्तत्र व्याप्य तिष्ठन्ति तद्वनम् ॥'
KK-14-02-028-011a	सुरभीणि द्विवर्णानि पुष्पाणि च फलानि च ।
KK-14-02-028-011c	सृजन्तः पादपास्तत्र व्याप्य तिष्ठन्ति तद्वनम् ॥
KK-14-02-028-012a	सुरभीण्येकवर्णानि पुष्पाणि च फलानि च ।
KK-14-02-028-012c	सृजन्तः पादपास्तत्र व्याप्य तिष्ठन्ति तद्वनम् ॥
KK-14-02-028-013a	बहून्यव्यक्तवर्णानि पुष्पाणि च फलानि च ।
KK-14-02-028-013c	विसृजन्तौ महावृक्षौ तद्वनं व्याप्य तिष्ठतः ॥
KK-14-02-028-014a	एको वह्निः सुमना ब्राह्मणोऽत्र पञ्चेन्द्रियाणि समिधश्चात्र सन्ति ।
KK-14-02-028-014c	तेभ्यो वृक्षाः सप्त फलन्ति दीक्षा गुणाः फलान्यतिथयः फलाशाः ॥
KK-14-02-028-015a	आतिथ्यं प्रतिगृह्णन्ति तत्र सप्त महर्षयः ।
KK-14-02-028-015c	अर्चितेषु प्रलीनेषु तेष्वन्यद्रोचते वनम् ॥
KK-14-02-028-016a	प्रज्ञावृक्षं मोक्षफलं शान्तिच्छायासमन्वितम् ।
KK-14-02-028-016c	ज्ञानाश्रयं तृप्तितोयमन्तःक्षेत्रज्ञभास्करम् ॥
KK-14-02-028-017a	येऽधिगच्छन्ति तत्सन्तस्तेषां नास्ति पुनर्भवः ।
KK-14-02-028-017c	ऊर्ध्वं चाधश्च तिर्यक्च तस्य नान्तोऽधिगम्यते ॥
KK-14-02-028-018a	सप्त स्त्रियस्तत्र चरन्ति सत्यास्त्ववाङ्मुखा भानुमत्यो जनित्र्यः ।
KK-14-02-028-018c	ऊर्ध्वं रसानाददते प्रजाभ्यः सर्वान्यथा नित्यमनित्यता च ॥
KK-14-02-028-019a	तत्रैव प्रतितिष्ठन्ति पुनस्तत्रोदयन्ति च ।
KK-14-02-028-019c	सप्त सप्तर्षयः सिद्धा वसिष्ठप्रमुखैः सह ॥
KK-14-02-028-020a	यशो वर्चो भगश्चैव विजयः सिद्धतेजसः ।
KK-14-02-028-020c	एतमेवानुवर्तन्ते सप्त ज्योतींषि भास्करम् ॥
KK-14-02-028-021a	ऋषयः पर्वताश्चैव सन्ति तत्र समासतः ।
KK-14-02-028-021c	नद्यश्च परितो वारि वहन्त्यो ब्रह्मसम्भवम् ॥
KK-14-02-028-022a	नदीनां सङ्गमश्चैव वैताने समुपह्वरे ।
KK-14-02-028-022c	स्वात्मतृप्ता यतो यान्ति साक्षादेव पितामहम् ॥
KK-14-02-028-023a	कृशाशाः सुव्रताः शान्तास्तपसा दग्धकिल्बिषाः ।
KK-14-02-028-023c	आत्मन्यात्मानमावेश्य ब्राह्मणास्तमुपासते ॥
KK-14-02-028-024a	शममप्यत्र शंसन्ति विद्यारण्यविदो जनाः ।
KK-14-02-028-024c	तदरण्यमभिप्रेत्य यथातत्वमजायत ॥
KK-14-02-028-025a	एतदेवेदृशं पुण्यमरण्यं ब्राह्मणा विदुः ।
KK-14-02-028-025c	विदित्वा चानुतिष्ठन्ति क्षेत्रज्ञेनानुदर्शिना ॥ ॥

इति श्रीमन्महाभारते आश्वमेधिकपर्वणि अनुगीतापर्वणि अष्टाविंशोऽध्यायः ॥ 28 ॥

14-28-7 सप्तर्षयः सप्त तथेन्धनानि इति क.थ.पाठः ॥ 14-28-9 चतुर्वर्णानि दिव्यानीति क.थ.पाठः ॥ 14-28-13 सृजन्तः पादपास्तत्र व्याप्य तिष्ठन्ति तद्वनमिति क.ट.थ.पाठः ॥ 14-28-19 तत्रोपयन्ति चेति झ.पाठः । ते च सप्तर्षयः सिद्धा इति क.थ.पाठः ॥ 14-28-20 भगश्चोजो विजयः सिद्धितेजसी इति क.थ.पाठः ॥ 14-28-24 ऋचमप्यत्र पश्यन्ति विद्यारण्येति क.थ.पाठः ॥ 14-28-25 विदित्वा नानुपश्यन्ति क्षेत्रज्ञा नानुदर्शनमिति क.थ.पाठः ॥ 
