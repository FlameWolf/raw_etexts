अध्यायः 010

इन्द्रेण गन्धर्वमुखात्स्वेन याजनाय बृहस्पतिवरणं चोदितेनापि मरुत्तेन तदनङ्गीकारे यज्ञविघाताय साटोपं यज्ञवाटं प्रत्यागमनम् ॥ 1 ॥ संवर्तेन मरुत्तप्रार्थनया विद्याबलेनेन्द्रादीनां संस्तम्भनम् ॥ 2 ॥ ततः संवर्तानुवर्तिनेन्द्रेण सभानिर्मापणादिना यज्ञनिर्वर्तनपूर्वकं देवैः सह हविर्ग्रहणम् ॥ 3 ॥ व्यासेनैवं युधिष्ठिरं प्रति मरुत्तयज्ञप्रवृत्तिप्रकारकथनपूर्वकं तच्छिष्टद्रव्याहरणेनाश्वमेधकरणविधानम् ॥ 4 ॥

KK-14-01-010-001	इन्द्र उवाच ।
KK-14-01-010-001a	एवमेतद्ब्रह्मबलं गरीयो न ब्राह्मणात्किञ्चिदन्यद्ररीयः ।
KK-14-01-010-001c	आविक्षितस्य तु बलं न मृष्ये वज्रमस्मै प्रहरिष्यामि घोरम् ॥
KK-14-01-010-002a	धृतराष्ट्र गच्छ प्रहितो मरुत्तं संवर्तेन सङ्गतं तं वदस्व
KK-14-01-010-002c	बृहस्पतिं त्वमुपशिक्षस्व राजन्वज्रं वा ते प्रहरिष्यामि घोरम् ॥
KK-14-01-010-003	व्यास उवाच ।
KK-14-01-010-003ac	ततो गत्वा धृतराष्ट्रो नरेन्द्रं प्रोवाचेदं वचनं वासवस्य ॥
KK-14-01-010-004a	गन्धर्वं मां धृतराष्ट्रं निबोध त्वामागतं वक्तुकामं नरेन्द्र ।
KK-14-01-010-004c	ऐन्द्रं वाक्यं शृणु मे राजसिंह यत्प्राह लोकाधिपतिर्महात्मा ॥
KK-14-01-010-005a	बृहस्पतिं याजकं त्वं वृणीष्व वज्रं वा ते प्रहरिष्यामि घोरम् ।
KK-14-01-010-005c	वचश्चेदेतन्न करिष्यसे मे प्राहैतदेतावदचिन्त्यकर्मा ॥
KK-14-01-010-006	मरुत्त उवाच ।
KK-14-01-010-006a	त्वं चैवैतद्वेत्थ पुरन्दरश्च विश्वेदेवा वसवश्चाश्विनौ च ।
KK-14-01-010-006c	मित्रद्रोहे निष्कृतिर्नास्ति लोके महत्पापं ब्रह्महत्यासमं तत् ॥
KK-14-01-010-007a	बृहस्पतिर्याजयतां महेन्द्रं देवश्रेष्ठं वज्रभृतां वरिष्ठम् ।
KK-14-01-010-007c	संवर्तो मां याजयिताऽद्य राजन्न ते वाक्यं तस्य वा रोचयामि ॥
KK-14-01-010-008	गन्धर्व उवाच ।
KK-14-01-010-008a	घोरो नादः श्रूयतां वासवस्य नभस्तले गर्जतो राजसिंह ।
KK-14-01-010-008c	व्यक्तं वज्रं मोक्ष्यते ते महेन्द्रः क्षेमं राजंश्चिन्त्यतामेष कालः ॥
KK-14-01-010-009	व्यास उवाच ।
KK-14-01-010-009a	इत्येवमुक्तो धृतराष्ट्रेण राजञ्श्रुत्वा नादं नदतो वासवस्य ।
KK-14-01-010-009c	तपोनित्यं धर्मविदां वरिष्ठं संवर्तं तं ज्ञापयामास कार्यम् ॥
KK-14-01-010-010	मरुत्त उवाच ।
KK-14-01-010-010a	पश्याऽऽत्मानं प्लवमानं त्वमारादध्वा दूरं तेन न दृश्यतेऽद्य ।
KK-14-01-010-010c	प्रपद्येऽहं शर्म विप्रेन्द्र त्वत्तः प्रयच्छ तस्मादभयं विप्रमुख्य ॥
KK-14-01-010-011a	अयमायाति वे वज्री दिशो विद्योतयन्दश ।
KK-14-01-010-011c	अमानुषेण घोरेण सदस्यास्त्रासिता हि नः ॥
KK-14-01-010-012	संवर्त उवाच ।
KK-14-01-010-012a	भयं शक्राद्व्येतु ते राजसिंह प्रणोत्स्येऽहं भयमेतत्सुघोरम् ।
KK-14-01-010-012c	संस्तम्भिन्या विद्यया क्षिप्रमेव मा भैस्त्वमस्याभिभवात्प्रतीतः ॥
KK-14-01-010-013a	अहं संस्तम्भयिष्यामि मा भैस्त्वं शक्रतो नृप ।
KK-14-01-010-013c	सर्वेषामेव देवानां क्षयितान्यायुधानि मे ॥
KK-14-01-010-014a	दिशो वज्रं व्रजतां वायुरेतु वर्षं भूत्वा वर्षतां काननेषु ।
KK-14-01-010-014c	आपः प्लवन्त्वन्तरिक्षे वृथा च सौदामनी दृश्यते माऽपि भैस्त्वम् ॥
KK-14-01-010-015a	वह्निर्देवस्त्रातु वा सर्वतस्ते कामान्सर्वान्वर्षतु वासवो वा ।
KK-14-01-010-015c	वज्रं तथा स्थापयतां वधाय महाघोरं प्लवमानं जलौघैः ॥
KK-14-01-010-016	मरुत्त उवाच ।
KK-14-01-010-016a	घोरः शब्दः श्रूयते वै महास्वनो वज्रस्यैष सहितो मारुतेन ।
KK-14-01-010-016c	आत्मा हि मे प्रव्यथते मुहुर्मुहुर्न मे स्वास्थ्यं जायते चाद्य विप्र ॥
KK-14-01-010-017	संवर्त उवाच ।
KK-14-01-010-017a	वज्रादुग्राद्व्येतु भयं तवाद्य वातो भूत्वा व्रजतु नरेन्द्र वज्रम् ।
KK-14-01-010-017c	भयं त्वक्त्वा वरमन्यं वृणीष्व कं ते कामं तपसा साधयामि ॥
KK-14-01-010-018	मरुत्त उवाच ।
KK-14-01-010-018a	इन्द्रः साक्षात्सहसाऽभ्येतु विप्र हविर्यज्ञे प्रतिगृह्णातु चैव ।
KK-14-01-010-018c	स्वंस्वं हविश्चैव जुषन्तु देवा हुतं सोमं प्रतिगृह्णन्तु चैव ॥
KK-14-01-010-019	संवर्त उवाच ।
KK-14-01-010-019a	अयमिन्द्रो हरिभिरायाति राजन्देवैः सर्वैस्त्वरितैः स्तूयमानः ।
KK-14-01-010-019c	मन्त्राहूतो यज्ञमिमं मयाऽद्य पश्यस्वैनं मन्त्रविस्रस्तकायम् ॥
KK-14-01-010-020	व्यास उवाच ।
KK-14-01-010-020a	ततो देवैः सहितो देवराजो रथे युङ्क्त्वा तान्हरीन्वाजिमुख्यान् ।
KK-14-01-010-020c	आयाद्यज्ञमथ राज्ञः पिपासुराविक्षितस्याप्रमेयस्य सोमम् ॥
KK-14-01-010-021a	तमायान्तं सहितं देवसङ्घैः प्रत्युद्ययौ सपुरोधा मरुत्तः ।
KK-14-01-010-021c	चक्रे पूजां देवराजाय चाग्र्यां यथाशास्त्रं विधिवत्प्रीयमाणः ॥
KK-14-01-010-022	संवर्त उवाच ।
KK-14-01-010-022a	सुस्वागतं ते पुरुहूतेह विद्वन्यज्ञोऽप्ययं सन्निहिते त्वयीन्द्र ।
KK-14-01-010-022c	शोशुभ्यते बलवृत्रघ्न भूयः पिबस्व सोमं सुतमुद्यतं मया ॥
KK-14-01-010-023	मरुत्त उवाच ।
KK-14-01-010-023a	शिवेन मां पश्य नमश्च तेऽस्तु प्राप्तो यज्ञः सफलं जीवितं मे ।
KK-14-01-010-023c	अयं यज्ञं कुरुते मे सुरेन्द्रबृहस्पतेरवरो जन्मना च ।
KK-14-01-010-024	इन्द्र उवाच ।
KK-14-01-010-024a	जानामि ते गुरुमेनं तपोधनं बृहस्पतेरनुजं तिग्मतेजसम्
KK-14-01-010-024c	यस्याह्वानादागतोऽहं नरेन्द्र प्रीतिर्मेऽद्य त्वयि मन्युः प्रनष्टः ॥
KK-14-01-010-025	संवर्त उवाच ।
KK-14-01-010-025a	यदि प्रीतस्त्वमसि वै देवराज तस्मात्स्वयं शाधि यज्ञे विधानम् ।
KK-14-01-010-025c	स्वयं सर्वान्कुरु भागान्सुरेन्द्र जानात्वयं सर्वलोकश्च देव ॥
KK-14-01-010-026	व्यास उवाच ।
KK-14-01-010-026a	एवमुक्तस्त्वाङ्गिरसेन शक्रः समादिदेश स्वयमेव देवान् ।
KK-14-01-010-026c	सभाः क्रियन्तामावसथाश्च मुख्याः सहस्रशश्चित्रभूताः समृद्धाः ॥
KK-14-01-010-027a	क्लृप्ताः स्थूणाः कुरुताऽऽरोहणानि गन्धर्वाणामप्सरसां च शीघ्रम् ।
KK-14-01-010-027c	यत्र नृत्येरन्नप्सरसः समस्ताः स्वर्गोपमः क्रियतां यज्ञवाटः ॥
KK-14-01-010-028a	इत्युक्तास्ते चक्रुराशु प्रतीता दिवौकसः शक्रवाक्यान्नरेन्द्र ।
KK-14-01-010-028c	ततो वाक्यं प्राह राजानमिन्द्रः प्रीतो राजन्पूज्यमानो मरुत्तम् ॥
KK-14-01-010-029a	एष त्वयाऽहमिह राजन्समेत्य ये चाप्यन्ये तव पूर्वे नरेन्द्र ।
KK-14-01-010-029c	सर्वाश्चान्या देवताः प्रीयमाणा हविस्तुभ्यं प्रतिगृह्णन्तु राजन् ॥
KK-14-01-010-030a	आग्नेयं वै लोहितमालभन्तां वैश्वदेवं बहुरूपं हि राजन् ।
KK-14-01-010-030c	निलं चोक्षाणं मेद्यमप्यालभन्तां चलच्छिश्नं सम्प्रदिष्टं द्विजाग्र्याः ॥
KK-14-01-010-031a	ततो यज्ञो ववृधे तस्य राजन्यत्र देवाः स्वयमन्नानि जह्रुः ।
KK-14-01-010-031c	यस्मिञ्शक्रो ब्राह्मणैः पूज्यमानः सदस्योऽभूद्धरिमान्देवराजः ॥
KK-14-01-010-032a	ततः संवर्तश्चैत्यगतो माहात्मा यथा वह्निः प्रज्वलितो द्वितीयः ।
KK-14-01-010-032c	हवींष्युच्चैराह्वयन्देवसङ्घाञ्जुहावाग्नौ मन्त्रवत्सुप्रतीतः ॥
KK-14-01-010-033a	ततः पीत्वा बलभित्सोममग्र्यंये चाप्यन्ते सोमपा देवसङ्घाः ।
KK-14-01-010-033c	सर्वेऽनुज्ञाताः प्रययुः पार्थिवेन यथाजोषं तर्पिताः प्रीतिमन्तः ॥
KK-14-01-010-034a	ततो राजा जातरूपस्य राशीन्पदेपदे कारयामास हृष्टः ।
KK-14-01-010-034c	द्विजातिभ्यो विसृजन्भूरि वित्तं रराज वित्तेश इवारिहन्ता ॥
KK-14-01-010-035a	ततो वित्तं विविधं सन्निधाय यथोत्साहं कारयित्वा च कोशम् ।
KK-14-01-010-035c	अनुज्ञातो गुरुणा संनिवृत्त्य शशास गामखिलां सागरान्ताम् ॥
KK-14-01-010-036a	एवंगुणः सम्बभूवेह राजा यस्य क्रतौ तत्सुवर्णं प्रभूतम् ।
KK-14-01-010-036c	तत्त्वं समादाय नरेन्द्र वित्तं यजस्व देवांस्तपनीयैर्विधानैः ॥
KK-14-01-010-037	वैशम्पायन उवाच ।
KK-14-01-010-037a	ततो राजा पाण्डवो हृष्टरूपः श्रुत्वा वाक्यं सत्यवत्याः सुतस्य ।
KK-14-01-010-037c	मनश्चक्रे तेन वित्तेन यष्टुंततोऽमात्यैर्मन्त्रयामास भूयः ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि दशमोऽध्यायः ॥ 10 ॥

14-10-6 मित्रद्रोहे निष्कृतिर्वै यथेह नास्तीति सदैव वाद इति क.ट.थ.पाठः ॥ 14-10-8 क्षमं राजन्निति क.ट.थ.पाठः ॥ 14-10-30 विलोभ्य च्छित्त्वा मत्प्रतिष्ठा द्विनेन्द्राः इति क.ट.थ.पाठः ॥ 14-10-36 देवांस्तर्पयानो निवापैः इति झ.पाठः ॥
