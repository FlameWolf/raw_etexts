अध्यायः 003

व्यासेन युधिष्ठिरं प्रति पुरुषकर्मणामीश्वरप्रेरणायत्ततया दोषानापादकत्वकथनपूर्वकं तदभ्युपगमेनापि पापापनोदायाश्वमेधादिविधानम् ॥ 1 ॥ युधिष्ठिरेण स्वस्य तावद्द्रव्याभावनिवेदने व्यासेन तं प्रति हिमवति गिरौ विद्यमानमरुत्तयागावशिष्टद्रव्यानयनेनाश्वमेधकरणचोदना ॥ 2 ॥

001	व्यास उवाच ।
001a	युधिष्ठिर तव प्रज्ञा न सम्यगिति मे मतिः ।
001c	न हि कश्चित्स्वयं मर्त्यः स्ववशः कुरुते क्रियाम् ॥
002a	ईश्वरेण च युक्तोऽयं साध्वसाधु च मानवः ।
002c	करोत्यसुकरं कर्म तत्र का परिदेवना ॥
003a	आत्मानं मन्यसे चाथ पापकर्माणमन्ततः ।
003c	शृणु तत्र यथा पापमपकृष्येत भारत ॥
004a	तपोभिः क्रतुभिश्चैव दानेन च युधिष्ठिर ।
004c	तरन्ति नित्यं पुरुषा ये स्म पापानि कुर्वते ॥
005a	यज्ञेन तपसा चैव दानेन च नराधिप ।
005c	पूयन्ते नरशार्दूल नरा दुष्कृतकारिणः ॥
006a	असुराश्च सुराश्चैव पुण्यहेतोर्मखक्रियाम् ।
006c	प्रवर्तन्ते महात्मानस्तस्माद्यज्ञः परायणम् ॥
007a	यज्ञैरेव महात्मानो बभूवुरधिकाः सुराः ।
007c	ततो देवाः क्रियावन्तो दानवानभ्यधर्षयन् ॥
008a	राजसूयाश्वमेधौ च सर्वमेधं च भारत ।
008c	नरमेधं च नृपते त्वमाहर युधिष्ठिर ॥
009a	यजस्व वाजिमेधेन विधिवद्दक्षिणावता ।
009c	बहुकामान्नवित्तेन रामो दाशरथिर्यथा ॥
010a	यथा च भरतो राजा दौष्यन्तिः पृथिवीपतिः ।
010c	शाकुन्तलो महावीर्यस्तव पूर्वपितामहः ॥
011	युधिष्ठिर उवाच ।
011a	असंशयं वाजिमेधः पारयेत्पृथिवीमपि ।
011c	अभिप्रायस्तु मे कश्चित्तं त्वं श्रोतुमिहार्हसि ॥
012a	इमं ज्ञातिवधं कृत्वा सुमहान्तं द्विजोत्तम ।
012c	`अहमाराधयिष्यामि कथं शोकपरायणः ।'
012e	दानमल्पं न शक्नोमि दातुं वित्तं च नास्ति मे ॥
013a	न तु बालानिमान्दीनानुत्सहे वसु याचितुम् ।
013c	तथैवाऽऽद्रविणान्कृच्छ्रे वर्तमानान्नृपात्मजान् ॥
014a	स्वयं विनाश्य पृथिवीं यज्ञार्थं द्विजसत्तम ।
014c	करमाहारयिष्यामि कथं शोकपरायणः ॥
015a	दुर्योधनापराधेन वसुधायां नराधिपाः ।
015c	प्रनष्टा योजयित्वाऽस्मानकीर्त्या मुनिसत्तम ॥
016a	दुर्योधनेन पृथिवी क्षपिता जयकारणात् ।
016c	कोशश्चापि विशीर्णोऽसौ धार्तराष्ट्रस्य दुर्मतेः ॥
017a	पृथिवी दक्षिणा चात्र वाजिमेधे महाक्रतौ ।
017c	विद्वद्भिः परिदृष्टोऽयं शिष्टो विधिविपर्ययः ॥
018a	न च प्रतिनिधिं कर्तुं चिकीर्षामि तपोधन ।
018c	अत्र मे भगवन्सम्यक्साचिव्यं कर्तुमर्हसि ॥
019a	एवमुक्तस्तु पार्थेन कृष्णद्वैपायनस्तदा ।
019c	मुहूर्तमनुसञ्चिन्त्य धर्मराजानमब्रवीत् ॥
020a	कोशश्चापि विशीर्णोऽयं परिपूर्णो भविष्यति ।
020c	विद्यते द्रविणं पार्थ गिरौ हिमवति स्थितम् ॥
021a	उत्सृष्टं ब्राह्मणैर्यज्ञे मरुत्तस्य महीपते ।
021c	तदानयस्व कौन्तेय पर्याप्तं तद्भविष्यति ॥
022	युधिष्ठिर उवाच ।
022a	कथं यज्ञे मरुत्तस्य द्रविणं तत्समाचितम् ।
022c	कस्मिंश्च काले स नृपो बभूव ददतांवर ॥
023	व्यास उवाच ।
023a	यदि शुश्रूषसे पार्थ शृणु कारन्धमं नृपम् ।
023c	यस्मिन्काले महावीर्यः स राजाऽऽसीन्महाधनः ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि तृतीयोऽध्यायः ॥ 3 ॥

14-3-18 प्रतिनिधिमनुकल्पम् ॥
