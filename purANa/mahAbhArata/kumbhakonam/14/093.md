श्रीः
अध्यायः 093

जनमेजयेन नकुलेन यज्ञनिन्दाकारणं पृष्टेन वैशम्पायनेन तम् प्रति सत्यदानतपोभिरेव स्वर्गादिसिद्धौ पशुहिंसाहेतुयज्ञस्य नातिप्रशस्ततरत्वमिति नकुलाभिप्रायवर्णनम् ॥ 1 ॥

KK-14-02-93-001	जनमेजय उवाच 
KK-14-02-93-001a	यज्ञे सक्ता नृपतयस्तपःसक्ता महर्षयः ।
KK-14-02-93-001c	शान्तिव्यवस्थिता विप्राः शमे दम इति प्रभो ॥
KK-14-02-93-002a	तस्माद्यज्ञफलैस्तुल्यं न किञ्चिदिह दृश्यते ।
KK-14-02-93-002c	इति मे वर्तते बुद्धिस्तथा चैतदसंशयम् ॥
KK-14-02-93-003a	यज्ञैरिष्ट्वा तु बहवो राजानो द्विजसत्तमाः ।
KK-14-02-93-003c	इह कीर्तिं परां प्राप्य प्रेत्य स्वर्गमितो गताः ॥
KK-14-02-93-004a	देवराजः सहस्राक्षः क्रतुभिर्भूरिदक्षिणैः ।
KK-14-02-93-004c	देवराज्यं महातेजाः प्राप्तवानखिलं विभुः ॥
KK-14-02-93-005a	अतो युधिष्ठिरो राजा भीमार्जुनपुरःसरः ।
KK-14-02-93-005c	सदृशो देवराजेन समृद्ध्या विक्रमेण च ॥
KK-14-02-93-006a	अथ कस्मात्स नकुलो गर्हयामास तं क्रतुम् ।
KK-14-02-93-006c	अश्वमेधं महायज्ञं राज्ञस्तस्य महात्मनः ॥
KK-14-02-93-007	वैशम्पायन उवाच 
KK-14-02-93-007a	यज्ञस्य विधिमग्र्यं वै फलं चापि नराधिप ।
KK-14-02-93-007c	गदतः शृणु मे राजन्यथावदिह भारत ॥
KK-14-02-93-008a	पुरा शक्रस्य यजतः सर्व ऊचुर्महर्षयः ।
KK-14-02-93-008c	ऋत्विक्षु कर्मव्यग्रेषु वितते यज्ञकर्मणि ॥
KK-14-02-93-009a	हूयमाने तथा वह्नौ होत्रा गुणसमन्विते ।
KK-14-02-93-009c	देवष्वाहूयमानेषु स्थितेषु परमर्षिषु ॥
KK-14-02-93-010a	सुप्रतीतैस्तथा विप्रैः स्वागमैः सुस्वरैर्नृप ।
KK-14-02-93-010c	अश्रान्तैश्चापि लघुभिरध्वर्युवृषभैस्तथा ॥
KK-14-02-93-011a	आलम्भसमये तस्मिन्गृहीतेषु पशुष्वथ ।
KK-14-02-93-011c	महर्षयो महाराज बभूवुः कृपयाऽन्विताः ॥
KK-14-02-93-012a	ततो दीनान्पशून्दृष्ट्वा ऋषयस्ते तपोधनाः ।
KK-14-02-93-012c	ऊचुः शक्रं समागम्य नायं यज्ञविधिः शुभः ॥
KK-14-02-93-013a	अपरिज्ञानमेतत्ते महान्तं धर्ममिच्छतः ।
KK-14-02-93-013c	सन्ति यज्ञे बहुगुणा विधिदृष्टाः पुरन्दर ॥
KK-14-02-93-014a	धर्मोपघातकस्त्वेष समारम्भस्तव प्रभो ।
KK-14-02-93-014c	नायं धर्मकृतो यज्ञो न हिंसा धर्म उच्यते ॥
KK-14-02-93-015a	आगमेनैव ते यज्ञं कुर्वन्तु यदि चेच्छसि ।
KK-14-02-93-015c	विधिदृष्टेन यज्ञेन धर्मस्ते सुमहान्भवेत् ॥
KK-14-02-93-016a	यज्ञं बीजैः सहस्राक्ष त्रिवर्षपरमोषितेः ।
KK-14-02-93-016c	एष धर्मो महाञ्शक्र चिन्तयानोसि गम्यते ॥
KK-14-02-93-017a	शतक्रतुस्तु तद्वाक्यमृषिभिस्तत्त्वदर्शिभिः ।
KK-14-02-93-017c	उक्तं न प्रतिजग्राह मानमोहवशं गतः ॥
KK-14-02-93-018a	तेषां विवादः सुमहाञ्शक्रयज्ञे तपस्विनाम् ।
KK-14-02-93-018c	जङ्गमैः स्थावरैर्वाऽपि यष्टव्यमिति भारत ॥
KK-14-02-93-019a	ते तु खिन्ना विवादेन ऋषयस्तत्त्वदर्शिनः ।
KK-14-02-93-019c	अभिसन्धाय शक्रेण पप्रच्छुर्नृपतिं वसुम् ॥
KK-14-02-93-020a	धर्मसंशयमापन्नान्सत्यं ब्रूहि महामते ।
KK-14-02-93-020c	महाभाग कथं यज्ञेष्वागमो नृपसत्तम ।
KK-14-02-93-020e	यष्टव्यं पशुभिर्मेध्यैरथो बीजैरजैरिति ॥
KK-14-02-93-021a	तच्छ्रुत्वा तु वसुस्तेषामविचार्य बलाबलम् ।
KK-14-02-93-021c	यथोपनीतैर्यष्टव्यमिति प्रोवाच पार्थिवः ॥
KK-14-02-93-022a	एवमुक्त्वा स नृपतिः प्रविवेश रसातलम् ।
KK-14-02-93-022c	उक्त्वेह वितथं राजंश्चेदीनामीश्वरः प्रभुः ॥
KK-14-02-93-023a	तस्मान्न वाच्यं ह्येकेन बहुज्ञेनापि संशये ।
KK-14-02-93-023c	प्रजापतिमपाहाय स्वयम्भुवमृते प्रभुम् ॥
KK-14-02-93-024a	तेन दत्तानि दानानि पापेनाशुद्धबुद्धिना ।
KK-14-02-93-024c	तानि सर्वाण्यनादृत्य नश्यन्ति विपुलान्यपि ॥
KK-14-02-93-025a	तस्याधर्मप्रवृत्तस्य हिंसकस्य दुरात्मनः ।
KK-14-02-93-025c	दानेन कीर्तिर्भवति न प्रेत्येह च दुर्मतेः ॥
KK-14-02-93-026a	अन्यायोपगतं द्रव्यमभीक्ष्णं यो ह्यपण्डितः ।
KK-14-02-93-026c	धर्माभिकाङ्क्षी त्यजति न स धर्मफलं लभेत् ॥
KK-14-02-93-027a	धर्मवैतंसिको यस्तु पापात्मा पुरुषाधमः ।
KK-14-02-93-027c	ददाति दानं विप्रेभ्यो लोकविश्वासकारणम् ॥
KK-14-02-93-028a	पापेन कर्मणा विप्रो धनं प्राप्य निरङ्कुशः ।
KK-14-02-93-028c	रागमोहान्वितः सोन्ते कलुषां गतिमश्नुते ॥
KK-14-02-93-029a	अपि सञ्चयबुद्धिर्हि लोभमोहवशं गतः ।
KK-14-02-93-029c	यज्ञं करोति भूतानि पापेनाशुद्धबुद्धिना ॥
KK-14-02-93-030a	एवं लब्ध्वा धनं मोहाद्यो हि दद्याद्यजेत वा ।
KK-14-02-93-030c	न तस्य स फलं प्रेत्य भुङ्क्ते पापधनागमात् ॥
KK-14-02-93-031a	उञ्छं मूलं फलं शाकमुदपात्रं तपोधनाः ।
KK-14-02-93-031c	दानं विभवतो दत्त्वा नराः स्वर्यान्ति धार्मिकाः ॥
KK-14-02-93-032a	एष धर्मो महायोगो दानं भूतदया तथा ।
KK-14-02-93-032c	ब्रह्मचर्यं तथा सत्यमनुक्रोशो धृतिः क्षमा ॥
KK-14-02-93-033a	सनातनस्य धर्मस्य फलमेतत्सनातनम् ।
KK-14-02-93-033c	श्रूयन्ते हि पुरावृत्ता विश्वामित्रादयो नृपाः ॥
KK-14-02-93-034a	विश्वामित्रोसितश्चैवं जनकश्च महीपतिः ।
KK-14-02-93-034c	कक्षसेनार्ष्टिसेनौ च सिन्धुद्वीपश्च पार्थिवः ॥
KK-14-02-93-035a	एते चान्ये च बहवः सिद्धिं परमिकां गताः ।
KK-14-02-93-035c	नृपाः सत्यैश्च दानैश्च न्यायलब्धैस्तपोधनाः ॥
KK-14-02-93-036a	ब्राह्मणाः क्षत्रिया वैश्याः शूद्रा ये चाश्रितास्तपः ।
KK-14-02-93-036c	दानधर्माग्निना शुद्धास्ते स्वर्गं यान्ति भारत ॥

इती श्रीमन्महाभारते आश्वमेधिकपर्वणि अनुगीतापर्वणि त्रिनवतितमोऽध्यायः ॥ 93 ॥

14-93-13 नहि यज्ञे पशुगणाः इति झ. पाठः ॥ 14-93-16 त्रिवर्षपरमोषितैः पुराणैः ॥ 14-93-20 बीजै रसैरिति झ. पाठः ॥
