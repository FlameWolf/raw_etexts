अध्यायः 117
कृष्णेन युधिष्ठिरम्प्रत्यश्वत्थगोब्राह्मणमहिमप्रशंसनपूर्वकं ब्राह्मणभ्रंशकदुष्कर्मकथनम् ॥ 1 ॥
	
KK-14-03-117-001	युधिष्ठिर उवाच ।
KK-14-03-117-001a	कीदृशानां तु शूद्राणां नानुगृह्णासि चार्चनम् ।
KK-14-03-117-001c	उद्वेगस्तव कस्माद्धि तन्मे ब्रूहि सुरेश्वर ॥
KK-14-03-117-002	भगवानुवाच ।
KK-14-03-117-002a	अव्रतेनाप्यभक्तेन स्पृष्टां शूद्रेण चार्चनाम् ।
KK-14-03-117-002c	तां वर्जयामि राजेन्द्र श्वपाकविहितामिव ॥
KK-14-03-117-003a	नन्वहं शङ्करश्चापि गावो विप्रास्तथैव च ।
KK-14-03-117-003c	अश्वत्थोऽमररूपं हि त्रयमेतद्युधिष्ठिर ॥
KK-14-03-117-004a	एतत्त्रयं हि मद्भक्तो नावमन्येत कर्हिचित् ।
KK-14-03-117-004c	अवमानितमेतत्तु दहत्यासप्तमं कुलम् ॥
KK-14-03-117-005a	अश्वत्थो ब्राह्मणा गावो मन्मयास्तारयन्ति हि ।
KK-14-03-117-005c	तस्मादेतत्प्रयत्नेन त्रयं पूजय पाण्डव ॥
KK-14-03-117-006	युधिष्ठिर उवाच ।
KK-14-03-117-006a	ब्राह्मणेनैव देहेन कथं शूद्रत्वमाप्नुयात् ।
KK-14-03-117-006c	ब्रह्म वा नश्यति कथं वक्तुं देव त्वमर्हसि ॥
KK-14-03-117-007	भगवानुवाच ।
KK-14-03-117-007a	कूपस्नानं तु यो विप्रः कुर्याद्द्वादशवार्षिकम् ।
KK-14-03-117-007c	स तेनैव शरीरेण शूद्रत्वं यात्यसंशयम् ॥
KK-14-03-117-008a	यस्तु राजाश्रयेणैव जीवेद्द्वादशवार्षिकम् ।
KK-14-03-117-008c	स शूद्रत्वं व्रजेद्विप्रो वेदानां पारगोपि सन् ॥
KK-14-03-117-009a	पत्तने नगरे वाऽपि यो द्वादशसमा वसेत् ।
KK-14-03-117-009c	स शूद्रत्वं व्रजेद्विप्रो नात्र कार्या विचारणा ॥
KK-14-03-117-010a	उत्पादयति यः पुत्रं शूद्रायां काममोहितः ।
KK-14-03-117-010c	तस्य कायगतं ब्रह्म सद्य एव विनश्यति ॥
KK-14-03-117-011a	यः सोमलतिकां विप्रः केवलं भक्षयेद्वृथा ।
KK-14-03-117-011c	तस्य कायगतं ब्रह्म सद्य एव विनश्यति ॥
KK-14-03-117-012a	मैथुनं कुरुते यस्तु जिह्वायां ब्राह्मणो नृप ।
KK-14-03-117-012c	तस्य कायगतं ब्रह्म सद्य एव विनश्यति ॥
KK-14-03-117-013a	विप्रत्वं दुर्लभं प्राप्य दुर्मर्गैरेवमादिभिः ।
KK-14-03-117-013c	विनाशयन्ति ये तत्तु ताञ्शोचामि युधिष्ठिर ॥
KK-14-03-117-014a	तस्मात्सर्वप्रत्नेन मत्प्रियो यो युधिष्ठिर ।
KK-14-03-117-014c	जातिभ्रंशकरं कर्म न कुर्यादीदृशं द्विजः ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि सप्तदशाधिकशततमोऽध्यायः ॥ 117 ॥

