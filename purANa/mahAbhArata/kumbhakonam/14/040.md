अध्यायः 040

ब्रह्मणा महर्षीन्प्रति सत्वादिगुणत्रयनिरूपणम् ॥ 1 ॥

KK-14-02-040-001	ब्रह्मोवाच ।
KK-14-02-040-001a	नैव शक्या गुणा वक्तुं पृथक्त्वेनैव सर्वशः ।
KK-14-02-040-001c	अविच्छिन्नानि दृश्यन्ते रजः सत्वं तमस्तथा ॥
KK-14-02-040-002a	अन्योन्यमनुरज्यन्ते ह्यन्योन्येनानुजीविनः ।
KK-14-02-040-002c	अन्योन्यापाश्रयाः सर्वे तथाऽन्योन्यानुवर्तिनः ॥
KK-14-02-040-003a	यावत्सत्वं रजस्तावद्वर्तते नात्र संशयः ।
KK-14-02-040-003c	यावत्तमश्च सत्वं च रजस्तावदिहोच्यते ॥
KK-14-02-040-004a	संहत्य कुर्वते यात्रां सहिताः सङ्घचारिणः ।
KK-14-02-040-004c	सङ्घातवृत्तयो ह्येते वर्तन्ते हेत्वहेतुभिः ॥
KK-14-02-040-005a	उद्रेकव्यतिरिक्तानां तेषामन्योन्यवर्तिनाम् ।
KK-14-02-040-005c	वक्ष्यते तद्यथाऽन्यूनं व्यतिरिक्तं च सर्वशः ॥
KK-14-02-040-006a	व्यतिरिक्तं तमो यत्र तिर्यग्भावगतं भवेत् ।
KK-14-02-040-006c	अल्पं तत्र रजो ज्ञेयं सत्वमल्पतरं तथा ॥
KK-14-02-040-007a	उद्रिक्तं च रजो यत्र मध्यस्रोतोगतं भवेत् ।
KK-14-02-040-007c	अल्पं तत्र तमो ज्ञेयं सत्वमल्पतरं तथा ॥
KK-14-02-040-008a	उद्रिक्तं च यदा सत्वमूर्ध्वस्रोतोगतं भवेत् ।
KK-14-02-040-008c	अल्पं तत्र तमो ज्ञेयं रजश्चाल्पतरं तथा ॥
KK-14-02-040-009a	सत्वं वैकारिकी योनिरिन्द्रियाणां प्रकाशिका ।
KK-14-02-040-009c	न हि सत्वात्परो भावः कश्चिदन्यो विधीयते ॥
KK-14-02-040-010a	ऊर्ध्वं गच्छन्ति सत्वस्था मध्ये तिष्ठन्ति राजसाः ।
KK-14-02-040-010c	जघन्यगुणसंयुक्ता यान्त्यधस्तामसा जनाः ॥
KK-14-02-040-011a	तमः शूद्रे रजः क्षत्रे ब्राह्मणे सत्वमुत्तमम् ।
KK-14-02-040-011c	इत्येवं त्रिषु वर्णेषु विवर्तन्ते गुणास्त्रयः ॥
KK-14-02-040-012a	दूरादपि हि दृश्यन्ते सहिताः सङ्घचारिणः ।
KK-14-02-040-012c	तमः सत्वं रजश्चैव पृथक्त्वेनानुशुश्रुम ॥
KK-14-02-040-013a	दृष्ट्वा त्वादित्यमुद्यन्तं कुचोराणां भयं भवेत् ।
KK-14-02-040-013c	अध्वगाः परितप्येयुरुष्णतो दुःखभागिनः ॥
KK-14-02-040-014a	आदित्यः सत्वमुद्दिष्टः कुचोरास्तु तथा तमः ।
KK-14-02-040-014c	परितापोऽध्वगानां च रजसो गुण उच्यते ॥
KK-14-02-040-015a	प्राकाश्यं सत्वमादित्यः सन्तापो रजसो गुणः ।
KK-14-02-040-015c	उपप्लवस्तु विज्ञेयस्तामसस्तस्य पर्वसु ॥
KK-14-02-040-016a	एवं ज्योतिष्षु सर्वेषु प्रवर्तन्ते गुणास्त्रयः ॥
KK-14-02-040-016c	पर्यायेण च वर्न्तते तत्रतत्र तथातथा ॥
KK-14-02-040-017a	स्थावरेषु तु भावेषु तिर्यग्भावगतं तमः ।
KK-14-02-040-017c	राजसास्तु विवर्तन्ते स्नेहभावस्तु सात्विकः ॥
KK-14-02-040-018a	अहस्त्रिधा तु विज्ञेयं त्रिधा रात्रिर्विधीयते ।
KK-14-02-040-018c	मासार्धमासवर्षाणि ऋतवः सन्धयस्तथा ॥
KK-14-02-040-019a	त्रिधा दानानि दीयन्ते त्रिधा यज्ञः प्रवर्तते ।
KK-14-02-040-019c	त्रिधा लोकास्त्रिधा देवास्त्रिधा विद्यास्त्रिधा गतिः ॥
KK-14-02-040-020a	भूतं भव्यं भविष्यं च धर्मोऽर्थः काम एव च ।
KK-14-02-040-020c	प्राणापानावुदानश्चाप्येत एव त्रयो गुणाः ॥
KK-14-02-040-021a	पर्यायेण प्रवर्तन्ते तत्रतत्र तथातथा ।
KK-14-02-040-021c	यत्किञ्चिदिह लोकेऽस्मिन्सर्वमेते त्रयो गुणाः ॥
KK-14-02-040-022a	त्रयो गुणाः प्रवर्तन्ते ह्यव्यक्ता नित्यमेव तु ।
KK-14-02-040-022c	सत्वं रजस्तमश्चैव गुणसर्गः सनातनः ॥
KK-14-02-040-023a	तमोऽव्यक्तं शिवं धाम रजो योनिः सनातनः ।
KK-14-02-040-023c	प्रकृतिर्विकारः प्रलयः प्रधानं प्रभवाप्ययौ ॥
KK-14-02-040-024a	अनुद्रिक्तमनूनं वाऽप्यकम्पमचलं ध्रुवम् ।
KK-14-02-040-024c	सदसच्चैव तत्सर्वमव्यक्तं त्रिगुणं स्मृतम् ।
KK-14-02-040-024e	ज्ञेयानि नामधेयानि नरैरध्यात्मचिन्तकैः ॥
KK-14-02-040-025a	अव्यक्तनामानि गुणांश्च तत्त्वतो यो वेद सर्वाणि गतीश्च केवलाः ।
KK-14-02-040-025c	विमुक्तदेहः प्रविभागतत्त्ववित् स मुच्यते सर्वगुणैर्निरामयः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि चत्वारिंशोऽध्यायः ॥ 40 ॥

14-40-1 अविच्छिन्नानि अपृथग्भूतानि । इदं सात्विकमिदं राजसमिदं तामसं कार्यमिति व्यपदेशस्तु तत्तद्गुणप्राधान्यमात्रादित्यर्थः ॥ 14-40-4 संहत्य मिश्रीभूय यात्रां व्यवहारं कुर्वते । यतः सङ्घचारिणः संहतस्वभावाश्चरन्ति ॥
