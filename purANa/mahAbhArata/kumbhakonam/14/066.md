अध्यायः 066

कृष्णेन बलभद्रसुभद्रादिभिः सह यज्ञार्थं हास्तिनपुरं प्रत्यागमनम् ॥ 1 ॥ तत उत्तरायां परिक्षितो जननम् ॥ 2 ॥ अश्वत्थामास्त्रेण जननकाल एव शवभूतस्य तस्योज्जीवनाय कुन्त्यादिभिः श्रीकृष्णं प्रति प्रार्थना ॥ 3 ॥

KK-14-02-066-001	वैशम्पायन उवाच ।
KK-14-02-066-001a	एतस्मिन्नेव काले तु वासुदेवोऽपि वीर्यवान् ।
KK-14-02-066-001c	उपायाद्वृष्णिभिः सार्धं पुरं वारणसाह्वयम् ॥
KK-14-02-066-002a	समयं वाजिमेधस्य विदित्वा पुरुषर्षभः ।
KK-14-02-066-002c	यथोक्तो धर्मपुत्रेण प्रव्रजन्स्वपुरीं प्रति ॥
KK-14-02-066-003a	रौक्मिणेयेन सहितो युयुधानेन चैव ह ।
KK-14-02-066-003c	चारुदेष्णेन साम्बेन गदेन कृतवर्मणा ॥
KK-14-02-066-004a	सारणेन च वीरेण निशठेनोन्मुखेन च ।
KK-14-02-066-004c	बलदेवं पुरस्कृत्य सुभद्रासहितस्तदा ॥
KK-14-02-066-005a	द्रौपदीमुत्तरां चैव पृथां चाप्यवलोककः ।
KK-14-02-066-005c	समाश्वासयितुं चापि क्षत्रिया निहतेश्वराः ॥
KK-14-02-066-006a	तानागतान्समीक्ष्यैव धृतराष्ट्रो महीपतिः ।
KK-14-02-066-006c	प्रत्यगृह्णाद्यथान्यायं विदुरश्च महामनाः ॥
KK-14-02-066-007a	तत्रैव न्यवसत्कृष्णः स्वर्चितः पुरुषोत्तमः ।
KK-14-02-066-007c	विदुरेण महातेजास्तथैव च युयुत्सुना ॥
KK-14-02-066-008a	वसत्सु वृष्णिवीरेषु तत्राथ जनमेजय ।
KK-14-02-066-008c	जज्ञे तव पिता राजन्परिक्षित्परवीरहा ॥
KK-14-02-066-009a	स तु राजा महाराज ब्रह्मास्त्रेणावपीडितः ।
KK-14-02-066-009c	शवो बभूव निश्चेष्टो हर्षशोकविवर्धनः ॥
KK-14-02-066-010a	हृष्टानां सिंहनादेन जनानां तत्र निःस्वनः ।
KK-14-02-066-010c	आविवश दिशः सर्वाः पुनरेवाभ्युपागमत् ॥
KK-14-02-066-011a	ततः सोऽतित्वरः कृष्णो विवेशान्तःपुरं तदा ।
KK-14-02-066-011c	युयुधानद्वितीयो वै व्यथितेन्द्रियमानसः ॥
KK-14-02-066-012a	ततस्त्वरितमायान्तीं ददर्श स्वां पितृष्वसाम् ।
KK-14-02-066-012c	क्रोशन्तीमभिधावेति वासुदेवं पुनःपुनः ॥
KK-14-02-066-013a	पृष्ठतो द्रौपदीं चैव सुभद्रां च यशस्विनीम् ।
KK-14-02-066-013c	विक्रोशन्त्यश्च करुणं पाण्डवानां स्त्रियो नृप ॥
KK-14-02-066-014a	ततः कृष्णं समासाद्य कुन्ती भोजसुता तदा ।
KK-14-02-066-014c	प्रोवाच राजशार्दूल बाष्पगद्गदया गिरा ॥
KK-14-02-066-015a	वासुदेव महाबाहो सुप्रजा देवकी त्वया ।
KK-14-02-066-015c	त्वं नो गतिः प्रतिष्ठा च त्वदायत्तमिदं कुलम् ॥
KK-14-02-066-016a	यदुप्रवीर योऽयं ते स्वस्त्रीयस्याऽऽत्मजः प्रभो ।
KK-14-02-066-016c	अश्वत्थाम्ना हतो जातस्तमुज्जीवय केशव ॥
KK-14-02-066-017a	त्वया ह्येतत्प्रतिज्ञातमैषीके यदुनन्दन ।
KK-14-02-066-017c	अहं सञ्जीवयिष्यामि मृतं जातमिति प्रभो ॥
KK-14-02-066-018a	सोऽयं जातो मृतस्तात पश्यैनं पुरुषर्षभ ।
KK-14-02-066-018c	उत्तरां च सुभद्रां च द्रौपदीं मां च माधव ॥
KK-14-02-066-019a	धर्मपुत्रं च भीमं च फल्गुनं नकुलं तथा ।
KK-14-02-066-019c	सहदेवं च दुर्धर्षं सर्वान्नस्त्रातुमर्हसि ॥
KK-14-02-066-020a	अस्मिन्प्राणाः समायत्ताः पाण्डवानां ममैव च ।
KK-14-02-066-020c	पाण्डोश्च पिण्डो दाशार्ह तथैव श्वशुरस्य मे ॥
KK-14-02-066-021a	अभिमन्योश्च भद्रं ते प्रियस्य सदृशस्य च ।
KK-14-02-066-021c	प्रियमुत्पादयाद्य त्वं प्रेतस्यापि जनार्दन ॥
KK-14-02-066-022a	उत्तरा हि पुरोक्तं वै कथयत्यरिसूदन ।
KK-14-02-066-022c	अभिमन्योर्वचः कृष्ण प्रियत्वात्तन्न संशयः ॥
KK-14-02-066-023a	अब्रवीत्किल दाशार्ह वैराटीमार्जुनिस्तदा ।
KK-14-02-066-023c	मातुलस्य कुलं भद्रे तव पुत्रो गमिष्यति ॥
KK-14-02-066-024a	गत्वा वृष्ण्यन्धककुलं धनुर्वेदं ग्रहीष्यति ।
KK-14-02-066-024c	अस्त्राणि च विचित्राणि नीतिशास्त्रं च केवलं ॥
KK-14-02-066-025a	इत्येतत्प्रणयात्तात सौभद्रः परवीरहा ।
KK-14-02-066-025c	कथयामास दुर्धर्षस्तथा चैतन्न संशयः ॥
KK-14-02-066-026a	तास्त्वां वयं प्रणम्येह याचामो मधुसूदन ।
KK-14-02-066-026c	कुलस्यास्य हितार्थं च कुरु कल्याणमुत्तमम् ॥
KK-14-02-066-027a	एवमुक्त्वा तु वार्ष्णेयं पृथा पृथुललोचना ।
KK-14-02-066-027c	उद्धृत्य बाहू दुःखार्ता ताश्चान्याः प्रापतन्भुवि ॥
KK-14-02-066-028a	अब्रुवंश्च महाराज सर्वाः सास्त्राविलेक्षणाः ।
KK-14-02-066-028c	स्वस्त्रीयो वासुदेवस्य मृतो जात इति प्रभो ॥
KK-14-02-066-029a	एवं गते ततः कुन्तीं पर्यगृह्णाज्जनार्दनः ।
KK-14-02-066-029c	भूमौ निपतितां चैनां सान्त्वयामास भारत ॥ ॥

इति श्रीमन्महाभारते आश्वमेधिकपर्वणि अनुगीतापर्वणि षट्षष्टितमोऽध्यायः ॥ 66 ॥

14-66-05 क्षत्रियाः स्त्रियः ॥14-66-10 प्रविश्य प्रदिशः सर्वाः पुनरेव व्युपारमत् इति झ. पाठः ॥ 14-66-13 विक्रोशन्त्यः विक्रोशन्तीः ॥ 14-66-23 मातुलस्य अभिमन्युमातुलस्य कृष्णस्य । तत्तुल्यपराक्रम इत्यर्थः ॥
