श्रीः
अध्यायः 086

चारमुखादर्जुनस्य तुरगसञ्चारणात्पुनर्नगरम् प्रत्यागमनश्रवणहृष्टस्य युधिष्ठिरस्य निदेशाद्भीमेन यज्ञशालादिनिर्मापणम् ॥ 1 ॥ तथा नानादेशेभ्यो ब्राह्मणाद्यानयनपूर्वकं तेषामन्नदानादिव्यवस्थाकरणम् ॥ 2 ॥

KK-14-02-86-001	वैशम्पायन उवाच 
KK-14-02-86-001a	न्यवर्तत ततो वाजी येन नागाह्वयं पुरम् ।
KK-14-02-86-001c	तं निवृत्तं तु शुश्राव चारेणैव युधिष्ठिरः ।
KK-14-02-86-001e	श्रुत्वाऽर्जुनं कुशलिनं स च हृष्टमनाऽभवत् ॥
KK-14-02-86-002a	विजयस्य च तत्कर्म गान्धारविषये तदा ।
KK-14-02-86-002c	श्रुत्वा चान्येषु देशेषु स सुप्रीतोऽभवत्तदा ॥
KK-14-02-86-003a	एतस्मिन्नेव काले तु द्वादशीं माघमासिकीम् ।
KK-14-02-86-003c	इष्टं गृहीत्वा नक्षत्रं धर्मराजो युधिष्ठिरः ॥
KK-14-02-86-004a	समानीय महातेजाः सर्वान्भ्रातॄन्महीपतिः ।
KK-14-02-86-004c	भीमं च नकुलं चैव सहदेवं च कौरव ॥
KK-14-02-86-005a	प्रोवाचेदं वचः काले तदा धर्मभृतांवरः ।
KK-14-02-86-005c	आमन्त्र्य वदतां श्रेष्ठो भीमं प्रहरतां वरम् ॥
KK-14-02-86-006a	आयाति भीमसेनासौ सहाश्वेन तवानुजः ।
KK-14-02-86-006c	यथा मे पुरुषाः प्राहुर्ये धनञ्जयसारिणः ॥
KK-14-02-86-007a	उपस्थितश्च कालोऽयमभितो वर्तते हयः ।
KK-14-02-86-007c	माघी च पौर्णमासीयं मासः शेषो वृकोदर ॥
KK-14-02-86-008a	तत्प्रस्थाप्यन्तु विद्वांसो ब्राह्मणा वेदपारगाः ।
KK-14-02-86-008c	वाजिमेधार्थसिद्ध्यर्थं देशं पश्यन्तु यज्ञियम् ॥
KK-14-02-86-009a	इत्युक्तः स तु तच्चक्रे भीमो नृपतिशासनम् ।
KK-14-02-86-009c	हृष्टः श्रुत्वा गुडाकेशमायान्तं पुरुषर्षभम् ॥
KK-14-02-86-010a	ततो ययौ भीमसेनः प्राज्ञैः स्थपतिभिः सह ।
KK-14-02-86-010c	ब्राह्मणानग्रतः कृत्वा कुशलान्यज्ञकर्मणि ॥
KK-14-02-86-011a	तं ससालचयं श्रीमत्सप्रतोलीसुघट्टितम् ।
KK-14-02-86-011c	मापयामास कौरव्यो यज्ञवाटं यथाविधि ॥
KK-14-02-86-012a	प्रासादशतसम्बाधं मणिप्रवरकुट्टिमम् ।
KK-14-02-86-012c	'सदः स पत्नीसदनं साग्नीध्रमपि चोत्तरम् ।'
KK-14-02-86-012e	कारयामास विदिवद्धेमरत्नविभूषितम् ॥
KK-14-02-86-013a	स्तम्भान्कनकचित्रांश्च तोरणानि बृहन्ति च ।
KK-14-02-86-013c	यज्ञायतनदेशेषु दत्त्वा शुद्धं च काञ्चनम् ॥
KK-14-02-86-014a	अन्तःपुराणां राज्ञां च नानादेशसमीयुषाम् ।
KK-14-02-86-014c	कारयामास धर्मात्मा तत्रतत्र यथाविधि ॥
KK-14-02-86-015a	ब्राह्मणानां न वेश्मानि नानादेशसमीयुषाम् ।
KK-14-02-86-015c	कारयामास कौन्तेयो विधिवत्तान्यनेकशः ॥
KK-14-02-86-016a	तथा सम्प्रेषयामास दूतान्नृपतिशासनात् ।
KK-14-02-86-016c	भीमसेनो महाबाहो राज्ञामक्लिष्टकर्मणाम् ॥
KK-14-02-86-017a	ते प्रियार्थं कुरुपतेराययुर्नृपसत्तम ।
KK-14-02-86-017c	रत्नान्यनेकान्यादाय स्त्रियोऽश्वानायुधानि च ॥
KK-14-02-86-018a	तेषां निर्विशतां तेषु शिबिरेषु महात्मनाम् ।
KK-14-02-86-018c	नर्दतः सागरस्येव दिवस्पृगभवत्स्वनः ॥
KK-14-02-86-019ac	'प्रत्युद्गम्य नमस्कृत्य ब्राह्मणांश्च न्यवेदयत् ॥'
KK-14-02-86-020a	तेषामभ्यागतानां च स राजा कुरुवर्धनः ।
KK-14-02-86-020c	व्यादिदेशान्नपानानि शय्याश्चाप्यतिमानुषाः ॥
KK-14-02-86-021a	वाहनानां च विविधाः शालाः शालीक्षुगोरसैः ।
KK-14-02-86-021c	उपेता भरतश्रेष्ठो व्यादिदेश स धर्मराट् ॥
KK-14-02-86-022a	'वर्णाः पृथक्सन्निविष्टा ह्युत्तरोत्तरपूजिताः ।'
KK-14-02-86-022c	तथा तस्मिन्महायज्ञे धर्मराजस्य धीमतः ।
KK-14-02-86-022e	समाजग्मुर्मुनिगणा बहवो ब्रह्मवादिनः ॥
KK-14-02-86-023a	ये च द्विजातिप्रवरास्तत्रासन्पृथिवीपते ।
KK-14-02-86-023c	समाजग्मुः सशिष्यांस्तान्प्रतिजग्राह कौरवः ॥
KK-14-02-86-024a	सर्वांश्च ताननुययौ यावदावसथान्प्रति ।
KK-14-02-86-024c	स्वयमेव महातेजा दम्भं त्यक्त्वा युधिष्ठिरः ॥
KK-14-02-86-025a	ततः कृत्वा स्थपतयः शिल्पिनोऽन्ये च ये तदा ।
KK-14-02-86-025c	कृत्स्नं यज्ञविधिं राजन्धर्मराजे न्यवेदयन् ॥
KK-14-02-86-026a	तच्छ्रुत्वा धर्मराजस्तु कृतं सर्वमतन्द्रितः ।
KK-14-02-86-026c	हृष्टरूपोऽभवद्राजन्सह भ्रातृभिरादृतः ॥
KK-14-02-86-027a	तस्मिन्यज्ञे प्रवृत्ते तु वाग्मिनो हेतुवादिनः ।
KK-14-02-86-027c	हेतुवादान्बहूनाहुः परस्परजिगीषवः ॥
KK-14-02-86-028a	ददृशुस्तं नृपतयो यज्ञस्य विधिमुत्तमम् ।
KK-14-02-86-028c	देवेन्द्रस्येव विहितं भीमसेनेन भारत ॥
KK-14-02-86-029a	ददृशुस्तोरणान्यत्र शातकुम्भमयानि ते ।
KK-14-02-86-029c	शय्यासनविहारांश्च सुबहून्रत्नसञ्चयान् ॥
KK-14-02-86-030a	घटान्पात्रीः कटाहानि कलशान्वर्धमानकान् ।
KK-14-02-86-030c	न हि किञ्चिदसौवर्णमपश्यन्वसुधाधिपाः ॥
KK-14-02-86-031a	यूपांश्च शास्त्रपठितान्दारवान्हेमभूषितान् ।
KK-14-02-86-031c	उपक्लृप्तान्यथाकालं विधिवद्भूरिवर्चसः ॥
KK-14-02-86-032a	स्थलजा जलजा ये च पशवः केचन प्रभो ।
KK-14-02-86-032c	सर्वानेव समानीतानपश्यंस्तत्र ते नृपाः ॥
KK-14-02-86-033a	गाश्चैव महिषीश्चैव तथा वृद्धस्त्रियोपि च ।
KK-14-02-86-033c	औदकानि च सत्वानि श्वापदानि वयांसि च ॥
KK-14-02-86-034a	जरायुजाण्डजातानि स्वेदजान्युद्भिदानि च ।
KK-14-02-86-034c	पर्वतानूपजातानि भूतानि ददृशुश्च ते ॥
KK-14-02-86-035a	एवं प्रमुदितं सर्वं पशुगोधनधान्यतः ।
KK-14-02-86-035c	यज्ञवाटं नृपा दृष्ट्वा परं विस्मयमागताः ॥
KK-14-02-86-036a	'अनिशं दीयते च स्म तत्र भोज्यं पृथग्विधम् |'
KK-14-02-86-036c	ब्राह्मणानां विशां चैव बहुमृष्टान्नमृद्धिमत् ॥
KK-14-02-86-037a	पूर्णे शतसहस्रे तु विप्राणां तत्र भुञ्जताम् ।
KK-14-02-86-037c	दुन्दुभिर्मेघनिर्घोषो मुहुर्मुहुरताड्यत ।
KK-14-02-86-037e	विननादासकृच्चापि दिवसेदिवसे गते ॥
KK-14-02-86-038a	एवं स ववृते यज्ञो धर्मराजस्य धीमतः ।
KK-14-02-86-038c	अन्नस्य सुबहून्राजन्नुत्सर्गान्पर्वतोपमान् ।
KK-14-02-86-038e	दधिकुल्याश्च ददृशुः सर्पिषश्च ह्रदाञ्जनाः ॥
KK-14-02-86-039a	जम्बूद्वीपो हि सकलो नानजनपदायुतः ।
KK-14-02-86-039c	राजन्नदृस्यतैकस्थो राज्ञस्तस्य महामखे ॥
KK-14-02-86-040a	तत्र जातिसहस्राणि पुरुषाणां ततस्ततः ।
KK-14-02-86-040c	गृहीत्वा धनमाजग्मुर्बहूनि भरतर्षभ ॥
KK-14-02-86-041a	स्रग्विणश्चापि ते सर्वे सुमृष्टमणिकुण्डलाः ।
KK-14-02-86-041c	पर्यवेषन्द्विजातींस्ताञ्शतशोऽथ सहस्रशः ॥
KK-14-02-86-042a	विविधान्यन्नपानानि पुरुषा येऽनुयायिनः ।
KK-14-02-86-042c	ते वै नृपोपभोज्यानि ब्राह्मणानां ददुश्च ह ॥ 

इति श्रीमन्महाभारते आश्वमेधिकपर्वणि अनुगीतापर्वणि षडशीतितमोऽध्यायः ॥ 86 ॥

14-86-3 इष्टं नक्षत्रं पुष्यम् ॥ 14-86-8 प्रस्थाप्यन्तु प्रस्थापयन्तु । स्वार्थे णिच् । प्रतिष्ठन्त्वित्यर्थः ॥
