अध्यायः 022

कृष्णेनार्जुनं प्रति दशेन्द्रियगुणादिप्रतिपादकब्राह्मणदम्पतिसंवादानुवादः ॥ 1 ॥

KK-14-02-022-001	ब्राह्मण उवाच ।
KK-14-02-022-001a	अत्राप्युदाहरन्तीममितिहासं पुरातनम् ।
KK-14-02-022-001c	निबोध दशहोतॄणां विधानमिह यादृशम् ॥
KK-14-02-022-002a	श्रोत्रं त्वक्चक्षुषी जिह्वा नासिका चरणौ करौ ।
KK-14-02-022-002c	उपस्थं पायुरिति वाग्घोतॄणि दश भामिनि ॥
KK-14-02-022-003a	शब्दस्पर्शौ रूपरसौ गन्धो वाक्यं क्रिया गतिः ।
KK-14-02-022-003c	रेतोमूत्रपुरीषाणां त्यागो दश हवींषि च ॥
KK-14-02-022-004a	दिशो वायू रविश्चन्द्रः पृथ्व्यग्नी विष्णुरेव च ।
KK-14-02-022-004c	इन्द्रः प्रजापतिर्मित्रमग्नयो दश भामिनि ॥
KK-14-02-022-005a	दशेन्द्रियाणि होतॄणि हवींषि दश भामिनि ।
KK-14-02-022-005c	विषया नाम समिधो हूयन्ते तु दशाग्निषु ॥
KK-14-02-022-006a	चित्तं स्रुवश्च वित्तं च पवित्रं ज्ञानमुत्तमम् ।
KK-14-02-022-006c	सुविभक्तमिदं पूर्वं जगदासीदिति श्रुतम् ॥
KK-14-02-022-007a	`ततो विविक्ता वित्तासीत्सा वित्तं पर्यवेक्षते ।'
KK-14-02-022-007c	सर्वमेवात्र विज्ञेयं चित्ते ज्ञानमवेक्षता ।
KK-14-02-022-007e	रेतः शरीरभृत्काये विज्ञाता तु शरीरभृत् ॥
KK-14-02-022-008a	शरीरभृद्गार्हपत्यस्तस्मादग्निः प्रणीयते ।
KK-14-02-022-008c	मनश्चाहवनीयस्तु तस्मिन्प्रक्षिप्यते हविः ॥
KK-14-02-022-009a	ततो वाचस्पतिर्जज्ञे तं मनः पर्यवेक्षते ।
KK-14-02-022-009c	रूपं भवति वै वक्त्रं तदनुद्रवते मनः ॥
KK-14-02-022-010	ब्राह्मण्युवाच ।
KK-14-02-022-010a	कस्माद्वागभवत्पूर्वं कस्मात्पश्चान्मनोऽभवत् ।
KK-14-02-022-010c	मनसा चिन्तितं पूर्वं वाक्यं समभिपद्यते ॥
KK-14-02-022-011a	केन विज्ञानयोगेन मतिश्चित्तं समास्थिता ।
KK-14-02-022-011c	समुन्नीता नाध्यगच्छत्को वै तां प्रतिबाधते ॥
KK-14-02-022-012	ब्राह्मण उवाच ।
KK-14-02-022-012a	तन्मनस्थः पतिर्भूत्वा तस्मात्प्रेहन्निवायति ।
KK-14-02-022-012c	तां मतिं मनसः प्राहुर्मनस्तस्मादपेक्षते ॥
KK-14-02-022-013a	प्रश्नं तु वाङ्मनसयोर्यस्मात्त्वमनुपृच्छसि ।
KK-14-02-022-013c	तस्मात्ते वर्तयिष्यामि तयोरेव समाह्वयम् ॥
KK-14-02-022-014a	उभे वाङ्मनसी गत्वा भूतात्मानमपृच्छताम् ।
KK-14-02-022-014c	आवयोः श्रेष्ठमाचक्ष्व च्छिन्धि नौ संशयं विभो ॥
KK-14-02-022-015a	मन इत्येव भगवांस्तदा प्राह सरस्वतीम् ।
KK-14-02-022-015c	अहं वै कामधुक्तुभ्यमिति तं प्राह वागथ ॥
KK-14-02-022-016	ब्राह्मण उवाच ।
KK-14-02-022-016a	स्थावरं जङ्गमं चैव विद्ध्युभे मनसी मम ।
KK-14-02-022-016c	स्थावरं मत्सकाशे वै जङ्गमं विषये तव ॥
KK-14-02-022-017a	यस्तु ते विषये गच्छन्मन्त्रो वर्णः स्वरोपि वा ।
KK-14-02-022-017c	तन्मनो जङ्गमं नाम तस्मादसि गरीयसी ॥
KK-14-02-022-018a	तस्माद्भवितुमर्हामि स्वयमभ्येत्य शोभने ।
KK-14-02-022-018c	तस्मादुच्छ्वासमासाद्य प्रवक्ष्यामि सरस्वति ॥
KK-14-02-022-019a	प्राणापानावन्तरे यद्वाग्वै नित्यं स्म तिष्ठति ।
KK-14-02-022-019c	प्रीयमाणा महाभागे विना प्राणांश्च मामपि ।
KK-14-02-022-019e	प्रजापतिमुपाधावत्प्रसीद भगवन्निति ॥
KK-14-02-022-020a	ततः प्राणः प्रादुरभूद्वाचमाप्याययन्पुनः ।
KK-14-02-022-020c	तस्मादुच्छ्वासमासाद्य न वाग्वदति कर्हिचित् ॥
KK-14-02-022-021a	घोषिणी जातनिर्घोषा नित्यमेव प्रवर्तते ।
KK-14-02-022-021c	तयोरपि च घोषिण्या निर्घोषैव गरीयसी ॥
KK-14-02-022-022a	गौरिव प्रस्रवत्यर्थान्रसमुत्तमशालिनी ।
KK-14-02-022-022c	सततं स्यन्दते ह्येषा शाश्वतं ब्रह्मवादिनी ॥
KK-14-02-022-023a	दिव्यादिव्यप्रभावेन भारती गौः शुचिस्मिते ।
KK-14-02-022-023c	एतयोरन्तरं पश्य सूक्ष्मयोर्यतमानयोः ॥
KK-14-02-022-024	ब्राह्मण्युवाच ।
KK-14-02-022-024a	अनुत्पन्नेषु वाक्येषु चोद्यमाना सिसृक्षया ।
KK-14-02-022-024c	किंनु पूर्वं तदा देवी व्याजहार सरस्वती ॥
KK-14-02-022-025	ब्राह्मण उवाच ।
KK-14-02-022-025a	प्राणेन या सम्भवते शरीरे प्राणादपानं प्रतिपद्यते च ।
KK-14-02-022-025c	उदानभूता च विसृज्य देहं व्यानेन सर्वं दिवमावृणोति ॥
KK-14-02-022-026a	ततः समाने प्रतितिष्ठतीह इत्येव पूर्वं प्रजजल्प वागपि ।
KK-14-02-022-026c	तस्मान्मनः स्थावरत्वाद्विशिष्टं तथा देवी जङ्गमत्वाद्विशिष्टाः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि द्वाविंशोऽध्यायः ॥ 22 ॥

14-22-9 जज्ञे समानः पर्युपेक्षत इति ट. थ. पाठः । 14-22-13 सम्यक्सुखम् आह्वयन्ते विजिगीषवोऽस्मिन्निति समाह्वयः संवादस्तम् । 14-22-22 मासमुत्तमशालिनीति क.ट.थ.पाठः ॥ 
