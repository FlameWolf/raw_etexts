अध्यायः 033

ब्राह्मणेन स्वभार्यां प्रति ममतावर्जनस्य पुरुषार्थसाधनतायां दृष्टान्ततया ब्राह्मणजनकसंवादानुवादः ॥ 1 ॥

KK-14-02-033-001	ब्राह्मण उवाच ।
KK-14-02-033-001a	अत्राप्युदाहरन्तीममितिहासं पुरातनम् ।
KK-14-02-033-001c	ब्राह्मणस्य च संवादं जनकस्य च भामिनि ॥
KK-14-02-033-002a	ब्राह्मणं जनको राजा सन्नं कस्मिंश्चिदागसि ।
KK-14-02-033-002c	विषये मे न वस्तव्यमिति शिष्ट्यर्थमब्रवीत् ॥
KK-14-02-033-003a	इत्युक्तः प्रत्युवाचाथ ब्राह्मणो राजसत्तमम् ।
KK-14-02-033-003c	आचक्ष्व विषयं राजन्यावांस्तव वशे स्थितः ॥
KK-14-02-033-004a	सोऽन्यस्य विषये राज्ञो वक्तुमिच्छाम्यहं विभो ।
KK-14-02-033-004c	वचस्ते कर्तुमिच्छामि यथाशास्त्रं महीपते ॥
KK-14-02-033-005a	इत्युक्तस्तु तदा राजा ब्राह्मणेन यशस्विना ।
KK-14-02-033-005c	मुहुरुष्णं विनिःश्वस्य न किञ्चित्प्रत्यभाषत ॥
KK-14-02-033-006a	तमासीनं ध्यायमानं राजानममितौजसम् ।
KK-14-02-033-006c	कश्मलं सहसाऽगच्छद्भानुमन्तमिव ग्रहः ॥
KK-14-02-033-007a	समाश्वास्य ततो राजा विगते कश्मले तदा ।
KK-14-02-033-007c	ततो मुहूर्तादिव तं ब्राह्मणं वाक्यमब्रवीत् ॥
KK-14-02-033-008a	पितृपैतामहे राज्ये वश्ये जनपदे सति ।
KK-14-02-033-008c	विषयं नाधिगच्छामि विचिन्वन्पृथिवीमहम् ॥
KK-14-02-033-009a	नाध्यगच्छं यदा पृथ्व्यां मिथिला मार्गिता मया ।
KK-14-02-033-009c	नाध्यगच्छं यदा तस्यां स्वप्रजा मार्गिता मया ॥
KK-14-02-033-010a	नाध्यगच्छं यदा तस्यां तदा मे कश्मलोऽभवत् ।
KK-14-02-033-010c	ततो मे कश्मलस्यान्ते मतिः पुनरुपस्थिता ॥
KK-14-02-033-011a	तदा न विषयं मन्ये सर्वो वा विषयो मम ।
KK-14-02-033-011c	आत्माऽपि चायं न मम सर्वा वा पृथिवी मम ॥
KK-14-02-033-012a	यथा मम तथाऽन्येषामिति मन्ये द्विजोत्तम ।
KK-14-02-033-012c	उष्यतां यावदुत्साहो भुज्यतां यावदिष्यते ॥
KK-14-02-033-013	ब्राह्मण उवाच ।
KK-14-02-033-013a	पितृपैतामहे राज्ये वश्ये जनपदे सति ।
KK-14-02-033-013c	ब्रूहि कां मतिमास्थाय ममत्वं वर्जितं त्वया ॥
KK-14-02-033-014a	कां वै बुद्धिं समाश्रित्य सर्वो वै विषयस्तव ।
KK-14-02-033-014c	नावैषि विषयं येन सर्वो वा विषयस्तव ॥
KK-14-02-033-015	जनक उवाच ।
KK-14-02-033-015a	अन्तवन्त इहारम्भा विदिताः सर्वकर्मसु ।
KK-14-02-033-015c	नाध्यगच्छमहं तस्मान्ममेदमिति यद्भवेत् ॥
KK-14-02-033-016a	कस्येदमिति कस्य स्वमिति वेदवचस्तथा ।
KK-14-02-033-016c	नाध्यगच्छमहं बुद्ध्या ममेदमिति यद्भवेत् ॥
KK-14-02-033-017a	एतां बुद्धिं समाश्रित्य ममत्वं वर्जितं मया ।
KK-14-02-033-017c	शृणु बुद्धिं च यां ज्ञात्वा सर्वत्र विषयो मम ॥
KK-14-02-033-018a	नाहमात्मार्थमिच्छामि गन्धान्घ्राणगतानपि ।
KK-14-02-033-018c	तस्मान्मे निर्जिता भूमिर्वशे तिष्ठति नित्यदा ॥
KK-14-02-033-019a	नाहमात्मार्थमिच्छामि रसानास्येऽपि वर्ततः ।
KK-14-02-033-019c	आपो मे निर्जितास्तस्माद्वशे तिष्ठन्ति नित्यदा ॥
KK-14-02-033-020a	नाहमात्मार्थमिच्छामि रूपं ज्योतिश्च चक्षुषः ।
KK-14-02-033-020c	तस्मान्मे निर्जितं ज्योतिर्वशे तिष्ठति नित्यदा ॥
KK-14-02-033-021a	नाहमात्मार्थमिच्छामि स्पर्शांस्त्वचि गताश्च ये ।
KK-14-02-033-021c	तस्मान्मे निर्जितो वायुर्वशे तिष्ठति नित्यदा ॥
KK-14-02-033-022a	नाहमात्मार्थमिच्छामि शब्दाञ्श्रोत्रगतानपि ।
KK-14-02-033-022c	आकाशं मे जितं तस्माद्वशे तिष्ठति नित्यदा ॥
KK-14-02-033-023a	नाहमात्मार्थमिच्छामि मनो नित्यं मनोन्तरे ।
KK-14-02-033-023c	मनो मे निर्जितं तस्माद्वशे तिष्ठति नित्यदा ॥
KK-14-02-033-024a	देवेभ्यश्च पितृभ्यश्च भूतेभ्योऽतिथिभिः सह ।
KK-14-02-033-024c	इत्यर्थं सर्व एवेति समारम्भा भवन्ति वै ॥
KK-14-02-033-025a	ततः प्रहस्य जनकं ब्राह्मणः पुनरब्रवीत् ।
KK-14-02-033-025c	त्वज्जिज्ञासार्थमद्येह विद्धि मां धर्ममागतम् ॥
KK-14-02-033-026a	त्वमस्य ब्रह्मनाभस्य दुर्वारस्यानिवर्तिनः ।
KK-14-02-033-026c	सत्वनेमिनिरुद्धस्य चक्रस्यैकः प्रवर्तकः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि त्रयस्त्रिंशोऽध्यायः ॥ 33 ॥

14-33-1 अत्र लोभे निकृन्तनीये ॥ 14-33-2 क्लान्तं कस्मिंश्चिदागमे इति द.पाठः ॥ क्षान्तं कस्मिंश्चिदागमे इति क.ठ.थ.पाठः । शिष्यार्थमब्रवीदिति पाठान्तरम् ॥ 
