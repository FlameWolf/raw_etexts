अध्यायः 051

कृष्णेनार्जुनं प्रति मुक्त्युपायप्रतिपादकगुरुशिष्यसंवादानुवादसमापनपूर्वकं स्वस्य निजनगरजिगमिषानिवेदनम् ॥ 1 ॥ अर्जुनेन तं प्रति युधिष्ठिराभ्यनुज्ञानसम्पादनपूर्वकगमनानुज्ञानम् ॥ 2 ॥

KK-14-02-051-001	ब्रह्मोवाच ।
KK-14-02-051-001a	भूतानामथ पञ्चानामथेषामीश्वरं मनः ।
KK-14-02-051-001c	नियमे च विसर्गे च भूतानां मन एव च ॥
KK-14-02-051-002a	अधिष्ठातृमनो नित्यं भूतानां महतां तथा ।
KK-14-02-051-002c	बुद्धिरैश्वर्यमाचष्टे क्षेत्रज्ञश्च स उच्यते ॥
KK-14-02-051-003a	इन्द्रियाणि मनो युङ्क्ते सदश्वानिव सारथिः ।
KK-14-02-051-003c	इन्द्रियाणि मनो बुद्धिः क्षेत्रज्ञे युज्यते सदा ॥
KK-14-02-051-004a	महदश्वसमायुक्तं बुद्धिसंयमनं रथम् ।
KK-14-02-051-004c	समारुह्य स भूतात्मा समन्तात्परिधावति ॥
KK-14-02-051-005a	इन्द्रियग्रामसंयुक्तो मनःसारथिरेव च ।
KK-14-02-051-005c	बुद्धिसंयमनो नित्यं महान्ब्रह्ममयो रथः ॥
KK-14-02-051-006a	एवं यो वेत्ति विद्वान्वै सदा ब्रह्ममयं रथम् ।
KK-14-02-051-006c	स धीरः सर्वलोकेषु न मोहमधिगच्छति ॥
KK-14-02-051-007a	अव्यक्तादिविशेषान्तं सहस्थावरजङ्गमम् ॥
KK-14-02-051-007c	सूर्यचन्द्रप्रभालोकं ग्रहनक्षत्रमण्डितम् ॥
KK-14-02-051-008a	नदीपर्वतजालैश्च सर्वतः परिभूषितम् ।
KK-14-02-051-008c	विविधाभिस्तथा चाद्भिः सततं समलङ्कृतम् ॥
KK-14-02-051-009a	अजितं सर्वभूतानां सर्वप्राणभृतां गतिः ।
KK-14-02-051-009c	एतद्ब्रह्मवनं नित्यं तस्मिंश्चरति क्षेत्रवित् ॥
KK-14-02-051-010a	लोकेऽस्मिन्यानि सत्वानि त्रसानि स्थावराणि च ।
KK-14-02-051-010c	तान्येवाग्रे प्रलीयन्ते पश्चाद्भूतकृता गुणाः ।
KK-14-02-051-010e	गुणेभ्यः पञ्च भूतानि एष भूतसमुच्छ्रयः ॥
KK-14-02-051-011a	देवा मनुष्या गन्धर्वाः पिशाचासुरराक्षसाः ।
KK-14-02-051-011c	सर्वे स्वभावतः सृष्टा न क्रियाभ्यो न कारणात् ॥
KK-14-02-051-012a	एते विश्वसृजो विप्रा जायन्तीह पुनः पुनः ।
KK-14-02-051-012c	तेभ्यः प्रसूतास्तेष्वेव महाभूतेषु पञ्चसु ।
KK-14-02-051-012e	प्रलीयन्ते यथाकालमूर्मयः सागरे यथा ॥
KK-14-02-051-013a	विश्वसृग्भ्यस्तु भूतेभ्यो महाभूतास्तु सर्वशः ।
KK-14-02-051-013c	भूतेभ्यश्चापि पञ्चभ्यो मुक्तो गच्छेत्परां गतिम् ॥
KK-14-02-051-014a	प्रजापतिरिदं सर्वं मनसैवासृजत्प्रभुः ।
KK-14-02-051-014c	तथैव देवानृषयस्तपसा प्रतिपेदिरे ॥
KK-14-02-051-015a	तपसश्चानुपूर्व्येण फलमूलाशिनस्तथा ।
KK-14-02-051-015c	त्रैलोक्यं तपसा सिद्धाः पश्यन्तीह समाहिताः ॥
KK-14-02-051-016a	औषधान्यगदादीनि नानाविद्याश्च सर्वशः ।
KK-14-02-051-016c	तपसैव प्रसिद्ध्यन्ति तपोमूलं हि साधनम् ॥
KK-14-02-051-017a	यद्दुरापं दुराम्नायं दुराधर्षं दुरन्वयम् ।
KK-14-02-051-017c	तत्सर्वं तपसा साध्यं तपो हि दुरतिक्रमम् ॥
KK-14-02-051-018a	सुरापो ब्रह्महा स्तेनो भ्रूणहा गुरुतल्पगः ।
KK-14-02-051-018c	तपसैव सुतप्तेन मुच्यते किल्बिषात्ततः ॥
KK-14-02-051-019a	मनुष्याः पितरो देवाः पशवो मृगपक्षिणः ।
KK-14-02-051-019c	यानि चान्यानि भूतानि चराणि स्थावराणि च ॥
KK-14-02-051-020a	तपःपरायणा नित्यं सिद्ध्यन्ते तपसा सदा ।
KK-14-02-051-020c	तथैव तपसा देवा महाभागा दिवं गताः ॥
KK-14-02-051-021a	आशीर्युक्तानि कर्माणि कुर्वते ये त्वतन्द्रिताः ।
KK-14-02-051-021c	अहङ्कारसमायुक्तास्ते सकाशे प्रजापतेः ॥
KK-14-02-051-022a	ध्यानयोगेन शुद्धेन निर्ममा निरहङ्कृताः ।
KK-14-02-051-022c	आप्नुवन्ति महात्मानो महान्तं लोकमुत्तमम् ॥
KK-14-02-051-023a	ध्यानयोगमुपागम्य प्रसन्नमतयः सदा ।
KK-14-02-051-023c	सुखोपचयमव्यक्तं प्रविशन्त्यात्मवित्तमाः ॥
KK-14-02-051-024a	ध्यानयोगादुपागम्य निर्ममा निरहङ्कृताः ।
KK-14-02-051-024c	अव्यक्तं प्रविशन्तीह महतां लोकमुत्तमम् ॥
KK-14-02-051-025a	अव्यक्तादेव सम्भूताः समयज्ञा गताः पुनः ।
KK-14-02-051-025c	तमोरजोभ्यां निर्मुक्ताः सत्वमास्थाय केवलम् ॥
KK-14-02-051-026a	निर्मुक्तः सर्वपापेभ्यः सर्वं त्यजति निष्कलः ।
KK-14-02-051-026c	क्षेत्रज्ञ इति तं विद्याद्यस्तं वेद स वेदवित् ॥
KK-14-02-051-027a	चित्तं चित्तादुपागम्य मुनिरासीत संयतः ।
KK-14-02-051-027c	यच्चित्तस्तन्मना भूत्वा ग्राह्यमेतत्सनातनम् ॥
KK-14-02-051-028a	अव्यक्तादिविशेषान्तमविद्यालक्षणं स्मृतम् ।
KK-14-02-051-028c	निबोधत तथा ज्ञानं गुणैर्लक्षणमित्युत ॥
KK-14-02-051-029a	द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् ।
KK-14-02-051-029c	ममेति च भवेन्मृत्युर्न ममेति च शाश्वतम् ॥
KK-14-02-051-030a	कर्म केचित्प्रशंसन्ति मन्दबुद्धितया नराः ।
KK-14-02-051-030c	ये तु वृद्धा महात्मानो न प्रशंसन्ति कर्म ते ॥
KK-14-02-051-031a	कर्मणा जायते जन्तुर्मूर्तिमान्षोडशात्मकः ।
KK-14-02-051-031c	पुरुषं ग्रसते विद्या तद्ग्राह्यममृताशिनम् ॥
KK-14-02-051-032a	तस्मात्कर्मसु निःस्नेहा ये केचित्पारदर्शिनः ।
KK-14-02-051-032c	विद्यामयोऽयं पुरुषो न तु कर्ममयः स्मृतः ॥
KK-14-02-051-033a	य एवममृतं नित्यमग्राह्यं शश्वदक्षरम् ॥
KK-14-02-051-033c	वश्यात्मानमसंश्लिष्टं यो वेद न मृतो भवेत् ॥
KK-14-02-051-034a	अपूर्वमकृतं नित्यं य एनमविचारिणम् ।
KK-14-02-051-034c	य एवं विन्देदात्मानमग्राह्यममृताशनम् ।
KK-14-02-051-034e	अग्राह्यो ह्यमृतो भवति स एभिः कारणैर्ध्रुवः ॥
KK-14-02-051-035a	आयोज्य सर्वसंस्कारान्संयम्याऽऽत्मानमात्मनि ।
KK-14-02-051-035c	स तद्ब्रह्म शुभं वेत्ति यस्माद्भूयो न विद्यते ॥
KK-14-02-051-036a	प्रसादे चैव सत्वस्य प्रसादं समवाप्नुयात् ।
KK-14-02-051-036c	लक्षणं हि प्रसादस्य यथा स्यात्स्वप्नदर्शनम् ॥
KK-14-02-051-037a	गतिरेषा तु मुक्तानां ये ज्ञानपरिनिष्ठिताः ।
KK-14-02-051-037c	प्रवृत्तयश्च याः सर्वाः पश्यन्ति परिणामजाः ॥
KK-14-02-051-038a	एषा गतिर्विरक्तानामेष धर्मः सनातनः ।
KK-14-02-051-038c	एषा ज्ञानवतां प्राप्तिरेतद्वृत्तमनिन्दितम् ॥
KK-14-02-051-039a	समेन सर्वभूतेषु निस्पृहेण निराशिषा ।
KK-14-02-051-039c	शक्या गतिरियं गन्तुं सर्वत्र समदर्शिना ॥
KK-14-02-051-040a	एतद्वः सर्वमाख्यातं मया विप्रर्षिसत्तमाः ।
KK-14-02-051-040c	एवमाचरत क्षिप्रं ततः सिद्धिमवाप्स्यथ ॥
KK-14-02-051-041	गुरुरुवाच ।
KK-14-02-051-041a	इत्युक्तास्ते तु मुनयो गुरुणा ब्रह्मणा तथा ।
KK-14-02-051-041c	कृतवन्तो महात्मानस्ततो लोकमवाप्नुवन् ॥
KK-14-02-051-042a	त्वमप्येतन्महाभाग मयोक्तं ब्रह्मणो वचः ।
KK-14-02-051-042c	सम्यगाचर शुद्धात्मंस्ततः सिद्धिमवाप्स्यसि ॥
KK-14-02-051-043	वासुदेव उवाच ।
KK-14-02-051-043a	इत्युक्तः स तदा शिष्यो गुरुणा धर्ममुत्तमम् ।
KK-14-02-051-043c	चकार सर्वं कौन्तेय ततो मोक्षमवाप्तवान् ॥
KK-14-02-051-044a	कृतकृत्यश्च स तदा शिष्यः कुरुकुलोद्वह ।
KK-14-02-051-044c	तत्पदं समनुप्राप्तो यत्र गत्वा न शोचति ॥
KK-14-02-051-045	अर्जुन उवाच ।
KK-14-02-051-045a	को न्वसौ ब्राह्मणः कृष्ण कश्च शिष्यो जनार्दन ।
KK-14-02-051-045c	श्रोतव्यं चेन्मयैतद्वै तत्त्वमाचक्ष्व मे विभो ॥
KK-14-02-051-046	वासुदेव उवाच ।
KK-14-02-051-046a	अहं गुरुर्महाबाहो मनः शिष्य च विद्धि मे ।
KK-14-02-051-046c	त्वत्प्रीत्या गुह्यमेतच्च कथितं ते धनञ्जय ॥
KK-14-02-051-047a	मयि चेदस्ति ते प्रीतिर्नित्यं कुरुकुलोद्वह ।
KK-14-02-051-047c	अध्यात्ममेतच्छ्रुत्वा त्वं सम्यगाचर सुव्रत ॥
KK-14-02-051-048a	ततस्त्वं सम्यगाचीर्णे धर्मेऽस्मिन्नरिकर्शन ।
KK-14-02-051-048c	सर्वपापविनिर्मुक्तो मोक्षं प्राप्स्यसि केवलम् ॥
KK-14-02-051-049a	पूर्वमप्येतदेवोक्तं युद्धकाल उपस्थिते ।
KK-14-02-051-049c	मया तव महाबाहो तस्मादत्र मनः कुरु ॥
KK-14-02-051-050a	मया तु भरतश्रेष्ठ चिरदृष्टः पिता प्रभुः ।
KK-14-02-051-050c	तमहं द्रष्टमिच्छामि सम्मते तव फल्गुन ॥
KK-14-02-051-051	वैशम्पायन उवाच ।
KK-14-02-051-051a	इत्युक्तवचनं कृष्णं प्रत्युवाच धनञ्जयः ।
KK-14-02-051-051c	`यदिष्टं कुरु सर्वेषामीश्वरोऽस्मान्प्रपालय ॥
KK-14-02-051-052a	नमस्ते सर्वलोकात्मन्नारायण परात्पर ।
KK-14-02-051-052c	मनोमलात्तपोशक्यं कर्म चाविद्यया हतम् ।
KK-14-02-051-052e	दानमप्यर्थदोषेण नाम तस्मात्कलौ स्मरेत् ॥
KK-14-02-051-053a	यदि गन्तुं कृता बुद्धिर्वासुदेव नमोस्तु ते ।'
KK-14-02-051-053c	गच्छावो नगरं कृष्ण गजसाह्वयमद्य वै ॥
KK-14-02-051-054a	समेत्य तत्र राजानं धर्मात्मानं युधिष्ठिरम् ।
KK-14-02-051-054c	समनुज्ञाप्य राजानं स्वां पुरीं यातुमर्हसि ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकपञ्चाशोऽध्यायः ॥ 51 ॥

14-51-13 महाभूतानि गच्छतीति क.ट.थ.पाठः ॥ 14-51-32 विममो यः स पुरुष इति क.पाठः ॥ 14-51-35 अपोह्य सर्वान्सङ्कल्पान्संयतात्मानमात्मनीति थ.पाठः ॥
