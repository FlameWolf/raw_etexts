अध्यायः 037

ब्रह्मणा कश्यपादिमहर्षीन्प्रति तमोगुणकार्यनिरूपणम् ॥ 1 ॥

KK-14-02-037-001	ब्रह्मोवाच ।
KK-14-02-037-001a	तदव्यक्तमनुद्रिक्तं सर्वव्यापि ध्रुवं स्थिरम् ।
KK-14-02-037-001c	नवद्वारं पुरं विद्यात्त्रिगुणं पञ्चधातुकम् ॥
KK-14-02-037-002a	एकादशपरिक्षेपं मनोव्याकरणात्मकम् ।
KK-14-02-037-002c	बुद्धिस्वामिकमित्येतत्परमेकादशं भवेत् ॥
KK-14-02-037-003a	त्रीणि स्रोतांसि यान्यस्मिन्नाप्यायन्ते पुनःपुनः ।
KK-14-02-037-003c	प्रनाड्यस्तिस्र एवैताः प्रवर्तन्ते गुणात्मिकाः ॥
KK-14-02-037-004a	तमो रजस्तथा सत्वं गुणानेतान्प्रचक्षते ।
KK-14-02-037-004c	अन्योन्यमिथुनाः सर्वे तथाऽन्योन्यानुजीविनः ॥
KK-14-02-037-005a	अन्योन्यापाश्रयाश्चापि तथाऽन्योन्यानुवर्तिनः ।
KK-14-02-037-005c	अन्योन्यव्यतिषक्ताश्च त्रिगुणाः पञ्चधातवः ॥
KK-14-02-037-006a	तमसो मिथुनं सत्वं सत्वस्य मिथुनं रजः ।
KK-14-02-037-006c	रजसश्चापि सत्वं स्यात्सत्वस्य मिथुनं तमः ॥
KK-14-02-037-007a	नियम्यते तमो यत्र रजस्तत्र निवर्तते ।
KK-14-02-037-007c	नियम्यते रजो यत्र सत्वं तत्र प्रवर्तते ॥
KK-14-02-037-008a	नैशात्मकं तमो विद्यात्त्रिगुणं मोहसञ्ज्ञितम् ।
KK-14-02-037-008c	अधर्मलक्षणं चैव नियतं पापकर्मसु ।
KK-14-02-037-008e	तामसं रूपमेतत्तु दृश्यते चापि सङ्गतम् ॥
KK-14-02-037-009a	प्रकृत्यात्मकमेवाहू रजः पर्यायकारकम् ।
KK-14-02-037-009c	सत्त्वे तु सर्वभूतेषु दृश्यमुत्पत्तिलक्षणम् ॥
KK-14-02-037-010a	प्रकाशं सर्वभूतेषु लाघवं श्रद्धधानता ।
KK-14-02-037-010c	सात्विकं रूपमेवं तु लाघवं साधुसम्मितम् ॥
KK-14-02-037-011a	एतेषां गुणतत्त्वानि वक्ष्यन्ते तत्त्वहेतुभिः ।
KK-14-02-037-011c	समासव्यासयुक्तानि तत्त्वतस्तानि बोधत ॥
KK-14-02-037-012a	सम्मोहो ज्ञानमत्यागः कर्मणामविनिर्णयः ।
KK-14-02-037-012c	स्वप्नः स्तम्भो भयं लोभः शोकः सुकृतदूषणम् ॥
KK-14-02-037-013a	अस्मृतिश्चाविपाकश्च नास्तिक्यं भिन्नवृत्तिता ।
KK-14-02-037-013c	निर्विशेषत्वमन्धत्वं जघन्यगुणवृत्तिता ॥
KK-14-02-037-014a	अकृते कृतमानित्वमज्ञाने ज्ञानमानिता ।
KK-14-02-037-014c	अमैत्री विकृतो भावो ह्यश्रद्धा मूढभावना ॥
KK-14-02-037-015a	अनार्जवमसञ्ज्ञत्वं कर्म पापमचेतना ।
KK-14-02-037-015c	गुरुत्वं सन्नभावत्वमवशित्वमवाग्गतिः ॥
KK-14-02-037-016a	सर्व एते गुणा वृत्तास्तामसाः सम्प्रकीर्तिताः ।
KK-14-02-037-016c	ये चान्ये विहिता भावा लोकेऽस्मिन्भावसञ्ज्ञिताः ॥
KK-14-02-037-017a	तत्रतत्र नियम्यन्ते सर्वे ते तामसा गुणाः ।
KK-14-02-037-017c	परिवादकथा नित्यं देवब्राह्मणवैरिता ॥
KK-14-02-037-018a	अत्यागश्चातिमानश्च मोहो मन्युस्तथाऽक्षमा ।
KK-14-02-037-018c	मत्सरश्चैव भूतेषु तामसं वृत्तमिष्यते ॥
KK-14-02-037-019a	वृथारम्भा हि ये केचिद्वृथा दानानि यानि च ।
KK-14-02-037-019c	वृथाभक्षणमित्येतत्तामसं वृत्तमिष्यते ॥
KK-14-02-037-020a	अतिवादोऽतितिक्षा च मात्सर्यमभिमानिता ।
KK-14-02-037-020c	अश्रद्दधानता चैव तामसं वृत्तमिष्यते ॥
KK-14-02-037-021a	एवंविधाश्च ये केचिल्लोकेऽस्मिन्पापकर्मिणः ।
KK-14-02-037-021c	मनुष्या भिन्नमर्यादास्ते सर्वे तामसाः स्मृताः ॥
KK-14-02-037-022a	तेषां योनीः प्रवक्ष्यामि नियताः पापकर्मिणाम् ।
KK-14-02-037-022c	अवाङ्निरयभावा ये तिर्यङ्निरयगामिनः ।
KK-14-02-037-023a	स्थावराणि च भूतानि पशवो वाहनानि च ।
KK-14-02-037-023c	क्रव्यादा दंदशूकाश्च कृमिकीटविहङ्गमाः ॥
KK-14-02-037-024a	अब्जाता जन्तवश्चैव सर्वे चापि चतुष्पदाः ।
KK-14-02-037-024c	उन्मत्ता बधिरा मूका ये चान्ये पापरोगिणः ॥
KK-14-02-037-025a	मग्नास्तमसि दुर्वृत्ताः स्वकर्मकृतलक्षणाः ।
KK-14-02-037-025c	अवाक्स्रोतस इत्येते मग्नास्तमसि तामसाः ॥
KK-14-02-037-026a	तेषामुत्कर्षमुद्रेकं वक्ष्याम्यहमतः परम् ।
KK-14-02-037-026c	यथा ते सुकृतां लोकाँल्लभन्ते पुण्यकर्मिणः ॥
KK-14-02-037-027a	अन्यथा प्रतिपन्नास्तु विवृद्धा ये च कर्मसु ।
KK-14-02-037-027c	स्वकर्मनिरतानां च ब्राह्मणानां शुभैषिणाम् ॥
KK-14-02-037-028a	संस्कारेणोर्ध्वमायान्ति यतमानाः सलोकताम् ।
KK-14-02-037-028c	स्वर्गे गच्छन्ति देवानामित्येषा वैदिकी श्रुतिः ॥
KK-14-02-037-029a	अन्यथा प्रतिपन्नास्ते विबुद्धाः स्वेषु कर्मसु ।
KK-14-02-037-029c	पुनरावृत्तिधर्माणस्ते भवन्तीह मानुषाः ॥
KK-14-02-037-030a	पापयोनिं समापन्नाश्चण्डाला मूकचूचुकाः ।
KK-14-02-037-030c	वर्णान्पर्यायशश्चापि प्राप्नुवन्त्युत्तरोत्तरम् ॥
KK-14-02-037-031a	शूद्रयोनिमतिक्रम्य ये चान्ये तामसा गुणाः ।
KK-14-02-037-031c	स्रोतोमध्ये समागम्य वर्तन्ते तामसे गुणे ॥
KK-14-02-037-032a	अभिष्वङ्गस्तु कामेषु महामोह इति स्मृतः ।
KK-14-02-037-032c	ऋषयो मुनयो देवा मुह्यन्त्यत्र सुखेप्सवः ॥
KK-14-02-037-033a	तमोमोहो महामोहस्तामिस्रो ह्यन्धसञ्ज्ञितः ।
KK-14-02-037-033c	मरणं त्वन्धतामिस्रस्तामिस्रः क्रोध उच्यते ॥
KK-14-02-037-034a	वर्णतो गुणतश्चैव योनितश्चैव तत्त्वतः ।
KK-14-02-037-034c	सर्वमेतत्तमो विप्राः कीर्तितं वो यथाविधि ॥
KK-14-02-037-035a	को न्वेतद्बुध्यते साधु को न्वेतत्साधु पश्यति ।
KK-14-02-037-035c	अतत्त्वे तत्त्वदर्शी यस्तमसस्तच्च लक्षणम् ॥
KK-14-02-037-036a	तमोगुणा बहुविधाः प्रकीर्तिता यथावदुक्तं च तमः परावरम् ।
KK-14-02-037-036c	नरो हि यो वेद गुणानिमान्सदा स तामसैः सर्वगुणैः प्रमुच्यते ॥ ॥

इति श्रीमन्महाभारते आश्वमेधिकपर्वणि अनुगीतापर्वणि सप्तत्रिंशोऽध्यायः ॥ 37 ॥

14-37-24 अण्डजा जन्तव इति झ.पाठः ॥ 14-37-30 चूचुकाः स्खलद्गिरः । पुष्पचूचुका इति क.पाठः ॥ 14-37-32 कामेषु स्त्र्याद्यर्थेषु । अभिष्वङ्ग आसक्तिः ॥ 
