अध्यायः 037

ब्रह्मणा कश्यपादिमहर्षीन्प्रति तमोगुणकार्यनिरूपणम् ॥ 1 ॥

001	ब्रह्मोवाच ।
001a	तदव्यक्तमनुद्रिक्तं सर्वव्यापि ध्रुवं स्थिरम् ।
001c	नवद्वारं पुरं विद्यात्त्रिगुणं पञ्चधातुकम् ॥
002a	एकादशपरिक्षेपं मनोव्याकरणात्मकम् ।
002c	बुद्धिस्वामिकमित्येतत्परमेकादशं भवेत् ॥
003a	त्रीणि स्रोतांसि यान्यस्मिन्नाप्यायन्ते पुनःपुनः ।
003c	प्रनाड्यस्तिस्र एवैताः प्रवर्तन्ते गुणात्मिकाः ॥
004a	तमो रजस्तथा सत्वं गुणानेतान्प्रचक्षते ।
004c	अन्योन्यमिथुनाः सर्वे तथाऽन्योन्यानुजीविनः ॥
005a	अन्योन्यापाश्रयाश्चापि तथाऽन्योन्यानुवर्तिनः ।
005c	अन्योन्यव्यतिषक्ताश्च त्रिगुणाः पञ्चधातवः ॥
006a	तमसो मिथुनं सत्वं सत्वस्य मिथुनं रजः ।
006c	रजसश्चापि सत्वं स्यात्सत्वस्य मिथुनं तमः ॥
007a	नियम्यते तमो यत्र रजस्तत्र निवर्तते ।
007c	नियम्यते रजो यत्र सत्वं तत्र प्रवर्तते ॥
008a	नैशात्मकं तमो विद्यात्त्रिगुणं मोहसञ्ज्ञितम् ।
008c	अधर्मलक्षणं चैव नियतं पापकर्मसु ।
008e	तामसं रूपमेतत्तु दृश्यते चापि सङ्गतम् ॥
009a	प्रकृत्यात्मकमेवाहू रजः पर्यायकारकम् ।
009c	सत्त्वे तु सर्वभूतेषु दृश्यमुत्पत्तिलक्षणम् ॥
010a	प्रकाशं सर्वभूतेषु लाघवं श्रद्धधानता ।
010c	सात्विकं रूपमेवं तु लाघवं साधुसम्मितम् ॥
011a	एतेषां गुणतत्त्वानि वक्ष्यन्ते तत्त्वहेतुभिः ।
011c	समासव्यासयुक्तानि तत्त्वतस्तानि बोधत ॥
012a	सम्मोहो ज्ञानमत्यागः कर्मणामविनिर्णयः ।
012c	स्वप्नः स्तम्भो भयं लोभः शोकः सुकृतदूषणम् ॥
013a	अस्मृतिश्चाविपाकश्च नास्तिक्यं भिन्नवृत्तिता ।
013c	निर्विशेषत्वमन्धत्वं जघन्यगुणवृत्तिता ॥
014a	अकृते कृतमानित्वमज्ञाने ज्ञानमानिता ।
014c	अमैत्री विकृतो भावो ह्यश्रद्धा मूढभावना ॥
015a	अनार्जवमसञ्ज्ञत्वं कर्म पापमचेतना ।
015c	गुरुत्वं सन्नभावत्वमवशित्वमवाग्गतिः ॥
016a	सर्व एते गुणा वृत्तास्तामसाः सम्प्रकीर्तिताः ।
016c	ये चान्ये विहिता भावा लोकेऽस्मिन्भावसञ्ज्ञिताः ॥
017a	तत्रतत्र नियम्यन्ते सर्वे ते तामसा गुणाः ।
017c	परिवादकथा नित्यं देवब्राह्मणवैरिता ॥
018a	अत्यागश्चातिमानश्च मोहो मन्युस्तथाऽक्षमा ।
018c	मत्सरश्चैव भूतेषु तामसं वृत्तमिष्यते ॥
019a	वृथारम्भा हि ये केचिद्वृथा दानानि यानि च ।
019c	वृथाभक्षणमित्येतत्तामसं वृत्तमिष्यते ॥
020a	अतिवादोऽतितिक्षा च मात्सर्यमभिमानिता ।
020c	अश्रद्दधानता चैव तामसं वृत्तमिष्यते ॥
021a	एवंविधाश्च ये केचिल्लोकेऽस्मिन्पापकर्मिणः ।
021c	मनुष्या भिन्नमर्यादास्ते सर्वे तामसाः स्मृताः ॥
022a	तेषां योनीः प्रवक्ष्यामि नियताः पापकर्मिणाम् ।
022c	अवाङ्निरयभावा ये तिर्यङ्निरयगामिनः ।
023a	स्थावराणि च भूतानि पशवो वाहनानि च ।
023c	क्रव्यादा दंदशूकाश्च कृमिकीटविहङ्गमाः ॥
024a	अब्जाता जन्तवश्चैव सर्वे चापि चतुष्पदाः ।
024c	उन्मत्ता बधिरा मूका ये चान्ये पापरोगिणः ॥
025a	मग्नास्तमसि दुर्वृत्ताः स्वकर्मकृतलक्षणाः ।
025c	अवाक्स्रोतस इत्येते मग्नास्तमसि तामसाः ॥
026a	तेषामुत्कर्षमुद्रेकं वक्ष्याम्यहमतः परम् ।
026c	यथा ते सुकृतां लोकाँल्लभन्ते पुण्यकर्मिणः ॥
027a	अन्यथा प्रतिपन्नास्तु विवृद्धा ये च कर्मसु ।
027c	स्वकर्मनिरतानां च ब्राह्मणानां शुभैषिणाम् ॥
028a	संस्कारेणोर्ध्वमायान्ति यतमानाः सलोकताम् ।
028c	स्वर्गे गच्छन्ति देवानामित्येषा वैदिकी श्रुतिः ॥
029a	अन्यथा प्रतिपन्नास्ते विबुद्धाः स्वेषु कर्मसु ।
029c	पुनरावृत्तिधर्माणस्ते भवन्तीह मानुषाः ॥
030a	पापयोनिं समापन्नाश्चण्डाला मूकचूचुकाः ।
030c	वर्णान्पर्यायशश्चापि प्राप्नुवन्त्युत्तरोत्तरम् ॥
031a	शूद्रयोनिमतिक्रम्य ये चान्ये तामसा गुणाः ।
031c	स्रोतोमध्ये समागम्य वर्तन्ते तामसे गुणे ॥
032a	अभिष्वङ्गस्तु कामेषु महामोह इति स्मृतः ।
032c	ऋषयो मुनयो देवा मुह्यन्त्यत्र सुखेप्सवः ॥
033a	तमोमोहो महामोहस्तामिस्रो ह्यन्धसञ्ज्ञितः ।
033c	मरणं त्वन्धतामिस्रस्तामिस्रः क्रोध उच्यते ॥
034a	वर्णतो गुणतश्चैव योनितश्चैव तत्त्वतः ।
034c	सर्वमेतत्तमो विप्राः कीर्तितं वो यथाविधि ॥
035a	को न्वेतद्बुध्यते साधु को न्वेतत्साधु पश्यति ।
035c	अतत्त्वे तत्त्वदर्शी यस्तमसस्तच्च लक्षणम् ॥
036a	तमोगुणा बहुविधाः प्रकीर्तिता यथावदुक्तं च तमः परावरम् ।
036c	नरो हि यो वेद गुणानिमान्सदा स तामसैः सर्वगुणैः प्रमुच्यते ॥ ॥

इति श्रीमन्महाभारते आश्वमेधिकपर्वणि अनुगीतापर्वणि सप्तत्रिंशोऽध्यायः ॥ 37 ॥

14-37-24 अण्डजा जन्तव इति झ.पाठः ॥ 14-37-30 चूचुकाः स्खलद्गिरः । पुष्पचूचुका इति क.पाठः ॥ 14-37-32 कामेषु स्त्र्याद्यर्थेषु । अभिष्वङ्ग आसक्तिः ॥ 
