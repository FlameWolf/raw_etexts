अध्यायः 069

कृष्णेन सशपथं संस्पर्शनेन परिक्षितः समुज्जीवनम् ॥ 1 ॥

001	वैशम्पायन उवाच ।
001a	सैवं विलप्य करुणं सोन्मादेव तपस्विनी ।
001c	उत्तरा न्यपतद्भूमौ कृपणा पुत्रगृद्धिनी ॥
002a	तां तु दृष्ट्वा निपतितां हतपुत्रपरिच्छदाम् ।
002c	चुक्रोश कुन्ती दुःखार्ता सर्वाश्च भरतस्त्रियः ॥
003a	मुहूर्तमिव राजेन्द्र पाण्डवानां निवेशनम् ।
003c	अप्रेक्षणीयमभवदार्तस्वनविनादितम् ॥
004a	सा मुहूर्तं च राजेन्द्र पुत्रशोकाभिपीडिता ।
004c	कश्मलाभिहता वीर वैराटी त्वभवत्तदा ॥
005a	प्रतिलभ्य तु सा संज्ञामुत्तरा भरतर्षभ ।
005c	अङ्कमारोप्य तं पुत्रमिदं वचनमब्रवीत् ॥
006a	धर्मज्ञस्य सुतः संस्त्वं न धर्ममवबुध्यसे ।
006c	यस्त्वं वृष्णिप्रवीरस्य कुरुषे नाभिवादनम् ॥
007a	पुत्र गत्वा मम वचो ब्रूयास्त्वं पितरं त्विदम् ।
007c	दुर्मरं प्राणिनां वीर काले प्राप्ते कथञ्चन ॥
008a	याऽहं त्वया विनाऽद्येह पत्या पुत्रेण चैव ह ।
008c	मरणं नाभिगच्छामि हतस्वस्तिरकिञ्चना ॥
009a	अथवा धर्मराज्ञाऽहमनुज्ञाता महाभुजः ।
009c	भक्षयिष्ये विषं घोरं प्रवेक्ष्ये वा हुताशनम् ॥
010a	अथवा दुर्भरं तात यदिदं मे सहस्रधा ।
010c	पतिपुत्रविहीनाया हृदयं न विदीर्यते ॥
011a	उत्तिष्ठ पुत्र पश्येमां दुःखितां प्रपितामहीम् ।
011c	आर्तामुपप्लुतां दीनां निमग्नां शोकसागरे ॥
012a	आर्यां च पश्य पाञ्चालीं सात्वतीं च तपस्विनीम् ।
012c	मां च पश्य सुदुःखार्तां व्याधविद्धां मृगीमिव ॥
013a	उत्तिष्ठ पश्य वदनं लोकनाथस्य धीमतः ।
013c	पुण्डरीकपलाशाक्षं पुरेव चपलेक्षणः ॥
014a	एवं विप्रलपन्तीं तु दृष्ट्वा निपतितां पुनः ।
014c	उत्तरां तां स्त्रियः सर्वाः पुनरुत्थापयन्त्युत ॥
015a	उत्थाय च पुनर्धैर्यात्तदा मत्स्यपतेः सुता ।
015c	प्राञ्जलिः पुण्डरीकाक्षं भूमावेवाभ्यवादयत् ॥
016a	श्रुत्वा स तस्या विपुलं विलापं पुरुषर्षभः ।
016c	उपस्पृश्य ततः कृष्णो ब्रह्मास्त्रं प्रत्यसंहरत् ॥
017a	प्रतिजज्ञे च दाशार्हस्तस्य जीवितमच्युतः ।
017c	अब्रवीच्च विशुद्धात्मा सर्वं विश्रावयज्जगत् ॥
018a	न ब्रवीम्युत्तरे मिथ्या सत्यमेतद्भविष्यति ।
018c	एष सञ्जीवयाम्येनं पश्यतां सर्वदेहिनाम् ॥
019a	नोक्तपूर्वं मया मिथ्या स्वैरेष्वपि कदाचन ।
019c	न च युद्धात्परावृत्तस्तथा सञ्जीवतामयम् ॥
020a	यथा मे दयितो धर्मो ब्राह्मणश्च विशेषतः ।
020c	अभिमन्योः सुतो जातो मृतो जीवत्वयं तथा ॥
021a	यथाऽहं नाभिजानामि विजये तु कदाचन ।
021c	विरोधं तेन सत्येन मृतो जीवत्वयं शिशुः ॥
022a	यथा सत्यं च धर्मश्च मयि नित्यं प्रतिष्ठितौ ।
022c	तथा मृतः शिशुरयं जीवतादभिमन्युजः ॥
023a	यथा कंसश्च केशी च धर्मेण निहतौ मया ।
023c	तेन सत्येन बालोऽयं पुनः सञ्जीवतामिह ॥
024a	इत्युक्त्वा वासुदेवोऽथ तं बालं भरतर्षभ ।
024c	`पादेन कमलाभेन ब्रह्मरुद्रार्चितेन च ।
024e	पस्पर्श पुण्डरीकाक्ष आपादतलमस्तकम् ॥
025a	स्पृष्टमात्रस्तु कृष्णेन स बालो भरतर्षभ ।
025c	शनैःशनैर्महाराज प्रापद्यत स चेतनाम् ॥'
026ac	शनैःशनैर्महाराज प्रास्पन्दत सचेतनः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकोनसप्ततितमोऽध्यायः ॥ 69 ॥

14-69-6 धर्मजस्य सुत इति क.थ.पाठः ॥
