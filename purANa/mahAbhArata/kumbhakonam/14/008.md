अध्यायः 008

संवर्तेन मरुत्तं प्रति हिमवत्सन्निहिते मुञ्जवतिगिरौ महादेवस्य निवासकथनपूर्वकं स्वोक्तनामशतकेन स्तुत्या तत्प्रसादनेन यागाय तत्रत्यबहुसुवर्णहरणचोदना ॥ 1 ॥ संवर्तेन तदाहरणेन शिल्पिभिर्यागोपयोगिभाण्डनिर्मापणम् ॥ 2 ॥ इन्द्रेण तच्छ्रवणनिर्विण्णस्य बृहस्पतेः समीपं प्रत्यागमनम् ॥ 3 ॥

KK-14-01-008-001	संवर्त उवाच ।
KK-14-01-008-001a	गिरेर्हिमवतः पृष्ठे मुञ्जवान्नाम पर्वतः ।
KK-14-01-008-001c	तप्यते यत्र भगवांस्तपो नित्यमुमापतिः ॥
KK-14-01-008-002a	वनस्पतीनां मूलेषु शृङ्गेषु विषमेषु च ।
KK-14-01-008-002c	गुहासु शैलराजस्य यथाकामं यथासुखम् ॥
KK-14-01-008-003a	उमासहायो भगवान्यत्र नित्यं महेश्वरः ।
KK-14-01-008-003c	आस्ते शूली महातेजा नानाभूतगणावृतः ॥
KK-14-01-008-004a	तत्र रुद्राश्च साध्याश्च विश्वेऽथ वसवस्तथा ।
KK-14-01-008-004c	यमश्च वरुणश्चैव कुबेरश्च सहानुगः ॥
KK-14-01-008-005a	भूतानि च पिशाचाश्च नासत्यावपि चाश्विनौ ।
KK-14-01-008-005c	गन्धर्वाप्सरसश्चैव यक्षा देवर्षयस्तथा ॥
KK-14-01-008-006a	आदित्या मरुतश्चैव यातुधानाश्च सर्वशः ।
KK-14-01-008-006c	उपासन्ते महात्मानं बहुरूपमुमापतिम् ॥
KK-14-01-008-007a	रमते भगवांस्तत्र कुबेरानुचरैः सह ।
KK-14-01-008-007c	विकृतैर्विकृताकारैः क्रीडद्भिः पृथिवीपते ॥
KK-14-01-008-008a	श्रिया ज्वलन्दृश्यते वै बालादित्यसमद्युतिः ।
KK-14-01-008-008c	न रूपं शक्यते तस्य संस्थानं वा कदाचन ।
KK-14-01-008-008e	निर्देष्टुं प्राणिभिः कैश्चित्प्राकृतैर्मांसलोचनैः ॥
KK-14-01-008-009a	नोष्णं न शिशिरं तत्र न वायुर्न च भास्करः ।
KK-14-01-008-009c	न जरा क्षुत्पिपासे वा न मृत्युर्न भयं नृप ॥
KK-14-01-008-010a	तस्य शैलस्य पार्श्वेषु सर्वेषु जयतांवर ।
KK-14-01-008-010c	धातवो जातरूपस्य रश्मयः सवितुर्यथा ॥
KK-14-01-008-011a	रक्ष्यन्ते ते कुबेरस्य सहायैरुद्यतायुधैः ।
KK-14-01-008-011c	चिकीर्षद्भिः प्रियं राजन्कुबेरस्य महात्मनः ॥
KK-14-01-008-012a	`तत्र गत्वा समन्वास्य महायोगेश्वरं शिवम् ।
KK-14-01-008-012c	कुरु प्रणामं राजर्षे भक्त्या परमया यतुः ॥'
KK-14-01-008-013a	तस्मै भगवते कृत्वा नमः शर्वाय वेधसे ।
KK-14-01-008-013c	`एभिस्तं नामभिर्देवं सर्वविद्याधरं स्तुहि ॥'
KK-14-01-008-014a	रुद्राय शितिकण्ठाय सुरूपाय सुवर्चसे ।
KK-14-01-008-014c	कपर्दिने करालाय हर्यक्ष्णे वरदाय च ॥
KK-14-01-008-015a	त्र्यक्ष्णे पूष्णो दन्तभिदे वामनाय शिवाय च ।
KK-14-01-008-015c	याम्यायाव्यक्तरूपाय सद्वृत्ते शङ्कराय च ॥
KK-14-01-008-016a	क्षेम्याय हरिकेशाय स्थाणवे पुरुषाय च ।
KK-14-01-008-016c	हरिनेत्राय मुण्डाय क्रुद्धायोत्तरणाय च ॥
KK-14-01-008-017a	भास्वराय सुतीर्थाय देवदेवाय रंहसे ।
KK-14-01-008-017c	उष्णीषिणे सुवक्त्राय सहस्राक्षाय मीढुषे ॥
KK-14-01-008-018a	गिरिशाय प्राशान्ताय यतये चीरवाससे ।
KK-14-01-008-018c	बिल्वदण्डाय सिद्धाय सर्वदण्डधराय च ॥
KK-14-01-008-019a	मृगव्याधाय महते धन्विनेऽथ भवाय च ।
KK-14-01-008-019c	वराय सोमवक्त्राय सिद्धमन्त्राय चक्षुषे ॥
KK-14-01-008-020a	हिरण्यबाहवे राजन्नुग्राय पतये दिशाम् ।
KK-14-01-008-020c	लेलिहानाय गोष्ठाय सिद्धमन्त्राय वृष्णये ॥
KK-14-01-008-021a	पशूनां पतये चैव भूतानां पतये नमः ।
KK-14-01-008-021c	वृषाय मातृभक्ताय सेनान्ये मध्यमाय च ॥
KK-14-01-008-022a	`अभिवक्त्राय पतये सर्वदेवमयाय च ।'
KK-14-01-008-022c	स्रुवहस्ताय पतये धन्विने भार्गवाय च ।
KK-14-01-008-022e	अजाय कृष्णनेत्राय विरूपाक्षाय चैव ह ॥
KK-14-01-008-023a	तीक्ष्णदंष्ट्राय तीक्ष्णाय वैश्वानरमुखाय च ।
KK-14-01-008-023c	महात्मने चानङ्गाय सर्वाय पतये विशाम् ॥
KK-14-01-008-024a	`तथा रुद्राय पतये पृथवे कृत्तिवाससे ।'
KK-14-01-008-024c	विलोहिताय दीप्ताय दीप्ताक्षाय महौजसे ।
KK-14-01-008-024e	वसुरेतःसुवपुषे पृथवे कृत्तिवाससे ॥
KK-14-01-008-025a	कपालमालिने चैव सुवर्णमुकुटाय च ।
KK-14-01-008-025c	महादेवाय कृष्णाय त्र्यम्बकायानघाय च ॥
KK-14-01-008-026a	क्रोधनायाऽऽनृशंसाय मृदवे बाहुशालिने ।
KK-14-01-008-026c	दण्डिने तप्ततपसे तथैवाक्रूरकर्मणे ॥
KK-14-01-008-027a	सहस्रशिरसे चैव सहस्रचरणाय च ।
KK-14-01-008-027c	नमः स्वधास्वरूपाय बहुरूपाय दंष्ट्रिणे ॥
KK-14-01-008-028a	पिनाकिनं महादेवं महाभोगिनमव्ययम् ।
KK-14-01-008-028c	त्रिशूलहस्तं वरदं त्र्यम्बकं भुवनेश्वरम् ॥
KK-14-01-008-029a	त्रिपुरघ्नं त्रिनयनं त्रिलोकेशं महौजसम् ।
KK-14-01-008-029c	प्रभवं सर्वभूतानां दातारं धरणीधरम् ॥
KK-14-01-008-030a	ईशानं शङ्करं सर्वं शिवं विश्वेश्वरं भवम् ।
KK-14-01-008-030c	उमापतिं पशुपतिं विश्वरूपं महेश्वरम् ॥
KK-14-01-008-031a	विरूपाक्षं दशभुजं विष्यन्दं गोवृषध्वजम् ।
KK-14-01-008-031c	उग्रं स्थाणुं शिवं रौद्रं शर्वं गौरीशमीश्वरम् ॥
KK-14-01-008-032a	शितिकण्ठमजं शुक्रं पृथुं पृथुहरं वरम् ।
KK-14-01-008-032c	विश्वरूपं विरूपाक्षं बहुरूपमुमापतिम् ॥
KK-14-01-008-033a	प्रणम्य शिरसा देवमनङ्गाङ्गहरं हरम् ।
KK-14-01-008-033c	शरण्यं शरणं याहि महादेवं चतुर्मुखम् ॥
KK-14-01-008-034a	`विरोचमानं वपुषा दिव्याभरणभूषितम् ।
KK-14-01-008-034c	अनाद्यन्तमजं शम्भुं सर्वव्यापिनमीश्वरम् ॥
KK-14-01-008-035a	निस्त्रैगुण्यं निरुद्वेगं निर्मलं निधिमोजसाम् ।
KK-14-01-008-035c	प्रणम्य प्राञ्जलिः शर्वं प्रयामि शरणं हरम् ॥
KK-14-01-008-036a	सम्मान्यं निश्चलं नित्यमकारुण्यमलेपनम् ।
KK-14-01-008-036c	अध्यात्मवेदमासाद्य प्रयामि शरणं मुहुः ॥
KK-14-01-008-037a	यस्य नित्यं विदुः स्थानं मोक्षमध्यात्मचिन्तकाः ।
KK-14-01-008-037c	योगीशं तत्वमार्गस्थाः कैवल्यं पदमक्षरम् ॥
KK-14-01-008-038a	यं विदुः सङ्गिनं मुक्ताः सामान्यं समदर्शिनः ।
KK-14-01-008-038c	तं प्रपद्ये जगद्योनिमयोनिं निर्गुणात्मकम् ॥
KK-14-01-008-039a	असृजद्यस्तु भूतादीन्सप्त लोकान्सनातनान् ।
KK-14-01-008-039c	स्थितः सत्योपरि स्थाणुस्तं प्रपद्ये सनातनम् ॥
KK-14-01-008-040a	भक्तानां सुलभं तं हि दुर्लभं दूरपातिनाम् ।
KK-14-01-008-040c	अदूरस्थममुं देवं प्रकृतेः परतः स्थितम् ॥
KK-14-01-008-041a	नमामि सर्वलोकस्थं व्रजामि शरणं शिवम् ।'
KK-14-01-008-041c	एवं कृत्वा नमस्तस्मै महादेवाय रंहसे ।
KK-14-01-008-041e	महात्मने क्षितिपते तत्सुवर्णमवाप्स्यसि ॥
KK-14-01-008-042a	`लभन्ते गाणपत्यं च तदेकाग्रा हि मानवाः ।
KK-14-01-008-042c	किं पुनः स्वर्णिभाण्डानि तस्मात्त्वं गच्छ मा चिरं ॥
KK-14-01-008-043a	महत्तरं हि ते लाभं हस्त्यश्वोष्ट्रादिभिः सह ।'
KK-14-01-008-043c	सुवर्णमाहरिष्यन्तस्तत्र गच्छन्तु ते नराः ॥
KK-14-01-008-044	व्यास उवाच ।
KK-14-01-008-044a	इत्युक्तः स वचस्तस्य चक्रे कारन्धमात्मजः ।
KK-14-01-008-044c	`गङ्गाधरं नमस्कृत्य लब्धवान्धनमुत्तमम् ॥
KK-14-01-008-045a	कुबेर इव तत्प्राप्य महादेवप्रसादतः ।'
KK-14-01-008-045c	ततोऽतिमानुषं सर्वं चक्रे यज्ञस्य संविधिम् ॥
KK-14-01-008-046a	सौवर्णानि च भाण्डानि सञ्चक्रुस्तत्र शिल्पिनः ।
KK-14-01-008-046c	`शालाश्च सर्वसम्भारांस्तत्र संवर्तशासनात् ॥'
KK-14-01-008-047a	बृहस्पतिस्तु तां श्रुत्वा मरुत्तस्य महीपतेः ।
KK-14-01-008-047c	समृद्धिमति देवेभ्यः सन्तापमकरोद्भृशम् ॥
KK-14-01-008-048a	सन्तप्यमानो वैवर्ण्यं कृशत्वं चागमत्परम् ।
KK-14-01-008-048c	भविष्यति हि मे शत्रुः संवर्तो वसुमानिति ॥
KK-14-01-008-049a	तं श्रुत्वा भृशसन्तप्तं देवराजो बृहस्पतिम् ।
KK-14-01-008-049c	अभिगम्यामरवृतः प्रोवाचेदं वचस्तदा ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि अष्टमोऽध्यायः ॥ 8 ॥

14-8-15 दैत्यानामशिवाय चेति क. ट. थ. पाठः ॥ 14-8-19 धन्विने भार्गवाय चेति ट. पाठः ॥ वराय सौम्यवक्त्राय पशुहस्ताय वर्षिणे इति क. ट. थ. पाठः  ॥ 14-8-27 विरूपाय सुरूपाय महारूपाय दंष्ट्रिणे इति थ. पाठः ॥
