श्रीः
अध्यायः 090

युधिष्ठिरेणाश्वमेधसमापनानन्तरं राज्ञां यथोचितं सम्मानपूर्वकं स्वस्वदेशान्प्रति प्रस्थापनम् ॥ 1 ॥

KK-14-02-90-001	वैशम्पायन उवाच 
KK-14-02-90-001a	श्रपयित्वा पशूनन्यान्विधिवद्द्विजसत्तमाः ।
KK-14-02-90-001c	तं तुरङ्गं यथाशास्त्रमालभन्त द्विजातयः ॥
KK-14-02-90-002a	ततः सञ्ज्ञप्य तुरगं विधिवद्याजकर्षभाः ।
KK-14-02-90-002c	उपसंवेशयाञ्चक्रुस्ततस्तां द्रुपदात्मजाम् ।
KK-14-02-90-002e	कलाभिस्तिसृभी राजन्यथाविधि मनस्विनीम् ॥
KK-14-02-90-003a	उद्धृत्य तु वपां तस्य यथाशास्त्रं द्विजातयः ।
KK-14-02-90-003c	श्रपयामासुरव्यग्रा विधिवद्भरतर्षभ ॥
KK-14-02-90-004a	तं वपाधूमगन्धं तु धर्मराजः सहानुजैः ।
KK-14-02-90-004c	उपाजिघ्रद्यथाशास्त्रं सर्वपापापहं तदा ॥
KK-14-02-90-005a	शिष्टान्यङ्गानि यान्यासंस्तस्याश्वस्य नराधिप ।
KK-14-02-90-005c	तान्यग्रौ जुहुवुर्धीराः समस्ताः षोडशर्त्विजः ॥
KK-14-02-90-006a	संस्थाप्यैवं तस्य राज्ञस्तं यज्ञं शक्रतेजसः ।
KK-14-02-90-006c	व्यासः सशिष्यो भगवान्वर्धयामास तं नृपम् ॥
KK-14-02-90-007a	ततो युधिष्ठिरः प्रादात्सदस्येभ्यो यथाविधि ।
KK-14-02-90-007c	कोटीः सहस्रं निष्काणां व्यासाय तु वसुन्धराम् ॥
KK-14-02-90-008a	प्रतिगृह्य धरां राजन्व्यासः सत्यवतीसुतः ।
KK-14-02-90-008c	अब्रवीद्भरतश्रेष्ठं धर्मराजं युधिष्ठिरम् ॥
KK-14-02-90-009a	वसुधा भवतस्त्वेषां संन्यस्ता राजसत्तम ।
KK-14-02-90-009c	निष्क्रयो दीयतां मह्यं ब्राह्मणा हि धनार्थिना ॥
KK-14-02-90-010a	युधिष्ठिरस्तु तान्विप्रान्प्रत्युवाच महामनाः ।
KK-14-02-90-010c	भ्रातृभिः सहितो धीमान्मध्ये राज्ञां महात्मनाम् ॥
KK-14-02-90-011a	अश्वमेधे महायज्ञे पृथिवी दक्षिणा स्मृता ।
KK-14-02-90-011c	अर्जुनेन जिता चेयमृत्विग्भ्यः प्रापिता मया ॥
KK-14-02-90-012a	वनं प्रवेक्ष्ये विप्राग्र्या विभजध्वं महीमिमाम् ।
KK-14-02-90-012c	चतुर्धा पृथिवीं कृत्वा चातुर्होत्रप्रमाणतः ॥
KK-14-02-90-013a	नाहमादातुमिच्छामि ब्रह्मस्वं द्विजसत्तमाः |
KK-14-02-90-013c	इदं नित्यं मनो विप्रा भ्रातॄणां चैव मे सदा ॥
KK-14-02-90-014a	इत्युक्तवति तस्मिंस्तु भ्रातरो द्रौपदी च सा ।
KK-14-02-90-014c	एवमेतदिति प्राहुस्तदभूद्रोमहर्षणम् ॥
KK-14-02-90-015a	ततोऽन्तरिक्षे वागासीत्साधुसाध्विति भारत ।
KK-14-02-90-015c	तथैव द्विजसङ्घानां शंसतां विबभौ स्वनः ॥
KK-14-02-90-016a	द्वैपायनस्तथा कृष्णः पुनरेव युधिष्ठिरम् ।
KK-14-02-90-016c	प्रोवाच मध्ये विप्राणामिदं सम्पूजयन्मुनिः ॥
KK-14-02-90-017a	दत्तैषा भवता मह्यं तां ते प्रतिददाम्यहम् ।
KK-14-02-90-017c	हिरण्यं दीयतामेभ्यो ब्राह्मणेभ्यो धराऽस्तु ते ॥
KK-14-02-90-018a	ततोऽब्रवीद्वासुदेवो धर्मराजं युधिष्ठिरम् ।
KK-14-02-90-018c	यथाऽऽह भगवान्व्यासस्तथा त्वं कर्तुमर्हसि ॥
KK-14-02-90-019a	इत्युक्तः स कुरुश्रेष्ठः प्रीतात्मा भ्रातृभिः सह ।
KK-14-02-90-019c	कोटिं कोटिं गवां प्रादाद्दक्षिणां त्रिगुणीकृताम् ॥
KK-14-02-90-020a	न करिष्यति तल्लोके कश्चिदन्यो नराधिपः ।
KK-14-02-90-020c	यत्कृतं कुरुराजेन मरुत्तस्यानुकुर्वता ॥
KK-14-02-90-021a	प्रतिगृह्य तु तद्द्रव्यं कृष्णद्वैपायनो मुनिः ।
KK-14-02-90-021c	ऋत्विग्भ्यः प्रददौ विद्वांश्चतुर्धा व्यभजंश्च ते ॥
KK-14-02-90-022a	धरण्या निष्क्रयं दत्त्वा तद्धिरण्यं युधिष्ठिरः ।
KK-14-02-90-022c	धूतपापो जितस्वर्गो मुमुदे भ्रातृभिः सह ॥
KK-14-02-90-023a	ऋत्विजस्तमपर्यन्तं सुवर्णनिचयं तथा ।
KK-14-02-90-023c	व्यभजन्त द्विजातिभ्यो यथोत्साहं यथासुखम् ॥
KK-14-02-90-024a	यज्ञवाटे च यत्किञ्चिद्धिरण्यं सविभूषणम् ।
KK-14-02-90-024c	तोरणानि च यूपांश्च घटान्पात्रीस्तथेष्टकाः ।
KK-14-02-90-024e	युधिष्ठिराभ्यनुज्ञाताः सर्वं तद्व्यभजन्द्विजाः ॥
KK-14-02-90-025a	अनन्तरं द्विजातिभ्यः क्षत्रिया जह्रिरे वसु ।
KK-14-02-90-025c	तथा विट्शूद्रसङ्घाश्च तथाऽन्ये म्लेच्छजातयः ।
KK-14-02-90-025e	'कालेन महता जह्रुस्तत्सुवर्णं ततस्ततः ॥'
KK-14-02-90-026a	ततस्ते ब्राह्मणाः सर्वे मुदिता जग्मुरालयान् ।
KK-14-02-90-026c	तर्पिता वसुना तेन धर्मराजेन धीमता ॥
KK-14-02-90-027a	स्वमंशं भगवान्व्यासः कुन्त्यै पादाभिवादितः ।
KK-14-02-90-027c	प्रददौ तस्य महतो हिरण्यस्य महाद्युतिः ॥
KK-14-02-90-028a	श्वशुरात्प्रीतिदायं तं प्राप्य सा प्रीतमानसा ।
KK-14-02-90-028c	चकार पुण्यकं तेन सुमहत्सङ्घशः पृथा ॥
KK-14-02-90-029a	गत्वा त्ववभृथं राजा विपाप्मा भ्रातृभिः सह ।
KK-14-02-90-029c	सभाज्यमानः शुशुभे महेन्द्रस्त्रिदशैरिव ॥
KK-14-02-90-030a	पाण्डवाश्च महीपालैः समेतैरभिसंवृताः ।
KK-14-02-90-030c	अशोभन्त महाराज ग्रहस्तारागणैरिव ॥
KK-14-02-90-031a	राजभ्योपि ततः प्रादाद्रत्नानि विविधानि च ।
KK-14-02-90-031c	गजानश्वानलङ्कारान्स्त्रियो वासांसि काञ्चनम् ॥
KK-14-02-90-032a	तद्धनौघमपर्यन्तं पार्थः पार्थिवमण्डले ।
KK-14-02-90-032c	विसृजञ्शुशुभे राजन्यथा वैश्रवणस्तथा ॥
KK-14-02-90-033a	आनीय च तथा वीरं राजानं बभ्रुवाहनम् ।
KK-14-02-90-033c	प्रदाय विपुलं वित्तं गृहात्प्रास्थापयत्तदा ॥
KK-14-02-90-034a	दुःशलायाश्च तं पौत्रं बालकं भरतर्षभ ।
KK-14-02-90-034c	स्वराज्येऽथ पितुर्धामान्स्वसुः प्रीत्या न्यवेशयत् ॥
KK-14-02-90-035a	नृपतींश्चैव तान्सर्वान्सुविभक्तान्सुपूजितान् ।
KK-14-02-90-035c	प्रस्थापयामास वशी कुरुराजो युधिष्ठिरः ॥
KK-14-02-90-036a	गोविन्दं च महात्मानं बलदेवं महाबलम् ।
KK-14-02-90-036c	तथाऽन्यान्वृष्णिवीरांश्च प्रद्युम्नाद्यान्सहस्रशः ॥
KK-14-02-90-037a	पूजयित्वा महाराज यथाविधि महाद्युतिः ।
KK-14-02-90-037c	भ्रातृभिः सहितो राजा प्रास्थापयदरिन्दमः ॥
KK-14-02-90-038a	एवं बभूव यज्ञः स धर्मराजस्य धीमतः ।
KK-14-02-90-038c	बह्वन्नधनरत्नौघः सुरामैरेयसागरः ॥
KK-14-02-90-039a	सर्पिःपङ्का ह्रदा यत्र बभूवुश्चान्नपर्वताः ।
KK-14-02-90-039c	रसालकर्दमा नद्यो बभूवुर्भरतर्षभ ॥
KK-14-02-90-040a	भक्ष्यखाण्डवरागाणां क्रियतां भुज्यतां तथा ।
KK-14-02-90-040c	पशूनां वध्यतां चैव नान्तं ददृशिरे जनाः ॥
KK-14-02-90-041a	मत्तप्रमत्तमुदितं सुप्रीतयुवतीजनम् ।
KK-14-02-90-041c	मृदङ्गशङ्खनादैश्च मनोरममभूत्तदा ||
KK-14-02-90-042a	दीयतां भुज्यतां चापि तत्र शब्दो महानभूत् ।
KK-14-02-90-042c	दीयतां दीयतां चेति दिवारात्रमवारितम् ॥
KK-14-02-90-043a	तं महोत्सवसङ्काशं हृष्टपुष्टजनाकुलम् ।
KK-14-02-90-043c	कथयन्ति स्म पुरुषा नानादेशनिवासिनः ॥
KK-14-02-90-044a	वर्षित्वा धनधाराभिः कामै रत्नै रसैस्तथा ।
KK-14-02-90-044c	विपाप्मा भरतश्रेष्ठः कृतार्थः प्राविशत्पुरम् ॥ 

इति श्रीमन्महाभारते आश्वमेधिकपर्वणि अनुगीतापर्वणि नवतितमोऽध्यायः ॥ 90 ॥

14-90-2 सञ्ज्ञप्य हिंसित्वा तुरगम् । तस्य समीपे तिसृभिः कलाभिः कलनाभिः मन्त्रद्रव्यश्रद्धाख्याभिरुपेतां द्रौपदीम् उपसंवेशयाञ्चक्रुः ॥ 14-90-5 अङ्गानि हृदयजिह्वावक्षादीनि ॥ 14-90-6 संस्थाप्य समाप्य ॥ 14-90-7 तुशब्दश्चार्थे । तेन सर्वेभ्यो वसुन्धरां ददावित्यर्थः ॥ 14-90-25 अनन्तरं द्विजातिभ्यः विप्रेषु गृहीत्वा निवृत्तेषु शिष्टात् क्षत्रियादयो गृहीतवन्त इत्यर्थः ॥ 7-90-38 मैरेयं वृक्षजं मद्यम् ॥ 14-90-40 पिप्पलीशुण्ठीयुक्तो मुद्गयूषः खाण्डवः स एव शर्कारयुक्तो रागः ||
