अध्यायः 073

अर्जुनेन युधिष्ठिरनियोगाद्ब्राह्मणैः क्षत्रियैश्च सह प्रथममुत्तरदिश्यश्वसञ्चारणेन रक्षणाय तदनुसरणम् ॥ 1 ॥

001	वैशम्पायन उवाच ।
001a	दीक्षाकाले तु सम्प्राप्ते ततस्ते सुमहर्त्विजः ।
001c	विधिवद्दीक्षयामासुरश्वमेधाय पार्थिवम् ॥
002a	कृत्वा स पशुमेधांश्च दीक्षितः पाण्डुनन्दनः ।
002c	धर्मराजो महातेजाः सहर्त्विग्भिर्व्यरोचत ॥
003a	हयश्च हयमेधार्थं स्वयं स ब्रह्मवादिना ।
003c	उत्सृष्टः शास्त्रविधिना व्यासेनामिततेजसा ॥
004a	स राजा राजधर्मेण दीक्षितो विबभौ तदा ।
004c	हेममाली रुक्मकण्ठः प्रदीप्त इव पावकः ॥
005a	कृष्णाजिनी दण्डपाणिः क्षौमवासाः स धर्मजः ।
005c	विबभौ द्युतिमान्भूयः प्रजापतिरिवाध्वरे ॥
006a	तथैवास्यर्त्विजः सर्वे तुल्यवेषा विशाम्पते ।
006c	बभूवुरर्जुनश्चापि प्रदीप्त इव पावकः ॥
007a	श्वेताश्वः कपिकेतुश्च ससाराश्वं धनञ्जयः ।
007c	विधिवत्पृथिवीपाल धर्मराजस्य शासनात् ॥
008a	विक्षिपन्गाण्डिवं राजन्बद्धगोधाङ्गुलित्रवान् ।
008c	तमश्वं पृथिवीपाल मुदा युक्तः ससार च ॥
009a	अनुमार्गं तदा राजन्नागमत्तत्पुरं विभो ।
009c	द्रष्टुकामं कुरुश्रेष्ठं प्रयास्यन्तं धनञ्जयम् ॥
010a	तेषामन्योन्यसम्मर्दादूष्मेव समजायत ।
010c	दिदृक्षूणां हयं तं च तं चैव हयसारिणम् ॥
011a	ततः शब्दो महाराज दिशः खं प्रतिपूरयन् ।
011c	बभूव प्रेक्षतां नॄणां कुन्तीपुत्रं धनञ्जयम् ॥
012a	एष गच्छति कौन्तेयस्तुरगश्चैव दीप्तिमान् ।
012c	समन्वेति महाबाहुः संस्पृशन्धनुरुत्तमम् ॥
013a	एवं शुश्राव वदतां गिरो जिष्णुरुदारधीः ।
013c	स्वस्ति तेऽस्तु व्रजारिष्टं पुनश्चैहीति भारत ॥
014a	अथापरे मनुष्येन्द्र पुरुषा वाक्यमब्रुवन् ।
014c	नैनं पश्याम सम्मर्दे धनुरेतत्प्रदृश्यते ॥
015a	एतद्धि भीमनिर्ह्रादं विश्रुतं गाण्डिवं धनुः ।
015c	स्वस्ति गच्छत्वरिष्टो वै पन्थानमकुतोभयम् ।
015e	निवृत्तमेनं द्रक्ष्यामः पुनरेष्यति च ध्रुवम् ॥
016a	एवमाद्या मनुष्याणां स्त्रीणां च भरतर्षभ ।
016c	शुश्राव मधुरा वाचः पुनःपुनरुदारधीः ॥
017a	याज्ञवल्क्यस्य शिष्यश्च कुशलो यज्ञकर्मणि ।
017c	प्रायात्पार्थेन सहितः शान्त्यर्थं वेदपारगः ॥
018a	ब्राह्मणाश्च महीपाल बहवो वेदपारगाः ।
018c	अनुजग्मुर्महात्मानं क्षत्रियाश्च विशाम्पते ।
018e	विधिवत्पृथिवीपाल धर्मराजस्य शासनात् ॥
019a	पाण्डवैः पृथिवीमश्वो निर्जितामस्त्रतेजसा ।
019c	चचार स महाराज यथादेशं च सत्तम ॥
020a	तत्र युद्धानि वृत्तानि यान्यासन्पाण्डवस्य ह ।
020c	तानि वक्ष्यामि ते वीर विचित्राणि महान्ति च ॥
021a	स हयः पृथिवीं राजन्प्रदक्षिणमवर्तत ।
021c	ससारोत्तरतः पूर्वं तन्निबोध महीपते ॥
022a	अवमृद्नन्स राष्ट्राणि पार्थिवानां हयोत्तमः ।
022c	शनैस्तदा परिययौ श्वेताश्वश्च महारथः ॥
023a	तत्र सङ्गणना नास्ति राज्ञामयुतशस्तदा ।
023c	येऽयुध्यन्त महाराज क्षत्रिया हतबान्धवाः ॥
024a	किराता यवना राजन्बहवोऽसिधनुर्धराः ।
024c	म्लेच्छाश्चान्ये बहुविधाः पूर्वं ये निकृता रणे ॥
025a	आर्याश्च पृथिवीपालाः प्रहृष्टनरवाहनाः ।
025c	समीयुः पाण्डुपुत्रेण बहवो युद्धदुर्मदाः ॥
026a	एवं वृत्तानि युद्धानि तत्रतत्र महीपते ।
026c	अर्जुनस्य महीपालैर्नानादेशसमागतैः ॥
027a	यान्यत्र हयतो राजन्प्रवृत्तानि महान्ति च ।
027c	तानि युद्धानि वक्ष्यामि कौन्तेयस्य तवानघ ॥ ॥

इति श्रीमन्महाभारते आश्वमेधिकपर्वणि अनुगीतापर्वणि त्रिसप्ततितमोऽध्यायः ॥ 73 ॥

14-73-9 आकुमारं तदा राजन् इति झ.पाठः ॥ 14-73-17 शिष्यः सोमश्रवाः ॥
