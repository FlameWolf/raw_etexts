अध्यायः 058

उदङ्केनाभिज्ञाननिवेदनेन मदयन्तीतः कुण्डलग्रहणपूर्वकं प्रतिनिवर्तनम् ॥ 1 ॥ मध्येमार्गं क्षुधाविष्टेन तेन बिल्वतरुमारुह्य शाखायां कुण्डलासञ्जनपूर्वकं फलपातनाय शाखाचालनम् ॥ 2 ॥ तत्र पतत्फलघट्टनेन कुण्डलयोरधःपतने केनचिदुरगवरेण तदपहृत्य नागलोकगमनम् ॥ 3 ॥ तत इन्द्रसाहाय्याद्भूविदारणेन नागलोकं गतेनोदङ्केन तत्राश्ववचसा तदपानदेशधमने तन्निर्गतधूमपटलनिरुद्धैः सर्पैरुदङ्काय कुण्डलप्रत्यर्पणम् ॥ 4 ॥ तत उदङ्केन गुरुपत्न्यै कुण्डलप्रदानम् ॥ 5 ॥

KK-14-02-058-001	वैशम्पायन उवाच ।
KK-14-02-058-001a	स मित्रसहमासाद्य अभिज्ञानमयाचत ।
KK-14-02-058-001c	तस्मै ददावभिज्ञानं स चेक्ष्वाकुवरस्तदा ॥
KK-14-02-058-002	सौदास उवाच ।
KK-14-02-058-002a	न चैवैषा गतिः क्षेम्या न चान्या विद्यते गतिः ।
KK-14-02-058-002c	एतन्मे तत्वमाज्ञाय प्रयच्छ मणिकुण्डले ॥
KK-14-02-058-003a	इत्युक्तस्तामुदङ्कस्तु भर्तुर्वाक्यमथाब्रवीत् ।
KK-14-02-058-003c	श्रुत्वा च सा तदा प्रादात्ततस्ते मणिकुण्डले ॥
KK-14-02-058-004a	अवाप्य कुण्डले ते तु राजानं पुनरब्रवीत् ।
KK-14-02-058-004c	किमेतद्गुह्यवचनं श्रोतुमिच्छामि पार्थिव ॥
KK-14-02-058-005	सौदास उवाच ।
KK-14-02-058-005a	प्रजाविसर्गाद्विप्रान्वै क्षत्रियाः पूजयन्ति ह ।
KK-14-02-058-005c	विप्रेभ्यश्चापि बहवो दोषाः प्रादुर्भवन्ति नः ॥
KK-14-02-058-006a	सोऽहं द्विजेभ्यः प्रणतो विप्राद्दोषमवाप्तवान् ।
KK-14-02-058-006c	गतिमन्यां न पश्यामि मदयन्तीसहायवान् ॥
KK-14-02-058-007a	न चान्यामपि पश्यामि गतिं गतिमतांवर ।
KK-14-02-058-007c	स्वर्गद्वारस्य गमने स्थाने चेह द्विजोत्तम ॥
KK-14-02-058-008a	न हि राज्ञा विशेषेण विरुद्धेन द्विजातिभिः ।
KK-14-02-058-008c	शक्यं हि लोके स्थातुं वै प्रेत्य वा सुखमेधितुम् ॥
KK-14-02-058-009a	तदिष्टे ते मया दत्ते एते स्वे मणिकुण्डले ।
KK-14-02-058-009c	यः कृतस्तेऽद्य समयः सफलं तं कुरुष्व मे ॥
KK-14-02-058-010	उदङ्क उवाच ।
KK-14-02-058-010a	राजंस्तथेह कर्ताऽस्मि पुनरेष्यामि ते वशम् ।
KK-14-02-058-010c	प्रश्नं च कञ्चित्प्रष्टुं त्वां व्यवसिष्ये परन्तप ॥
KK-14-02-058-011	सौदास उवाच ।
KK-14-02-058-011a	ब्रूहि विप्र यथाकामं प्रतिवक्ताऽस्मि ते वचः ।
KK-14-02-058-011c	छेत्ताऽस्मि संशयं तेऽद्य न मेऽत्रास्ति विचारणा ॥
KK-14-02-058-012	उदङ्क उवाच ।
KK-14-02-058-012a	प्राहुर्वाक्संयतं विप्रं धर्मनैपुणदर्शिनः ।
KK-14-02-058-012c	मित्रेषु यश्च विषमः स्तेन इत्येव तं विदुः ॥
KK-14-02-058-013a	स भवान्मित्रतामद्य सम्प्राप्तो मम पार्थिव ।
KK-14-02-058-013c	स मे बुद्धिं प्रयच्छस्व सम्मतां पुरुषर्षभ ॥
KK-14-02-058-014a	अवाप्तार्थोऽहमद्येह भवांश्च पुरुषादकः ।
KK-14-02-058-014c	भवत्सकाशमागन्तुं क्षमं मम न वेति वै ॥
KK-14-02-058-015	सौदास उवाच ।
KK-14-02-058-015a	क्षमं चेदिह वक्तव्यं मया द्विजवरोत्तम ।
KK-14-02-058-015c	मत्समीपं द्विजश्रेष्ठ नागन्तव्यं कथञ्चन ॥
KK-14-02-058-016a	एवं तव प्रपश्यामि श्रेयो भृगुकुलोद्वह ।
KK-14-02-058-016c	आगच्छतो हि ते विप्र भवेन्मृर्त्युन संशयः ॥
KK-14-02-058-017	वैशम्पायन उवाच ।
KK-14-02-058-017a	इत्युक्तः स तदा राजा क्षमं बुद्धिमता हितम् ।
KK-14-02-058-017c	अनुज्ञाप्य स राजानमहल्यां प्रति जग्मिवान् ॥
KK-14-02-058-018a	गृहीत्वा कुण्डले दिव्ये गुरुपत्न्याः प्रियङ्करः ।
KK-14-02-058-018c	जवेन महता प्रायाद्गौतमस्याऽऽश्रमं प्रति ॥
KK-14-02-058-019a	यथा तयो रक्षणं च मदयन्त्याऽभिभाषितम् ।
KK-14-02-058-019c	तथा ते कुण्डले बध्वा तदा कृष्णाजिनेऽनयत् ॥
KK-14-02-058-020a	स कस्मिंश्चित्क्षुधाविष्टः फलभारसमन्वितम् ।
KK-14-02-058-020c	बिल्वं ददर्श विप्रर्षिरारुरोह च तं ततः ॥
KK-14-02-058-021a	शाखास्वासज्य तस्यैव कृष्णाजिनमरिन्दम ।
KK-14-02-058-021c	पातयामास बिल्वानि तदा स द्विजपुङ्गवः ॥
KK-14-02-058-022a	अथ पातयमानस्य बिल्वापहृतचक्षुषः ।
KK-14-02-058-022c	न्यपतंस्तानि बिल्वानि तस्मिन्नेवाजिने विभो ॥
KK-14-02-058-023a	यस्मिंस्ते कुण्डले बद्धे तदा द्विजवरेण वै ।
KK-14-02-058-023c	बिल्वप्रहारैस्तस्याथ व्यशीर्यद्बन्धनं ततः ॥
KK-14-02-058-024a	सकुण्डलं तदजिनं पपात सहसा तरोः ।
KK-14-02-058-024c	विशीर्णबन्धने तस्मिन्गते कृष्णाजिने महीम् ॥
KK-14-02-058-025a	अपश्यद्भुजगः कश्चित्ते तत्र मणिकुण्डले ।
KK-14-02-058-025c	ऐरावतकुलोद्भूतः शीघ्रो भूत्वा तदा हि सः ॥
KK-14-02-058-026a	विदश्याऽऽस्येन वल्मीकं विवेशाथ स कुण्डले ।
KK-14-02-058-026c	ह्रियमाणे तु दृष्ट्वा स कुण्डले भुजगेन ह ॥
KK-14-02-058-027a	पपात वृक्षात्सोद्वेगो दुःखात्परमकोपनः ।
KK-14-02-058-027c	स दण्डकाष्ठमादाय वल्मीकमखनत्तदा ॥
KK-14-02-058-028a	[अहानि त्रिंशदव्यग्रः पञ्च चान्यानि भारत ।]
KK-14-02-058-028c	क्रोधामर्षाभिसन्तप्तस्तदा ब्राह्मणसत्तमः ॥
KK-14-02-058-029a	तस्य वेगमसह्यं तमसहन्ती वसुन्धरा ।
KK-14-02-058-029c	दण्डकाष्ठाभिनुन्नाङ्गी चचाल भृशमाकुला ।
KK-14-02-058-029e	ततः खनत एवाथ विप्रर्षेर्धरणीतलम् ।
KK-14-02-058-029g	नागलोकस्य पन्थानं कर्तुकामस्य निश्चयात् ॥
KK-14-02-058-030a	रथेन हरियुक्तेन तं देशमुपजग्मिवान् ।
KK-14-02-058-030c	वज्रपाणिर्महातेजास्तं ददर्श द्विजोत्तमम् ॥
KK-14-02-058-031	वैशम्पायन उवाच ।
KK-14-02-058-031a	स तु तं ब्राह्मणो भूत्वा तस्य दुःखेन दुःखितः ।
KK-14-02-058-031c	उदङ्कमब्रवीद्वाक्यं नैतच्छक्यं त्वयेति वै ॥
KK-14-02-058-032a	इतो हि नागलोको वै योजनानि सहस्रशः ।
KK-14-02-058-032c	न दण्डकाष्ठसाध्यं च मन्ये कार्यमिदं तव ॥
KK-14-02-058-033	उदङ्क उवाच ।
KK-14-02-058-033a	नागलोके यदि ब्रह्मन्न शक्ये कुण्डले मया ।
KK-14-02-058-033c	प्राप्तुं प्राणान्विमोक्ष्यामि पश्यतस्ते द्विजोत्तम ॥
KK-14-02-058-034	वैशम्पायन उवाच ।
KK-14-02-058-034a	यदा स नाशकत्तस्य निश्चयं कर्तुमन्यथा ।
KK-14-02-058-034c	वज्रपाणिस्तदा दण्डं वज्रास्त्रेण युयोज ह ॥
KK-14-02-058-035a	ततो वज्रप्रहारैस्तैर्दार्यमाणा वसुन्धरा ।
KK-14-02-058-035c	नागलोकस्य पन्थानमकरोज्जनमेजय ॥
KK-14-02-058-036a	स तेन मार्गेण तदा नागलोकं विवेश ह ।
KK-14-02-058-036c	ददर्श नागलोकं च योजनानि सहस्रशः ॥
KK-14-02-058-037a	प्राकारनिचयैर्दिव्यैर्मणिमुक्तास्वलङ्कृतैः ।
KK-14-02-058-037c	उपपन्नं महाभाग शातकुम्भमयैस्तथा ॥
KK-14-02-058-038a	वापीः स्फटिकसोपाना नदीश्च विमलोदकाः ।
KK-14-02-058-038c	ददर्श वृक्षांश्च बहून्नानाद्विजगणायुतान् ॥
KK-14-02-058-039a	तस्य लोकस्य च द्वारं स ददर्श भृगूद्वहः ।
KK-14-02-058-039c	पञ्चयोजनविस्तारमायतं शतयोजनम् ॥
KK-14-02-058-040a	नागलोकमुदङ्कस्तु प्रेक्ष्य दीनोऽभवत्तदा ।
KK-14-02-058-040c	निराशश्चाभवत्तत्र कुण्डलाहरणे पुनः ॥
KK-14-02-058-041a	तत्र प्रोवाच तुरगस्तं कृष्णश्वेतवालधिः ।
KK-14-02-058-041c	ताम्रास्यनेत्रः कौरव्यः प्रज्वलन्निव तेजसा ॥
KK-14-02-058-042a	धमस्वापानमेतन्मे ततस्त्वं विप्र लप्स्यसे ।
KK-14-02-058-042c	ऐरावतसुतेनेह तवाऽऽनीते हि कुण्डले ॥
KK-14-02-058-043a	मा जुगुप्सां कृथाः पुत्र त्वमत्रार्थे कथञ्चन ॥
KK-14-02-058-043c	त्वयैतद्धि समाचीर्णं गौतमस्याऽऽश्रमे तदा ॥
KK-14-02-058-044	उदङ्क उवाच ।
KK-14-02-058-044a	कथं भवन्तं जानीयामुपाध्यायाश्रमं प्रति ।
KK-14-02-058-044c	यन्मया चीर्णपूर्वं हि श्रोतुमिच्छामि तद्ध्यहम् ॥
KK-14-02-058-045	अश्व उवाच ।
KK-14-02-058-045a	गुरोर्गुरुं मां जानीहि ज्वलन्तं जातवेदसम् ।
KK-14-02-058-045c	त्वया ह्यहं सदा विप्र गुरोरर्थेऽभिपूजितः ॥
KK-14-02-058-046a	विधिवत्सततं विप्र शुचिना भृगुनन्दन ।
KK-14-02-058-046c	तस्माच्छ्रेयो विधास्यामि तवैवं कुरु माचिरम् ॥
KK-14-02-058-047a	इत्युक्तस्तु तथाऽकार्षीदुदङ्कश्चित्रभानुना ।
KK-14-02-058-047c	ताम्रार्चिः प्रीतिमांश्चापि प्रजज्वाल दिधक्षया ॥
KK-14-02-058-048a	ततोऽस्य रोमकूपेभ्यो ध्मायमानस्य भारत ।
KK-14-02-058-048c	घनः प्रादुरभूद्धूमो नागलोकभयावहः ॥
KK-14-02-058-049a	तेन धूमेन महता वर्धमानेन भारत ।
KK-14-02-058-049c	नागलोके महाराज न प्राज्ञायत किञ्चन ॥
KK-14-02-058-050a	हाहाकृतमभूत्सर्वमैरावतनिवेशनम् ।
KK-14-02-058-050c	वासुकिप्रमुखानां च नागानां जनमेजय ॥
KK-14-02-058-051a	न प्राकाशन्त वेश्मानि धूमरुद्धानि भारत ।
KK-14-02-058-051c	नीहारसंवृतानीव वनानि गिरयस्तथा ॥
KK-14-02-058-052a	ते धूमरक्तनयना वह्नितेजोभितापिताः ।
KK-14-02-058-052c	आजग्मुर्निश्चयं ज्ञातुं भार्गवस्य महात्मनः ॥
KK-14-02-058-053a	श्रुत्वा च निश्चयं तस्य महर्षेरतितेजसः ।
KK-14-02-058-053c	सम्भ्रान्तनयनाः सर्वे पूजां चक्रुर्यथाविधि ॥
KK-14-02-058-054a	सर्वे प्राञ्जलयो नागा वृद्धबालपुरोगमाः ।
KK-14-02-058-054c	शिरोभिः प्रणिपत्योचुः प्रसीद भगवन्निति ॥
KK-14-02-058-055a	प्रसाद्य ब्राह्मणं ते तु पाद्यमर्घ्यं निवेद्य च ।
KK-14-02-058-055c	प्रायच्छन्कुण्डले दिव्ये पन्नगाः परमार्चिते ॥
KK-14-02-058-056a	ततः स पूजितो नागैस्तदोदङ्कः प्रतापवान् ।
KK-14-02-058-056c	अग्निं प्रदक्षिणं कृत्वा जगाम गुरुसद्म तत् ॥
KK-14-02-058-057a	स गत्वा त्वरितो राजन्गौतमस्य निवेशनम् ।
KK-14-02-058-057c	प्रायच्छत्कुण्डले दिव्ये गुरुपत्न्यास्तदाऽनघ ॥
KK-14-02-058-058a	वासुकिप्रमुखानां च नागानां जनमेजय ।
KK-14-02-058-058c	सर्वं शशंस गुरवे यथावद्द्विजसत्तमः ॥
KK-14-02-058-059a	एवं महात्मना तेन त्रींल्लोकाञ्जनमेजय ।
KK-14-02-058-059c	परिक्रम्याऽऽहृते दिव्ये ततस्ते मणिकुण्डले ॥
KK-14-02-058-060a	एवंप्रभावः स मुनिरुदङ्को भरतर्षभ ।
KK-14-02-058-060c	परेण तपसा युक्तो यन्मां त्वं परिपृच्छसि ॥ ॥

इति श्रीमन्महाभारते आश्वमेधिकपर्वणि अनुगीतापर्वणि अष्टपञ्चाशोऽध्यायः ॥ 58 ॥

14-58-1 मित्रसहः सौदासः । अभिज्ञानं श्लोकरूपं ज्ञापकम् । 14-58-2 एषा रक्षोयोनिरूपा । अन्या इतो मुक्तिरूपा ॥ 14-58-10 ततोदङ्काय वै प्रादात्तस्मै ते मणिकुण्डले इति क.ट.थ.पाठः ॥ 14-58-10 निवृत्तोऽस्मि परन्तपेति झ.पाठः ॥ 14-58-12 प्राप्तवान्सङ्गतिं मित्रं धर्मनैपुण्यदर्शनादिति क.ट.थ.पाठः ॥ 14-58-16 तत्रैव तु प्रवक्ष्यामि श्रेयो भृगुकुलोद्वहेति क.ट.थ.पाठः ॥ 14-58-26 आस्येन कुण्डले विदश्य धृत्वा वल्मीकं विवेशेति सम्बन्धः ॥
