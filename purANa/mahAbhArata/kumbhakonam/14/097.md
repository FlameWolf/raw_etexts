अध्यायः 097

कृष्णेन युधिष्ठिरं प्रति चातुर्वर्ण्यधर्मनिरूपणम् ॥ 1 ॥

KK-14-02-097-001	वैशम्पायन उवाच ।
KK-14-02-097-001a	एवमात्मोद्भवं सर्वं जगदुद्दिश्य केशवः ।
KK-14-02-097-001c	धर्मान्धर्मात्मजस्याथ पुण्यानकथयत्प्रभुः ॥
KK-14-02-097-002a	शृणु पाण्डव तत्वेन पवित्रं पापनाशनम् ।
KK-14-02-097-002c	कथ्यमानं मया पुण्यं धर्मशास्त्रफलं महत् ॥
KK-14-02-097-003a	यः शृणोति शुचिर्भूत्वा एकचित्तस्तपोयुतः ।
KK-14-02-097-003c	स्वर्ग्यं यशस्यामायुष्यं धर्मं ज्ञेयं युधिष्ठिर ॥
KK-14-02-097-004a	श्रद्दधानस्य तस्येह यत्पापं पूर्वसञ्चितम् ।
KK-14-02-097-004c	विनश्यत्याशु तत्सर्वं मद्भक्तस्य विशेषतः ॥
KK-14-02-097-005	वैशम्पायन उवाच ।
KK-14-02-097-005a	एवं श्रुत्वा वचः पुण्यं सत्यं केशवभाषितम् ।
KK-14-02-097-005c	प्रहृष्टमनसो भूत्वा चिन्तयन्तोऽद्भुतं परम् ॥
KK-14-02-097-006a	देवब्रह्मर्षयः सर्वे गन्धर्वाप्सरसस्तथा ।
KK-14-02-097-006c	भूता यक्षग्रहाश्चैव गुह्यका भुजगास्तथा ॥
KK-14-02-097-007a	वालखिल्या महात्मानो योगिनस्तत्वदर्शिनः ।
KK-14-02-097-007c	तथा भागवताश्चापि पञ्चकालमुपासकाः ॥
KK-14-02-097-008a	कौतूहलसमाविष्टाः प्रहृष्टेन्द्रियमानसाः ।
KK-14-02-097-008c	श्रोतुकामाः परं धर्मं वैष्णवं धर्मशासनम् ।
KK-14-02-097-008e	हृदि कर्तुं च तद्वाक्यं प्रणेमुः शिरसा नताः ॥
KK-14-02-097-009a	ततस्तान्वासुदेवेन दृष्टान्दिव्येन चक्षुषा ।
KK-14-02-097-009c	विमुक्तपापानालोक्य प्रणम्य शिरसा हरिम् ।
KK-14-02-097-009e	पप्रच्छ केशवं धर्मं धर्मपुत्रः प्रतापवान् ॥
KK-14-02-097-010	युधिष्ठिर उवाच ।
KK-14-02-097-010a	कीदृशी ब्राह्मणस्याथ क्षत्रियस्यापि कीदृशी ।
KK-14-02-097-010c	वैश्यस्य कीदृशी देव गतिः शूद्रस्य कीदृशी ॥
KK-14-02-097-011a	कथं बध्येत पाशेन ब्राह्मणस्तु यमालये ।
KK-14-02-097-011c	क्षत्रियो वाथ वैश्यो वा शूद्रो वा बध्यते कथम् ।
KK-14-02-097-011e	एतत्कर्मफलं ब्रूहि लोकनाथ नमोऽस्तु ते ॥
KK-14-02-097-012	वैशम्पायन उवाच ।
KK-14-02-097-012a	पृष्टोऽथ केशवो ह्येवं धर्मपुत्रेण धीमता ।
KK-14-02-097-012c	उवाच संसारगतिं चातुर्वर्ण्यस्य कर्मजाम् ॥
KK-14-02-097-013	भगवानुवाच ।
KK-14-02-097-013a	शृणु वर्णक्रमेणैव धर्मं धर्मभृतां वर ।
KK-14-02-097-013c	नास्ति किञ्चिन्नरश्रेष्ठ ब्राह्मणस्य तु दुष्कृतम् ॥
KK-14-02-097-014a	शिखायज्ञोपवीता ये सन्ध्यां ये चाप्युपासते ।
KK-14-02-097-014c	यैश्च पूर्णाहुतिः प्राप्ता विधिवज्जुह्वते च ये ॥
KK-14-02-097-015a	वैश्वदेवं च ये चक्रुः पूजयन्त्यतिथींश्च ये ।
KK-14-02-097-015c	नित्यं स्वाध्यायशीलाश्च जपयज्ञपराश्च ये ॥
KK-14-02-097-016a	सायंप्रातर्हुताशाश्च शूद्रभोजनवर्जिताः ।
KK-14-02-097-016c	डम्भानृतविमुक्ताश्च स्वदारनिरताश्च ये ।
KK-14-02-097-016e	पञ्चयज्ञपरा ये च येऽग्निहोत्रमुपासते ॥
KK-14-02-097-017a	दहन्ति दुष्कृतं येषां हूयमानास्त्रयोऽग्नयः ।
KK-14-02-097-017c	नष्टदुष्कृतकर्माणो ब्रह्मलोकं व्रजन्ति ते ॥
KK-14-02-097-018a	ब्रह्मलोके पुनः कामं गन्धर्वैर्ब्रह्मगायकैः ।
KK-14-02-097-018c	उद्गीयमानाः प्रयतैः पूज्यमानाः स्वयम्भुवा ।
KK-14-02-097-018e	ब्रह्मलोके प्रमोदन्ते यावदाभूतसम्प्लवम् ॥
KK-14-02-097-019a	क्षत्रियोऽपि स्थितो राज्ये स्वधर्मपरिपालकः ।
KK-14-02-097-019c	सम्यक्प्रजाः पालयिता षड्भागनिरतः सदा ॥
KK-14-02-097-020a	यज्ञदानरतो धीरः स्वदारनिरतः सदा ।
KK-14-02-097-020c	शास्त्रानुसारी तत्वज्ञः प्रजाकार्यपरायणः ॥
KK-14-02-097-021a	विप्रेभ्यः कामदो नित्यं भृत्यानां भरणे रतः ।
KK-14-02-097-021c	सत्यसन्धः शुचिर्नित्यं लोभडम्भविवर्जितः ।
KK-14-02-097-021e	क्षत्रियोऽप्युत्तमां याति गतिं देवनिषेविताम् ॥
KK-14-02-097-022a	तत्र दिव्याप्सरोभिस्तु गन्धर्वैश्च विशेषतः ।
KK-14-02-097-022c	सेव्यमानो महातेजाः क्रीडते शक्रपूजितः ॥
KK-14-02-097-023a	चतुर्युगानि वै त्रिंशत्क्रीडित्वा तत्र देववत् ।
KK-14-02-097-023c	इह मानुष्यलोके तु चतुर्वेदी द्विजो भवेत् ॥
KK-14-02-097-024a	कृषिगोपालनिरतो धर्मानवेषणतत्परः ।
KK-14-02-097-024c	दानधर्मेऽपि निरतो विप्रशुश्रूषकस्तथा ॥
KK-14-02-097-025a	सत्यसन्धः शुचिर्नित्यं लोभडम्भविवर्जितः ।
KK-14-02-097-025c	ऋजुः स्वदारनिरतो हिंसाद्रोहविवर्जितः ॥
KK-14-02-097-026a	वणिग्धर्मान्नमुञ्चन्वै देवब्राह्मणपूजकः ।
KK-14-02-097-026c	वैश्यः स्वर्गतिमाप्नोति पूज्यमानोऽप्सरोगणैः ॥
KK-14-02-097-027a	चतुर्युगानि वै त्रिंशत्क्रीडित्वा दश पञ्च च ।
KK-14-02-097-027c	इह मानुष्यलोके च राजा भवति वीर्यवान् ॥
KK-14-02-097-028a	सुवर्णकोट्यः पञ्चाशद्रत्नानां च शतं तथा ।
KK-14-02-097-028c	हस्त्यश्वरथसंयुक्तो महाभोगांश्च सेवते ॥
KK-14-02-097-029a	त्रयाणामपि वर्णानां शुश्रूषानिरतः सदा ।
KK-14-02-097-029c	विशेषतस्तु विप्राणां दासवद्यस्तु तिष्ठति ॥
KK-14-02-097-030a	अयाचितप्रदाता च सत्यशौचसमन्वितः ।
KK-14-02-097-030c	गुरुदेवार्चनरतः परदारविवर्जितः ॥
KK-14-02-097-031a	परपीडामकृत्वैव भत्यवर्गं बिभर्ति यः ।
KK-14-02-097-031c	शूद्रोऽपि स्वर्गमाप्नोति जीवानामभयप्रदः ॥
KK-14-02-097-032a	स स्वर्गलोके क्रीडित्वा वर्षकोटिं महातपाः ।
KK-14-02-097-032c	इह मानुषलोके तु वैश्यो धनपतिर्भवेत् ॥
KK-14-02-097-033a	एवं धर्मात्परं नास्ति महत्संसारमोक्षणम् ।
KK-14-02-097-033c	न च धर्मात्परं किञ्चित्पापकर्मव्यपोहनम् ॥
KK-14-02-097-034a	तस्माद्धर्मः सदा कार्यो मानुष्यं प्राप्य दुर्लभम् ।
KK-14-02-097-034c	न हि धर्मानुरक्तानां लोके किञ्चन दुर्लभम् ॥
KK-14-02-097-035a	स्वयम्भुविहितो धर्मो यो यस्येह नरेश्वर ।
KK-14-02-097-035c	स तेन क्षपयेत्पापं सम्यगाचरितेन च ॥
KK-14-02-097-036a	सहजं यद्भवेत्कर्म न तत्त्याज्यं हि केनचित् ।
KK-14-02-097-036c	स एव तस्य धर्मो हि तेन सिद्धिं स गच्छति ॥
KK-14-02-097-037a	विगुणोऽपि स्वधर्मस्तु पापकर्म व्यपोहति ।
KK-14-02-097-037c	एवमेव तु धर्मोऽपि क्षीयते पापवर्धनात् ॥
KK-14-02-097-038	युधिष्ठिर उवाच ।
KK-14-02-097-038a	भगवन्देवदेवेश श्रोतुं कौतूहलं हि मे ।
KK-14-02-097-038c	शुभस्याप्यशुभस्यापि क्षयवृद्धी यथाक्रमम् ॥
KK-14-02-097-039	भगवानुवाच ।
KK-14-02-097-039a	शृणु पार्थिव तत्सर्वं धर्मसूक्ष्मं सनातनम् ।
KK-14-02-097-039c	दुर्विज्ञेयतमं नित्यं यत्र मग्ना महाजनाः ॥
KK-14-02-097-040a	यथैव शीतमुदकमुष्णेन बहुना वृतम् ।
KK-14-02-097-040c	भवेत्तु तत्क्षणादुष्णं शीतत्वं च विनश्यति ॥
KK-14-02-097-041a	यथोष्णं वा भवेदल्पं शीतेन बहुना वृतम् ।
KK-14-02-097-041c	शीतलं च भवेत्सर्वमुष्णत्वं च विनश्यति ॥
KK-14-02-097-042a	एवं च यद्भवेद्भूरि सुकृतं वाऽपि दुष्कृतम् ।
KK-14-02-097-042c	तदल्पं क्षपयेच्छीघ्रं नात्र कार्या विचारणा ॥
KK-14-02-097-043a	समत्वे सति राजेन्द्र तयोः सुकृतपापयोः ।
KK-14-02-097-043c	गूहितस्य भवेद्वृद्धिः कीर्तितस्य भवेत्क्षयः ॥
KK-14-02-097-044a	ख्यापनेनानुतापेन प्रायः पापं विनश्यति ।
KK-14-02-097-044c	तथा कृतस्तु राजेन्द्र धर्मो नश्यति मानद ॥
KK-14-02-097-045a	तावुभौ गूहितौ सम्यग्वृद्धिं यातो न संशयः ।
KK-14-02-097-045c	तस्मात्सर्वप्रयत्नेन न पापं गूहयेद्बुधः ॥
KK-14-02-097-046a	तस्मादेतत्प्रयत्नेन कीर्तयेत्क्षयकारणात् ।
KK-14-02-097-046c	तस्मात्सङ्कीर्तयेत्पापं नित्यं धर्मं च गूहयेत् ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि सप्तनवतितमोऽध्यायः ॥ 97 ॥
