अध्यायः 009

बृहस्पतिना इन्द्रं प्रति स्वानुजेन संवर्तेन मरुत्तस्य याजनकथनपूर्वकं तद्विघटनचोदना ॥ 1 ॥ अग्निना मरुत्तमेत्य याजनाय बृहस्पतिस्वीकरणरूपेन्द्रसन्देशकथनम् ॥ 2 ॥ तथा पुनरिन्द्रमेत्य मरुत्तेन स्वसन्देशापरिग्रहणनिवेदनम् ॥ 3 ॥ तथा इन्द्रेण पुनर्मरुत्ते स्वसन्देशनिवेदनचोदने संवर्ततपोभयात्तदनङ्गीकरणम् ॥ 4 ॥

KK-14-01-009-001	इन्द्र उवाच ।
KK-14-01-009-001a	कच्चित्सुखं स्वपिषि त्वं बृहस्पते कच्चिन्मनोज्ञाः परिचारकास्ते ।
KK-14-01-009-001c	कच्चिद्देवानां सुखकामोऽसि विप्र कच्चिद्देवास्त्वां परिपालयन्ति ॥
KK-14-01-009-002	बृहस्पतिरुवाच ।
KK-14-01-009-002a	सुखं शये शयने देवराज तथा मनोज्ञाः परिचारका मे ।
KK-14-01-009-002c	तथा देवानां सुखकामोऽस्मि नित्यं देवाश्च मां सुभृशं पालयन्ति ॥
KK-14-01-009-003	इन्द्र उवाच ।
KK-14-01-009-003a	कुतो दुःखं मानसं देहजं वा पाण्डुर्विवर्णश्च कुतस्त्वमद्य ।
KK-14-01-009-003c	आचक्ष्व मे ब्राह्मण यावदेतान्निहन्मि सर्वांस्तव दुःखकर्तॄन् ॥
KK-14-01-009-004	बृहस्पतिरुवाच ।
KK-14-01-009-004a	मरुत्तमाहुर्मघवन्यक्ष्यमाणं महायज्ञेनोत्तमदक्षिणेन ।
KK-14-01-009-004c	संवर्तो याजयतीति मे श्रुतं तदिच्छामि न स तं याजयेत ॥
KK-14-01-009-005	इन्द्र उवाच ।
KK-14-01-009-005a	सर्वान्कामाननुयातोऽसि विप्र त्वं देवानां मन्त्रयसे पुरोधाः ।
KK-14-01-009-005c	उभौ च ते जरामृत्यू व्यतीतौ किं संवर्तस्तव कर्ताऽद्य विप्र ॥
KK-14-01-009-006	बृहस्पतिरुवाच ।
KK-14-01-009-006a	देवैः सह त्वमसुरान्सम्प्रणुद्य जिघांससे चाप्युत सानुबन्धान् ।
KK-14-01-009-006c	यंयं समृद्धं पश्यसि तत्रतत्र दुःखं सपत्नेषु समृद्धिभावः ॥
KK-14-01-009-007a	अतोऽस्मि देवेन्द्र विवर्णरूपः सपत्नो मे वर्धते तन्निशम्य ।
KK-14-01-009-007c	सर्वोपायैर्मघवन्संनियच्छ संवर्तं वा पार्थिवं वा मरुत्तम् ॥
KK-14-01-009-008	इन्द्र उवाच ।
KK-14-01-009-008a	एहि गच्छ प्रहितो जातवेदो बृहस्पतिं परिदातुं मरुत्ते ।
KK-14-01-009-008c	अयं वै त्वां याजयिता बृहस्पतिस्तथाऽमरं चैव करिष्यतीति ॥
KK-14-01-009-009	अग्निरुवाच ।
KK-14-01-009-009a	अहं गच्छामि तव शक्राद्य दूतो बृहस्पतिं परिदातुं मरुत्ते ।
KK-14-01-009-009c	वाचं सत्यां पुरुहूतस्य कर्तुं बृहस्पतेश्चापचितिं चिकीर्षुः ॥
KK-14-01-009-010	व्यास उवाच ।
KK-14-01-009-010a	ततः प्रायाद्धूमकेतुर्महात्मा वनस्पतीन्वीरुधश्चावमृद्नन् ।
KK-14-01-009-010c	कामाद्धिमान्ते परिवर्तमानः काष्ठातिगो मातरिश्वेव नर्दन् ॥
KK-14-01-009-011	मरुत्त उवाच ।
KK-14-01-009-011a	आश्चर्यमद्य पश्यामि रूपिणं वह्निमागतम् ।
KK-14-01-009-011c	आसनं सलिलं पाद्यं गां चोपानय वै मुने ॥
KK-14-01-009-012	अग्निरुवाच ।
KK-14-01-009-012a	आसनं सलिलं पाद्यं प्रतिनन्दामि तेऽनघ ।
KK-14-01-009-012c	इन्द्रेण तु समादिष्टं विद्धि मां दूतमागतम् ॥
KK-14-01-009-013	मरुत्त उवाच ।
KK-14-01-009-013a	कच्चिच्छ्रीमान्देवराजः सुखी च कच्चिच्चास्मान्प्रीयते धूमकेतो ।
KK-14-01-009-013c	कच्चिद्देवा अस्य वशे यथावत्प्रब्रूहि त्वं मम कार्त्स्न्येन देव ॥
KK-14-01-009-014	अग्निरुवाच ।
KK-14-01-009-014a	शक्रो भृशं सुसुखी पार्थिवेन्द्र प्रीतिं चेच्छत्यजरां वै त्वया सः ।
KK-14-01-009-014c	देवाश्च सर्वे वशगास्तस्य राजन्सन्देशं त्वं शृणु मे देवराज्ञः ॥
KK-14-01-009-015a	यदर्थं मां प्राहिणोत्त्वत्सकाशं बृहस्पतिं परिदातुं मरुत्ते ।
KK-14-01-009-015c	अयं गुरुर्याजयतां नृप त्वां मर्त्यं सन्तममरं त्वां करोतु ॥
KK-14-01-009-016	मरुत्त उवाच ।
KK-14-01-009-016a	संवर्तोऽयं याजयिता द्विजो मां बृहस्पतेरञ्जलिरेष तस्य ।
KK-14-01-009-016c	न चैवासौ याजयित्वा महेन्द्रं मर्त्यं सन्तं याजयन्नद्य शोभेत् ॥
KK-14-01-009-017	अग्निरुवाच ।
KK-14-01-009-017a	ये वै लोका देवलोके महान्तः सम्प्राप्स्यसे तान्देवराजप्रसादात् ।
KK-14-01-009-017c	त्वां चेदसौ याजयेद्वै बृहस्पतिर्नूनं स्वर्गं त्वं जयेः कीर्तियुक्तः ॥
KK-14-01-009-018a	तथा लोका मानुषा ये च दिव्याः प्रजापतेश्चापि ये वै महान्तः ।
KK-14-01-009-018c	ते ते जिता देवराज्यं च कृत्स्नं बृहस्पतिर्याजयेच्चेन्नरेन्द्र ॥
KK-14-01-009-019	संवर्त उवाच ।
KK-14-01-009-019a	मा स्मैव त्वं पुनरागाः कथञ्चिद्बृहस्पतिं परिदातुं मरुत्ते ।
KK-14-01-009-019c	मा त्वां धक्ष्ये चक्षुषा दारुणेन सङ्क्रुद्धोऽहं पावक त्वं निबोध ॥
KK-14-01-009-020	व्यास उवाच ।
KK-14-01-009-020a	ततो देवानगमद्धूमकेतुर्दाहाद्भीतो व्यथितोऽश्वत्थपर्णवत् ।
KK-14-01-009-020c	तं वै दृष्ट्वा प्राह शक्रो महात्मा बृहस्पतेः सन्निधौ हव्यवाहम् ॥
KK-14-01-009-021a	यस्त्वं गतः प्रहितो जातवेदो बृहस्पतिं परिदातुं मरुत्ते ।
KK-14-01-009-021c	तत्किं प्राह स नृपो यक्ष्यमाणः कच्चिद्वचः प्रतिगृह्णाति तच्च ।
KK-14-01-009-022	अग्निरुवाच ।
KK-14-01-009-022a	न ते वाचं रोचयते मरुत्तो बृहस्पतेरञ्जलिं प्राहिणोत्सः ।
KK-14-01-009-022c	संवर्तो मां याजयितेत्युवाच पुनः पुनः स मया याच्यमानः ॥
KK-14-01-009-023a	उवाचेदं मानुषा ये च दिव्या प्रजापतेर्ये च लोका महान्तः ।
KK-14-01-009-023c	तांश्चेल्लभेयं संविदं तेन कृत्वा तथाऽपि नेच्छेयमिति प्रतीतः ॥
KK-14-01-009-024	इन्द्र उवाच ।
KK-14-01-009-024a	पुनर्गत्वा पार्थिवं त्वं समेत्य वाक्यं मदीयं प्रापय स्वार्थयुक्तम् ।
KK-14-01-009-024c	पुनर्यद्युक्तो न करिष्यते वचस्त्वत्तो वज्रं सम्प्रहर्ताऽस्मि तस्मै ॥
KK-14-01-009-025	अग्निरुवाच ।
KK-14-01-009-025a	गन्धर्वराड्यात्वयं तत्र दूतो बिभेम्यहं वासव तत्र गन्तुम् ।
KK-14-01-009-025c	संरब्धो मामब्रवीत्तीक्ष्णरोषः संवर्तो वाक्यं चरितब्रह्मचर्यः ॥
KK-14-01-009-026a	यद्यागच्छेः पुनरेवं कथञ्चिद्बृहस्पतिं परिदातुं मरुत्ते ।
KK-14-01-009-026c	दहेयं त्वां चक्षुषा दारुणेन सङ्क्रुद्ध इत्येतदवैहि शक्र ॥
KK-14-01-009-027	शक्र उवाच ।
KK-14-01-009-027a	त्वमेवान्यान्दहसे जातवेदो न हि त्वदन्यो विद्यते भस्मकर्ता ।
KK-14-01-009-027c	त्वत्संस्पर्शात्सर्वलोको बिभेति अश्रद्धेयं वदसे हव्यवाह ॥
KK-14-01-009-028	अग्निरुवाच ।
KK-14-01-009-028a	दिवं देवेन्द्र पृथिवीं च सर्वां संवेष्टयेस्त्वं स्वबलेनैव शक्र ।
KK-14-01-009-028c	एवंविधस्येह सतस्तवासौ कथं वृत्रस्त्रिदिवं प्राग्जहार ॥
KK-14-01-009-029	इन्द्र उवाच ।
KK-14-01-009-029a	नगण्डिकाकारयोगं करेऽणुं न चारिसोमं प्रपिबामि वह्ने ।
KK-14-01-009-029c	न क्षीणशक्तौ प्रहारामि वज्रं को मे सुखाय प्रहरेत मर्त्यः ॥
KK-14-01-009-030a	प्रव्राजयेयं कालकेयान्पृथिव्यामपाकर्षन्दानवानन्तरिक्षात् ।
KK-14-01-009-030c	दिवः प्रह्लादमवसानमानयं को मेऽसुखाय प्रहरेत मानवः ॥
KK-14-01-009-031	अग्निरुवाच ।
KK-14-01-009-031a	यत्र शर्यातिं च्यवनो याजयिष्यन्सहाश्विभ्यां सोममगृह्णदेकः ।
KK-14-01-009-031c	तं त्वं क्रुद्धः प्रत्यषेधीः पुरस्ताच्छर्यातियज्ञं स्मर तं महेन्द्र ॥
KK-14-01-009-032a	वज्रं गृहीत्वा च पुरन्दर त्वं सम्प्राहार्षीश्च्यवनस्यातिघोरम् ।
KK-14-01-009-032c	स ते विप्रः सह वज्रेण बाहुमपागृह्णात्तपसा जातमन्युः ॥
KK-14-01-009-033a	ततो रोषात्सर्वतो घोररूपं सपत्नं ते जनयामास भूयः ।
KK-14-01-009-033c	मदं नाम्ना चासुरं विश्वरूपं यं त्वं दृष्ट्वा चक्षुषी संन्यमीलः ॥
KK-14-01-009-034a	हनुरेका जगतीस्था तथैका दिवं गता महतो दानवस्य ।
KK-14-01-009-034c	सहस्रं दन्तानां शतयोजनानां सुतीक्ष्णानां घोररूपं बभूव ॥
KK-14-01-009-035a	वृत्ताः स्थूला रजतस्तम्भवर्णा दंष्ट्राश्चतस्रो द्वे शते योजनानाम् ।
KK-14-01-009-035c	स त्वां दन्तान्विदशन्नभ्यधावज्जिघांसया शूलमुद्यम्य घोरम् ॥
KK-14-01-009-036a	तं नापश्यस्त्वं तदा घोररूपं सर्वे वै त्वां ददृशुर्दर्शनीयम् ।
KK-14-01-009-036c	यस्माद्भीतः प्राञ्जलिस्त्वं महर्षिमागच्छेथाः शरणं दानवघ्न ॥
KK-14-01-009-037a	क्षात्राद्बलाद्ब्रह्मबलं गरीयो न ब्रह्मतः किञ्चिदन्यद्गरीयः ।
KK-14-01-009-037c	सोऽहं जानन्ब्रह्मतेजो यथावन्न संवर्तं गन्तुमिच्छामि शक्र ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि नवमोऽध्यायः ॥ 9 ॥

14-9-29 नाहं दौर्बल्याद्वृत्रेण जित इति वक्तं स्वसामर्थ्यमिन्द्रो वह्निं प्रति वदति नगण्डिकाकारयोगं करेणुम् । नगं पर्वतं डीयते विहायसा गच्छतीति डीः पक्षी अल्पो डीर्डिका मक्षिकामशकादिस्तस्या आकारेण योगोऽस्यास्तीत्येवं रूपं अणुं सूक्ष्मं करे कुर्वे । कृञश्छान्दसं भौवादिकत्वम् । करेणेतिपाठे करोमीत्यध्याहारः । पाथोधिं करे कर्तुमगस्त्य इवाहं पर्वतमपि मशकीकर्तुं समर्थोऽस्मीत्यर्थः । कुतस्तर्हि वृत्रस्त्वां नाराधितवानित्यत आह न चारिसोमं प्रपिबामि वह्ने । अरिसोमं शत्रुदत्तं सोमम् । त्वयैव स कुती न निर्जित इत्यत आह न क्षीणशक्तौ प्रहरामि वज्रमित्यादिना न दण्डकान्नारकान्नो कलिङ्गान्न करूशान्सोमं प्रपिबामि वह्ने । न दुर्बलायावसृजामि वज्रं को मे सुखी यः प्रहरेन्मनुष्यः इति क.थ.पाठः ॥
