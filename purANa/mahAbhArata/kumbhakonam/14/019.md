अध्यायः 019

ब्राह्मणेन कृष्णं प्रति जीवस्य गर्भप्रवेशादिप्रतिपादककाश्यपसिद्धसंवादानुवादः ॥ 1 ॥

001	ब्राह्मण उवाच ।
001a	शुभानामशुभानां च नेह नाशोऽस्ति कर्मणाम् ।
001c	प्राप्यप्राप्यानुपच्यन्ते क्षेत्रेक्षेत्रे तथातथा ॥
002a	यथा प्रसूयमानस्तु फली दद्यात्फलं बहु ।
002c	तथा स्याद्विपुलं पुण्यं शुद्धेन मनसा कृतम् ॥
003a	पापं चापि तथैव स्यात्पापेन मनसा कृतम् ।
003c	पुरोधाय मनो हीह कर्मण्यात्मा प्रवर्तते ॥
004a	यथा कर्मसमाविष्टः काममन्युसमावृतः ।
004c	नरो गर्भं प्रविशति तत्रापि शृणु चोत्तरम् ॥
005a	शुक्रं शोणितसंसृष्टं स्त्रिया गर्भाशयं गतम् ।
005c	क्षेत्रं कर्मजमाप्नोति शुभं वा यदि वाऽशुभम् ॥
006a	सौक्ष्म्यादव्यक्तभावाच्च न च क्वचन सज्जति ।
006c	सम्प्राप्य ब्राह्मणः कायं तस्मात्तद्ब्रह्म शाश्वतम् ॥
007ac	तद्बीजं सर्वभूतानां तेन जीवन्ति जन्तवः ॥
008a	स जीवः सर्वभूतानां गर्भमाविश्य भागशः ।
008c	दधाति चेतनां सद्यः प्राणस्थानेष्ववस्थितः ।
008e	ततः स्पन्दयतेऽङ्गानि स गर्भश्चेतनान्वितः ॥
009a	यथा लोहस्य विष्यन्दो निषिक्तो बिम्बविग्रहम् ।
009c	उपैति तद्वज्जानीहि गर्भे जीवप्रवेशनम् ॥
010a	लोहपिण्डं यथा वह्निः प्रविश्य ह्यतितापयेत् ।
010c	तथा त्वमपि जानीहि गर्भे जीवोपपादनम् ।
011a	यथा च दीपः शरणं दीप्यमानः प्रकाशयेत् ।
011c	एवमेव शरीराणि प्रकाशयति चेतनः ॥
012a	यद्यच्च कुरुते कर्म शुभं वा यदि वाऽशुभम् ।
012c	पूर्वदेहकृतं सर्वमवश्यमुपभुज्यते ॥
013a	ततस्तु क्षीयते चैव पुनश्चान्यत्प्रचीयते ।
013c	यावत्तु मोक्षयोगस्थं धर्मं नैवावबुध्यते ॥
014a	तत्ते धर्मं प्रवक्ष्यामि सुखी भवति येन वै ।
014c	आवर्तमानो जातीषु यथाऽन्योन्यासु सत्तम ॥
015a	दानं व्रतं ब्रह्मचर्यं यथोक्तव्रतधारणम् ।
015c	दमः प्रशान्तता चैव भूतानां चानुकम्पनम् ॥
016a	संयमश्चानृशंस्यं च परस्वादानवर्जनम् ।
016c	व्यलीकानामकरणं भूतानां मनसा भुवि ॥
017a	मातापित्रोश्च शुश्रूषा देवतातिथिपूजनम् ।
017c	गुरुपूजा घृणा शौचं नित्यमिन्द्रियसंयमः ॥
018a	प्रवर्तनं शुभानां च तत्सतां व्रतमुच्यते ।
018c	ततो धर्मः प्रभवति यः प्रजाः पाति शाश्वतीः ॥
019a	`सद्भिराचरितो धर्मः सदाचारे प्रतिष्ठितः ।
019c	उभयार्थो भवत्येव स्वर्गार्थो मोक्षतस्तथा ॥'
020a	एवं सत्सु सदा पश्येत्तत्राप्येषा ध्रुवा स्थितिः ।
020c	आचारो धर्ममाचष्टे यस्मिन्सन्तो व्यवस्थिताः ॥
021a	तेषु तत्कर्म निक्षिप्तं यः स धर्मः सनातनः ।
021c	यस्तं समभिपद्येत न स दुर्गतिमाप्नुयात् ॥
022a	अतो नियम्यते लोकः प्रच्यवन्धर्मवर्त्मसु ।
022c	यश्च योगी च मुक्तश्च स एतेभ्यो विशिष्यते ॥
023a	वर्तमानस्य धर्मेण पुरुषस्य यथा तथा ।
023c	संसारतारणं ह्यस्य कालेन महता भवेत् ॥
024a	एवं पूर्वकृतं कर्म सर्वो जन्तुः प्रपद्यते ।
024c	सर्वं तत्कारणं येन निकृतोऽयमिहाऽऽगतः ॥
025a	शरीरग्रहणं चास्य केन पूर्वं प्रकल्पितम् ।
025c	इत्येवं संशये लोके तच्च वक्ष्याम्यतः परम् ॥
026a	शरीरमात्मनः कृत्वा सर्वलोकपितामहः ।
026c	त्रैलोक्यमसृजद्ब्रह्मा कृत्स्नं स्थावरजङ्गमम् ॥
027a	ततः प्रधानमसृजच्चेतनां तु शरीरिणाम् ।
027c	यया सर्वमिदं व्याप्तं यां लोके परमां विदुः ॥
028a	इदं तत्क्षरमित्युक्तं परं त्वमृतमक्षरम् ।
028c	त्रयाणां मिथुनं सर्वमेकैकस्य पृथक्पृथक् ॥
029a	असृजत्सर्वभूतानि पूर्वदृष्टः प्रजापतिः ।
029c	स्थावराणि च भूतानि इत्येषा पौर्विकी श्रुतिः ॥
030a	तस्य कालपरीमाणमकरोत्स पितामहः ।
030c	भूतेषु परिवृत्तिं च पुनरावृत्तिमेव च ॥
031a	यथा तु कश्चिन्मेधावी दृष्टात्मा पूर्वजन्मनि ।
031c	यत्प्रवक्ष्यामि तत्सर्वं यथावदुपपद्यते ॥
032a	सुखदुःखे यथा सम्यगनित्ये यः प्रपश्यति ।
032c	कायं चामेध्यसंस्थानं विनाशं कर्मसंहितम् ॥
033a	यच्च किञ्चित्सुखं तच्च दुःखं दृष्टमिति स्मरन् ।
033c	संसारसागरं घोरं तरिष्यति सुदुस्तरम् ॥
034a	जनीमरणरोगैश्च समाविष्टः प्रधानवित् ।
034c	चेतनावत्सु चैतन्यं समं भूतेषु पश्यति ॥
035a	निर्विद्यते ततः कश्चिन्मार्गमाणः परं पदम् ।
035c	तस्योपदेशं वक्ष्यामि याथातथ्येन सत्तम ॥
036a	शाश्वतस्याव्ययस्याथ यदस्य ज्ञानमुत्तमम् ।
036c	प्रोच्यमानं मया विप्र निबोधेदमशेषतः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकोनविंशोऽध्यायः ॥ 19 ॥

14-19-2 फली वृक्षः । 14-19-8 तथाऽपि तेजसा सम्यक्प्राणस्थाने इति थ. पाठः ॥ 14-19-9 यथा स्वर्णद्रवः स्वल्पोऽपि कृत्स्नां ताम्रप्रतिमां स्वर्णमयीमिव करोत्येवं गर्भे जीवप्रवेशनम् । शरीरे सूक्ष्मस्यापि चैतन्यस्य व्याप्तिरित्याद्यस्य परिहारः ॥ 14-19-28 क्षरं जडम् ॥ 
