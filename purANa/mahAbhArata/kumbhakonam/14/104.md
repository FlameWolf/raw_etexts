अध्यायः 104
	
कृष्णेन युधिष्ठिरंप्रति पञ्चमहायज्ञनिरूपणं, स्नानविधिनिरूपणं, वैष्णवलक्षणाभिधानं स्वपूजायोग्ययोग्यपुष्पविवेचनं च ॥ 1 ॥
KK-14-03-104-001	युधिष्ठिर उवाच ।
KK-14-03-104-001a	विप्रयोगे शरीरस्य सेन्द्रियस्य विशेषतः ।
KK-14-03-104-001c	अन्तरा वर्तमानस्य गतिः प्राणस्य कीदृशी ॥
KK-14-03-104-002	भगवानुवाच ।
KK-14-03-104-002a	शुभाशुभकृतं सर्वं प्राप्नोतीह फलं नरः ।
KK-14-03-104-002c	न तु सर्वस्य भूतस्य पञ्चत्वं विद्यते नृप ॥
KK-14-03-104-003a	पञ्चत्वं पाण्डवश्रेष्ठ भूरिभूतिकरं नृणाम् ।
KK-14-03-104-003c	तेषां पञ्च महायज्ञान्ये कुर्वन्ति द्विजोत्तम ॥
KK-14-03-104-004a	पञ्चत्वं पञ्चभिर्भूतैर्वियोगं सम्प्रचक्षते ।
KK-14-03-104-004c	न जायते न म्रियते पुरुषः शाश्वतः सदा ॥
KK-14-03-104-005a	प्रायेण मरणं नाम पापिनामेव पाण्डव ।
KK-14-03-104-005c	येषां तु न गतिः पुण्या तेषां मरणमुच्यते ॥
KK-14-03-104-006a	प्रायेणाकृतकृत्यस्तु मृत्योरुद्विजते जनः ।
KK-14-03-104-006c	कृतकृत्याः प्रतीक्षन्ते मृत्युं प्रियमिवातिथिम् ॥
KK-14-03-104-007	युधिष्ठिर उवाच ।
KK-14-03-104-007a	पञ्च यज्ञाः कथं देव क्रियन्तेऽत्र द्विजातिभिः ।
KK-14-03-104-007c	तेषां नाम च देवेश वक्तुमर्हस्यशेषतः ॥
KK-14-03-104-008	श्रीभगवानुवाच ।
KK-14-03-104-008a	शृणु पञ्च महायज्ञान्कीर्त्यमानान्युधिष्ठिर ।
KK-14-03-104-008c	यैरेव ब्रह्मसालोक्यं लभ्यते गृहमेधिना ॥
KK-14-03-104-009a	ऋभुयज्ञं ब्रह्मयज्ञं भूतयज्ञं च पाण्डव ।
KK-14-03-104-009c	नृयज्ञं पितृयज्ञं च पञ्च यज्ञान्प्रचक्षते ॥
KK-14-03-104-010a	तर्पणं ऋभुयज्ञः स्यात्स्वाध्यायो ब्रह्मयज्ञकः ।
KK-14-03-104-010c	भूतयज्ञो बलिर्यज्ञो नृयज्ञोऽतिथिपूजनम् ।
KK-14-03-104-010e	पितॄनुद्दिश्य यत्कर्म पितृयज्ञः प्रकीर्तितः ॥
KK-14-03-104-011a	हुतं चाप्यहुतं चैव तथा प्रहुतमेव च ।
KK-14-03-104-011c	प्राशितं बलिदानं च पाकयज्ञान्प्रचक्षते ॥
KK-14-03-104-012a	वैश्वदेवादयो होमा हुतमित्युच्यते बुधैः ।
KK-14-03-104-012c	अहुतं च भवेद्दत्तं प्रहुतं ब्राह्मणाशितम् ॥
KK-14-03-104-013a	प्राणाग्निहोत्रहोमं च प्राशितं विधिवद्विदुः ।
KK-14-03-104-013c	बलिकर्म च राजेन्द्र पाकयज्ञाः प्रकीर्तिताः ॥
KK-14-03-104-014a	केचित्पञ्च महायज्ञान्पाकयज्ञान्प्रचक्षते ।
KK-14-03-104-014c	अपरे ब्रह्मयज्ञादीन्महायज्ञविदो विदुः ॥
KK-14-03-104-015a	सर्व एते महायज्ञाः सर्वथा परिकीर्तिताः ।
KK-14-03-104-015c	बुभुक्षितान्ब्राह्मणांस्तु यथाशक्ति न हापयेत् ॥
KK-14-03-104-016a	अहन्यहनि ये त्वेतानकृत्वा भुञ्जते स्वयम् ।
KK-14-03-104-016c	केवलं मलमश्नन्ति ते नार न च संशयः ॥
KK-14-03-104-017a	तस्मात्स्नात्वा द्विजो विद्वान्कुर्यादेतान्दिनेदिने ।
KK-14-03-104-017c	अतोऽन्यथा तु भुञ्जन्वै प्रायश्चित्ती भवेद्द्विजः ॥
KK-14-03-104-018	युधिष्टिर उवाच ।
KK-14-03-104-018a	देवदेवेश दैत्यघ्न त्वद्भक्तस्य जनार्दन ।
KK-14-03-104-018c	वक्तुमर्हसि देवेश स्नानस्य च विधिं मम ॥
KK-14-03-104-019	भगवानुवाच ।
KK-14-03-104-019a	शृणु पाण्डव तत्सर्व पवित्रं पापनाशनम् ।
KK-14-03-104-019c	स्नात्वा येन विधानेन मुच्यन्ते किल्बिषाद्द्विजाः ॥
KK-14-03-104-020a	मृदं च गोमयं चैव तिलं दर्भांस्तथैव च ।
KK-14-03-104-020c	पुष्पाण्यपि यथान्यायमादाय तु जलं व्रजेत् ॥
KK-14-03-104-021a	नद्यां स्नात्वा न च स्नायदन्यत्र द्विजसत्तम ।
KK-14-03-104-021c	सति प्रभूते पयसि नाल्पे स्नायात्कदाचन ॥
KK-14-03-104-022a	गत्वोदकसमीपं तु शुचौ देशे मनोरमे ।
KK-14-03-104-022c	ततो मृद्गोमयादीनि तत्र विप्रो विनिक्षिपेत् ॥
KK-14-03-104-023a	बहिः प्रक्षाल्य पादौ च द्विराचम्य प्रयत्नतः ।
KK-14-03-104-023c	प्रदक्षिणं समावृत्य नमस्कुर्यात्तु तज्जलम् ॥
KK-14-03-104-024a	न च प्रक्षालयेद्विद्वांस्तीर्थमद्भिः कदाचन ।
KK-14-03-104-024c	न च पादेन वा हन्याद्धस्तेनान्येन तज्जलम् ॥
KK-14-03-104-025a	सर्वदेवमया ह्यापो मन्मयाः पाण्डुनन्दन ।
KK-14-03-104-025c	तस्मात्तास्तु न हन्तव्यास्त्वद्भिः प्रक्षालयेत्स्थलं ॥
KK-14-03-104-026a	केवलं प्रथमं मज्जेन्नाङ्गानि विमृशेद्बुधः ।
KK-14-03-104-026c	तत्तु तीर्थं समासाद्य कुर्यादाचमनं पुनः ॥
KK-14-03-104-027a	गोकर्णाकृतिवत्कृत्वा करं त्रिः प्रपिबेज्जलम् ।
KK-14-03-104-027c	द्विस्तत्परिमृजेद्वक्त्रं पादावभ्युक्ष्य चात्मनः ।
KK-14-03-104-027e	शीर्षण्यांस्तु ततः प्राणान्सकृदेवतु संस्पृशेन ॥
KK-14-03-104-028a	बाहू द्वौ च ततः स्पृष्ट्वा हृदयं नाभिमेव च ।
KK-14-03-104-028c	प्रत्यङ्गमुदकं स्पृष्ट्वा मूर्धानं तु पुनः स्पृशेत् ॥
KK-14-03-104-029a	आपः पुनन्त्वित्युक्त्वा च पुनराचमनं चरेत् ।
KK-14-03-104-029c	सोङ्कारव्याहृतीर्वाऽपि सदसस्पतिमित्यृचम् ॥
KK-14-03-104-030a	आचम्य मृत्तिकाः पश्चात्त्रिधा कृत्वा समालभेत् ।
KK-14-03-104-030c	ऋचेदं विष्णुरित्यङ्गमुत्तमाधममध्यमम् ।
KK-14-03-104-030e	आलभ्य वारुणैः सूक्तैर्नमस्कृत्य जलं ततः ॥
KK-14-03-104-031a	स्रवन्ती चेत्प्रतिस्रोतः प्रत्यर्कं चान्यवारिषु ।
KK-14-03-104-031c	मज्जेदोमित्युदाहृत्य न च विक्षोभयेज्जलम् ॥
KK-14-03-104-032a	गोमयं च त्रिधा कृत्वा जले पूर्वं समालभेत् ।
KK-14-03-104-032c	सव्याहृतीकां सप्रणवां गायत्रीं च जपेत्पुनः ॥
KK-14-03-104-033a	पुनराचमनं कृत्वा मद्गतेनान्तरात्मना ।
KK-14-03-104-033c	आपोहिष्ठेति तिसृभिर्ऋग्भिः पूतेन वारिणा ।
KK-14-03-104-033e	तथा तरत्समन्दीभिः सिञ्चेच्चतसृभिः क्रमात् ॥
KK-14-03-104-034a	गोसूक्तेनाश्वसूक्तेन शुद्धवर्गेणि चात्मनः ।
KK-14-03-104-034c	वैष्णवैर्वारुणैः सूक्तैः सावित्रैरिन्द्रदेवतैः ॥
KK-14-03-104-035a	वामदैव्येन चात्मानमन्यैर्मन्मयसामभिः ।
KK-14-03-104-035c	स्थित्वाऽन्तःसलिले सूक्तं जपेद्वाचाऽघमर्षणं ॥
KK-14-03-104-036a	सव्याहृतीकां सप्रणवां गायत्रीं वा ततो जपेत् ।
KK-14-03-104-036c	आश्वासमोक्षात्प्रणवं जपेद्वा मामनुस्मरन् ॥
KK-14-03-104-037a	उत्प्लुत्य तीर्थमासाद्य धौते शुक्ले च वाससी ।
KK-14-03-104-037c	शुद्धे चाच्छादयेत्कक्षे न कुर्यात्परिपाशके ॥
KK-14-03-104-038a	पाशेन बद्ध्वा कक्षे यत्कुरुते कर्म वैदिकम् ।
KK-14-03-104-038c	राक्षसा दानवा दैत्यास्तद्विलुम्पन्ति हर्षिताः ।
KK-14-03-104-038e	तस्मत्सर्वप्रयत्नेन कक्ष्यापाशं न धारयेत् ॥
KK-14-03-104-039a	ततः प्रक्षाल्य पादौ च हस्तौ चैव मृदा शनैः ।
KK-14-03-104-039c	आचम्य पुनराचामेत्पुनः सावित्रिया द्विजः ॥
KK-14-03-104-040a	प्राङ्मुखोदङ्मुखो वाऽपि ध्यायन्वेदान्समाहितः ।
KK-14-03-104-040c	जले जलगतः शुद्धः स्थल एव स्थलस्थितः ।
KK-14-03-104-040e	उभयत्र स्थितस्तस्मादाचामेदात्मशुद्धये ॥
KK-14-03-104-041a	दर्भेषु दर्भपाणिः सन्प्राङ्मुखः सुसमाहितः ।
KK-14-03-104-041c	प्राणायामांस्ततः कुर्यान्मद्गतेनान्तरात्मना ॥
KK-14-03-104-042ac	सहस्रकृत्वः सावित्रीं शतकृत्वस्तु वा जपेत् ॥
KK-14-03-104-043a	समाहितो जपेत्तस्मात्सावित्र्या चाभिमन्त्र्य च ।
KK-14-03-104-043c	मन्देहानां विनाशाय रक्षसां विक्षिपेज्जलम् ॥
KK-14-03-104-044ac	उद्वर्गोसीत्यथा चान्तःप्रायश्चित्तजलं क्षिपेत् ॥
KK-14-03-104-045a	अथादाय सुपुष्पाणि तोयमञ्जलिना द्विजः ।
KK-14-03-104-045c	प्रक्षिप्य प्रतिसूर्यं च व्योममुद्रां प्रकल्पयेत् ॥
KK-14-03-104-046a	ततो द्वादशकृत्वस्तु सूर्यस्येकाक्षरं जपेत् ।
KK-14-03-104-046c	ततः षडक्षरादीनि षट्कृत्वः परिवर्तयेत् ॥
KK-14-03-104-047a	प्रदक्षिणं परामृश्य मुद्रया स्वमुखान्तरे ।
KK-14-03-104-047c	ऊर्ध्वबाहुस्ततो भूत्वा सूर्यमीक्षेत्समाहितः ॥
KK-14-03-104-048a	तन्मण्डलस्थं मां ध्यायंस्तोजोमूर्तिं चतुर्भुजम् ।
KK-14-03-104-048c	उदुत्यं च जपेन्मन्त्रं चित्रं तच्चक्षुरित्यपि ॥
KK-14-03-104-049a	सावित्रीं च यथाशत्ति जप्त्वा सूक्तं च मामकम् ।
KK-14-03-104-049c	मन्मयानि च सामानि पुरुषव्रतमेव च ॥
KK-14-03-104-050a	ततश्चालोकयेदर्कं हंसः शुचिषदित्यपि ।
KK-14-03-104-050c	प्रदक्षिणं समावृत्य नमस्कृत्य दिवाकरम् ॥
KK-14-03-104-051a	ततस्तु तर्पयेदद्भिर्ब्रह्माणं मां च शङ्करम् ।
KK-14-03-104-051c	प्रजापतिं च देवांश्च तथा देवमुनीनपि ॥
KK-14-03-104-052a	साङ्गानपि तथा वेदानितिहासान्क्रतूनपि ।
KK-14-03-104-052c	पुराणानि च सर्वाणि कुलान्यप्सरसां तथा ॥
KK-14-03-104-053a	क्रतून्संवत्सरं चैव कलाकाष्ठात्मकं तथा ।
KK-14-03-104-053c	भूतग्रामांश्च भूतानि सरितः सागरांस्तथा ।
KK-14-03-104-053e	शैलाञ्शैलस्थितान्देवानोषधीः सवनस्पतीः ॥
KK-14-03-104-054a	तर्पयेदुपवीती च प्रत्येकं तृप्यतामिति ।
KK-14-03-104-054c	अन्वारभ्य च सव्येन पाणिना दक्षिणेन तु ॥
KK-14-03-104-055a	निवीती तर्पयेद्विद्वानृषीन्मन्त्रकृतस्तथा ।
KK-14-03-104-055c	मरीच्यादीनृषींश्चैव नारदाद्यान्समाहितः ॥
KK-14-03-104-056a	प्राचीनावीत्यथैतास्तु तर्पयेद्देवताः पितॄत् ।
KK-14-03-104-056c	ततस्तु कव्यवाडग्निं सों वैवस्वतं तथा ॥
KK-14-03-104-057a	ततश्चार्यमणं चापि ह्यग्निष्वात्तांस्तथैव च ।
KK-14-03-104-057c	सोमपांश्चैव दर्भेषु सतिलैरेव वारिभिः ।
KK-14-03-104-057e	तृप्यतामिति पश्चात्तु स पितॄंस्तर्पयेत्ततः ॥
KK-14-03-104-058a	पितॄन्पितामहांश्चैव तथैव प्रपितामहान् ।
KK-14-03-104-058c	पितामहीस्तता चापि तथैव प्रपितामहीः ॥
KK-14-03-104-059a	मातरं चात्मनश्चैव गुरुमाचार्यमेव च ।
KK-14-03-104-059c	पितृमातृष्वसारौ च तथा मातामहीमपि ॥
KK-14-03-104-060a	उपाध्यायान्सखीन्बन्धूञ्शिष्यर्त्विग्ज्ञातिबान्धवान् ।
KK-14-03-104-060c	प्रमीतानानृशंस्यार्थं तर्पयेत्तानमत्सरः ॥
KK-14-03-104-061a	तर्पयित्वा तथाऽऽचम्य स्नानवस्त्रं प्रपीडयेत् ।
KK-14-03-104-061c	वृत्तिं भृत्यजनस्याहुः स्नानं पानं च तद्विदः ॥
KK-14-03-104-062a	अतर्पयित्वा तान्पूर्वं स्नानवस्त्रं न पीडयेत् ।
KK-14-03-104-062c	पीडयेच्चेत्पुरा मोहाद्देवाः सर्पिगणास्तथा ।
KK-14-03-104-062e	पितरस्तु निराशास्ते शप्त्वा यान्ति यथागतं ॥
KK-14-03-104-063a	प्रक्षाल्य तु मृदा पादावाचम्य प्रयतः पुनः ।
KK-14-03-104-063c	दर्भेषु दर्भपाणिः सन्स्वाध्यायं तु समारभेत् ॥
KK-14-03-104-064a	वेदमादौ समारभ्य ततोपर्युपरि क्रमात् ।
KK-14-03-104-064c	यदधीतेऽन्वहं शक्त्या तत्स्वाध्यायं प्रचक्षते ॥
KK-14-03-104-065a	ऋचो वाऽपि यजुर्वाऽपि सामगायमथापि च ।
KK-14-03-104-065c	इतिहासपुराणानि यथाशक्ति न हापयेत् ॥
KK-14-03-104-066a	उत्थाय तु नमस्कृत्य दिशो दिग्देवता अपि ।
KK-14-03-104-066c	ब्रह्माणं च ततश्चाग्निं पृथिवीमोषधीस्तथा ॥
KK-14-03-104-067a	वाचं वाचस्पतिं चैव मां चैव सरितस्तथा ।
KK-14-03-104-067c	नमस्कृत्य तथाऽद्भिस्तु प्रणवादि च पूर्ववत् ॥
KK-14-03-104-068a	ततो नमोऽद्भ्य इत्युक्त्वा नमस्कुर्यात्तु तज्जलम् ।
KK-14-03-104-068c	घृणिः सूर्यस्तथाऽऽदित्यस्तं प्रणम्य स्वमूर्धनि ॥
KK-14-03-104-069a	ततस्त्वालोकयन्नर्कं प्रणवेन समाहितः ।
KK-14-03-104-069c	ततो मामर्चयेत्पुष्पैर्मत्प्रियैरेव नित्यशः ॥
KK-14-03-104-070	युधिष्ठिर उवाच ।
KK-14-03-104-070a	त्वत्प्रियाणि प्रसूनानि त्वदधिष्ठानि माधव ।
KK-14-03-104-070c	सर्वाण्याचक्ष्व देवेश त्वद्भक्तस्य ममाच्युत ॥
KK-14-03-104-071	भगवानुवाच ।
KK-14-03-104-071a	शृणुष्वावहितो राजन्पुष्पाणि प्रियकृन्ति मे ।
KK-14-03-104-071c	कुमुदं करवीरं च चणकं चंपकं तथा ॥
KK-14-03-104-072a	मल्लिकाजातिपुष्पं च नन्द्यावर्तं च नन्दिकम् ।
KK-14-03-104-072c	पलाशपुष्पपत्राणि दूर्वा भृङ्गकमेव च ॥
KK-14-03-104-073a	वनमाला च राजेन्द्र मत्प्रियाणि विशेषतः ।
KK-14-03-104-073c	सर्वेषामपि पुष्पाणां सहस्रगुणमुत्पलम् ॥
KK-14-03-104-074a	तस्मात्पद्मं तथा राजन्पद्मात्तु सतपत्रकम् ।
KK-14-03-104-074c	तस्मात्सहस्रपत्रं तु पुण्डरीकं ततः परम् ॥
KK-14-03-104-075a	पुण्डरीकसहस्रात्तु तुलसी गुणतोऽधिका ।
KK-14-03-104-075c	बकपुष्पं ततस्तस्मात्सौवर्णं तु ततोऽधिकम् ।
KK-14-03-104-075e	सौवर्णात्तु प्रसूनाच्च मत्प्रियं नास्ति पाण्डव ॥
KK-14-03-104-076a	पुष्पाभावे तुलस्यास्तु पत्रैर्मामर्चयेत्पुनः ।
KK-14-03-104-076c	पत्रालाभे तु शाखाभिः शाखालाभे शिफालवैः ।
KK-14-03-104-076e	शिफाभावे मृदा तत्र भक्तिमानर्चयेत माम् ॥
KK-14-03-104-077a	वर्जनीयानि पुष्पाणि शृणु राजन्समाहितः ।
KK-14-03-104-077c	किङ्किणी मुनिपुष्पं च धुर्धूरं पाटलं तथा ॥
KK-14-03-104-078a	तथाऽतिमुक्तकं चैव पुन्नागं नक्तमालिकम् ।
KK-14-03-104-078c	यौधिकं क्षीरिकापुष्पं निर्गुण्डी लाङ्गुली जपा ॥
KK-14-03-104-079a	कर्णिकारं तथाऽशोकं शल्मलीपुष्पमेव च ।
KK-14-03-104-079c	ककुभाः कोविदाराश्च वैभीतकमथापि च ॥
KK-14-03-104-080a	कुरण्टकप्रसूनं च कल्पकं कालकं तथा ।
KK-14-03-104-080c	अङ्कोलं गिरिकर्णी च नीलान्येव च सर्वशः ।
KK-14-03-104-080e	एकपर्णानि चान्यानि सर्वाण्येव विवर्जयेत् ॥
KK-14-03-104-081a	अर्कपुष्पाणि वर्ज्यानि अर्कपत्रस्थितानि च ।
KK-14-03-104-081c	व्याघृताः पिचुमन्दानि सर्वाण्येव विवर्जयेत् ॥
KK-14-03-104-082a	अन्यैस्तु शुक्लपत्रैस्तु गन्धवद्भिर्नराधिप ।
KK-14-03-104-082c	अवर्ज्यैस्तैर्यथालाभं मद्भक्तो मां समर्चयेत् ॥
KK-14-03-104-083	युधिष्ठिर उवाच ।
KK-14-03-104-083a	कथं त्वमर्चनीयोसि मूर्तयः कीदृशास्तु ते ।
KK-14-03-104-083c	वैखानसाः कथं ब्रुयूः कथं वा पाञ्चरात्रिकाः ॥
KK-14-03-104-084	भगवानुवाच ।
KK-14-03-104-084a	शृणु पाण्डव तत्सर्वमर्चनाक्रममात्मनः ।
KK-14-03-104-084c	स्थण्डिले पद्मकं कृत्वा चाष्टपत्रं सकर्णिकम् ॥
KK-14-03-104-085a	अष्टाक्षरविधानेन ह्यथवा द्वादशाक्षरैः ।
KK-14-03-104-085c	वैदिकैरथ मन्त्रैश्च मम सूक्तेन वा पुनः ॥
KK-14-03-104-086a	स्थापितं मां ततस्तस्मिन्नर्ययित्वा विचक्षणः ।
KK-14-03-104-086c	पुरुषं च ततः सत्यमत्युतं च युधिष्टिर ॥
KK-14-03-104-087a	अनिरुद्धं च मां प्राहुर्वैखानसविदो जनाः ।
KK-14-03-104-087c	अन्ये त्वेवं विजानन्ति मां राजन्पाञ्चरात्रिकाः ।
KK-14-03-104-088a	वासुदेवं च राजेन्द्र सङ्कर्षणमथापि वा ।
KK-14-03-104-088c	प्रद्युम्नं चानिरुद्धं च चतुर्मूर्तिं प्रचक्षते ॥
KK-14-03-104-089a	एताश्चान्याश्च राजेन्द्र सञ्ज्ञाभेदेन मूर्तयः ।
KK-14-03-104-089c	विद्ध्यार्थान्तरा एवं मामेवं चार्चयेद्बुधः ॥
KK-14-03-104-090	युधिष्ठिर उवाच ।
KK-14-03-104-090a	त्वद्भक्ताः कीदृशा देव कानि तेषां व्रतानि च ।
KK-14-03-104-090c	एतत्कथय देवेश त्वद्भक्तस्य ममाच्युत ॥
KK-14-03-104-091	भगवानुवाच ।
KK-14-03-104-091a	अनन्यदेवताभक्ता चे मद्भक्तजनप्रियाः ।
KK-14-03-104-091c	मामेव शरणं प्राप्ता मद्भक्तास्ते प्रकीर्तिताः ॥
KK-14-03-104-092a	स्वर्ग्याण्यपि यशस्यानि मत्प्रियाणि विशेषतः ।
KK-14-03-104-092c	मद्भक्तः पाण्डवश्रेष्ठ व्रतानीमानि धारयेत् ॥
KK-14-03-104-093a	नान्यदाच्छादयेद्वस्त्रं मद्भक्तो जलतारणे ।
KK-14-03-104-093c	स्वस्थस्तु न दिवा स्वप्येन्मधुमांसानि वर्जयेत् ॥
KK-14-03-104-094a	प्रदक्षिणं व्रजेद्विप्रान्गामश्वत्थं हुताशनम् ।
KK-14-03-104-094c	न धावेत्पतिते वर्षे नाग्नभिक्षां च लोपयेत् ॥
KK-14-03-104-095a	प्रत्यक्षलवणं नाद्यत्सौभाञ्जनकरञ्जनौ ।
KK-14-03-104-095c	ग्रासमुष्टिं गवे दद्याद्धान्याम्लं चैव वर्जयेत् ॥
KK-14-03-104-096a	तथा पर्युषितं चापि पक्वं परगृहागतम् ।
KK-14-03-104-096c	अनिवेदितं च यद्द्रव्यं तत्प्रयत्नेन वर्जयेत् ॥
KK-14-03-104-097a	विभितककरञ्जानां छायां दूरे विवर्जयेत् ।
KK-14-03-104-097c	पिप्रदेवपरीवादान्न वदेत्पीडितोपि सन् ॥
KK-14-03-104-098a	सात्विका राजसाश्चापि तामसाश्चापि पाण्डव ।
KK-14-03-104-098c	मामर्चयन्ति मद्भक्तास्तेषामीदृग्विदा गतिः ॥
KK-14-03-104-099a	तामसास्तिमिरं यान्ति राजसा रज एव तत् ।
KK-14-03-104-099c	सात्विकाः सत्वसम्पन्नाः सत्वमेव प्रयान्ति ते ॥
KK-14-03-104-100a	ये सिद्धाः सन्ति साङ्ख्येन योगसत्वबलेन च ।
KK-14-03-104-100c	नभस्यादित्यचन्द्राभ्यां पश्यन्ति पदविस्तरम् ॥
KK-14-03-104-101a	एकस्तम्भे नवद्वारे त्रिस्थूणे पञ्चसाक्षिके ।
KK-14-03-104-101c	एतस्मिन्देहनगरे राजसस्तु सदा भवेत् ॥
KK-14-03-104-102a	उदिते सवितर्याप्य क्रियायुक्तस्य धीमतः ।
KK-14-03-104-102c	चतुर्वेदविदश्चापि देहे षड्वृषलाः स्मृताः ॥
KK-14-03-104-103a	क्षत्रियाः सप्त विज्ञेया वैश्यास्त्वष्टौ प्रकीर्तिताः ।
KK-14-03-104-103c	नियताः पाण्डवश्रेष्ठ शूद्राणामेकविंशतिः ॥
KK-14-03-104-104a	कामः क्रोधश्च लोभश्च मोहश्च मद एव च ।
KK-14-03-104-104c	महामोहश्च इत्येते देहे षड्वृषलाः स्मृताः ॥
KK-14-03-104-105a	गर्वः स्तम्भो ह्यहङ्कार ईर्ष्या च द्रोह एव च ।
KK-14-03-104-105c	पारुष्यं क्रूरता चैव सप्तैत क्षत्रियाः स्मृताः ॥
KK-14-03-104-106a	तीक्ष्णता निकृतिर्माया शाठ्यं डम्भो ह्यनार्जवम् ।
KK-14-03-104-106c	पैशुन्यमनृतं चैव वेश्यास्त्वष्टौ प्रकीर्तिताः ॥
KK-14-03-104-107a	तृष्णा बुभुक्षा निद्रा च ह्यालस्यं चाघृणादयः ।
KK-14-03-104-107c	आधिश्चापि विषादश्च प्रमादो हीनसत्वता ॥
KK-14-03-104-108a	भयं विक्लबता जाड्यं पापकं मन्युरेव च ।
KK-14-03-104-108c	आशा चाश्रद्दधानत्वमनवस्थाप्यमन्त्रणम् ॥
KK-14-03-104-109a	आशौचं मलिनत्वं च शूद्रा ह्येते प्रकीर्तिताः ।
KK-14-03-104-109c	यस्मिन्नेते न दृश्यन्ते स वै ब्राह्मण उच्यते ॥
KK-14-03-104-110a	येषुयेषु हि भावेषु यत्कालं वर्तते द्विजः ।
KK-14-03-104-110c	तत्कालं वै स विज्ञेयो ब्राह्मणो ज्ञानदुर्बलः ॥
KK-14-03-104-111a	प्राणानायम्य यत्कालं येन मां चापि चिन्तयेत् ।
KK-14-03-104-111c	तत्कालो वै द्विजो ज्ञेयः शेषकालो ह्यथेतरः ॥
KK-14-03-104-112a	तस्मात्तु सात्विको भूत्वा शुचिः क्रोधविवर्जितः ।
KK-14-03-104-112c	मामर्चयेत्तु सततं मत्प्रियत्वं यदीच्छति ॥
KK-14-03-104-113a	अलोलजिह्वः समुपस्थितो धृतिं निधाय चक्षुर्युगमात्रमेव तत् ।
KK-14-03-104-113c	मनश्च वाचं च निगृह्य चञ्चलं भयान्निवृत्तो मम भक्त उच्यते ॥
KK-14-03-104-114a	ईदृशाध्यात्मिनो ये तु ब्राह्मणा नियतेन्द्रियाः ।
KK-14-03-104-114c	तेषां श्राद्धेषु तृप्यन्ति तेन तृप्ताः पितामहाः ॥
KK-14-03-104-115a	धर्मो जयति नाधर्मः सत्यं जयति नानृतम् ।
KK-14-03-104-115c	क्षमा जयति न क्रोधः क्षमावान्ब्राह्मणो भवेत् ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि चतुरधिकशततमोऽध्यायः ॥ 104 ॥

