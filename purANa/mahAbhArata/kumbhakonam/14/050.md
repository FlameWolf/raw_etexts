अध्यायः 050

ब्रह्मणा महर्षिन्प्रति धर्मप्रदर्शनपूर्वकं तदनुष्ठानसहकृतज्ञानस्यैव दृष्टान्तप्रदर्शनेन परमपुरुषार्थसाधनत्वोक्तिः ॥ 1 ॥ तथा क्षेत्रक्षेत्रज्ञसम्बन्धकथनम् ॥ 2 ॥ तथा पृथिव्यादिभूतगुणादिप्रतिपादनम् ॥ 3 ॥

KK-14-02-050-001	ब्रह्मोवाच ।
KK-14-02-050-001a	हन्त वः सम्प्रवक्ष्यामि यन्मां पृच्छथ सत्तमाः ।
KK-14-02-050-001c	गुरुणा शिष्यमासाद्य यदुक्तं तन्निबोधत ॥
KK-14-02-050-002a	समस्तमिह तच्छ्रुत्वा सम्यगेवावधार्यताम् ।
KK-14-02-050-002c	अहिंसा सर्वभूतानामेतत्कृत्यतमं मतम् ॥
KK-14-02-050-003a	एतत्पदमनुद्विग्नं वरिष्ठं धर्मलक्षणम् ।
KK-14-02-050-003c	ज्ञानं निःश्रेय इत्याहुर्वृद्धा निश्चितदर्शिनः ।
KK-14-02-050-003e	तस्माज्ज्ञानेन शुद्धेन मुच्यते सर्वकिल्बिषैः ॥
KK-14-02-050-004a	हिंसापराश्च ये केचिद्ये च नास्तिकवृत्तयः ।
KK-14-02-050-004c	लोभमोहसमायुक्तास्ते वै निरयगामिनः ॥
KK-14-02-050-005a	आशीर्युक्तानि कर्माणि कुर्वते ये त्वतन्द्रिताः ।
KK-14-02-050-005c	तेऽस्मिन्लोके प्रमोदन्ते जायमानाः पुनः पुनः ॥
KK-14-02-050-006a	कुर्वते ये तु कर्माणि श्रद्धधाना विपश्चितः ।
KK-14-02-050-006c	अनाशीर्योगसंयुक्तास्ते धीराः साधुदर्शिनः ॥
KK-14-02-050-007a	अतः परं प्रवक्ष्यामि सत्वक्षेत्रज्ञयोर्यथा ।
KK-14-02-050-007c	संयोगो विप्रयोगश्च तन्निबोधत सत्तमाः ॥
KK-14-02-050-008a	विषयो विषयित्वं च सम्बन्धोऽयमिहोच्यते ।
KK-14-02-050-008c	विषयी पुरुषो नित्यं सत्वं च विषयः स्मृतः ॥
KK-14-02-050-009a	व्याख्यातं पूर्वकल्पेन मशकोदुम्बरं यथा ।
KK-14-02-050-009c	भुज्यमानं न जानीते नित्यं सत्वमचेतनम् ।
KK-14-02-050-009e	यस्त्वेवं तं विजानीते यो भुङ्क्ते यश्च भुज्यते ॥
KK-14-02-050-010a	अनित्यं द्वन्द्वसंयुक्तं सत्वमाहुर्मनीषिणः ।
KK-14-02-050-010c	निर्द्वन्द्वो निष्कलो नित्यः क्षेत्रज्ञो निर्गुणात्मकः ॥
KK-14-02-050-011a	समः संज्ञानुगश्चैव स सर्वत्र व्यवस्थितः ।
KK-14-02-050-011c	न सज्जते सदा सत्वमापः पुष्करपर्णवत् ॥
KK-14-02-050-012a	सर्वैरपि गुणैर्विद्वान्व्यतिषक्तो न लिप्यते ।
KK-14-02-050-012c	जलबिन्दुर्यथा लोलः पद्मिनीपत्रसंस्थितः ॥
KK-14-02-050-013a	एवमेवाप्यसंयुक्तः पुरुषः स्यान्न संशयः ।
KK-14-02-050-013c	द्रव्यमात्रमभूत्सत्वं पुरुषस्येति निश्चयः ॥
KK-14-02-050-014a	यथा द्रव्यं च कर्ता च संयोगोऽप्यनयोस्तथा ।
KK-14-02-050-014c	यथा प्रदीपमादाय कश्चित्तमसि गच्छति ।
KK-14-02-050-014e	तथा सत्त्वप्रदीपेन गच्छन्ति परमर्षयः ॥
KK-14-02-050-015a	यावद्द्रव्यं गुणस्तावत्प्रदीपः सम्प्रकाशते ।
KK-14-02-050-015c	क्षीणे द्रव्ये गुणे ज्योतिरन्तर्धानाय गच्छति ॥
KK-14-02-050-016a	व्यक्तः सत्वगुणस्त्वेवं पुरुषो द्रव्यमुच्यते ।
KK-14-02-050-016c	एतद्विप्रा विजानीत हन्त भूयो ब्रवीमि वः ॥
KK-14-02-050-017a	सहस्रेणापि दुर्मेधा न बुद्धिमधिगच्छति ।
KK-14-02-050-017c	चतुर्थेनाप्यथांशेन बुद्धिमान्सुखमेधते ॥
KK-14-02-050-018a	एवं धर्मस्य विज्ञेयं संसाधनमुपायतः ।
KK-14-02-050-018c	उपायज्ञो हि मेधावी सुखमत्यन्तमश्नुते ॥
KK-14-02-050-019a	यथाऽध्वानमपाथेयः प्रपन्नो मनुजः क्वचित् ।
KK-14-02-050-019c	क्लेशेन याति महता विनश्यत्यन्तराऽपि च ॥
KK-14-02-050-020a	तथा कर्मसु विज्ञेयं फलं भवति वा न वा ।
KK-14-02-050-020c	पुरुषस्याऽऽत्मनिःश्रेयः शुभाशुभनिदर्शनम् ॥
KK-14-02-050-021a	यथा च दीर्घमध्वानं पद्भ्यामेव प्रपद्यते ।
KK-14-02-050-021c	अदृष्टपूर्वं सहसा तत्त्वदर्शनवर्जितः ॥
KK-14-02-050-022a	तमेव च यथाऽध्वानं रथेनेहाशुगामिना ।
KK-14-02-050-022c	गच्छत्यश्वप्रयुक्तेन तथा बुद्धिमतां गतिः ॥
KK-14-02-050-023a	ऊर्ध्वं पर्वतमारुह्य नान्ववेक्षेत भूतलम् ।
KK-14-02-050-023c	रथेन रथिनं पश्येत्क्लिश्यमानमचेतनम् ॥
KK-14-02-050-024a	यावद्रथपथस्तावद्रथेन स तु गच्छति ।
KK-14-02-050-024c	क्षीणे रथपदे विद्वान्रथमुत्सृज्य गच्छति ॥
KK-14-02-050-025a	एवं गच्छति मेधावी तत्त्वयोगविधानवित् ।
KK-14-02-050-025c	परिज्ञाय गुणज्ञश्च उत्तरादुत्तरोत्तरम् ॥
KK-14-02-050-026a	यथाऽर्णवं महाघोरमप्लवः सम्प्रगाहते ।
KK-14-02-050-026c	बाहुभ्यामेव सम्मोहाद्वधं वाञ्छत्यसंशयम् ॥
KK-14-02-050-027a	नावा चापि यथा प्राज्ञो विभागज्ञः स्वरित्रया ।
KK-14-02-050-027c	अश्रान्तः सलिलं गाहेच्छीघ्रं संतरते ह्रदम् ॥
KK-14-02-050-028a	तीर्णो गच्छेत्परं पारं नावमुत्सृज्य निर्ममः ।
KK-14-02-050-028c	व्याख्यातं पूर्वकल्पेन यथा रथपदातिनोः ॥
KK-14-02-050-029a	स्नेहात्सम्मोहमापन्नो नावि दाशो यथा तथा ।
KK-14-02-050-029c	ममत्वेनाभिभूतः संस्तत्रैव परिवर्तते ॥
KK-14-02-050-030a	नावं न शक्यमारुह्य स्थले विपरिवर्तितुम् ।
KK-14-02-050-030c	तथैव रथमारुह्य नाप्सु चर्या विधीयते ॥
KK-14-02-050-031a	एवं कर्म कृतं वित्त विषयस्थं पृथक्पृथक् ।
KK-14-02-050-031c	यथा कर्म कृतं लोके तथा तदुपपद्यते ॥
KK-14-02-050-032a	यन्नैव गन्धि नो रस्यं न रूपस्पर्शशब्दवत् ।
KK-14-02-050-032c	मन्यते न मनो बुद्ध्या तत्प्रधानं प्रचक्षते ॥
KK-14-02-050-033a	तत्र प्रधानमव्यक्तमव्यक्तस्य गुणो महान् ।
KK-14-02-050-033c	महत्प्रधानभूतस्य गुणोऽहङ्कार एव च ॥
KK-14-02-050-034a	अहङ्कारात्तु सम्भूतो महाभूतकृतो गुणः ।
KK-14-02-050-034c	पृथक्त्वेन हि भूतानां विषया वै गुणाः स्मृताः ॥
KK-14-02-050-035a	बीजधर्मं यथाऽव्यक्तं तथैव प्रसवात्मकम् ।
KK-14-02-050-035c	बीजधर्मा महानात्मा प्रसवश्चेति नः श्रुतम् ॥
KK-14-02-050-036a	बीजधर्मात्साहङ्कारात्प्रसवश्च पुनःपुनः ।
KK-14-02-050-036c	बीजप्रसवधर्माणि महाभूतानि पञ्च वै ॥
KK-14-02-050-037a	बीजधर्मिण इत्याहुः प्रसवं च प्रकुर्वते ।
KK-14-02-050-037c	विशेषाः पञ्चभूतानां तेषां वित्त विशेषणम् ॥
KK-14-02-050-038a	तत्रैकगुणमाकाशं द्विगुणो वायुरुच्यते ।
KK-14-02-050-038c	त्रिगुणं ज्योतिरित्याहुरापश्चापि चतुर्गुणाः ॥
KK-14-02-050-039a	पृथ्वी पञ्चगुणा ज्ञेया चरस्थावरसङ्कुला ।
KK-14-02-050-039c	सर्वभूतकरी देवी शुभाशुभनिदर्शिनी ॥
KK-14-02-050-040a	शब्दः स्पर्शस्तथा रूपं रसो गन्धश्च पञ्चमः ।
KK-14-02-050-040c	एते पञ्चगुणा भूमेर्विज्ञेया द्विजसत्तमाः ॥
KK-14-02-050-041a	पार्थिवश्च सदा गन्धो गन्धश्च बहुधा स्मृतः ।
KK-14-02-050-041c	तस्य गन्धस्य वक्ष्यामि विस्तरेण बहून्गुणान् ॥
KK-14-02-050-042a	इष्टश्चानिष्टगन्धश्च मधुरोऽम्लः कटुस्तथा ।
KK-14-02-050-042c	निर्हारी संहतः स्निग्धो रूक्षो विशद एव च ॥
KK-14-02-050-043a	एवं दशविधो ज्ञेयः पार्थिवो गन्ध इत्युत ।
KK-14-02-050-043c	शब्दः स्पर्शस्तथा रूपं द्रवश्चापां गुणाः स्मृताः ॥
KK-14-02-050-044a	रसज्ञानं तु वक्ष्यामि रसस्तु बहुधा स्मृतः ।
KK-14-02-050-044c	मधुरोऽम्लः कटुस्तिक्तः कषायो लवणस्तथा ॥
KK-14-02-050-045a	एवं षड्विधविस्तारो रसो वारिमयः स्मृतः ।
KK-14-02-050-045c	शब्दः स्पर्शस्तथा रूपं त्रिगुणं ज्योतिरुच्यते ॥
KK-14-02-050-046a	ज्योतिषश्च गुणो रूपं रूपं च बहुधा स्मृतम् ।
KK-14-02-050-046c	शुक्लं कृष्णं तथा रक्तं नीलं पीतारुणं तथा ॥
KK-14-02-050-047a	ह्रस्वं दीर्घं कृशं स्थूलं चतुरश्राणुवृत्तकम् ।
KK-14-02-050-047c	एवं द्वादशविस्तारं तेजसो रूपमुच्यते ॥
KK-14-02-050-048a	विज्ञेयं ब्राह्मणैर्वृद्धैर्धर्मज्ञैः सत्यवादिभिः ।
KK-14-02-050-048c	शब्दस्पर्शौ च विज्ञेयौ द्विगुणो वायुरुच्यते ॥
KK-14-02-050-049a	वायोश्चापि गुणः स्पर्शः स्पर्शश्च बहुधा स्मृतः ।
KK-14-02-050-049c	उष्णः शीतः सुखो दुःखः स्निग्धो विशद एव च ॥
KK-14-02-050-050a	कठिनश्चिक्कणः श्लक्ष्णः पिच्छिलो दारुणो मृदुः ।
KK-14-02-050-050c	एवं द्वादशविस्तारो वायव्यो गुण उच्यते ॥
KK-14-02-050-051ac	विधिवद्ब्राह्मणैः सिद्धैर्मन्त्रज्ञैस्तत्त्वदर्शिभिः ॥
KK-14-02-050-052a	तत्रैकगुणमाकाशं शब्द इत्येव च स्मृतः ।
KK-14-02-050-052c	तस्य शब्दस्य वक्ष्यामि विस्तरेण बहून्गुणान् ॥
KK-14-02-050-053a	षड्जर्षभः सगान्धारो मध्यमः पञ्चमस्तथा ।
KK-14-02-050-053c	अतः परं तु विज्ञेयो निषादो धैवतस्तथा ।
KK-14-02-050-053e	इष्टश्चानिष्टशब्दश्च संहतः प्रतिभानवान् ॥
KK-14-02-050-054a	एवं बहुविधो ज्ञेयः शब्द आकाशसम्भवः ।
KK-14-02-050-054c	आकाशमुत्तमं भूतमहङ्कारस्ततः परः ॥
KK-14-02-050-055a	अहङ्कारात्परा बुद्धिर्बुद्धेरात्मा ततः परः ।
KK-14-02-050-055c	तस्मात्तु परमव्यक्तमव्यक्तात्पुरुषः परः ॥
KK-14-02-050-056a	परावरज्ञो भूतानां विधिज्ञः सर्वकर्मणाम् ।
KK-14-02-050-056c	सर्वभूतात्मभूतात्मा यं प्राप्याऽऽनन्त्यमश्नुते ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चाशोऽध्यायः ॥ 50 ॥ 
