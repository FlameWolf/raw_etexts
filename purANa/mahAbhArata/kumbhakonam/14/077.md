अध्यायः 077

अश्वानुसरणवशात्सिन्धुदेशं गतेनार्जुनेन सैन्धवैः सह महाऽऽयोधनम् ॥ 1 ॥ बाणगणावकीर्णस्यार्जुनस्य कराद्गाण्डीवस्याधःपतने देवर्ष्यादिभिर्जपादिना तस्य तेजोदीपनम् ॥ 2 ॥ ततः पुनरर्जुनेन तैः सहाऽऽयोधनम् ॥ 3 ॥

001	वैशम्पायन उवाच ।
001a	`जित्वा प्रसाद्य राजानं भगदत्तसुतं तदा ।
001c	विसृज्य याते तुरगे सैन्धवान्प्रति भारत ॥'
002a	सैन्धवैरभवद्युद्धं ततस्तस्य किरीटिनः ।
002c	हतशेषैर्महाराज हतानां च सुतैरपि ॥
003a	तेऽवतीर्णमुपश्रुत्य विषयं श्वेतवाहनम् ।
003c	प्रत्युद्ययुरमृष्यन्तो राजानः पाण्डवर्षभम् ॥
004a	अश्वं च तं परामृश्य विषयान्ते विषोपमात् ।
004c	न भयं चक्रिरे पार्थाद्भीमसेनादनन्तरात् ॥
005a	तेऽविदूराद्धनुष्पाणिं यज्ञियस्य हयस्य च ।
005c	बीभत्सुं प्रत्यपद्यन्त पदातिनमवस्थितम् ॥
006a	ततस्ते तं महावीर्या राजानः पर्यवारयन् ।
006c	जिगीषन्तो नरव्याघ्रं पूर्वं विनिकृता युधि ॥
007a	ते नामान्यपि गोत्राणि कर्माणि विविधानि च ।
007c	कीर्तयन्तस्तदा पार्थं शरवर्षैरवाकिरन् ॥
008a	ते किरन्तः शरव्रातान्वारणप्रतिवारणान् ।
008c	रणे जयमभीप्सन्तः कौन्तेयं पर्यवारयन् ॥
009a	ते समीक्ष्य च तं कृष्णमुग्रकर्माणमाहवे ।
009c	सर्वे युयुधिरे वीरा रथस्थास्तं पदातिनम् ॥
010a	ते तमाजघ्निरे वीरं निवातकवचान्तकम् ।
010c	संशप्तकनिहन्तारं हन्तारं सैन्धवस्य च ॥
011a	ततो रथसहस्रेण गजानामयुतेन च ।
011c	कोष्ठकीकृत्य बीभत्सुं प्रहृष्टमनसोऽभवन् ॥
012a	तं स्मरन्तो वधं वीराः सिन्धुराजस्य चाहवे ।
012c	जयद्रथस्य कौरव्य समरे सव्यसाचिना ॥
013a	ततः पर्जन्यवत्सर्वे शरवृष्टीरवासृजन् ।
013c	तैः कीर्णः शुशुभे पार्थो रविर्मेघान्तरे यथा ॥
014a	स शरैः समवच्छन्नश्चकाशे पाण्डवर्षभः ।
014c	पञ्चरान्तरसञ्चारी शकुन्त इव भारत ॥
015a	ततो हाहाकृतं सर्वं कौन्तेय शरपीडिते ।
015c	त्रैलोक्यमभवद्राजन्रविरासीद्रजोरुणः ॥
016a	ततो ववौ महाराज मारुतो रोमहर्षणः ।
016c	राहुरग्रसदादित्यं पर्वणीव विशाम्पते ॥
017a	उल्काश्च जघ्निरे सूर्यं विकीर्यन्त्यः समन्ततः ।
017c	वेपथुश्चाभवद्राजन्कैलासस्य महागिरेः ॥
018a	मुमुचुः श्वासमत्युष्णं दुःखशोकसमन्विताः ।
018c	सप्तर्षयो जातभयास्तथा देवर्षयोऽपि च ॥
019a	शशं चाशु विनिर्भिद्य मण्डलं शशिनोऽपतन् ।
019c	विपरीता दिशश्चापि सर्वा धूमाकुलास्तथा ॥
020a	रासभारुणसङ्काशा धनुष्मन्तः सविद्युतः ।
020c	आवृत्य गगनं मेघा मुमुचुर्मांसशोणितम् ॥
021a	एवमासीत्तदा वीरे शरवर्षेण संवृते ।
021c	फल्गुने भरतश्रेष्ठ तदद्भुतमिवाभवत् ॥
022a	तस्य तेनावकीर्णस्य शरजालेन सर्वतः ।
022c	मोहात्पपात गाण्डीवमावापश्च करादपि ॥
023a	तस्मिन्मोहमनुप्राप्ते शरजालं महत्तदा ।
023c	सैन्धवा मुमुचुस्तूर्णं गतसत्वे महारथे ॥
024a	ततो मोहं समापन्नं ज्ञात्वा पार्थं दिवौकसः ।
024c	सर्वे वित्रस्तमनसस्तस्य शान्तिकृतोऽभवन् ॥
025a	ततो देवर्षयः सर्वे तथा सप्तर्षयोऽपि च ।
025c	ब्रह्मर्षयश्च विजयं जेपुः पार्थस्य धीमतः ॥
026a	ततः प्रदीपिते देवैः पार्थतेजसि पार्थिव ।
026c	तस्थावचलवद्धीमान्सङ्ग्रामे परमास्त्रवित् ॥
027a	विचकर्ष धनुर्दिव्यं ततः कौरवनन्दनः ।
027c	यन्त्रस्येवेह शब्दोऽभून्महांस्तस्य पुनः पुनः ॥
028a	ततः स शरवर्षाणि प्रत्यमित्रान्प्रति प्रभुः ।
028c	ववर्ष धनुषा पार्थो वर्षाणीव पुरन्दरः ॥
029a	ततस्ते सैन्धवा योधाः सर्व एव सराजकाः ।
029c	नादृश्यन्त शरैः कीर्णाः शलभैरिव पादपाः ॥
030a	तस्य शब्देन वित्रेसुर्भयार्ताश्च विदुद्रुवुः ।
030c	मुमुचुश्चाश्रु शोकार्ताः शुशुचुश्चापि सैन्धवाः ॥
031a	तांस्तु सर्वान्नरव्याघ्रः सैन्धवान्व्यचरद्बली ।
031c	अलातचक्रवद्राजञ्शरजालैः समार्पयत् ॥
032a	तदिन्द्रजालप्रतिमं बाणजालममित्रहा ।
032c	विसृज्य दिक्षु सर्वासु महेन्द्र इव वज्रभृत् ॥
033a	मेघजालनिभं सैन्यं विदार्य शरवृष्टिभिः ।
033c	विबभौ कौरवश्रेष्ठः शरदीव दिवाकरः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि सप्तसप्ततितमोऽध्यायः ॥ 77 ॥

14-77-19 उल्काः शशं चन्द्रस्थं विनिर्भिद्य शशिनो मण्डलं प्रति अपतन्निति अनुवृत्त्या सम्बन्धः ॥ 14-77-20 रासभारुणो वर्णविशेषः ॥ 14-77-22 आवापो हस्तावापः ॥
