अध्यायः 096

युधिष्ठिरेण कृष्णं प्रति वैष्णवधर्मप्रशंसनपूर्वकं तत्कथनप्रार्थना ॥ 1 ॥ वसिष्ठादिभिस्तच्छुश्रूषया तत्समीपोपसर्पणम् ॥ 2 ॥ कृष्णेन युधिष्ठिरादीन्प्रति वैष्णवधर्मप्रशंसनपूर्वकं स्वमहिमानुबोधनम् ॥ 3 ॥

KK-14-03-096-001	जनमेजय उवाच ।
KK-14-03-096-001a	अश्वमेधे पुरावृत्ते केशवं केशिसूदनम् ।
KK-14-03-096-001c	धर्मसंशयमुद्दिश्य किमपृच्छत्पितामहः ॥
KK-14-03-096-002	वैशम्पायन उवाच ।
KK-14-03-096-002a	पश्चिमेनाश्वमेधेन यदा स्नातो युधिष्ठिरः ।
KK-14-03-096-002c	तदा राजा नमस्कृत्य केशवं पुनरब्रवीत् ॥
KK-14-03-096-003a	भगवन्वैष्णवा धर्माः किंफलाः किंपरायणाः ।
KK-14-03-096-003c	किं धर्ममधिकृत्याथ भवतोत्पादिताः पुरा ॥
KK-14-03-096-004a	यदि तेऽहमनुग्राह्यः प्रियोऽस्मि मधुसूदन ।
KK-14-03-096-004c	श्रोतव्या यदि मे कृष्ण तन्मे कथय सुव्रत ॥
KK-14-03-096-005a	पवित्राः किल ते धर्माः सर्वपापप्रणाशनाः ।
KK-14-03-096-005c	सर्वधर्मोत्तमाः पुण्या भगवंस्त्वन्मुखोद्गताः ॥
KK-14-03-096-006a	याञ्श्रुत्वा ब्रह्महा गोघ्नो मातृहा गुरुतल्पगः ।
KK-14-03-096-006c	पाकभेदी कृतघ्नश्च सुरापो ब्रह्मविक्रयी ॥
KK-14-03-096-007a	मित्रविश्वासघाती च वीरहा भ्रूणहा तथा ।
KK-14-03-096-007c	तपोविक्रयिणश्चैव दानविक्रयिणस्तथा ॥
KK-14-03-096-008a	आत्मविक्रयिणो मूढा जीवेद्यश्च विकर्मभिः ।
KK-14-03-096-008c	पापाः शठा नैकृतिका डाम्भिका दूषकास्तथा ॥
KK-14-03-096-009a	रसभेदकरा ये च ये च स्युर्ब्रह्मघातकाः ।
KK-14-03-096-009c	शूद्रप्रेष्यकराश्चोरा विप्रा ये च पुरोहिताः ॥
KK-14-03-096-010a	निक्षेपहारिणः स्त्रीघ्नास्तथा ये पारदारिकाः ।
KK-14-03-096-010c	एते चान्ये च पापा ये मुच्यन्ते तेऽपि किल्बिषात् ॥
KK-14-03-096-011ac	तानाचक्ष्व सुरश्रेष्ठ त्वद्भक्तस्य ममाच्युत ॥
KK-14-03-096-012	वैशम्पायन उवाच ।
KK-14-03-096-012a	इत्येवं कथिते देवे धर्मपुत्रेण संसदि ।
KK-14-03-096-012c	वसिष्ठाद्यास्तपोयुक्ता मुनयस्तत्वदर्शिनः ॥
KK-14-03-096-013a	श्रोतुकामाः परं गुह्यं वैष्णवं धर्ममुत्तमम् ।
KK-14-03-096-013c	तथा भागवताश्चैव ततस्तं पर्यवारयन् ॥
KK-14-03-096-014	युधिष्ठिर उवाच ।
KK-14-03-096-014a	तत्वतस्तव भावेन पादमूलमुपागतम् ।
KK-14-03-096-014c	यदि जानासि मां भक्तं स्निग्धं वा भक्तवत्सल ॥
KK-14-03-096-015a	धर्मगुह्यानि सर्वाणि वेत्तुमिच्छामि तत्वतः ।
KK-14-03-096-015c	धर्मान्कथय मे देव यद्यनुग्रहभागहम् ॥
KK-14-03-096-016a	श्रुता मे मानवा धर्मा वासिष्ठाः काश्यपास्तथा ।
KK-14-03-096-016c	गार्गीया गौतमीयाश्च तथा गोपालकस्य च ॥
KK-14-03-096-017a	पराशरकृताः पूर्वा मैत्रेयस्य च धीमतः ।
KK-14-03-096-017c	औमा माहेश्वराश्चैव नन्दिधर्माश्च पावनाः ॥
KK-14-03-096-018a	ब्रह्मणा कथिता ये च कौमाराश्च श्रुता मया ।
KK-14-03-096-018c	धूमायनकृता धर्माः काण्डवैश्वानरा अपि ॥
KK-14-03-096-019a	भार्गवा याज्ञवल्क्याश्च मार्कण्डेयकृता अपि ।
KK-14-03-096-019c	भारद्वाजकृता ये च बृहस्पतिकृताश्च ये ॥
KK-14-03-096-020a	कुणेश्च कुणिबाहोश्च विश्वामित्रकृताश्च ये ।
KK-14-03-096-020c	सुमन्तुजैमिनिकृताः शाकुनेयास्तथैव च ॥
KK-14-03-096-021a	पुलस्त्यपुलहोद्गीताः पावकीयास्तथैव च ।
KK-14-03-096-021c	अगस्त्यगीता मौद्गल्याः शाण्डिल्याः शलभायनाः ॥
KK-14-03-096-022a	वालखिल्यकृता ये च ये च सप्तर्षिभिस्तथा ।
KK-14-03-096-022c	आपस्तम्बकृता धर्माः शङ्खस्य लिखितस्य च ॥
KK-14-03-096-023a	प्राजापत्यास्तथा याम्या माहेन्द्राश्च श्रुता मया ।
KK-14-03-096-023c	वैयाघ्रव्यासकीयाश्च विभण्डककृताश्च ये ॥
KK-14-03-096-024a	नारदीयाः श्रुता धर्माः कापोताश्च श्रुता मया ।
KK-14-03-096-024c	तथा विदुरवाक्यानि भृगोरङ्गिरसस्तथा ॥
KK-14-03-096-025a	क्रौञ्चा मृदङ्गगीताश्च सौर्या हारीतकाश्च ये ।
KK-14-03-096-025c	ये पिशङ्गकृताश्चापि कातपायाः सुवालकाः ॥
KK-14-03-096-026a	उद्दालककृता धर्मा औशनस्यास्तथैव च ।
KK-14-03-096-026c	वैशम्पायनगीताश्च ये चान्येऽप्येवमादितः ॥
KK-14-03-096-027a	एतेभ्यः सर्वधर्मेभ्यो देव त्वन्मुखनिस्सृताः ।
KK-14-03-096-027c	पावनात्वात्पवित्रत्वाद्विशिष्टा इति मे मतिः ॥
KK-14-03-096-028a	तस्माद्धि त्वां प्रपन्नस्य त्वद्भक्तस्य च केशव ।
KK-14-03-096-028c	युष्मदीयान्वरान्धर्मान्पुण्यान्कथय मेच्युत ॥
KK-14-03-096-029	वैशम्पायन उवाच ।
KK-14-03-096-029a	एवं पृष्टस्तु धर्मज्ञो धर्मपुत्रेण केशवः ।
KK-14-03-096-029c	उवाच धर्मान्सूक्ष्मार्थान्धर्मपुत्रस्य हर्षितः ॥
KK-14-03-096-030a	एवं ते यस्य कौन्तेय यत्नो धर्मेषु सुव्रत ।
KK-14-03-096-030c	तस्य ते दुर्लभो लोके न कश्चिदपि विद्यते ॥
KK-14-03-096-031a	धर्मः श्रुतो वा दृष्टो वा कथितो वा कृतोऽपि वा ।
KK-14-03-096-031c	अनुमोदितो वा राजेन्द्र नयतीन्द्रपदं नरम् ॥
KK-14-03-096-032a	धर्मः पिता च माता च धर्मो नाथः सुहृत्तथा ।
KK-14-03-096-032c	धर्मो भ्राता सखा चैव धर्मः स्वामी परन्तप ॥
KK-14-03-096-033a	धर्मादर्थश्च कामश्च धर्माद्भोगाः सुखानि च ।
KK-14-03-096-033c	धर्मादैश्वर्यमेवाग्र्यं धर्मात्स्वर्गगतिः परा ॥
KK-14-03-096-034a	धर्मोऽयं सेवितः शुद्धस्त्रायते महतो भयात् ।
KK-14-03-096-034c	धर्माद्द्विजत्वं देवत्वं धर्मः पावयते नरम् ॥
KK-14-03-096-035a	यदा च क्षीयते पापं कालेन पुरुषस्य तु ।
KK-14-03-096-035c	तदा सञ्जायते बुद्धिर्धर्मं कर्तुं युधिष्ठिर ॥
KK-14-03-096-036a	जन्मान्तरसहस्रैस्तु मनुष्यत्वं हि दुर्लभम् ।
KK-14-03-096-036c	तद्गत्वाऽपीह यो धर्मं न करोति स्ववञ्चितः ॥
KK-14-03-096-037a	कुत्सिता ये दरिद्राश्च विरूपा व्याधितास्तथा ।
KK-14-03-096-037c	परद्वेष्याश्च मूर्खाश्च न तैर्धर्मः कृतः पुरा ॥
KK-14-03-096-038a	ये च दीर्घायुषः शूराः पण्डिता भोगिनस्तथा ॥
KK-14-03-096-038c	नीरोगा रूपसम्पन्नास्तैर्धर्मः सुकृतः पुरा ॥
KK-14-03-096-039a	एवं धर्मः कृतः शुद्धो नयते गतिमुत्तमाम् ।
KK-14-03-096-039c	अधर्मं सेवते यस्तु तिर्यग्योन्यां पतत्यसौ ॥
KK-14-03-096-040a	इदं रहस्यं कौन्तेय शृणु धर्ममनुत्तमम् ।
KK-14-03-096-040c	कथयिष्ये परं धर्मं तव भक्तस्य पाण्डव ॥
KK-14-03-096-041a	इष्टस्त्वमसि मेऽत्यर्थं प्रपन्नश्चापि मां सदा ।
KK-14-03-096-041c	परमार्थमपि ब्रूयां किं पुनर्धर्मसंहिताम् ॥
KK-14-03-096-042a	इदं मे मानुषं जन्म कृतमात्मनि मायया ।
KK-14-03-096-042c	धर्मसंस्थापनार्थाय दुष्टानां नाशनाय च ॥
KK-14-03-096-043a	मानुष्यं भावमापन्नं ये मां गृह्णन्त्यवज्ञया ।
KK-14-03-096-043c	संसारान्तर्हि ते मूढास्तिर्यग्योनिष्वनेकशः ॥
KK-14-03-096-044a	ये च मां सर्वभूतस्थं पश्यन्ति ज्ञानचक्षुषा ।
KK-14-03-096-044c	मद्भक्तांस्तान्सदा युक्तान्मत्समीपं नयाम्यहम् ॥
KK-14-03-096-045a	मद्भक्ता न विनश्यन्ति मद्भक्ता वीतकल्मषाः ।
KK-14-03-096-045c	मद्भक्तानां तु मानुष्ये सफलं जन्म पाण्डव ॥
KK-14-03-096-046a	अपि पापेष्वभिरता मद्भक्ताः पाण्डुनन्दन ।
KK-14-03-096-046c	मुच्यन्ते पातकैः सर्वैः पद्मपत्रमिवाम्भसा ॥
KK-14-03-096-047a	जन्मान्तरसहस्रेषु तपसा भावितात्मनाम् ।
KK-14-03-096-047c	भक्तिरुत्पद्यते तात मनुष्याणां न संशयः ॥
KK-14-03-096-048a	यच्च रूपं परं गुह्यं कूटस्थमचलं ध्रुवम् ।
KK-14-03-096-048c	न दृश्यते तथा देवैर्मद्भक्तैर्दृश्यते यथा ॥
KK-14-03-096-049a	अपरं यच्च मे रूपं प्रादुर्भावेषु दृश्यते ।
KK-14-03-096-049c	तदर्चयन्ति सर्वार्थैः सर्वभूतानि पाण्डव ॥
KK-14-03-096-050a	कल्पकोटिसहस्रेषु व्यतीतेष्वागतेषु च ।
KK-14-03-096-050c	दर्शयामीह तद्रूपं यच्च पश्यन्ति मे सुराः ॥
KK-14-03-096-051a	स्थित्युत्पत्त्यव्ययकरं यो मां ज्ञात्वा प्रपद्यते ।
KK-14-03-096-051c	अनुगृह्णाम्यहं तं वै संसारान्मोचयामि च ॥
KK-14-03-096-052a	अहमादिर्हि देवानां सृष्टा ब्रह्मादयो मया ।
KK-14-03-096-052c	प्रकृतिं स्वामवष्टभ्य जगत्सर्वं सृजाम्यहम् ॥
KK-14-03-096-053a	तमोमूलोऽहमव्यक्तो रजोमध्ये प्रतिष्ठितः ।
KK-14-03-096-053c	ऊर्ध्वं सत्त्वं विना लोभं ब्रह्मादिस्तम्बपर्यतः ॥
KK-14-03-096-054a	मूर्धानं मे विद्धि दिवं चन्द्रादित्यौ च लोचने ।
KK-14-03-096-054c	गावोऽग्निर्बाह्मणो वक्त्रं मारुतः श्वसनं च मे ॥
KK-14-03-096-055a	दिशो मे बाहवश्चाष्टौ नक्षत्राणि च भूषणम् ।
KK-14-03-096-055c	अन्तरिक्षमुरो विद्धि सर्वभूतावकाशकम् ।
KK-14-03-096-055e	मार्गो मेघानिलाभ्यां तु यन्ममोदरमव्ययम् ॥
KK-14-03-096-056a	पृथिवीमण्डलं यद्वै द्वीपार्णवनगैर्युतम् ।
KK-14-03-096-056c	सर्वसन्धारणोपेतं पादौ मम युधिष्ठिर ॥
KK-14-03-096-057a	स्थितो ह्येकगुणः खेऽहं द्विगुणश्चास्मि मारुते ।
KK-14-03-096-057c	त्रिगुणोऽग्नौ स्थितोऽहं वै सलिले च चतुर्गुणः ॥
KK-14-03-096-058a	शब्दाद्या ये गुणाः पञ्च महाभूतेषु पञ्चसु ।
KK-14-03-096-058c	तन्मात्रासंस्थितः सोऽहं पृथिव्यां पञ्चधा स्थितः ॥
KK-14-03-096-059a	अहं सहस्रशीर्षस्तु सहस्रवदनेक्षणः ।
KK-14-03-096-059c	सहस्रबाहूदरधृक्सहस्रोरुः सहस्रपात् ॥
KK-14-03-096-060a	धृत्वोर्वीं सर्वतः सम्यगत्यतिष्ठं दशाङ्गुलम् ।
KK-14-03-096-060c	सर्वभूतात्मभूतस्थः सर्वव्यापी ततोऽस्म्यहम् ॥
KK-14-03-096-061a	अचिन्त्योऽहमनन्तोऽहमजरोऽहमजो ह्यहम् ।
KK-14-03-096-061c	अनाद्योऽहमवध्योऽहमप्रमेयोऽहमव्ययः ॥
KK-14-03-096-062a	निर्गुणोऽहं निगूढात्मा निर्द्वन्द्वो निर्ममो नृप ।
KK-14-03-096-062c	निष्कलो निर्विकारोऽहं निदानममृतस्य तु ॥
KK-14-03-096-063a	सुधा चाहं स्वधा चाहं स्वाहा चाहं नराधिप ।
KK-14-03-096-063c	तेजसा तपसा चाहं भूतग्रामं चतुर्विधम् ॥
KK-14-03-096-064a	स्नेहपाशैर्गुणबद्ध्वा धारयाम्यात्ममायया ।
KK-14-03-096-064c	चातुराश्रमधर्मोऽहं चातुर्होत्रफलाशनः ।
KK-14-03-096-064e	चतुर्मूर्तिश्चतुर्यज्ञश्चतुराश्रमभावनः ॥
KK-14-03-096-065a	संहृत्याहं जगत्सर्वं कृत्वा वै गर्भमात्मनः ।
KK-14-03-096-065c	शयामि दिव्ययोगेन प्रलयेषु युधिष्ठिर ॥
KK-14-03-096-066a	सहस्रयुगपर्यन्तां ब्राह्मीं रात्रिं महार्णवे ।
KK-14-03-096-066c	स्थित्वा सृजामि भूतानि जङ्गमानि स्थिराणि च ॥
KK-14-03-096-067a	कल्पे कल्पे च भूतानि संहरामि सृजामि च ।
KK-14-03-096-067c	न च मां तानि जानन्ति मायया मोहितानि मे ॥
KK-14-03-096-068a	मम चैवान्धकारस्य मार्गितव्यस्य नित्यशः ।
KK-14-03-096-068c	प्रशान्तस्येव दीपस्य गतिर्नैपोपलभ्यते ॥
KK-14-03-096-069a	न तदस्ति क्वचिद्राजन्यत्राहं न प्रतिष्ठितः ।
KK-14-03-096-069c	न च तद्विद्यते भूतं मयि यन्न प्रतिष्ठितम् ॥
KK-14-03-096-070a	यावन्मित्रं भवेद्भूतं स्थूलं सूक्ष्ममिदं जगत् ।
KK-14-03-096-070c	दीवभूतो ह्यहं तस्मिंस्तावन्मात्रं प्रतिष्ठितः ॥
KK-14-03-096-071a	किञ्चात्र बहुनोक्तेन सत्यमेतद्ब्रवीमि ते ।
KK-14-03-096-071c	यद्भूतं यद्भविष्यच्च तत्सर्वमहमेव तु ॥
KK-14-03-096-072a	मया सृष्टानि भूतानि मन्मयानि च भारत ।
KK-14-03-096-072c	मामेव न विजानन्ति मायया मोहितानि वै ॥
KK-14-03-096-073a	एवं सर्वं जगदिदं सदेवासुरमानुषम् ।
KK-14-03-096-073c	मत्तः प्रभवते राजन्मय्येव प्रविलीयते ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि षण्णवतितमोऽध्यायः ॥ 96 ॥

*एतदारभ्यापर्वसमाप्ति विद्यमानास्त्रयोविंशत्यध्याया दाक्षिणात्यकोशेष्वेव दृश्यन्ते नत्वौत्तराहपाठे । 
14-96-2 पञ्चमेनाश्वमेधेनेति ट.पाठः ॥ 14-96-18 शूद्रायनकृता धर्मा इति क.पाठः ॥ 14-96-23 वैभीतककृताश्च ये इति ट.पाठः ॥ 14-96-31 राजेन्द्र पुनाति ह नरं सदेति ट.पाठः ॥
