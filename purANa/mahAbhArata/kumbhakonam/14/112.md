अध्यायः 112
कृष्णेन युधिष्ठिरम्प्रति चान्द्रायणविधिनिरूपणपूर्वकं तदाचरणफलकथनम् ॥ 1 ॥

KK-14-03-112-001	युधिष्ठिर उवाच ।
KK-14-03-112-001a	चक्रायुध नमस्तेऽस्तु देवेश गरुडध्वज ।
KK-14-03-112-001c	चान्द्रायणविधिं पुण्यमाख्याहि भगवन्मम ॥
KK-14-03-112-002	भगवानुवाच ।
KK-14-03-112-002a	शृणु पाण्डव तत्वेन सर्वपापप्रणाशनम् ।
KK-14-03-112-002c	पापिनो येन शुद्ध्यन्ति तत्ते वक्ष्यामि सर्वशः ॥
KK-14-03-112-003a	ब्राह्मणः क्षत्रियो वाऽपि वैश्यो वा चरितव्रतः ।
KK-14-03-112-003c	यथावत्कर्तुकामो वै तस्यैवं प्रथमा क्रिया ॥
KK-14-03-112-004a	शोधयेत्तु शरीरं स्वं पञ्चगव्येन यन्त्रितः ।
KK-14-03-112-004c	सशिरः कृष्णपक्षस्य ततः कुर्वीत वापनम् ॥
KK-14-03-112-005a	शुक्लवासाः शुचिर्भूत्वा मौञ्जीं बध्नीत मेखलाम् ।
KK-14-03-112-005c	पालाशदण्डमादाय ब्रह्मचारिव्रते स्थितः ॥
KK-14-03-112-006a	कृतोपवासः पूर्वं तु शुक्लप्रतिपदि द्विजः ।KK-14-03-112-006c	नदीसङ्गमतीर्थेषु शुचौ देशे गृहेऽपि वा ।
KK-14-03-112-006e	गोमयेनोपलिप्तेऽथ स्थण्डिलेऽग्निं निधापयन् ॥
KK-14-03-112-007a	आघारावाज्यभागौ च प्रणवं व्याहृतीस्तथा ।
KK-14-03-112-007c	वारुणं चैव पञ्चैव हुत्वा सर्वान्यथाक्रमम् ॥
KK-14-03-112-008a	सत्याय विष्णवे चेति ब्रह्मर्षिभ्योऽथ ब्रह्मणे ।
KK-14-03-112-008c	विश्वेभ्यो हि च देवेभ्यः सप्रजापतये तथा ॥
KK-14-03-112-009a	षडुक्त्वा जुहुयात्पश्चात्प्रायश्चित्ताहुतिं द्विजः ।
KK-14-03-112-009c	अतः समापयेदग्निं शान्तिं कृत्वाऽथ पौष्टिकिम् ॥
KK-14-03-112-010a	प्रणम्य चाग्निं सोमं च भस्म दिग्ध्वा यथाविधि ।KK-14-03-112-010c	नदीं गत्वा विशुद्धात्मा सोमाय वरुणाय च ।
KK-14-03-112-010e	आदित्याय नमस्कृत्वा ततः स्नायात्समाहितः ॥
KK-14-03-112-011a	उत्तीर्योदकमाचम्य चासीनः पूर्वतोमुखः ।
KK-14-03-112-011c	प्राणायामं ततः कृत्वा पवित्रैरभिषेचनम् ॥
KK-14-03-112-012a	आचान्तस्त्वमिवीक्षेत ऊर्ध्वबाहुर्दिवाकरम् ।
KK-14-03-112-012c	कृताञ्जलिपुटः स्थित्वा कुर्याच्चैव प्रदक्षिणम् ॥
KK-14-03-112-013a	नारायणं वा रुद्रं वा ब्रह्मणमथवाऽपि च ।
KK-14-03-112-013c	वारुणं मन्त्रमूक्तं वा प्राग्भोजनमथापि वा ॥
KK-14-03-112-014a	वीरघ्नमृषभफं वाऽपि तथा चाप्यघमर्षणम् ।KK-14-03-112-014c	गायत्रीं मम देवीं वा सावित्रीं वा जपेत्ततः ।
KK-14-03-112-014e	शतं वाऽष्टशतं वाऽपि सहस्रमथवा परम् ॥
KK-14-03-112-015a	ततो मध्याह्नकाले वै पायसं यावकं हि वा ।
KK-14-03-112-015c	पाचयित्वा प्रयत्नेन प्रयतः सुसमाहितः ॥
KK-14-03-112-016a	पात्रं तु सुसमादाय सौवर्णं राजतं तु वा ।
KK-14-03-112-016c	ताम्रं वा मृन्मयं वापि औदुम्बरमथापि वा ।
KK-14-03-112-017a	वृक्षाणां याज्ञियानं तु पर्णैरार्द्रैरकुत्सितैः ।
KK-14-03-112-017c	पुटकेन तु गुप्तेनि चरेद्भैक्षं समाहितः ॥
KK-14-03-112-018a	ब्राह्मणानां गृहाणां तु सप्तानां नापरं व्रजेत् ।
KK-14-03-112-018c	गोदोहमात्रं तिष्ठेत्तु वाग्यतः संयतेन्द्रियः ॥
KK-14-03-112-019ac	न हसेन्न च वीक्षेत नाभिभाषेत वा स्त्रियम् ॥
KK-14-03-112-020a	दृष्ट्वा मूत्रं पुरीषं वा चण्डालं वा रजस्वलाम् ।
KK-14-03-112-020c	पतितं च तथा श्वानमादित्यमवलोकयेत् ॥
KK-14-03-112-021a	यो हि पादुकमारुह्य सर्वदा प्रचरेद्द्विजः ।
KK-14-03-112-021c	तं दृष्ट्वा पापकर्माणमादित्यमवलोकयेत् ॥
KK-14-03-112-022a	ततस्त्वावसथं प्राप्तो भिक्षां निक्षिप्य भूतले ।KK-14-03-112-022c	प्रक्षाल्य पादावाजान्वोर्हस्तावाकूर्परं पुनः ।
KK-14-03-112-022e	आचम्य वारिणा तेन वह्निं विप्रांश्च पूययेत् ॥
KK-14-03-112-023a	पञ्च सप्ताथवा कुर्याद्भागान्भैक्षस्य तस्य वै ।
KK-14-03-112-023c	तेषामन्यतमं पिण्डमादित्याय निवेदयेत् ॥
KK-14-03-112-024a	ब्रह्मणे चाग्नये चैव सोमाय वरुणाय च ।
KK-14-03-112-024c	विश्वेभ्यश्चैव देवेभ्यो दद्यादन्नं यथाक्रमम् ॥
KK-14-03-112-025ac	अवशिष्टमथैकं तु वक्त्रमात्रं प्रकल्पयेत् ॥
KK-14-03-112-026a	अङ्गुल्यग्रे स्थितं पिण्डं गायत्र्या चाभिमन्त्रयेत् ।KK-14-03-112-026c	अङ्गुलीभिस्त्रिभिः पिण्डं प्राश्नीयात्प्राङ्मुखः शुचिः ।
KK-14-03-112-027a	यथा च वर्धते सोमो ह्रसते च यथा पुनः ।
KK-14-03-112-027c	तथा पिण्डाश्च वर्धन्ते ह्रसन्ते च दिनेदिने ॥
KK-14-03-112-028a	त्रिकालं स्नानमस्योक्तं द्विकालमथवा सकृत् ।
KK-14-03-112-028c	ब्रह्मचारी सदा वाऽपि न च वस्त्रं प्रपीडयेत् ॥
KK-14-03-112-029a	स्थाने न दिवसं तिष्ठेद्रात्रौ वीरासनं व्रजेत् ।
KK-14-03-112-029c	भवेत्स्थण्डिलशायी वाऽप्यथवा वृक्षमूलिकः ॥
KK-14-03-112-030a	वल्कलं यदि वा क्षौमं शाणं कार्पासकं तथा ।
KK-14-03-112-030c	आच्छादनं भवेत्तस्य वस्त्रार्थं पाण्डुनन्दन ॥
KK-14-03-112-031a	एवं चान्द्रायणे पूर्णे मासस्यान्ते प्रयत्नवान् ।
KK-14-03-112-031c	ब्राह्मणान्भोजयेद्भक्त्या दद्याच्चैव च दक्षिणाम् ॥
KK-14-03-112-032a	चान्द्रायणेन चीर्णेन यत्कृतं तेन दुष्कृतम् ।
KK-14-03-112-032c	तत्सर्वं तत्क्षणादेव भस्मीभवति काष्ठवत् ॥
KK-14-03-112-033a	ब्रह्महत्या च गोहत्या सुवर्णस्तैन्यमेव च ।
KK-14-03-112-033c	भ्रूणहत्या सुरापानं गुरोर्दारव्यतिक्रमः ॥
KK-14-03-112-034a	एवमन्यानि पापानि पातकीयानि यानि च ।
KK-14-03-112-034c	चान्द्रायणेन नश्यन्ति वायुना पांसवो यथा ॥
KK-14-03-112-035a	अनिर्दशाया गोः क्षीरमौष्ठ्रमाविकमेव च ।
KK-14-03-112-035c	मृतसूतकयोश्चान्नं भुक्त्वा चान्द्रायणं चरेत् ॥
KK-14-03-112-036a	उपपातकिनश्चान्नं पतितान्नं तथैव च ।
KK-14-03-112-036c	शूद्रस्योच्छेषणं चैव भुक्त्वा चान्द्रायणं चरेत् ॥
KK-14-03-112-037a	आकाशस्थं तु हस्तस्थमधः स्रस्तं तथैव च ।
KK-14-03-112-037c	परहस्तस्थितं चैव भुक्त्वा चान्द्रायणं चरेत् ॥
KK-14-03-112-038a	अथाग्रेधिषोरन्नं दिधिषूपपतेस्तथा ।
KK-14-03-112-038c	परिवेत्तुस्तथा चान्नं परिवित्तान्नमेव च ॥
KK-14-03-112-039a	कुण्डान्नं गोलकान्नं च देवलान्नं तथैव च ।
KK-14-03-112-039c	तथा पुरोहितस्यान्नं भुक्त्वा चान्द्रायणं चरेत् ॥
KK-14-03-112-040a	सुराऽऽसवं विषं सर्पिर्लाक्षा लवणमेव च ।
KK-14-03-112-040c	तैलं चापि च विक्रीणन्द्विजश्चान्द्रायणं चरेत् ॥
KK-14-03-112-041a	एकोद्दिष्टं तु यो भुङ्क्ते जनमध्यगतोऽपि यः ।
KK-14-03-112-041c	भिन्नभाण्डेषु यो भुङ्क्ते द्विजश्चान्द्रायणं चरेत् ॥
KK-14-03-112-042a	यो भुङ्क्तेऽनुपनीतेन यो भुङ्क्ते च स्त्रिया सह ।
KK-14-03-112-042c	कन्यया सह यो भुङ्क्ते द्विजश्चान्द्रायणं चरेत् ॥
KK-14-03-112-043a	उच्छिष्टं स्थापयेद्विप्रो यो मोहाद्भोजनान्तरे ।
KK-14-03-112-043c	दद्याद्वा यदि वा मोहाद्विजश्चान्द्रायणं चरेत् ॥
KK-14-03-112-044a	तुम्बकोशातकं चैव पलाण्डुं गृञ्जनं तथा ।
KK-14-03-112-044c	छत्राकं लशुनं चैव भुक्त्वा चान्द्रायणं चरेत् ॥
KK-14-03-112-045a	द्विजः पर्युषितं चान्नं पक्वं परगृहागतम् ।
KK-14-03-112-045c	विपक्वं च तथा मांसं भुक्त्वा चान्द्रायणं चरेत् ॥
KK-14-03-112-046a	उदक्यया शुना वाऽपि चण्डालैर्वा द्विजोत्तमः ।
KK-14-03-112-046c	दृष्टमन्नं तु भुञ्जानो द्विजश्चान्द्रायणं चरेत् ॥
KK-14-03-112-047a	एतत्पुरा विशुद्ध्यर्थमृषिभिश्चरितं व्रतम् ।
KK-14-03-112-047c	पावनं सर्वभूतानां पुण्यं पाण्डवचोदितम् ॥
KK-14-03-112-048a	एतेन वसवो रुद्राश्चादित्याश्च दिवं गताः ।
KK-14-03-112-048c	एतदद्य परं गुह्यं पवित्रं पापनाशनम् ॥
KK-14-03-112-049a	यथोक्तमेतद्यः कुर्याद्द्विजः पापप्रणाशनम् ॥
KK-14-03-112-049c	स दिवं याति पूतात्मा निर्मलादित्यसन्निभः ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि द्वादशाधिकशततमोऽध्यायः ॥ 112 ॥
