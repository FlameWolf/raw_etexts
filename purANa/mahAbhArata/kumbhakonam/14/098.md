अध्यायः 098

कृष्णेन युधिष्ठिरं प्रति जन्मदानजीवितानां वैयर्थ्यापादकाधर्मकथनम् ॥ 1 ॥ तथा दानानां सात्विकत्वादिकथनपूर्व तत्तत्फलानां त्रैविध्यादिप्रतिपादनम् ॥ 2 ॥ तथा दानपात्रलक्षणनिरूपणम् ब्राह्मणमहिमानुवर्णनं च ॥ 3 ॥

001	वैशम्पायन उवाच ।
001a	एवं श्रुत्वा वचस्तस्य धर्मपुत्रोऽच्युतस्य तु ।
001c	पप्रच्छ पुनरप्यन्यं धर्मं धर्मात्मजो हरिम् ॥
002a	वृथा च कति जन्मानि वृथा दानानि कानि च ।
002c	वृथा च जीवितं केषां नराणां पुरुषोत्तम ॥
003a	कीदृशासु ह्यवस्थासु दानं दत्तं जनार्दन ।
003c	इह लोकेऽनुभवति पुरुषः पुरुषोत्तम ॥
004a	गर्भस्थः किं समश्नाति किं बाल्ये वाऽपि केशव ।
004c	यौवनस्थेऽपि किं कृष्ण वार्धके वाऽपि किं भवेत् ॥
005a	सात्विकं कीदृशं दानं राजसं कीदृशं भवेत् ।
005c	तामसं कीदृशं देव तर्पयिष्यति किं प्रभो ॥
006a	उत्तमं कीदृशं दानं तेषां वा किं फलं भवेत् ।
006c	किं दानं नयति ह्यूर्ध्वं किं गतिं मध्यमां नयेत् ।
006e	गतिं जघन्यामथवा देवदेव ब्रवीहि मे ॥
007a	एतदिच्छामि विज्ञातुं परं कौतूहलं हि मे ।
007c	त्वदीयं वचनं सत्यं पुण्यं च मधुसूदन ॥
008	वैशम्पायन उवाच ।
008a	एवं धर्मं प्रयत्नेन पृष्टः पाण्डुसुतेन वै ।
008c	उवाच वासुदेवोऽथ धर्मान्धर्मात्मजस्य तु ॥
009	भगवानुवाच ।
009a	शृणु राजन्यथान्यायं वचनं तथ्यमुत्तमम् ।
009c	कथ्यमानं मया पुण्यं सर्वपापव्यपोहनम् ॥
010a	वृथा च दश जन्मानि चत्वारि च नराधिप ।
010c	वृथा दानानि पञ्चाशत्पञ्चैव च यथाक्रमम् ॥
011a	वृथा च जीवितं येषां ते च षट् परिकीर्तिताः ।
011c	अनुक्रमेण वक्ष्यामि तानि सर्वाणि पार्थिव ॥
012a	धर्मघ्नानां वृथा जन्म लुब्धानां पापिनां तथा ।
012c	वृथा पाकं च येऽश्नन्ति परदाररताश्च ये ।
012e	पाकभेदकरा ये च ये च स्युः सत्यवर्जिताः ॥
013a	मृष्टमश्नाति यश्चैकः क्लिश्यमानैस्तु बान्धवैः ।
013c	पितरं मातरं चैव उपाध्यायं गुरुं तथा ।
013e	मातुलं मातुलानीं च यो निहन्याच्छपेत वा ॥
014a	ब्राह्मणश्चैव यो भूत्वा सन्ध्योपासनवर्जितः ।
014c	निस्स्वाहो निस्स्वधश्चैव शूद्राणामन्नभुग्द्विजः ॥
015a	मम वा शङ्करस्याथ ब्रह्मणो वा युधिष्ठिर ।
015c	अथवा ब्राह्मणानां तु ये न भक्ता नराधमाः ।
015e	वृथाजन्मान्यथैतेषां पापिनां विद्धि पाण्डव ॥
016a	अश्रद्धयाऽपि यद्दत्तमवामानेन वाऽपि यत् ।
016c	डम्भार्थमपि यद्दत्तं यत्पाषण्डिहृतं नृप ॥
017a	शूद्राचाराय यद्दत्तं यद्दत्त्वा चानुकीर्तितम् ।
017c	रोषयुक्तं तु यद्दत्तं यद्दत्तमनुशोचितम् ॥
018a	डम्भार्जितं च यद्दत्तं यच्च वाऽप्यनृतार्जितम् ।
018c	ब्राह्मणस्वं च यद्दत्तं चौर्येणाप्यार्जितं च यत् ॥
019a	अभिशस्ताहृतं यत्तु यद्दत्तं पतिते द्विजे ।
019c	निर्ब्रह्माभिहृतं यत्तु यद्दत्तं सर्वयाचकैः ॥
020a	व्रात्यैस्तु यद्धृतं दानमारूढपतितैश्च यत् ।
020c	यद्दत्तं स्वैरिणीभर्तुः श्वशुराननुवर्तिने ॥
021a	यद्ग्रामयाचकहृतं यत्कृतघ्नहृतं तथा ।
021c	उपपातकिने दत्तं वेदविक्रयिणे च यत् ॥
022a	स्त्रीजिताय च यद्दत्तं यद्दत्तं राजसेविने ।
022c	गणकाय च यद्दत्तं यच्च कारणिकाय च ॥
023a	वृषलीपतये दत्तं यद्दत्तं शस्त्रजीविने ।
023c	भृतकाय च यद्दत्तं व्यालग्राहिहृतं च यत् ॥
024a	पुरोहिताय यद्दत्तं चिकित्सकहृतं च यत् ।
024c	यद्वणिक्कर्मिणे दत्तं क्षुद्रमन्त्रोपजीविने ॥
025a	यच्छूद्रजीविने दत्तं यच्च देवलकाय च ।
025c	देवद्रव्याशिने यच्च यद्दत्तं चित्रकर्मिणे ॥
026a	रङ्गोपजीविने दत्तं यच्च मांसोपजीविने ।
026c	सेवकाय च यद्दत्तं यद्दत्तं ब्राह्मणब्रुवे ॥
027a	अदेशिने च यद्दत्तं दत्तं वार्धुषिकाय च ।
027c	यदनाचारिणे दत्तं यत्तु दत्तमनग्रये ॥
028a	असन्ध्योपासिने दत्तं यच्छूद्रग्रामवासिने ।
028c	यन्मिथ्यालिङ्गिने दत्तं दत्तं सर्वाशिने च यत् ॥
029a	नास्तिकाय च यद्दत्तं धर्मविक्रयिणे च यत् ।
029c	वराकाय च यद्दत्तं यद्दत्तं कूटसाक्षिणे ॥
030a	ग्रामकूटाय यद्दत्तं दानं पार्थिवपुङ्गव ।
030c	वृथा भवति तत्सर्वं नात्र कार्या विचारणा ॥
031a	विप्राणामधरा एते लोलुपा ब्राह्मणाधमाः ।
031c	नात्मानं तारयन्त्येते न दातारं युधिष्ठिर ॥
032a	एतेभ्यो दत्तमात्राणि दानानि सुबहून्यपि ।
032c	वृथा भवन्ति राजेन्द्र भस्मन्याज्याहुतिर्यथा ॥
033a	एतेषु यत्फलं किञ्चिद्भविष्यति कथञ्चन ।
033c	राक्षसाश्च पिशाचाश्च तद्विलुम्पन्ति हर्षिताः ॥
034a	वृथा ह्येतानि दत्तानि कथितानि समासतः ।
034c	जीवितं तु वृथा येषां तच्छृणुष्व युधिष्ठिर ॥
035a	ये मां न प्रतिपद्यन्ते शङ्करं वा नराधमाः ।
035c	ब्राह्मणान्वा महीदेवान्वृथा जीवन्ति ते नराः ॥
036a	हेतुशास्त्रेषु ये सक्ताः कुदृष्टिपथमाश्रिताः ।
036c	देवान्निन्दन्त्यनाचारा वृथा जीवन्ति ते नराः ॥
037a	कुशलैः कृतशास्त्राणि पठित्वा ये नराधमाः ।
037c	विप्रान्निन्दन्ति यज्ञांश्च वृथा जीवन्ति ते नराः ॥
038a	ये दुर्गां वा कुमारं वा वायुमग्निं जलं रविम् ।
038c	पितरं मातरं चैव गुरुमिन्द्रं निशाकरम् ।
038e	मूढा निन्दन्त्यनाचारा वृथा जीवन्ति ते नराः ॥
039a	विद्यमाने धने यस्तु दानधर्मविवर्जितः ।
039c	मृष्टमश्नाति यश्चैको वृथा जीवति सोऽपि च ॥
040ac	वृथा जीवितमाख्यातं दानकालं ब्रवीमि ते ॥
041a	तमोनिविष्टचित्तेन दत्तं दानं तु यद्भवेत् ।
041c	तदस्य फलमश्नाति नरो गर्भगतो नृप ॥
042a	ईर्ष्यामत्सरसंयुक्तो डम्भार्थं चार्थकारणात् ।
042c	ददाति दानं यो मर्त्यो बालभावे तदश्नुते ॥
043a	भोक्तुं भोगमशक्तस्तु व्याधिभिः पीडितो भृशम् ।
043c	ददाति दानं यो मर्त्यो वृद्धभावे तदश्नुते ॥
044a	श्रद्धायुक्तः शुचिः स्नातः प्रसन्नेन्द्रियमानसः ।
044c	ददाति दानं यो मर्त्यो यौवने स तदश्नुते ॥
045a	स्वयं नीत्वा तु यद्दानं भक्त्या पात्रे प्रदीयते ।
045c	तत्सार्वकालिकं विद्धि दानमामरणान्तिकम् ॥
046a	राजसं सात्विकं चापि तामसं च युधिष्ठिर ।
046c	दानं दानफलं चैव गतिं च त्रिविधां शृणु ॥
047a	दानं दातव्यमित्येव मतिं कृत्वा द्विजाय वै ।
047c	उपकारवियुक्ताय यद्दत्तं तद्धि सात्विकम् ॥
048a	श्रोत्रियाय दरिद्राय बहुभृत्याय पाण्डव ।
048c	दीयते यत्प्रहृष्टेन तत्सात्विकमुदाहृतम् ॥
049a	वेदाक्षरविहीनाय यत्तु पूर्वोपकारिणे ।
049c	समृद्धाय च यद्दत्तं तद्दानं राजसं स्मृतम् ॥
050a	सम्बन्धिने च यद्दत्तं प्रमत्ताय च पाण्डव ।
050c	फलार्थिभिरपात्राय तद्दानं राजसं स्मृतम् ॥
051a	वैश्वदेवविहीनाय दानमश्रोत्रियाय च ।
051c	दीयते तस्करायापि तद्दानं तामसं स्मृतम् ॥
052a	सरोषमवधूतं च क्लेशयुक्तमवज्ञया ।
052c	सेवकाय च यद्दतं तत्तामसमुदाहृतम् ॥
053a	देवाः पितृगणाश्चैव मुनयश्चाग्नयस्तथा ।
053c	सात्विकं दानमश्नन्ति तुष्यन्ति च नरेश्वर ॥
054a	दानवा दैत्यसङ्गाश्च ग्रहा यक्षाः सराक्षसाः ।
054c	राजसं दानमश्नन्ति वर्जितं पितृदैवतैः ॥
055a	पिशाचाः प्रेतसङ्घाश्च कश्मला ये मलीमसाः ।
055c	तामसं दानमश्नन्ति गतिं च त्रिविधां शृणु ॥
056a	सात्विकानां तु दानानामुत्तमं फलमश्नुते ।
056c	मध्यमं राजसानां तु तामसानां तु पश्चिमम् ॥
057a	अभिगम्योपनीतानां दानानामुत्तमं फलम् ।
057c	मध्यमं तु समाहूय जघन्यं याचते फलम् ॥
058a	अयाचितप्रदाता यः स याति गतिमुत्तमाम् ।
058c	समाहूय तु यो दद्यान्मध्यमां स गतिं व्रजेत् ।
058e	याचितो यश्च वै दद्याज्जघन्यां स गतिं व्रजेत् ॥
059a	उत्तमा दैविकी ज्ञेया मध्यमा मानुषी गतिः ।
059c	गतिर्जघन्या तिर्यक्षु गतिरेषा त्रिधा स्मृता ॥
060a	पात्रभूतेषु विप्रेषु संस्थितेष्वाहिताग्निषु ।
060c	यत्तु निक्षिप्यते दानमक्षयं सम्प्रकीर्तितम् ॥
061a	श्रोत्रियाणां दरिद्राणां भरणं कुरु पार्थिव ।
061c	समृद्धानां द्विजातीनां कुर्यास्तेषां तु रक्षणम् ॥
062a	दरिद्रान्वित्तहीनांश्च प्रदानैः सुष्ठु पूजय ।
062c	आतुरस्यौषधैः कार्यं नीरुजस्य किमौषधैः ॥
063a	पापं प्रतिग्रहीतारं प्रदातुरपगच्छति ।
063c	प्रतिग्रहीतुर्यत्पुण्यं प्रदातारमुपैति तत् ।
063e	तस्माद्दानं सदा कार्यं परत्र हितमिच्छता ॥
064a	वेदविद्यावदातेषु सदा शूद्रान्नवर्जिषु ।
064c	प्रयत्नेन विधातव्यो महादानमयो निधिः ॥
065a	येषां दाराः प्रतीक्षन्ते सहस्रस्येव लम्भनम् ।
065c	भुक्तशेषस्य भक्तस्य तान्निमन्त्रय पाण्डव ॥
066a	आमन्त्र्य तु निराशानि न कर्तव्यानि भारत ।
066c	कुलानि सुदरिद्राणि तेषामाशा हता भवेत् ॥
067a	मद्भक्ता ये नरश्रेष्ठ मद्गता मत्परायणाः ।
067c	मद्याजिनो मन्नियमास्तान्प्रयत्नेन पूजयेत् ॥
068a	तेषां तु पावनायाहं नित्यमेव युधिष्ठिर ।
068c	उभे सन्ध्येऽधितिष्ठामि ह्यस्कन्नं तद्व्रतं मम ॥
069a	तस्मादष्टाक्षरं मन्त्रं मद्भक्तैर्वीतकल्मषैः ।
069c	सन्ध्याकाले तु जप्तव्यं सततं चाऽऽत्मशुद्धये ॥
070a	अन्येषामपि विप्राणां किल्बिषं हि विनश्यति ।
070c	उभे सन्ध्येऽप्युपासीत तस्माद्विप्रो विशुद्धये ।
071a	दैवे श्राद्धेऽपि विप्रः स नियोक्तव्योऽजुगुप्सया ।
071c	जुगुप्सितस्तु यः श्राद्धं दहत्यग्निरिवेन्धनम् ॥
072a	भारतं मानवो धर्मो वेदाः साङ्गाश्चिकित्सितम् ।
072c	आज्ञासिद्धानि चत्वारि न हन्तव्यानि हेतुभिः ॥
073a	न ब्राह्मणान्परीक्षेत दैवे कर्मणि धर्मवित् ।
073c	महान्भवेत्परीवादो ब्राह्मणानां परीक्षणे ॥
074a	ब्राह्मणानां परीवादं यः कुर्यात्स नराधमः ।
074c	रासभानां शुनां योनिं गच्छेत्पुरुषदूषकः ॥
075a	श्वत्वं प्राप्नोति निन्दित्वा परीवादात्खरो भवेत् ।
075c	कृमिर्भवत्यभिभवात्कीटो भवति मत्सरात् ॥
076a	दुर्वृत्ता वा सुवृत्ता वा प्राकृता वा सुसंस्कृताः ।
076c	ब्राह्मणा नावमन्तव्या भस्मच्छन्ना इवाग्नयः ॥
077a	क्षत्रियं चैव सर्पं च ब्राह्मणं च बहुश्रुतम् ।
077c	नावमन्येत मेधावी कृशानपि कदाचन ॥
078a	एतत्त्रयं हि पुरुषं निर्दहेदवमानितम् ।
078c	तस्मादेतत्प्रयत्नेन नावमन्येत बुद्धिमान् ॥
079a	यथा सर्वास्ववस्थासु पावको दैवतं महत् ।
079c	तथा सर्वास्ववस्थासु ब्राह्मणो दैवतं महत् ॥
080a	व्यङ्गाः काणाश्च कुब्जाश्च वामनाङ्गास्तथैव च ।
080c	सर्वे दैवे नियोक्तव्या व्यामिश्रा वेदपारगैः ॥
081a	मन्युं नोत्पादयेत्तेषां न चारिष्टं समाचरेत् ।
081c	मन्युप्रहरणा विप्रा न विप्राः शस्त्रपाणयः ॥
082a	मन्युना घ्नन्ति ते शत्रून्वज्रेणेन्द्र इवासुरान् ।
082c	ब्राह्मणो हि महद्दैवं जातिमात्रेण जायते ॥
083a	ब्राह्मणः सर्वभूतानां धर्मकोशस्य गुप्तये ।
083c	किं पुनर्ये च कौन्तेय सन्ध्यां नित्यमुपासते ॥
084a	यस्याऽऽस्येन समश्नन्ति हव्यानि त्रिदिवौकसः ।
084c	कव्यानि चैव पितरः किं भूतमधिकं ततः ॥
085a	उत्पत्तिरेव विप्रस्य मूर्तिधर्मस्य शाश्वती ।
085c	स हि धर्मार्थमुत्पन्नो ब्रह्मभूयाय कल्पते ॥
086a	स्वमेव ब्राह्मणो भुङ्क्ते स्वं वस्ते स्वं ददाति च ।
086c	आनृशंस्याद्ब्राह्मणस्य भुञ्जते हीतरे जनाः ।
086e	तस्मात्ते नावमन्तव्या मद्भक्ता हि द्विजाः सदा ॥
087a	आरण्यकोपनिषदि ये तु पश्यन्ति मां द्विजाः ।
087c	निगूढं निष्कलावस्थं तान्प्रयत्नेन पूजय ॥
088a	स्वगृहे वा प्रवासे वा दिवारात्रमथापि वा ।
088c	श्रद्धया ब्राह्मणाः पूज्या मद्भक्ता ये च पाण्डव ॥
089a	नास्ति विप्रसमं दैवं नास्ति विप्रसमो गुरुः ।
089c	नास्ति विप्रात्परो बन्धुर्नास्ति विप्रात्परो निधिः ।
090a	नास्ति विप्रात्परं तीर्थं न पुण्यं ब्राह्मणात्परम् ।
090c	न पवित्रं परं विप्रान्न द्विजात्पावनं परम् ।
090e	नास्ति विप्रात्परो धर्मो नास्ति विप्रात्परा गतिः ॥
091a	पापकर्मसमाक्षिप्तं पतन्तं नरके नरम् ।
091c	त्रायते पात्रमप्येकं पात्रभूते तु तद्द्विजे ॥
092a	बालाहिताग्नयो ये च शान्ताः शूद्रान्नवर्जिताः ।
092c	मामर्चयन्ति तद्भक्तास्तेभ्यो दत्तमिहाक्षयम् ॥
093a	प्रदानैः पूजितो विप्रो वन्दितो वाऽपि संस्कृतः ।
093c	सम्भाषितो वा दृष्टो वा मद्भक्तो दिवमुन्नयेत् ॥
094a	ये पठन्ति नमस्यन्ति ध्यायन्ति पुरुषास्तु माम् ।
094c	स तान्स्पृष्ट्वा च दृष्ट्वा च नरः पापैः प्रमुच्यते ॥
095a	मद्भक्ता मद्गतप्राणा मद्गीता मत्परायणाः ।
095c	बीजयोनिविशुद्धा ये श्रोत्रियाः संयतेन्द्रियाः ।
095e	शूद्रान्नविरता नित्यं ते पुनन्तीह दर्शनात् ॥
096a	स्वयं नीत्वा विशेषेण दानं तेषां गृहेष्वथ ।
096c	निवापयेत्तु यद्भक्त्या तद्दानं कोटिसम्मितम् ॥
097a	जाग्रतः स्वपतो वाऽपि प्रवासेषु गृहेष्वथ ।
097c	हृदये न प्रणश्यामि यस्य विप्रस्य भावतः ॥
098a	स पूजितो वा दृष्टो वा स्पृष्टो वाऽपि द्विजोत्तमः ।
098c	सम्भाषितो वा राजेन्द्र पुनात्येव नरं सदा ॥
099a	एवं सर्वास्ववस्थासु सर्वदानानि पाण्डव ।
099c	मद्भक्तेभ्यः प्रदत्तानि स्वर्गमार्गप्रदानि वै ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि अष्टनवतितमोऽध्यायः ॥ 98 ॥
