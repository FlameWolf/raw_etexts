अध्यायः 075

अर्जुनेन प्राग्ज्योतिषपुरमेत्याश्वरक्षणाय भगदत्तसुतेन यज्ञदत्तेन सहाऽऽयोधनम् ॥ 1 ॥

001	वैशम्पायन उवाच ।
001a	प्राग्ज्योतिषमथाभ्येत्य व्यचरत्स हयोत्तमः ।
001c	भगदत्तात्मजस्तत्र निर्ययौ रणकर्कशः ॥
002a	सहयं पाण्डुपुत्रं तु विषयान्तमुपागतम् ।
002c	युयुधे भरतश्रेष्ठ यज्ञदत्तो महीपतिः ॥
003a	सोऽभिनिर्याय नगराद्भगदत्तसुतो नृपः ।
003c	अश्वमायान्तमुन्मथ्य नगराभिमुखो ययौ ॥
004a	तमालक्ष्य महाबाहुः कुरूणामृषभस्तदा ।
004c	गाण्डीवं विक्षिपंस्तूर्णं सहसा समुपाद्रवत् ॥
005a	ततो गाण्डीवनिर्मुक्तैरिषुभिर्मोहितो नृपः ।
005c	हयमुत्सृज्य तं वीरस्ततः पार्थमुपाद्रवत् ॥
006a	पुनः प्रविश्य नगरं दंशितः स नृपोत्तमः ।
006c	आरुह्य नागप्रवरं निर्ययौ युद्धकाङ्क्षया ॥
007a	पाण्डुरेणाऽऽतपत्रेण ध्रियमाणेन मूर्धनि ।
007c	दोधूयता चामरेण श्वेतेन च महारथः ॥
008a	ततः पार्थं समासाद्य पाण्डवानां महारथम् ।
008c	आह्वयामास बीभत्सुं बाल्यान्मोहाच्च संयुगे ॥
009a	स वारणं नगप्रख्यं प्रभिन्नकरटामुखम् ।
009c	प्रेषयामास सङ्क्रुद्धः श्वेताश्वं प्रति पार्थिवः ॥
010a	विक्षरन्तं महामेघं परवारणवारणम् ।
010c	शस्त्रवत्कल्पितं सङ्ख्ये विवशं युद्धदुर्मदम् ॥
011a	प्रचोद्यमानः स गजस्तेन राज्ञा महाबलः ।
011c	तदाऽङ्कुशेन विबभावुत्पतिष्यन्निवाम्बरम् ॥
012a	तमापतन्तं सम्प्रेक्ष्य क्रुद्धो राजन्धनञ्जयः ।
012c	भूमिष्ठो वारणगतं योधयामास भारत ॥
013a	यज्ञदत्तस्ततः क्रुद्धो मुमोचाऽऽशु धनञ्जये ।
013c	तोमरानग्निसङ्काशाञ्शलभानिव वेगितान् ॥
014a	अर्जुनस्तानसम्प्राप्तान्गाण्डीवप्रभवैः शरैः ।
014c	द्विधा त्रिधा च चिच्छेद खगमान्खगमैस्तदा ॥
015a	स तान्दृष्ट्वा तथा छिन्नांस्तोमरान्भगदत्तजः ।
015c	इषूनसक्तांस्त्वरितः प्राहिणोत्पाण्डवं प्रति ॥
016a	ततोऽर्जुनस्तूर्णतरं रुक्मपुङ्खानजिह्मगान् ।
016c	प्रेषयामास सङ्क्रुद्धो भगदत्तात्मजं प्रति ॥
017a	स तैर्विद्धो महातेजा यज्ञदत्तो महामृधे ।
017c	भृशाहतः पपातोर्व्यां न त्वेनमजहात्स्मृतिः ॥
018a	ततः स पुनरारुह्य वारणप्रवरं रणे ।
018c	अव्यग्रः प्रेषयामास जयार्थी विजयं प्रति ॥
019a	तस्मै बाणांस्ततो जिष्णुर्निर्मुक्ताशीविषोपमान् ।
019c	प्रेषयामास सङ्क्रुद्धो ज्वलितज्वलनोपमान् ॥
020a	स तैर्विद्धो महानागो विस्रवन्रुधिरं बभौ ।
020c	हिमवानिव शैलेन्द्रो बहुप्रस्रवणस्तदा ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चसप्ततितमोऽध्यायः ॥ 75 ॥

14-75-2 वज्रदत्तो महीपतिरिति झ.पाठः ॥ 14-75-20 गैरिकाक्तमिवाम्भोद्रिर्बहुप्रस्रवणं तदा इति झ.पाठः ॥
