अध्यायः 075

अर्जुनेन प्राग्ज्योतिषपुरमेत्याश्वरक्षणाय भगदत्तसुतेन यज्ञदत्तेन सहाऽऽयोधनम् ॥ 1 ॥

KK-14-02-075-001	वैशम्पायन उवाच ।
KK-14-02-075-001a	प्राग्ज्योतिषमथाभ्येत्य व्यचरत्स हयोत्तमः ।
KK-14-02-075-001c	भगदत्तात्मजस्तत्र निर्ययौ रणकर्कशः ॥
KK-14-02-075-002a	सहयं पाण्डुपुत्रं तु विषयान्तमुपागतम् ।
KK-14-02-075-002c	युयुधे भरतश्रेष्ठ यज्ञदत्तो महीपतिः ॥
KK-14-02-075-003a	सोऽभिनिर्याय नगराद्भगदत्तसुतो नृपः ।
KK-14-02-075-003c	अश्वमायान्तमुन्मथ्य नगराभिमुखो ययौ ॥
KK-14-02-075-004a	तमालक्ष्य महाबाहुः कुरूणामृषभस्तदा ।
KK-14-02-075-004c	गाण्डीवं विक्षिपंस्तूर्णं सहसा समुपाद्रवत् ॥
KK-14-02-075-005a	ततो गाण्डीवनिर्मुक्तैरिषुभिर्मोहितो नृपः ।
KK-14-02-075-005c	हयमुत्सृज्य तं वीरस्ततः पार्थमुपाद्रवत् ॥
KK-14-02-075-006a	पुनः प्रविश्य नगरं दंशितः स नृपोत्तमः ।
KK-14-02-075-006c	आरुह्य नागप्रवरं निर्ययौ युद्धकाङ्क्षया ॥
KK-14-02-075-007a	पाण्डुरेणाऽऽतपत्रेण ध्रियमाणेन मूर्धनि ।
KK-14-02-075-007c	दोधूयता चामरेण श्वेतेन च महारथः ॥
KK-14-02-075-008a	ततः पार्थं समासाद्य पाण्डवानां महारथम् ।
KK-14-02-075-008c	आह्वयामास बीभत्सुं बाल्यान्मोहाच्च संयुगे ॥
KK-14-02-075-009a	स वारणं नगप्रख्यं प्रभिन्नकरटामुखम् ।
KK-14-02-075-009c	प्रेषयामास सङ्क्रुद्धः श्वेताश्वं प्रति पार्थिवः ॥
KK-14-02-075-010a	विक्षरन्तं महामेघं परवारणवारणम् ।
KK-14-02-075-010c	शस्त्रवत्कल्पितं सङ्ख्ये विवशं युद्धदुर्मदम् ॥
KK-14-02-075-011a	प्रचोद्यमानः स गजस्तेन राज्ञा महाबलः ।
KK-14-02-075-011c	तदाऽङ्कुशेन विबभावुत्पतिष्यन्निवाम्बरम् ॥
KK-14-02-075-012a	तमापतन्तं सम्प्रेक्ष्य क्रुद्धो राजन्धनञ्जयः ।
KK-14-02-075-012c	भूमिष्ठो वारणगतं योधयामास भारत ॥
KK-14-02-075-013a	यज्ञदत्तस्ततः क्रुद्धो मुमोचाऽऽशु धनञ्जये ।
KK-14-02-075-013c	तोमरानग्निसङ्काशाञ्शलभानिव वेगितान् ॥
KK-14-02-075-014a	अर्जुनस्तानसम्प्राप्तान्गाण्डीवप्रभवैः शरैः ।
KK-14-02-075-014c	द्विधा त्रिधा च चिच्छेद खगमान्खगमैस्तदा ॥
KK-14-02-075-015a	स तान्दृष्ट्वा तथा छिन्नांस्तोमरान्भगदत्तजः ।
KK-14-02-075-015c	इषूनसक्तांस्त्वरितः प्राहिणोत्पाण्डवं प्रति ॥
KK-14-02-075-016a	ततोऽर्जुनस्तूर्णतरं रुक्मपुङ्खानजिह्मगान् ।
KK-14-02-075-016c	प्रेषयामास सङ्क्रुद्धो भगदत्तात्मजं प्रति ॥
KK-14-02-075-017a	स तैर्विद्धो महातेजा यज्ञदत्तो महामृधे ।
KK-14-02-075-017c	भृशाहतः पपातोर्व्यां न त्वेनमजहात्स्मृतिः ॥
KK-14-02-075-018a	ततः स पुनरारुह्य वारणप्रवरं रणे ।
KK-14-02-075-018c	अव्यग्रः प्रेषयामास जयार्थी विजयं प्रति ॥
KK-14-02-075-019a	तस्मै बाणांस्ततो जिष्णुर्निर्मुक्ताशीविषोपमान् ।
KK-14-02-075-019c	प्रेषयामास सङ्क्रुद्धो ज्वलितज्वलनोपमान् ॥
KK-14-02-075-020a	स तैर्विद्धो महानागो विस्रवन्रुधिरं बभौ ।
KK-14-02-075-020c	हिमवानिव शैलेन्द्रो बहुप्रस्रवणस्तदा ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चसप्ततितमोऽध्यायः ॥ 75 ॥

14-75-2 वज्रदत्तो महीपतिरिति झ.पाठः ॥ 14-75-20 गैरिकाक्तमिवाम्भोद्रिर्बहुप्रस्रवणं तदा इति झ.पाठः ॥
