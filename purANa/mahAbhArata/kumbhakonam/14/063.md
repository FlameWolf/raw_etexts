अध्यायः 063

युधिष्ठिरेण व्यासाज्ञया भीमादिभिः सहालोच्य यज्ञार्थं धनाहरणाय सहभ्रात्रादिभिर्हिमवत्पार्श्वं प्रति प्रस्थानम् ॥ 1 ॥

001	जनमेजय उवाच ।
001a	श्रुत्वैतद्वचनं ब्रह्मन्व्यासेनोक्तं महात्मना ।
001c	अश्वमेधं प्रति तदा किं भूयः प्रचकार ह ॥
002a	रत्नं च यन्मरुत्तेन निहितं वसुधातले ।
002c	तदवाप कथं चेति तन्मे ब्रूहि द्विजोत्तम ॥
003	वैशम्पायन उवाच ।
003a	श्रुत्वा द्वैपायनवचो धर्मराजो युधिष्ठिरः ।
003c	भ्रातॄन्सर्वान्समानाय्य काले वचनमब्रवीत् ॥
004a	अर्जुनं भीमसेनं च माद्रीपुत्रौ यमावपि ।
004c	श्रुतं वो वचनं वीराः सौहृदाद्यन्महात्मना ॥
005a	कुरूणां हितकामेन प्रोक्तं कृष्णेन धीमता ।
005c	तपोवृद्धेन महता सुहृदां भूतिमिच्छता ॥
006a	गुरुणा धर्मशीलेन व्यासेनाद्भुतकर्मणा ।
006c	भीष्मेण च महाप्राज्ञ गोविन्देन च धीमता ॥
007a	संस्मृत्य तदहं सम्यक्कर्तुमिच्छामि पाण्डवाः ।
007c	आयत्यां च तदात्वे च सर्वेषां तद्धि नो हितम् ॥
008a	अनुबन्धे च कल्याणं यद्वचो ब्रह्मवादिनः ।
008c	इयं हि वसुधा सर्वा क्षीणरत्ना कुरूद्वहाः ॥
009a	तच्चाचष्ट तदा व्यासो मरुत्तस्य धनं नृपाः ।
009c	यद्येतद्वो बहुमतं मन्यध्वं वा क्षमं यदि ।
009e	तदानयामहे सर्वे कथं वा भीम मन्यसे ॥
010a	इत्युक्तवाक्ये नृपतौ तदा कुरुकुलोद्वह ।
010c	भीमसेनो नृपश्रेष्ठं प्राञ्जलिर्वाक्यमब्रवीत् ॥
011a	रोचते मे महाबाहो यदिदं भाषितं त्वया ।
011c	व्यासाख्यातस्य वित्तस्य समुपानयनं प्रति ॥
012a	तत्प्राप्नुयामहे धर्माद्यद्धनं काङ्क्षितं प्रभो ।
012c	कृतमेव महाराज भवेदिति मतिर्मम ॥
013a	ते वयं प्रणिपातेन गिरीशस्य महात्मनः ।
013c	तदानयाम भद्रं ते समभ्यर्च्य कपर्दिनम् ॥
014a	`तं विभुं देवदेवेशं शूलपाणिं त्रिलोचनम् ।
014c	अनादिनिधनं शम्भुं नमस्याम महेश्वरम् ॥'
015a	लोकनाथं गणाध्यक्षं तस्यैवानुचरांश्च तान् ।
015c	प्रसाद्यार्थमवाप्स्यामो नूनं वाग्बुद्धिकर्मभिः ॥
016a	रक्षन्ते ये च तद्द्रव्यं किन्नरा रौद्रदर्शनाः ।
016c	ते च वश्या भविष्यन्ति प्रसन्ने वृषभध्वजे ॥
017a	`स हि देवः प्रसन्नात्मा भक्तानां परमेश्वरः ।
017c	ददात्यमरतां चापि किं पुनः काञ्चनं प्रभुः ॥
018a	वनस्थस्य पुरा जिष्णोरस्त्रं पाशुपतं महत् ।
018c	रौद्रं ब्रह्मशिरश्चादात्प्रसन्नः किं पुनर्धनम् ॥
019a	वयं सर्वे हि तद्भक्ताः स चास्माकं प्रसीदति ।
019c	तत्प्रसादादिदं राज्यं प्राप्तं कौरवनन्दन ॥
020a	अभिमन्योर्वधे वृत्ते प्रतिज्ञाते धनञ्जये ।
020c	जयद्रथवधार्थाय स्वप्ने लोकगुरुर्निशि ।
020e	प्रसाद्य लब्धवानस्त्रमर्जुनः सहकेशवः ॥
021a	तत्र प्रभातां रजनीं फल्गुनस्याग्रतः प्रभुः ।
021c	जघान सैन्यं शूलेन प्रत्यक्षं सव्यसाचिनः ॥
022a	कस्तां सेनां महाराज मनसाऽपि प्रधर्षयेत् ।
022c	द्रोणकर्णबलैर्युक्तां महेष्वासैः प्रहारिभिः ।
022e	ऋते देवान्महेष्वासाद्बहुरूपान्महेश्वरात् ॥
023a	तस्यैव च प्रसादेन निहतास्तव शत्रवः ।
023c	अश्वमेधस्य संसिद्धिं तव सम्पादयिष्यति ।'
024a	श्रुत्वैवं वदतस्तस्य वाक्यं भीमस्य भारत ।
024c	प्रीतो धर्मात्मजो राजा बभूवातीव भारत ।
024e	अर्जुनप्रमुखाश्चापि तथेत्येवाब्रुवन्वचः ॥
025a	कृत्वा तु पाण्डवाः सर्वे रत्नाहरणनिश्चयम् ।
025c	सेनामाज्ञापयामासुर्नक्षत्रेऽहनि च ध्रुवे ॥
026a	ततो ययुः पाण्डुसुता ब्राह्मणान्स्वस्ति वाच्य च ।
026c	अर्चयित्वा सुरश्रेष्ठं पूर्वमेव महेश्वरम् ॥
027a	मोदकैः पायसेनाथ मांसापूपैस्तथैव च ।
027c	आशास्य च महात्मानं प्रययुर्मुदिता भृशम् ॥
028a	तेषां प्रयास्यतां तत्र मङ्गलानि शुभान्यथ ।
028c	प्राहुः प्रहृष्टमनसो द्विजाग्र्या नागराश्च ते ॥
029a	ततः प्रदक्षिणीकृत्य शिरोभिः प्रणिपत्य च ।
029c	ब्राह्मणानग्निसहितान्प्रययुः पाण्डुनन्दनाः ॥
030a	समनुज्ञाप्य राजानं पुत्रशोकसमाहतम् ।
030c	धृतराष्ट्रं सभार्यं वै पृथां च पृथुलोचनाम् ॥
031a	मूले निक्षिप्य कौरव्यं युयुत्सुं धृतराष्ट्रजम् ।
031c	सम्पूज्यमानाः पौरैश्च ब्राह्मणैश्च मनीषिभिः ।
031e	`प्रययुः पाण्डवा वीरा नियमस्थाः शुचिव्रताः' ॥ ॥

इति श्रीमन्महाभारते आश्वमेधिकपर्वणि अनुगीतापर्वणि त्रिषष्टितमोऽध्यायः ॥ 63 ॥

14-63-25 ध्रुवे नक्षत्रे रोहिण्यामुत्तरात्रये च । अहानि वारे ध्रुवे रविवारे । उत्तरार्केऽमृतसिद्धयोगे इत्यर्थः ॥ 14-63-31 मूले वंशस्याद्ये । कुन्तीधृतराष्ट्रसमीपे इत्यर्थः ॥
