अध्यायः 054

कृष्णेनोदङ्कं प्रति स्वमाहात्म्यप्रकाशनपूर्वकं कुरूणां स्ववचनातिक्रमणादिरूपस्वापराधेनैव निधनोक्तिः ॥ 1 ॥

001	उदङ्क उवाच ।
001a	ब्रूहि केशव तत्त्वेन त्वमध्यात्ममनिन्दितम् ।
001c	श्रुत्वा श्रेयोऽभिधास्यामि शापं वा ते जनार्दन ॥
002	वासुदेव उवाच ।
002a	तमो रजश्च सत्वं च विद्धि भावान्मदाश्रयान् ।
002c	`स्थितिसृष्टिलयाध्यक्षो विष्णुब्रह्मेशसञ्ज्ञितः ॥
003a	कदाचित्तमसा रुद्रो विष्णुः सत्त्वगुणे स्थितः ।
003c	रजस्यपि तथा ब्रह्मा स्वगुणान्यगुणानुभौ ॥
004a	प्रणवात्मा च शब्दादींस्त्रिगुणात्मा चराचरम् ।'
004c	तथा रुद्रान्वसून्वाऽपि विद्धि मत्प्रभवान्द्विज ॥
005a	मयि सर्वाणि भूतानि सर्वभूतेषु चाप्यहम् ।
005c	स्थित इत्यभिजानीहि मा ते भूदत्र संशयः ॥
006a	तथा दैत्यगणान्सर्वान्यक्षगन्धर्वराक्षसान् ।
006c	नागानप्सरसश्चैव विद्धि मत्प्रभवान्द्विज ॥
007a	सदसच्चैव यत्प्राहुरव्यक्तं व्यक्तमेव च ।
007c	अक्षरं च क्षरं चैव सर्वमेतन्मदात्मकम् ॥
008a	ये चाश्रमेषु वै धर्माश्चतुर्षु विहिता मुने ।
008c	वैदिकानि च कर्माणि विद्धि सर्वं मदात्मकम् ॥
009a	असच्च सच्चैव च यद्विश्वं सदसतः परम् ।
009c	ततः परतरं नास्ति देवदेवात्सनातनात् ॥
010a	ओङ्कारप्रभवान्वेदान्विद्धि मां त्वं भृगूद्वह ।
010c	यूपं सोमं चरुं होमं त्रिदशाप्यायनं मखे ॥
011a	होतारमपि हव्यं च विद्धि मां भृगुनन्दन ।
011c	अध्वर्युः कल्पकृच्चापि हविः परमसंस्कृतम् ॥
012a	उद्गाता चापि मां स्तौति गीतघोषैर्महाध्वरे ।
012c	प्रायश्चित्तेषु मां ब्रह्मञ्शान्तिमङ्गलवाचकाः ॥
013a	स्तुवन्ति विश्वकर्माणं सततं द्विजसत्तम ।
013c	मम विद्धि सुतं धर्ममग्रजं द्विजसत्तम ॥
014a	मानसं दयितं विप्र सर्वभूतदयात्मकम् ।
014c	तत्राहं वर्तमानैश्च निवृत्तैश्चैव मानवैः ॥
015a	बह्वीः संसरमाणो वै योनीर्वर्तामि सत्तम ।
015c	लोकसरंक्षणार्थाय धर्मसंस्थापनाय च ॥
016a	तैस्तैर्वेषैश्च रूपैश्च त्रिषु लोकेषु भार्गव ।
016c	अहं विष्णुरहं ब्रह्मा शक्रोऽथ प्रभवाप्ययः ॥
017a	भूतग्रामस्य सर्वस्य स्रष्टा संहार एव च ।
017c	अधर्मे वर्तमानानां सर्वेषामहमच्युतः ॥
018a	धर्मस्य सेतुं बध्नामि चलिते चलिते युगे ।
018c	तास्ता योनीः प्रविश्याहं प्रजानां हितकाम्यया ॥
019a	यदा त्वहं देवयोनौ वर्तामि भृगुनन्दन ।
019c	तदाऽहं देववत्सर्वमाचरामि न संशयः ॥
020a	यदा गन्धर्वयोनौ तु वर्तामि भृगुनन्दन ।
020c	तदा गन्धर्ववच्चेष्टा सर्वाश्चेष्टामि भार्गव ॥
021a	नागयोनौ यदा चैव तदा वर्तामि नागवत् ।
021c	यक्षराक्षसयोन्योस्तु यथावद्विचराम्यहम् ॥
022a	मानुष्ये वर्तमाने तु कृपणं याचिता मया ।
022c	न च ते जातसम्मोहा वचोऽगृह्णन्त मोहिताः ॥
023a	भयं च महदुद्दिश्य त्रासिताः कुरवो मया ।
023c	क्रुद्धेन भूत्वा तु पुनर्यथावदनुदर्शिताः ॥
024a	तेऽधर्मेणेह संयुक्ताः परीताः कालधर्मणा ।
024c	धर्मेण निहता युद्धे गताः स्वर्गं न संशयः ॥
025a	लोकेषु पाण्डवाश्चैव गताः ख्यातिं द्विजोत्तम ।
025c	एतत्ते सर्वमाख्यातं यन्मां त्वं परिपृच्छसि ॥ ॥

इति श्रीमन्महाभारते आश्वमेधिकपर्वणि अनुगीतापर्वणि चतुःपञ्चाशोऽध्यायः ॥ 54 ॥

14-54-8 दैवतानि च कर्माणि विद्धि सर्वान्गुणान्ममेति ट.थ.पाठः ॥ 14-54-10 ओङ्कारप्रमुखानिति झ.पाठः ॥ 14-54-11 अध्वर्युः कल्पन इति ट.थ.पाठः ॥ 14-54-12 गतमोक्षे महाध्वरे इति ट.थ.पाठः ॥ 14-54-14 सर्वभूतगुणात्मकमिति क.ट.थ. पाठः ॥ 14-54-19 पुनस्त्वहं देवयोनाविति ट.थ.पाठः ॥
