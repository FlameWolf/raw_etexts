अध्यायः 041

ब्रह्मणा महर्षीन्प्रति महदहङ्कारतत्वनिरूपणम् ॥ 1 ॥

001	ब्रह्मोवाच ।
001a	अव्यक्तात्पूर्वमुत्पन्नो महानात्मा महामतिः ।
001c	आदिर्गुणानां सर्वेषां प्रथमः सर्ग उच्यते ॥
002a	महानात्मा मतिर्विष्णुर्जिष्णुः शम्भुश्च वीर्यवान् ।
002c	बुद्धिः प्रज्ञोपलब्धिश्च तथा ख्यातिर्धृतिः स्मृतिः ।
003a	पर्यायवाचकैः शब्दैर्महानात्मा विभाव्यते ।
003c	तं जानन्ब्राह्मणो विद्वान्प्रमोहं नाधिगच्छति ॥
004a	सर्वतः पाणिपादं च सर्वतोक्षिशिरोमुखम् ।
004c	सर्वतः श्रुतिमल्लोके सर्वं व्याप्यावतिष्ठति ॥
005a	महाप्रभावः पुरुषः सर्वस्य हृदि निष्ठितः ।
005c	अणिमा लघिमा प्राप्तिरीशानो ज्योतिरव्ययः ॥
006a	तत्र बुद्धिमतां लोके सद्भावनिरताश्च ये ।
006c	ध्यानिनो नित्ययोगाश्च सत्यसन्धा जितेन्द्रियाः ॥
007a	ज्ञानवन्तश्च ये केचिदलुब्धा जितमन्यवः ।
007c	प्रसन्नमनसो धीरा निर्ममा निरहङ्क्रियाः ॥
008a	विमुक्ताः सर्व एवैते महत्त्वमुपयान्त्युत ।
008c	आत्मनो महतो वेद यः पुण्यां गतिमुत्तमाम् ॥
009a	अहङ्कारात्प्रसूतानि महाभूतानि पञ्च वै ।
009c	पृथिवी वायुराकाशमापो ज्योतिश्च पञ्चमम् ॥
010a	तेषु भूतानि युज्यन्ते महाभूतेषु पञ्चसु ।
010c	ते शब्दस्पर्शरूपेषु रसगन्धक्रियासु च ॥
011a	महाभूतविनाशान्ते प्रलये प्रत्युपस्थिते ।
011c	सर्वप्राणभृतां धीरा महदुत्पद्यते भयम् ॥
012a	स धीरः सर्वलोकेषु न मोहमधिगच्छति ।
012c	विष्णुरेवाऽऽदिसर्गेषु स्वयंभूर्भवति प्रभुः ॥
013a	एवं हि यो वेद गुहाशयं प्रभुं परं पुराणं पुरुषं विश्वरूपम् ।
013c	हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति ॥
014a	य उत्पन्नो महान्पूर्वमहङ्कारः स उच्यते ।
014c	अहमित्येव सम्भूतो द्वितीयः सर्ग उच्यते ॥
015a	अहङ्कारश्च भूतादिर्वैकारिक इति स्मृतः ।
015c	तेजसश्चेतना धातुः प्रजासर्गः प्रजापतिः ॥
016a	देवानां प्रभवो देवो मनसश्च त्रिलोककृत् ।
016c	अहमित्येव तत्सर्वमभिमानः स उच्यते ॥
017a	अध्यात्मज्ञानतृप्तानां मुनीनां भावितात्मनाम् ।
017c	स्वाध्यायक्रतुसिद्धानामेष लोकः सनातनः ॥
018a	अहङ्कारेणाहरतो गुणानिमान्भूतादिरेवं सृजते स भूतकृत् ।
018c	वैकारिकः सर्वमिदं विचेष्टते स्वतेजसा रञ्जयते जगत्तथा ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकचत्वारिंशोऽध्यायः ॥ 41 ॥ 
