अध्यायः 062

वसुदेवादिभिरभिमन्यवे श्राद्धदानम् ॥ 1 ॥ व्यासेन हास्तिनपुरमेत्य उत्तरादिपरिसान्त्वपूर्वकं युधिष्ठिरं प्रत्यश्वमेधसञ्चोदनेन पुनरन्तर्धानम् ॥ 2 ॥

001	वैशम्पायन उवाच ।
001a	एतच्छ्रुत्वा तु पुत्रस्य वचः शूरात्मजस्तदा ।
001c	विहाय शोकं धर्मात्मा ददौ श्राद्धमनुत्तमम् ॥
002a	तथैव वासुदेवश्च स्वस्त्रीयस्य महात्मनः ।
002c	दयितस्य पितुर्नित्यमकरोदौर्ध्वदेहिकम् ॥
003a	षष्टिं शतसहस्राणि ब्राह्मणानां महौजसाम् ।
003c	विधिवद्भोजयामास भोज्यं सर्वगुणान्वितम् ॥
004a	आच्छाद्य च महाबाहुर्धनतृष्णामपानुदत् ।
004c	ब्राह्मणानां तदा कृष्णस्तदभूद्रोमहर्षणम् ॥
005a	सुवर्णं चैव गाश्चैव शयनाच्छादनानि च ।
005c	दीयमानं तदा विप्रः प्रभूतमिति चाब्रुवन् ॥
006a	वासुदेवोऽथ दाशार्हो बलदेवः ससात्यकिः ।
006c	अभिमन्योस्तदा श्राद्धमकुर्वन्सत्यकस्तदा ।
006e	अतीव दुःखसन्तप्ता न शमं चोपलेभिरे ॥
007a	तथैव पाण्डवा वीरा नगरे नागसह्वये ।
007c	नोपागच्छन्त वै शान्तिमभिमन्युविनाकृताः ॥
008a	सुबहूनि च राजेन्द्र दिवसानि विराटजा ।
008c	नाभुङ्क्त पतिदुःखार्ता तदभूत्करुणं महत् ॥
009a	धियमाणे तु तस्मिंस्तु गर्भे कुक्षिस्थ एव च ।
009c	आजगाम ततो व्यासो ज्ञात्वा दिव्येन चक्षुषा ॥
010a	समागम्याब्रवीद्धीमान्पृथां पृथुललोचनाम् ।
010c	उत्तरां च महातेजाः शोकः संत्यज्यतामयम् ॥
011a	जनिष्यते महातेजाः पुत्रस्तव यशस्विनि ।
011c	प्रभावाद्वासुदेवस्य मम व्याहरणादपि ।
011e	पाण्डवानामयं चान्ते पालयिष्यति मेदिनीम् ॥
012a	धनञ्जयं च सम्प्रेक्ष्य धर्मराजस्य शृण्वतः ।
012c	व्यासो वाक्यमुवाचेदं हर्षयन्निव भारत ॥
013a	पौत्रस्तव महाभागो जनिष्यति महामनाः ।
013c	पृथ्वीं सागरपर्यन्तां पालयिष्यति धर्मतः ॥
014a	तस्माच्छोकं कुरुश्रेष्ठ जहि त्वमरिकर्शन ।
014c	विचार्यमत्र न हि ते सत्यमेतद्भविष्यति ॥
015a	यच्चापि वृष्णिवीरेण कृष्णेन कुरुनन्दन ।
015c	पुरोक्तं तत्तथा भावि मा तेऽत्रास्तु विचारणा ॥
016a	विबुधानां गतो लोकानक्षयानात्मनिर्जितान् ।
016c	न स शोच्यस्त्वया वीरो न चान्यैः कुरुभिस्तथा ॥
017a	एवं पितामहेनोक्तो धर्मात्मा स धनञ्जयः ।
017c	त्यक्त्वा शोकं महाराज हृष्टरूपोऽभवत्तदा ॥
018a	पिताऽपि तव धर्मेज्ञ गर्भे तस्मिन्महामते ।
018c	अवर्धत यथाकामं शुक्लपक्षे यथा शशी ॥
019a	ततः सञ्चोदयामास व्यासो धर्मात्मजं नृपम् ।
019c	अश्वमेधं प्रति तदा ततः सोऽन्तर्हितोऽभवत् ॥
020a	धर्मराजोऽपि मेधावी श्रुत्वा व्यासस्य तद्वचः ।
020c	वित्तोपनयने तात चकार गमने मतिम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि द्विषष्टितमोऽध्यायः ॥ 62 ॥

14-62-09 कुक्षिस्थ एव तस्याथ गर्भो वै सम्प्रलीयतेति झ. पाठः ॥
