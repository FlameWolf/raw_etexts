अध्यायः 078

अर्जुनसमागमनश्रवणमात्रेण जयद्रथसुते मृते दुश्शलया तत्सुतमानीयार्जुनं प्रत्यभियानम् ॥ 1 ॥ ततोऽर्जुनेन दुश्शलाप्रार्थनया तस्यां बहुमानेन च युद्धादुपरमः ॥ 2 ॥

KK-14-02-078-001	वैशम्पायन उवाच ।
KK-14-02-078-001a	ततो गाण्डीवभृच्छूरो युद्धाय समुपस्थितः ।
KK-14-02-078-001c	विबभौ युधि दुर्धर्षो हिमवानचलो यथा ॥
KK-14-02-078-002a	ततस्ते सैन्धवा योधाः पुनरेव व्यवस्थिताः ।
KK-14-02-078-002c	व्यमुञ्चन्त सुसंरब्धाः शरवर्षाणि भारत ॥
KK-14-02-078-003a	तान्प्रहस्य महाबाहुः पुनरेव व्यवस्थितान् ।
KK-14-02-078-003c	ततः प्रोवाच कौन्तेयो मुमूर्षूञ्श्लक्ष्णया गिरा ॥
KK-14-02-078-004a	युध्यध्वं परया शक्त्या यतध्वं विजये मम ।
KK-14-02-078-004c	कुरुध्वं सर्वकार्याणि महद्वो भयमागतम् ॥
KK-14-02-078-005a	एष योत्स्यामि सर्वांस्तु निवार्य शरवागुराम् ।
KK-14-02-078-005c	तिष्ठध्वं युद्धमनसो दर्पं शमयिताऽस्मि वः ॥
KK-14-02-078-006a	एतावदुक्त्वा कौरव्यो रोषाद्गाण्डीवभृत्तदा ।
KK-14-02-078-006c	ततोऽथ वचनं स्मृत्वा भ्रातुर्ज्येष्ठस्य भारत ॥
KK-14-02-078-007a	न हन्तव्या रणे तात क्षत्रिया विजिगीषवः ।
KK-14-02-078-007c	जेतव्याश्चेति यत्प्रोक्तं धर्मराज्ञा महात्मना ।
KK-14-02-078-007e	चिन्तयामास स तदा फल्गुनः पुरुषर्षभः ॥
KK-14-02-078-008a	इत्युक्तोऽहं नरेन्द्रेण न हन्तव्या नृपा इति ।
KK-14-02-078-008c	कथितं न मृषेदं स्याद्धर्मराजवचः शुभम् ॥
KK-14-02-078-009a	न हन्येरंश्च राजानो राज्ञश्चाऽऽज्ञा कृता भवेत् ।
KK-14-02-078-009c	इति सञ्चिन्त्य स तदा फल्गुनः पुरुषर्षभः ॥
KK-14-02-078-010a	प्रोवाच वाक्यं धर्मज्ञः सैन्धवान्युद्धदुर्मदान् ।
KK-14-02-078-010c	बालांस्त्रियो वा युष्माकं न हनिष्ये व्यवस्थितान् ॥
KK-14-02-078-011a	यश्च वक्ष्यति सङ्ग्रामे तवास्मीति पराजितः ।
KK-14-02-078-011c	एतच्छ्रुत्वा वचो मह्यं कुरुध्वं हितमात्मनः ॥
KK-14-02-078-012a	ततोऽन्यथा कृच्छ्रगता भविष्यथ मयाऽर्दिताः ।
KK-14-02-078-012c	एवमुक्त्वा तु तान्वीरान्युयुधे कुरुपुङ्गवः ॥
KK-14-02-078-013a	अत्वरावानसम्भ्रान्तः सङ्क्रुद्धैर्विजिगीषुभिः ।
KK-14-02-078-013c	शतं शतसहस्राणि शराणां नतपर्वणाम् ॥
KK-14-02-078-014a	मुमुचुः सैन्धवा राजंस्तदा गाण्डीवधन्वनि ।
KK-14-02-078-014c	शरानापततः क्रूरानाशीविषविषोपमान् ।
KK-14-02-078-014e	चिच्छेद निशितैर्बाणैरन्तरा स धनञ्जयः ॥
KK-14-02-078-015a	छित्त्वा तु तानाशु चैव कङ्कपत्राञ्शिलाशितान् ।
KK-14-02-078-015c	एकैकमेषां समरे बिभेद निशितैः शरैः ॥
KK-14-02-078-016a	ततः प्रास्रांश्च शक्तीश्च पुनरेव धनञ्जये ।
KK-14-02-078-016c	जयद्रथं हतं स्मृत्वा चिक्षिपुः सैन्धवा नृपाः ॥
KK-14-02-078-017a	तेषां किरीटी सङ्कल्पं मोघं चक्रे महाबलः ।
KK-14-02-078-017c	सर्वांस्तानन्तरा च्छित्त्वा तदा चुक्रोश पाण्डवः ॥
KK-14-02-078-018a	तथैवाऽऽपततां तेषां योधानां जयगृद्धिनाम् ।
KK-14-02-078-018c	शिरांसि पातयामास भल्लैः सन्नतपर्वभिः ॥
KK-14-02-078-019a	तेषां प्रद्रवतां चापि पुनरेवाभिधावताम् ।
KK-14-02-078-019c	निवर्ततां च शब्दोऽभूत्पूर्णस्येव महोदधेः ॥
KK-14-02-078-020a	ते वध्यमानास्तु तदा पार्थेनामिततेजसा ।
KK-14-02-078-020c	यथाप्राणं यथोत्साहं योधयामासुरर्जुनम् ॥
KK-14-02-078-021a	ततस्ते फल्गुनेनाजौ शरैः सन्नतपर्वभिः ।
KK-14-02-078-021c	कृता विसंज्ञा भूयिष्ठाः क्लान्तवाहनसैनिकाः ॥
KK-14-02-078-022a	तांस्तु सर्वान्परिग्लानान्विदित्वा धृतराष्ट्रजा ।
KK-14-02-078-022c	दुःशला बालमादाय नप्तारं प्रययौ तदा ॥
KK-14-02-078-023a	सुरथस्य सुतं वीरं रथेनाथागमत्तदा ।
KK-14-02-078-023c	शान्त्यर्थं सर्वयोधानामभ्यगच्छत पाण्डवम् ॥
KK-14-02-078-024a	सा धनञ्जयमासाद्य रुरोदाऽऽर्तस्वरं तदा ।
KK-14-02-078-024c	धनञ्जयोऽपि तां दृष्ट्वा धनुर्विससृजे प्रभुः ॥
KK-14-02-078-025a	समुत्सृज्य धनुः पार्थो विधिवद्भगिनीं तदा ।
KK-14-02-078-025c	प्राह किं करवाणीति सा च तं प्रत्युवाच ह ॥
KK-14-02-078-026a	एष ते भरतश्रेष्ठ स्वस्रीयस्याऽऽत्मजः शिशुः ।
KK-14-02-078-026c	अभिवादयते पार्थ तं पश्य पुरुषर्षभ ॥
KK-14-02-078-027a	इत्युक्तस्तस्य पितरं स पप्रच्छार्जुनस्तथा ।
KK-14-02-078-027c	क्वासाविति ततो राजन्दुःशला वाक्यमब्रवीत् ॥
KK-14-02-078-028a	पितृशोकाभिसन्तप्तो विषादार्तोऽस्य वै पिता ।
KK-14-02-078-028c	पञ्चत्वमगमद्वीरो यथा तन्मे निशामय ॥
KK-14-02-078-029a	स पूर्वं पितरं श्रुत्वा हतं युद्धे त्वयाऽनघ ।
KK-14-02-078-029c	त्वामागतं च संश्रुत्य युद्धाय हयसारिणम् ।
KK-14-02-078-029e	पितुश्च मृत्युदुःखार्तोऽजहात्प्राणान्धनञ्जय ॥
KK-14-02-078-030a	प्राप्तो बीभत्सुरित्येव नाम श्रुत्वैव तेऽनघ ।
KK-14-02-078-030c	विषादार्तः पपातोर्व्यां ममार च ममाऽऽत्मजः ॥
KK-14-02-078-031a	तं दृष्ट्वा पतितं तत्र ततस्तस्याऽऽत्मजं प्रभो ।
KK-14-02-078-031c	गृहीत्वा समनुप्राप्ता त्वामद्य शरणैषिणी ॥
KK-14-02-078-032a	इत्युक्त्वाऽऽर्तस्वरं सा तु मुमोच धृतराष्ट्रजा ।
KK-14-02-078-032c	दीना दीनं स्थितं पार्थमब्रवीच्चाप्यधोमुखम् ॥
KK-14-02-078-033a	स्वसारं समवेक्षस्व स्वस्रीयात्मजमेव च ।
KK-14-02-078-033c	कर्तुमर्हसि धर्मज्ञ दयां कुरुकुलोद्वह ।
KK-14-02-078-033e	विस्मृत्य कुरुराजानं तं च मन्दं जयद्रथम् ॥
KK-14-02-078-034a	अभिमन्योर्यथा जातः परिक्षित्परवीरहा ।
KK-14-02-078-034c	तथाऽयं सुरथाज्जातो मम पौत्रो महाभुज ॥
KK-14-02-078-035a	तमादाय नरव्याघ्र सम्प्राप्ताऽस्मि तवान्तिकम् ।
KK-14-02-078-035c	शमार्थं सर्वयोधानां शृणु चेदं वचो मम ॥
KK-14-02-078-036a	आगतोऽयं महाबाहो तस्य मन्दस्य पुत्रकः ।
KK-14-02-078-036c	प्रसादमस्य बालस्य तस्मात्त्वं कर्तुमर्हसि ॥
KK-14-02-078-037a	एष प्रसाद्य शिरसा प्रशमार्थमरिन्दम ।
KK-14-02-078-037c	याचते त्वां महाबाहो शमं गच्छ धनञ्जय ॥
KK-14-02-078-038a	बालस्य हतबन्धोश्च पार्थ किञ्चिदजानतः ।
KK-14-02-078-038c	प्रसादं कुरु धर्मज्ञ मा मन्युवशमन्वगाः ॥
KK-14-02-078-039a	तमनार्यं नृशंसं च विस्मृत्यास्य पितामहम् ।
KK-14-02-078-039c	आगस्कारिणमत्यर्थं प्रसादं कर्तुमर्हसि ॥
KK-14-02-078-040a	एवं ब्रुवत्यां करुणं दुःशलायां धनञ्जयः ।
KK-14-02-078-040c	संस्मृत्य देवीं गान्धारीं धृतराष्ट्रं च पार्थिवम् ।
KK-14-02-078-040e	उवाच दुःखशोकार्तः क्षत्रधर्मं व्यगर्हयत् ॥
KK-14-02-078-041a	`धिक्तं दुर्योधनं क्षुद्रं राज्यलुब्धं च मानिनम् ।'
KK-14-02-078-041c	यत्कृते बान्धवाः सर्वे मया नीता यमक्षयम् ॥
KK-14-02-078-042a	इत्युक्त्वा बहु सान्त्वादि प्रसादमकरोज्जयः ।
KK-14-02-078-042c	परिष्वज्य च तां प्रीतो विससर्ज गृहान्प्रति ॥
KK-14-02-078-043a	दुःशला चापि तान्योधान्निवार्य महतो रणात् ।
KK-14-02-078-043c	सम्पूज्य पार्थं प्रययौ गृहानेव शुभानना ॥
KK-14-02-078-044a	एवं निर्जित्य तान्वीरान्सैन्धवान्स धनञ्जयः ।
KK-14-02-078-044c	अन्वधावत धावन्तं हयं कामविचारिणम् ॥
KK-14-02-078-045a	ततो मृगमिवाऽऽकाशे यथा देवः पिनाकधृक् ।
KK-14-02-078-045c	ससार तं तथा वीरो विधिवद्यज्ञियं हयम् ॥
KK-14-02-078-046a	स च वाजी यथेष्टेन तांस्तान्देशान्यथाक्रमम् ।
KK-14-02-078-046c	विचचार यथाकामं कर्म पार्थस्य वर्धयन् ॥
KK-14-02-078-047a	क्रमेण स हयस्त्वेवं विचरन्पुरुषर्षभ ।
KK-14-02-078-047c	मणलूरपतेर्देशमुपायात्सहपाण्डवः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि अष्टसप्ततितमोऽध्यायः ॥ 78 ॥

14-78-47 मणिपूरपतेरिति झ.पाठः ॥
