अध्यायः 039

ब्रह्मणा महर्षीन्प्रति सत्वगुणकार्यनिरूपणम् ॥ 1 ॥

KK-14-02-039-001	ब्रह्मोवाच ।
KK-14-02-039-001a	अतः परं प्रवक्ष्यामि तृतीयं गुणमुत्तमम् ।
KK-14-02-039-001c	सर्वभूतहितं लोके सतां धर्ममनिन्दितम् ॥
KK-14-02-039-002a	आनन्दः प्रीतिरुद्रेकः प्राकाश्यं सुखमेव च ।
KK-14-02-039-002c	अकार्पण्यमसंरम्भः सन्तोषः श्रद्दधानता ॥
KK-14-02-039-003a	क्षमा धृतिरहिंसा च समता सत्यमार्जवम् ।
KK-14-02-039-003c	अक्रोधश्चानसूया च शौचं दाक्ष्यं पराक्रमः ॥
KK-14-02-039-004a	मुधाज्ञानं मुधावृत्तं मुधासेवा मुधाश्रमः ।
KK-14-02-039-004c	एवं यो युक्तधर्मः स्यात्सोऽमुत्रात्यन्तमश्नुते ॥
KK-14-02-039-005a	निर्ममो निरहङ्कारो निराशीः सर्वतः समः ।
KK-14-02-039-005c	अकामहत इत्येव सतां धर्मः सनातनः ॥
KK-14-02-039-006a	विश्रम्भो ह्रीस्तितिक्षा च त्यागः शौचमतन्द्रिता ।
KK-14-02-039-006c	आनृशंस्यमसम्मोहो दया भूतेष्वपैशुनम् ॥
KK-14-02-039-007a	हर्षस्तुष्टिर्विस्मयश्च विनयः साधुवृत्तिता ।
KK-14-02-039-007c	शान्तिकर्मविशुद्धिश्च भावशुद्धिर्विमोचनम् ॥
KK-14-02-039-008a	उपेक्षा ब्रह्मचर्यं च परित्यागश्च सर्वशः ।
KK-14-02-039-008c	निर्ममत्वमनाशीष्ट्वमपरिक्षतधर्मता ॥
KK-14-02-039-009a	मुधादानं मुधायज्ञो मुधाधीतं मुधाव्रतम् ।
KK-14-02-039-009c	मुधाप्रतिग्रहश्चैव मुधाधर्मो मुधातपः ॥
KK-14-02-039-010a	एवंवृत्तास्तु ये केचिल्लोकेऽस्मिन्सत्वसंश्रयाः ।
KK-14-02-039-010c	ब्राह्मणा ब्रह्मयोनिस्थास्ते धीराः साधुदर्शिनः ॥
KK-14-02-039-011a	हित्वा सर्वाणि पापानि निःशोका ह्यजरामराः ।
KK-14-02-039-011c	दिव्यं प्राप्य तु ते धीराः कुर्वते वै ततस्तनूः ॥
KK-14-02-039-012a	ईशित्वं च वशित्वं च लघुत्वं चाणुता तथा ।
KK-14-02-039-012c	विकुर्वते महात्मानो देवास्त्रिदिवगा इव ॥
KK-14-02-039-013a	ऊर्ध्वस्रोतस इत्येते देवा वैकारिकाः स्मृताः ।
KK-14-02-039-013c	विकुर्वन्तः प्रकृत्या वै दिवं प्राप्तास्ततस्ततः ॥
KK-14-02-039-014a	यद्यदिच्छन्ति तत्सर्वं भजन्ते विभजन्ति च ।
KK-14-02-039-014c	इत्येतत्सात्विकं वृत्तं कथितं वो द्विजर्षभाः ।
KK-14-02-039-014e	एतद्विज्ञाय लभते विधिवद्यद्यदिच्छति ॥
KK-14-02-039-015a	प्रकीर्तिताः सत्त्वगुणा विशेषतो यथावदुक्तं गुणवृत्तमेव च ।
KK-14-02-039-015c	नरस्तु यो वेद गुणानिमान्सदा गुणान्स भुङ्क्ते न गुणैः स युज्यते ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकोनचत्वारिंशोऽध्यायः ॥ 39 ॥

14-39-7 हर्षः पुत्रजन्मादिजं सुखम् । तुष्टिरलंबुद्धिः । शान्तिकर्मणि मुक्त्युपाये शुद्धिः आर्जवेन प्रवृत्तिः ॥ 14-39-8 उपेक्षा औदासीन्यम् ॥ 
