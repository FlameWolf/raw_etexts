अध्यायः 100

कृष्णेन युधिष्ठिरं प्रति सुकृतिदुष्कृतिजनप्राप्यवैवस्वतपुरमार्गादिप्रतिपादनपूर्वकं तेषां तद्गमनप्रकारानुवर्णनम् ॥ 1 ॥

001	युधिष्ठिर उवाच ।
001a	देवदेवेश दैत्यघ्न परं कौतूहलं हि मे ।
001c	एतत्कथय सर्वज्ञ त्वद्भक्तस्य च केशव ।
001e	मानुषस्य च लोकस्य धर्मलोकस्य चान्तरम् ॥
002a	कीदृशं किम्प्रमाणं वा किमधिष्ठानमेव च ।
002c	तरन्ति मानुषा देव केनोपायेन माधव ॥
003a	त्वगस्थिमांसनिर्मुक्ते पञ्चभूतविवर्जिते ।
003c	कथयस्व महादेव सुखदुःखमशेषतः ॥
004a	जीवस्य कर्मलोकेषु कर्मभिस्तु शुभाशुभैः ।
004c	अनुबद्धस्य तैः पाशैर्नीयमानस्य दारुणैः ॥
005a	मृत्युदूतैर्दुराधर्षैर्घोरैर्घोरपरक्रमैः ।
005c	वध्यस्याक्षिप्यमाणस्य विद्रुतस्य यमाज्ञया ॥
006a	पुण्यपापकृदातिष्ठेत्सुखदुःखमशेषतः ।
006c	यमदूतैर्दुराधर्षैर्नीयते वा कथं पुनः ।
006e	किं वा तत्र गता देव कर्म कुर्वन्ति मानवाः ॥
007a	कथं धर्मपरा यान्ति देवताद्विजपूजकाः ।
007c	कथं वा पापकर्माणो यान्ति प्रेतपुरं नराः ॥
008a	किं रूपं किं प्रमाणं वा वर्णः को वाऽस्य केशव ।
008c	जीवस्य गच्छतो नित्यं यमलोकं ब्रवीहि मे ॥
009	भगवानुवाच ।
009a	शृणु राजन्यथावृतं यन्मां त्वं परिपृच्छसि ।
009c	तत्तेऽहं कथयिष्यामि मद्भक्तस्य नरेश्वर ॥
010a	षडशीतिसहस्राणि योजनानां युधिष्ठिर ।
010c	मानुष्यस्य च लोकस्य यमलोकस्य चान्तरम् ॥
011a	न तत्र वृक्षच्छाया वा न तटाकं सरोपि वा ।
011c	न वाप्यो दीर्घिका वाऽपि न कूपो वा युधिष्ठिर ॥
012a	न मण्टपं सभा वाऽपि न प्रपा न निकेतनम् ।
012c	न पर्वतो नदी वाऽपि न भूमेर्विवरं क्वचित् ॥
013a	न ग्रामो नाश्रमो वाऽपि नोद्यानं वा वनानि च ।
013c	न किञ्चिदाश्रयस्थानं पथि तस्मिन्युधिष्ठिर ॥
014a	जन्तोर्हि प्राप्तकालस्य वेदनार्तस्य वै भृशम् ।
014c	कारणैस्त्यक्तदेहस्य प्राणैः कण्ठगतैः पुनः ॥
015a	शरीराच्चाल्यते जीवो ह्यवशो मातरिश्वना ।
015c	निर्गतो वायुभूतस्तु षट्कोशात्तु कलेवरात् ॥
016a	शरीरमन्यत्तद्रूपं तद्वर्णं तत्प्रमाणतः ।
016c	अदृश्यं तत्प्रविष्टस्तु सोप्यदृष्टोऽथ केनचित् ॥
017a	सोन्तरात्मा देहवतामष्टाङ्गो यस्तु सञ्चरेत् 
017c	छेदनाद्भेदनाद्दाहात्ताडनाद्वा न नश्यति ।
018a	नाना रूपधरैर्घौरैः प्रचण्डैश्चण्डसाधनैः ।
018c	नीयमानो दुराधर्षैर्यमदूतैर्यमाज्ञया ॥
019a	पुत्रदारमयैः पाशैः संनिरूद्धोऽवशो बलात् ।
019c	स्वकर्मभिश्चानुगतः कृतैः सुकृतदुष्कृतैः ॥
020a	आक्रन्दमानः करुणं बन्धुभिर्दुःखपीडितैः ।
020c	त्यक्त्वा बन्धुजनं सर्वं निरपेक्षस्तु गच्छति ॥
021a	मातृभिः पितृभिश्चैव भ्रातृभिर्मातुलैस्तथा ।
021c	दारैः पुत्रैर्वयस्यैश्च रुदद्भिस्त्यज्यते पुनः ॥
022a	अदृश्यमानस्तैर्दीनैरश्रुपूर्णमुखेक्षणैः ।
022c	स्वशरीरं परित्यज्य वायुभूतस्तु गच्छति ॥
023a	अन्धकारमपारं तं महाघेरं तमोवृतम् ।
023c	दुःखान्तं दुष्प्रतारं च दुर्गमं पापकर्मणाम् ॥
024a	दुःसहायं दुरन्तं च दुर्निरीक्षं दुरासदम् ।
024c	दुरापमतिदुःखं च पापिष्ठानां नरोत्तम ॥
025a	ऋषिभिः कथ्यमानं तत्पारम्पर्येण पार्थिव ।
025c	त्रासं जनयति प्रायः श्रूयमाणं कथास्वपि ॥
026a	अवश्यं चैव गन्तव्यं तदध्वानं युधिष्ठिर ।
026c	प्राप्तकालेन संत्यज्य बन्धून्भोगान्धनानि च ॥
027a	जरायुजैरण्डजैश्च स्वेदजैरुद्भिदैस्तथा ।
027c	जङ्गमैः स्थिरसञ्ज्ञैश्च गन्तव्यं यमसादनम् ॥
028a	देवासुरैर्मनुष्याद्यैर्वैवस्वतवशानुगैः ।
028c	स्त्रीपुंनपुंसकैश्चापि पृथिव्यां जीवसञ्ज्ञितैः ॥
029a	मध्यमैर्युवभिर्वाऽपि बालैर्वृद्धैस्तथैव च ।
029c	जातमात्रैश्च गर्भस्थैर्गन्तव्यः स महापथः ॥
030a	पूर्वाह्णे वाऽपराह्णे वा सन्ध्याकालेऽथवा पुनः ।
030c	प्रदोषे वाऽर्धरात्रे वा प्रत्युषे वाऽप्युपस्थिते ॥
031a	प्रवासस्थैर्वनस्थैर्वा पर्वतस्थैर्जले स्थितैः ।
031c	क्षेत्रस्थैर्वा नभःस्थेर्वा गृहमध्यगतैरपि ॥
032a	भुञ्जद्भिर्वा पिबद्भिर्वा खादद्भिर्वा नरोत्तम ।
032c	आसीनैर्वा स्थितैर्वापि शयनीयगतैरपि ।
032e	जाग्रद्भिर्वा प्रसुप्तैर्वा गन्तव्यः स महापथः ॥
033a	मृत्युदूतैर्दुराधर्षैः प्रचण्डैश्चण्डशासनैः ।
033c	आक्षिप्यमाणा ह्यवशाः प्रयान्ति यमसादनम् ॥
034a	क्वचिद्भीतैः क्वचिन्मत्तैः प्रस्खलद्भिः क्वचित्क्वचित् ।
034c	क्रन्दद्भिर्वेदनार्तैस्तु गन्तव्यं यमसादनम् ॥
035a	निर्भर्त्स्यमानैरुद्विग्रैर्विधूतैर्भयविह्वलैः ।
035c	तुद्यमानशरीरैश्च गन्तव्यं तर्जितैस्तथा ॥
036a	कण्टकाकीर्णमार्गेण तप्तवालुकपांसुना ।
036c	दह्यमानैस्तु गन्तव्यं नरैर्दानविवर्जितैः ॥
037a	काष्ठोपलशिलाघातैर्दण्डोल्मुककशाङ्कुशैः ।
037c	हन्यमानैर्यमपुरं गन्तव्यं धर्मवर्जितैः ॥
038a	मेदःशोणितपूयाद्यैर्वक्त्रैर्गात्रैश्च सव्रणैः ।
038c	दग्धक्षतजकीर्णैश्च गन्तव्यं जीवघातकैः ॥
039a	वेदनार्तैश्च कूजद्भिर्विक्रोशद्भिश्च विस्वरम् ।
039c	वेदनार्तैः पतद्भिश्च गन्तव्यं जीवघातकैः ॥
040a	भग्नरपादोरुहस्तङ्गैर्भग्नजङ्घाशिरोधरैः ।
040c	छिन्नकर्णोष्ठनासैश्च गन्तव्यं जीवघातकैः ॥
041a	शक्तिभिर्भिण्डिपालैश्च शङ्कुतोमरसायकैः ।
041c	तुद्यमानैस्तु शूलाग्रैर्गन्तव्यं जीवघातकैः ॥
042a	श्वभिर्व्याघ्रैर्वृकैः काकैर्भक्ष्यमाणाः समन्ततः ।
042c	तुद्यमानाश्च गच्छन्ति राक्षसैर्मांसघातिभिः ॥
043a	महिषैश्च मृगैश्चापि सूकरैः पृषतैस्तथा ।
043c	भक्ष्यमाणैस्तदध्वानं गन्तव्यं मांसखादिभिः ॥
044a	सूचीसुतीक्ष्णतुण्डाभिर्मक्षिकाभिः समन्ततः ।
044c	तुद्यमानैश्च गन्तव्यं पापिष्ठैर्बालघातकैः ॥
045a	विस्रब्धं स्वामिनं मित्रं स्त्रियं वा घ्रन्ति ये नराः ।
045c	शस्त्रैर्निर्भिद्यमानैश्च गन्तव्यं यमसादनम् ॥
046a	खादयन्ति च ये जीवान्दुःखमापादयन्ति च ।
046c	राक्षसैश्च श्वभिश्चैव भक्ष्यमाणा व्रजन्ति च ॥
047a	ये हरन्ति च वस्त्राणि शय्यां प्रावरणानि च ।
047c	ते यान्ति विद्रुता नग्नाः पिशाचा इव तत्पथं ॥
048a	गाश्च धान्यं हिरण्यं वा बलात्क्षेत्रं गृहं तथा ।
048c	ये हरन्ति दुरात्मानः परस्वं पापकारिणः ॥
049a	पाषाणैरुल्मुकैर्दण्डैः काष्ठघातैश्च जर्झरैः ।
049c	हन्यमानैः क्षताकीर्णैर्नन्तव्यं तैर्यमालयम् ॥
050a	ब्रह्मस्वं ये हरन्तीह नरा नरकनिर्भयाः ।
050c	आक्रोशन्तीह ये नित्यं प्रहरन्ति च ये द्विजान् ॥
051a	शुष्ककण्ठा निबद्धास्ते छिन्नजिह्वाक्षिनासिकाः ।
051c	पूयशोणितदुर्गन्धा भक्ष्यमाणाश्च जम्बुकैः ॥
052a	चण्डालैर्भीषणैश्चण्डैस्तुद्यमानाः समन्ततः ।
052c	क्रोशन्तः करुणं घोरं गच्छन्ति यमसादनम् ॥
053a	तत्र चापि गताः पापा विष्ठाकूपेष्वनेकशः ।
053c	जीवन्तो वर्षकोटीस्तु क्लिश्यन्ते वेदनात्ततः ॥
054a	ततश्च मुक्ताः कालेन लोके चास्मिन्नराधमाः ।
054c	विष्ठाक्रिमित्वं गच्छन्ति जन्मकोटिशतं नृप ॥
055a	विद्यमानधनैर्यैस्तु लोभडंभानृतान्वितैः ।
055c	श्रोत्रियेभ्यो न दत्तानि दानानि कुरुपुङ्गव ॥
056a	ग्रीवापाशनिबद्धास्ते हन्यमानाश्च राक्षसैः ।
056c	क्षुत्पिपासाश्रमार्तास्तु यान्ति प्रेतपुरं नराः ॥
057a	अदत्तदाना गच्छन्ति शुष्ककण्ठास्यतालुकाः ।
057c	अन्नं पानीयसहितं प्रार्थयन्तः पुनःपुनः ॥
058a	स्वामिन्बुभुक्षातृष्णार्ता गन्तुं नैवाद्य शक्नुमः ।
058c	ममान्नं दीयतां स्वामिन्पानीयं दीयतां मम ।
058e	इति ब्रुवन्तस्तैर्दूतैः प्राप्यन्ते वै यमालयम् ॥
059	वैशम्पायन उवाच ।
059a	तच्छ्रुत्वा वचनं विष्णोः पपात भुवि पाण्डवः ।
059c	निस्सञ्ज्ञो भयसन्त्रस्तो मूर्छया समभिप्लुतः ॥
060a	ततो लब्ध्वा शनैः सञ्ज्ञां समाश्वस्तोच्युतेन सः ।
060c	नेत्रे प्रक्षाल्य तोयेन भूयः केशवमब्रवीत् ॥
061a	भीतोस्म्यहं महादेव श्रुत्वा मार्गस्य विस्तरम् ।
061c	केनोपायेन तं मार्गं तरन्ति पुरुषाः सुखम् ॥
062	भगवानुवाच ।
062a	इह ये धार्मिका लोके जीवघातविवर्जिताः ।
062c	गुरुशुश्रूषणे युक्ता देवब्राह्मणपूजकाः ॥
063a	अस्मान्मानुष्यलोकात्ते समार्याः सहबान्धवाः ।
063c	यमध्वानं तु गच्छन्ति यथावत्तं निबोध मे ॥
064a	ब्राह्मणेभ्यः प्रदानानि नानारूपाणि पाण्डव ।
064c	ये प्रयच्छन्ति विप्रेभ्यस्ते सुखं यान्ति तत्फलम् ॥
065a	अन्नं ये च प्रयच्छन्ति ब्राह्मणेभ्यः सुसंस्कृतम् ।
065c	क्षोत्रियेभ्यो विशेषेण प्रीत्या परमया युताः ॥
066a	ते विमानैर्महात्मानो यान्ति चित्रैर्यमालयम् ।
066c	सेव्यमाना वरस्त्रीभिरप्सरोभिर्महापथम् ॥
067a	ये च नित्यं प्रभाषन्ते सत्यं निष्कल्मषं वचः ।
067c	ते च यान्त्यमलाभ्राभैर्विमानैर्वृषयोजितैः ॥
068a	कपिलाद्यानि पुण्यानि गोप्रदानानि ये नराः ।
068c	ब्राह्मणेभ्यः प्रयच्छन्ति श्रोत्रियेभ्यो विशेषतः ॥
069a	ते यान्त्यमलवर्णाभैर्विमानैर्वृषयोजितैः ।
069c	वैवस्वतपुरं प्राप्य ह्यप्सरोभिर्निषेविताः ॥
070a	उपानहौ च च्छत्रं च शयनान्यासनानि च ।
070c	विप्रेभ्यो ये प्रयच्छन्ति वस्त्राण्याभरणानि च ॥
071a	ते यान्त्यश्वैर्वृषैर्वाऽपि कुञ्जरैरप्यलङ्कृताः ।
071c	धर्मराजपुरं रम्यं सौवर्णच्छत्रशोभिताः ॥
072a	ये च भक्ष्याणि दास्यन्ति भोज्यं पेयं तथैव च ।
072c	स्निग्धान्नान्यापि विप्रेभ्यः श्रद्धया परया युताः ॥
073a	ते यान्ति काञ्चनार्यानैः सुखं वैवस्वतालयम् ।
073c	वरस्त्रीभिर्यथाकामं सेव्यमानाः सहस्रशः ॥
074a	ये च क्षीरं प्रयच्छन्ति घृतं दधि गुडं मधु ।
074c	ब्राह्मणेभ्यः प्रयत्नेन श्रद्दधानाः सुसंस्कृताः ॥
075a	चक्रवाकप्रयुक्तैस्तु यानै रुक्ममयैः शुभैः ।
075c	यान्ति गन्धर्ववादित्रैः सेव्यमाना यमालयम् ॥
076a	ये फलानि प्रयच्छन्ति पुष्पाणि सुरभीणि च ।
076c	हंसयुक्तैर्विमानैस्तु यान्ति धर्मपुरं नराः ॥
077a	ये प्रयच्छन्ति विप्रेभ्यो विचित्रान्नं घृताप्लुतम् ।
077c	ते व्रजनत्यमलाभ्राभैर्विमानैर्वायुवेगिभिः ।
077e	पुरं तत्प्रेतनाथस्य नानाजनसमाकुलम् ॥
078a	पानीयं ये प्रयच्छन्ति सर्वभूतप्रजीवनम् ।
078c	ते सुतृप्ताः सुखं यान्ति भवनैर्हंसचोदितैः ॥
079a	ये तिलं तिलधेनुं वा धृतधेनुमथापि च ।
079c	श्रोत्रियेभ्यः प्रयच्छन्ति सौम्यभावसमन्विताः ॥
080a	सूर्यमण्डलसङ्काशैर्यानैस्ते यान्ति निर्मलैः ।
080c	गीयमानैस्तु गन्धर्वैर्वैवस्वतपुरं नृप ॥
081a	येषां वाप्यश्च कूपाश्च तटाकानि सरांसि च ।
081c	दीर्घिकाः पुष्करिण्यश्च सजलाश्च जलाशयाः ॥
082a	यानैस्ते यान्ति चन्द्राभैर्दिव्यघण्टानिनादितैः ।
082c	चामरैस्तालवृन्तैश्च वीज्यमाना महाप्रभाः ।
082e	नित्यतृप्ता महात्मानो गच्छन्ति यमसादनम् ॥
083a	येषां देवगृहाणीह चित्राण्यायतनानि च ।
083c	मनोहराणि कान्तानि दर्शनीयानि भान्ति च ॥
084a	ते व्रजन्त्यमलाभ्राभैर्विमानैर्वायुवेगिभिः ।
084c	पुरं तत्प्रेतनाथस्य नानाजनपदाकुलम् ॥
085a	वैवस्वतं च पश्यन्ति सुखचित्तं सुखस्थितम् ।
085c	यमेन पूजिता यान्ति देवसालोक्यतां ततः ॥
086a	देवानुद्दिश्य लोकेषु प्रपासु करकोद्धृतम् ।
086c	शीतलं सलिलं रम्यं तृषितेभ्यो दिशन्ति ये ।
086e	ते तु तृप्ति परां यान्ति प्राप्य सौख्यं महापथम् ॥
087a	काष्ठपादुकदा यान्ति तदध्वानं सुखं नराः ।
087c	सौवर्णमणिपीठे तु पादं कृत्वा रथोत्तमे ॥
088a	आरामान्वृक्षषण्डांश्च रोपयन्ति च ये नराः ।
088c	संवर्धयन्ति चाव्यग्रं फलपुष्पोपशोभितम् ॥
089a	वृक्षच्छायासु रम्यासु शीतलासु स्वलङ्कृताः ।
089c	यान्ति ते वाहनैर्दिव्यैः पूज्यमाना मुहुर्मुहुः ।
090a	सेव्यमानाः सुरूपाभिरुत्तमाभिः प्रयत्नतः ।
090c	स्त्रीभिः कनकवर्णाभिर्यथाकामं यथासुखम् ॥
091a	अश्वयानं तु गोयानं हस्तियानमथापि च ।
091c	ये प्रयच्छन्ति विप्रेभ्यो विमानैः कनकोपमैः ॥
092a	सुवर्णं रजतं वाऽपि विद्रुमं मौक्तिकं तथा ।
092c	ये प्रयच्छन्ति ते यान्ति विमानैः कनकोज्ज्वलैः ।
092e	ते व्रजन्ति वरस्त्रीभिः सेव्यमाना यथासुखम् ॥
093a	भूमिदा यान्ति तं लोकं सर्वकामैः सुतर्पिताः ।
093c	उदितादित्यसङ्काशैर्विमानैर्वृषयोजितैः ॥
094a	कन्यां ये च प्रयच्छन्ति विप्राय श्रोत्रियाय च ।
094c	दिव्यकन्यावृता यान्ति विमानैस्ते यमालयम् ॥
095a	सुगन्धान्गन्धसंयोगान्पुष्पाणि सुरभीणि च ।
095c	प्रयच्छन्ति द्विजाग्रेभ्यो भक्तया परमया युताः ॥
096a	सुगन्धाः सुष्ठुवेषाश्च सुप्रभाः स्रग्विभुषणाः ।
096c	यान्ति धर्मपुरं यानैर्विचित्रैरप्यलङ्कृताः॥
097a	दीपदा यान्ति यानैश्च द्योतयन्तो दिशो दश ।
097c	आदित्यसदृशाकारैर्दीप्यमाना इवाग्नयः ॥
098a	गृहावसथदातारो गृहैः काञ्चनवेदिकैः ।
098c	व्रजन्ति बालसूर्याभैर्धर्मराजपुरं नराः ॥
099a	जलभाजनदातारः कुण्डिकाकरकप्रदाः ।
099c	पूज्यमाना वरस्त्रीभिर्यान्ति तृप्ता महागजैः ॥
100a	पादाभ्यङ्गं शिरोभ्यङ्गं पानं पादोदकं तथा ।
100c	ये प्रयच्छन्ति विप्रेभ्यस्ते यान्त्यश्वैर्यमालयम् ॥
101a	विश्रामायन्ति ये विप्राञ्श्रान्तानध्वनि कर्शितान् ।
101c	चक्रवाकप्रयुक्तेन यान्ति यानेन तेऽपि च ॥
102a	स्वागतेन च यो विप्रान्पूजयेदासनेन च ।
102c	स गच्छति तदध्वानं सुखं परमनिर्वृतः ॥
103a	नमो ब्रह्मण्यदेवेति यो मां दृष्ट्वाऽभिवादयेत् ।
103c	व्रतीवं प्रयतो नित्यं स सुखं तत्पदं व्रजेत् ॥
104a	नमः सर्वसहाभ्यश्चेत्यभिख्याय दिने दिने ।
104c	नमस्करोति नित्यं गां स सुखं याति तत्पथं ॥
105a	नमोस्तु प्रियदत्तायेत्येवंवादी दिने दिने ।
105c	भूमिमाक्रमते प्रातः शयनादुत्थितश्च यः ॥
106a	सर्वकामैः स तृप्तात्मा सर्वभूषणभूषितः ।
106c	याति यानेन दिव्येन सुकं वैवस्वतालयम् ॥
107a	अनत्तराशिनो ये तु डंभानृतविवर्जिताः ।
107c	तेऽपि सारसयुक्तेन यान्ति यानेन वै सुखम् ॥
108a	ये चाप्येकेन भुक्तेन डंभानृतविवर्जिताः ।
108c	हंसयुक्तैर्विमानैस्तु सुखं यान्ति यमालयम् ॥
109a	चतुर्थेन च भुक्तेन वर्तन्ते ये जितेन्द्रियाः ।
109c	यान्ति ते धर्मनगरं यानैर्बर्हिणयोजितैः ॥
110a	तृतीयदिवसेनेह भुञ्जते ये जितेन्द्रियाः ।
110c	तेऽपि हस्तिरथं यान्ति तत्पथं कनकोज्ज्वलैः ॥
111a	षष्ठान्नकालिको यस्तु वर्षमेकं तु वर्तते ।
111c	कामक्रोधविनिर्मुक्तः शुचिर्नित्यं जितेन्द्रियः ।
111e	स याति कुञ्जरस्थैस्तु जयशब्दरवैर्युतः ॥
112a	पक्षोपवासिनो यान्ति यानैः शार्दूलयोजितैः ।
112c	धर्मराजपूरं रम्यं दिव्यस्त्रीगणसेवितम् ॥
113a	ये च मासोपवासं वै कुर्वते संयतेन्द्रियाः ।
113c	तेऽपि सूर्याोदयप्रख्यैर्यान्ति यानैर्यमालयम् ॥
114a	अग्निप्रवेशं यश्चापि कुरुते मद्गतात्मना ।
114c	स यात्यग्निप्रकाशेन विमानेन यमालयम् ॥
115a	गोकृते स्त्रीकृते चैव हत्वा विप्रकृतेऽपि च ।
115c	ते यान्त्यमरकन्याभिः सेव्यमाना रविप्रभाः ॥
116a	ये च कुर्वन्ति मद्भक्तास्तीर्थयात्रां जितेन्द्रियाः ।
116c	ते पन्थानं महात्मानो यानैर्यान्ति सुनिर्वृताः ॥
117a	ये यजन्ति द्विजश्रेष्ठाः क्रतुभिर्भूरिदक्षिणैः ।
117c	हंससारससंयुक्तैर्यानैस्ते यान्ति तत्पथम् ॥
118a	परपीडामकृत्वैव भृत्यान्बिभ्रति ये नराः ।
118c	तत्पथं ससुखं यान्ति विमानैः काञ्चनोज्ज्वलैः ॥
119a	ये समाः सर्वभूतेषु जीवानामभयप्रदाः ।
119c	क्रोधलोभविनिर्मुक्ता निगृहीतेन्द्रियास्तथा ।
120a	पूर्णचन्द्रप्रतीकाशैर्विमानैस्ते महाप्रभाः ।
120c	यान्ति वैवस्वतपुरं देवगन्धर्वसेविताः ॥
121a	ये मामेकान्तभावेन देवं त्र्यंबकमेव वा ।
121c	पूजयन्ति नमस्यन्ति स्तुवन्ति च दिनेदिने ।
121e	धर्मराजपुरं यान्ति यानैस्तेऽर्कसमप्रभैः ॥
122a	पूजितास्तत्र धर्मेण स्वयं माल्यादिभिः शुभैः ।
122c	यान्त्येव धर्मलोकं वा रुद्रलोकमथापि वा ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि शततमोऽध्यायः ॥ 100 ॥
