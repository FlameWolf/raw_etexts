अध्यायः 113
कृष्णेन युधिष्ठिरंप्रति कार्तिकादिद्वादशमासेषु एकभुक्तव्रताचरणप्रकारनिरूपणपूर्वकं तत्फलकथनम् ॥ 1 ॥

001	वैशम्पायन उवाच ।
001a	केशवेनैवमुक्ते तु चान्द्रायणविधिक्रमे ।
001c	अपृच्छत्पुनरन्यांश्च धर्मान्धर्मात्मजो नृप ॥
002	युधिष्ठिर उवाच ।
002a	सर्वभूतपते श्रीमन्सर्वभूतनमस्कृत ।
002c	सर्वभूतहितं धर्मं सर्वज्ञ कथयस्व नः ॥
003	भगवानुवाच ।
003a	यद्दरिद्रजनस्यापि स्वर्ग्यं सुखकरं भवेत् ।
003c	सर्वपापप्रशमनं तच्छृणुष्व युधिष्टिर ॥
004a	कार्तिकाद्यास्तु ये मासा द्वादशैव प्रकीर्तिताः ।
004c	तेष्वेकबुक्तनियमः सर्वेषामुच्यते मया ॥
005a	कार्तिके यस्तु वै मासे नन्दायां संयतेन्द्रियः ।
005c	एकभुक्तेन मद्भक्तो मासमेकं तु वर्तते ॥
006a	जलं वा न पिबेन्मासे नान्तरं भोजनात्परम् ।
006c	आदित्यरूपं मां नित्यमर्चयन्सुसमाहितः ॥
007a	व्रतान्ते भोजयेद्विप्रान्दक्षिणां सम्प्रदाय च ।
007c	क्रोधलोभविनिर्मुक्तस्तस्य पुण्यफलं शृणु ॥
008a	विधिवत्कपिलादाने यत्पुण्यं समुदाहृतम् ।
008c	त्पुण्यं समनुप्राप्य सूर्यकलोके महीयते ।
008e	ततश्चापि च्युतः कालात्पुरुषेषूपजायते ॥
009a	मार्गशीर्षं तु यो मासमेकभुक्तेन वर्तते ।
009c	कामं क्रोधं च लोभं च परित्यज्य यथाविधि ॥
010a	स्नात्वा चादित्यरूपं मामर्ययेन्नियतेन्द्रियः ।
010c	जपेच्चैव च गायत्रीं मामिकां वाग्यतेन्द्रियः ॥
011a	मासे परिसमाप्ते तु भोजयित्वा द्विजाञ्शुचिः ।
011c	तानर्चयति मद्भक्त्या तस्य पुण्यफलं शृणु ॥
012a	अग्निहोत्रे कृते पुण्यमाहिताग्नेस्तु यद्भवेत् ।
012c	तत्पुण्यं फलमासाद्य योनेनांऽबरशोभिना ।
012e	सह सप्तर्षिलोकेषु यथाकामं यथासुखम् ॥
013a	ततश्चापि च्युतः कालाद्धरिवर्षेषु जायते ।
013c	तत्र प्रकामं क्रीडित्वा राजा पश्चाद्भविष्यति ॥
014a	पौषमासं क्षिपेदेवमेकभुक्तेन यो नरः ।
014c	अर्चयन्नेव मां नित्यं मद्गतेनान्तरात्मना ॥
015a	अहिंसासत्यसहितः क्रोधहर्षविवर्जितः ।
015c	एवं युक्तस्य राजेन्द्र शृणु यत्फलमुत्तमम् ॥
016a	विप्रातिथ्यसहस्रेषु यत्पुण्यं समुदाहृतम् ।
016c	तत्पुण्यं समनुप्राप्य शक्रलोके महीयते ॥
017a	अवतीर्णस्ततः कालादिलावर्षेषु जायते ।
017c	तत्र स्थित्वा चिरं कालमस्मिन्विप्रो भविष्यति ॥
018a	माघमासं सदा यस्तु वर्तते चैकभुक्ततः ।
018c	मदर्चनपरो भूत्वा डम्भक्रोधविवर्जितः ।
018e	मामिकामपि सावित्रीं सन्ध्यायां तु जपेद्बुधः ॥
019a	दत्त्वा दु दक्षिणामन्ते भोजयित्वा द्विजानपि ।019c	नमिस्करोति तान्भक्त्या मद्गतेनान्तरात्मना ।
019e	त्रिकालस्नानयुक्तस्य तस्य पुण्यफलं शृणु ॥
020a	नीलकण्ठप्रयुक्तेन यानेनांऽबरशोभिना ।
020c	पितृलोकं व्रजेच्छ्रीमान्सेव्यमानोप्सरोणैः ॥
021a	तत्र प्रकामं क्रीडित्वा भद्राश्वेषूपजायते ।
021c	ततश्च्युतश्चतुर्वेदी विप्रो भवति भूतले ॥
022a	यश्चरेत्फाल्गुनं मासमेकभुक्तो जितेन्द्रियः ।
022c	नमो ब्रह्मण्यदेवायेत्येतन्मन्त्रं जपेत्सदा ॥
023a	पायसं भोजयेद्विप्रान्व्रतान्ते संयतेन्द्रियः ।
023c	मदर्चनपरोऽक्रोधस्तस्य पुण्यफलं शृणु ॥
024a	विमानं सारसैर्युक्तमारूढः कामगामि च ।
024c	नक्षत्रलोके रमते नक्षत्रसदृशाकृतिः ॥
025a	ततश्चापि च्युतः कालात्केतुमालेषु जायते ।
025c	तत्र प्रकामं क्रीडित्वा मानुषेषु मुनिर्भवेत् ॥
026a	चैत्रमासं तु यो राजन्नेकभुक्तेन वर्तते ।
026c	ब्रह्मचारी च मद्भक्त्या तस्य पुण्यफलं शृणु ॥
027a	यदग्निहोत्रिणः पुण्यं यथोक्तं व्रतचारिणः ।
027c	तत्पुण्यफकलमासाद्य चन्द्रलोके महीयते ॥
028a	ततोऽवतीर्णो जायेत वर्षे रमणके पुनः ।
028c	भुक्त्वा कामांस्ततस्तस्मिन्निह राजा भविष्यति ॥
029a	वैशाखे यस्तु मासे वै ह्येकभुक्तेन वर्तते ।
029c	द्विजमग्रासने कृत्वा भुञ्जन्भूमौ च वाग्यतः ॥
030a	नमो ब्रह्मण्यदेवायेत्यर्चयित्वा दिवाकरम् ।
030c	व्रतान्ते भोजयेद्विप्रांस्तस्य पुण्यफलं शृणु ॥
031a	फलं यद्विधिवत्प्रोक्तमग्निष्टोमातिरात्रयोः ।
031c	तत्पुण्यफलमासाद्य देवलोके महीयते ॥
032a	ततो हैमवते वर्षे जायते कालपर्ययात् ।
032c	तत्र प्रकामं क्रीडित्वा विप्रः पश्चाद्भविष्यति ॥
033a	ज्येष्ठमासं तु यो विप्रो ह्येकभुक्तेन वर्तते ।
033c	विप्रमग्रासने कृत्वा भूमौ भुञ्जन्यथाविधि ॥
034a	नमो ब्रह्मण्यदेवायेत्युच्चरन्मां समाहितः ।
034c	डम्भानृतविनिर्मुक्तस्तस्य पुण्यफलं शृणु ॥
035a	चीर्णे चान्द्रायणे सम्यग्यत्पुण्यं समुदाहृतम् ।
035c	तत्पुण्यफलमासाद्य देवलोके महीयते ॥
036a	अथोत्तरकुरौ वर्षे जायते निर्गतस्ततः ।
036c	ततश्चापि च्युतः कालादिह लोके द्विजो भवेत् ॥
037a	आषाढमासं यो राजन्नेकभुक्तेन वर्तते ।
037c	ब्रह्मचारी जितक्रोधो मदर्चनपरायणः ॥
038a	विप्रमग्रासने कृत्वा भूमौ भुञ्जञ्जितेन्द्रियः ।
038c	कृत्वा त्रिषवणं स्नानमष्टाक्षरविधानतः ॥
039a	व्रतान्ते भोजयेद्विद्वान्पायसेन युधिष्ठिर ।
039c	गुडोदनेन राजेन्द्र तस्य पुण्यफलं शृणु ॥
040a	कपिलाशतदानस्य यत्पुण्यं पाण्डुनन्दन ।
040c	तत्पुण्यफलमासाद्य देवलोके महीयते ॥
041a	ततोऽवतीर्णः काले तु शाकद्वीपे तु जायते ।
041c	ततश्चापि च्युतः कालादिह विप्रो भविष्यति ॥
042a	श्रावणं यः क्षिपेन्मासमेकभुक्तेन वर्तते ।
042c	नमो ब्रह्मण्यदेवायेत्युक्त्वा मामर्चयेत्सदा ।
042e	विप्रमाग्रासने कृत्वा भूमौ भुञ्जन्यथाविधि ॥
043a	पायसेनार्चयन्विप्राञ्जितक्रोधो जितेन्द्रियः ।
043c	लोभमोहविनिर्मुक्तस्तस्य पुण्यफलं शृणु ॥
044a	कपिलादानस्य यत्पुण्यं विधिदत्तस्य पाण्डव ।
044c	तत्पुण्यं समनुप्राप्य शक्रलोके महीयते ॥
045a	ततश्चापि च्युत कालात्कुशद्वीपे प्रजायते ।
045c	तत्र प्रकामं क्रीडित्वा विप्रो भवति मानुषे ॥
046a	यस्तु भाद्रपदं मासमेकभुक्तेन वर्तते ।
046c	ब्रह्मचारी जितक्रोधः सत्यसन्धो जितेन्द्रियः ॥
047a	विप्रमग्रासने कृत्वा पाकभेदविवर्जितः ।
047c	नमो ब्रह्मण्यदेवायेत्युक्त्वाऽस्य चरणौ स्पृशेत् ॥
048a	तिलानपि घृतं वाऽपि व्रतान्ते दक्षिणां ददत् ।
048c	मद्भक्तस्य नरश्रेष्ठ तस्य पुण्यफलं शृणु ॥
049a	यत्फलं विधिवत्प्रोक्तं राजसूयाश्वमेधयोः ।
049c	तत्पुण्यफलमासाद्य शक्रलोके महीयते ॥
050a	ततश्चापि च्युतः कालाज्जायते धनदालये ।
050c	तत्र प्रकामं क्रीडित्वा राजा भवति मानुषे ॥
051a	यश्चाप्याश्वयुजं मासमेकभुक्तेन वर्तते ।
051c	मद्गायत्रीं जपेद्भक्त्या मद्गतेनान्तरात्मना ।
051e	द्विसन्ध्यं वा त्रिसन्ध्यं वा शतमष्टोत्तरं तु वा ॥
052a	विप्रमग्रासने कृत्वा संयतेन्द्रियमानसः ।
052c	व्रतान्ते भोजयेद्विप्रांस्तस्य पुण्यफलं शृणु ॥
053a	अश्वमेधस्य यत्पुण्यं विधिवत्पाण्डुनन्दन ।
053c	तत्पुण्यफलमासाद्य मम लोके महीयते ॥
054a	ततश्चापि च्युतः कालाच्छ्वेतद्वीपे प्रजायते ।
054c	तत्र भुक्त्वा च भोगांश्च ततो विप्रवरो भवेत् ॥ ॥
इति श्रीमन्महाभारते आश्वमेधिकपर्वणि वैष्णवधर्मपर्वणि त्रयोदशाधिकशततमोऽध्यायः ॥ 113 ॥
