अध्यायः 102

कृष्णेन युधिष्टिरम्प्रति भूगोतिलकन्यादानफलप्रतिपादनम् ॥ 1 ॥
	
001	भगवानुवाच ।
001ac	अतः परं प्रवक्ष्यामि भूमिदानमनुत्तमम् ॥
002a	यः प्रयच्छति विप्राय भूमिं रम्यां सदक्षिणाम् ।
002c	श्रोत्रियाय दरिद्राय साग्निहोत्राय पाण्डव ॥
003a	स सर्वकामतृप्तात्मा सर्वरत्नविभूषितः ।
003c	सर्वपापविनिर्मुक्तो दीप्यमानोऽर्कवत्सदा ॥
004a	बालसूर्यप्रकाशेन विचित्रध्वजशोभिना ।
004c	याति यानेन दिव्येन मम लोकं महायशाः ॥
005a	तत्र दिव्याङ्गनाभिस्तु सेव्यमानो यथासुखम् ।
005c	कामगः कामरूपी च क्रीडत्यप्सरसाङ्गणैः ॥
006a	यावद्बिभर्ति लोकान्वै भूमिः कुरुकुलोद्वह ।
006cs	तावद्भूमिप्रदः काले मम लोके महीयते ॥
007a	न हि भूमिप्रदानाद्वै दानमन्यद्विशिष्यते ।
007c	न चापि भूमिहरणात्पापमन्यद्विशिष्यते ॥
008a	दानान्यन्यानि हीयन्ते कालेन कुरुपुङ्गव ।
008c	भूमिदानस्य पुण्यस्य क्षयो नैवोपपद्यते ॥
009a	ब्राह्मणाय दरिद्राय भूमिं दत्तां तु यो नरः ।
009c	न हिंसति नरव्याघ्र तस्य पुण्यफलं शृणु ॥
010a	सप्तद्वीपसमुद्रान्ता रत्नसञ्चयसङ्कुला ।
010c	सशैलवनदुर्गाढ्या तेन दत्ता मही भवेत् ॥
011a	भूमिं दृष्ट्वा दीयमानां श्रोत्रियायाग्निहोत्रिणे ।
011c	सर्वभूतानि मन्यन्ते मां ददातीति हर्षवत् ॥
012a	सुवर्णमणिरत्नानि धनानि च वसूनि च ।
012c	सर्वदानानि वै राजन्ददाति वसुधां ददत् ॥
013a	सागरान्सरितः शैलान्समानि विषमाणि च ।
013c	सर्वगन्धरसांश्चैव ददाति वसुधां ददत् ॥
014a	ओषधीः फलसम्पन्ना नानापुष्पसमन्विताः ।
014c	कमलोत्पलषण्डांश्च ददाति वसुधां ददत् ॥
015a	धर्मं कामं तथा चार्थं वेदान्यज्ञांस्तथैव च ।
015c	स्वर्गमार्गगतिं चैव ददाति वसुधां ददत् ॥
016a	अग्निष्टोमादिभिर्यज्ञैर्ये यजन्ते सदक्षिणैः ।
016c	न तत्फलं लभन्ते ते भूमिदानस्य यत्फलम् ॥
017a	श्रोत्रियाय महीं दत्त्वा यो न हिंसति पाण्डव ।
017c	तद्दानं कथयिष्यन्ति यावल्लोकाः प्रतिष्ठिताः ।
017e	तावत्स्वर्गोपभोगानां भोक्तारः पाण्डुनन्दन ॥
018a	सस्यपूर्णां महीं यस्तु श्रोत्रियाय प्रयच्छति ।
018c	पितरस्तस्य तृप्यन्ति यावदाभूतसम्प्लुवम् ॥
019a	मम रुद्रस्य सवितुस्त्रिदशानां तथैव च ।
019c	प्रीतये विद्धि राजेन्द्र भूमिर्दत्ता द्विजाय वै ॥
020a	तेन पुण्येन पूतात्मा दाता भूमेर्युधिष्ठिर ।
020c	मम सालोक्यमाप्नोति नात्र कार्या विचाराणा ॥
021a	यत्किञ्चित्कुरुते पापं पुरुषो वृत्तिकर्शितः ।
021c	स च गोकर्णमात्रेण भूमिदानेन शुध्यति ॥
022a	मासोपवासे यत्पुण्यं कृच्छ्रे चान्द्रायणेऽपि च ।
022c	भूमिगोकर्णमात्रेण तत्पुण्यं तु विधीयते ॥
023a	सर्वतीर्थाभिषेके च यत्पुण्यं समुदाहृतम् ।
023c	भूमिगोकर्णमात्रेण तत्पुण्यं तु विधीयते ॥
024	युधिष्ठिर उवाच ।
024a	देवदेव नमस्तेऽस्तदु वासुदेव सुरेश्वर ।
024c	गोकर्णस्य प्रमाणं वै वक्तुमर्हसि तत्वतः ॥
025	भगवानुवाच ।
025a	शृणु गोकर्णमात्रस्य प्रमाणं पाण्डुनन्दन ।
025c	त्रिंशद्दण्डप्रमाणेन प्रमितं सर्वतो दिशम् ॥
026a	प्रत्यक्प्रागपि राजेन्द्र तत्तथा दक्षिणोत्तरम् ।
026c	गोकर्णं तद्विदः प्राहुः प्रमाणं धरणेर्नृप ॥
027a	सवृषं गोशतं यत्र सुखं तिष्ठत्ययन्त्रितम् ।
027c	सवत्सं कुरुशार्दूल तच्च गोकर्णमुच्यते ॥
028a	किङ्करा मृत्युदण्डाश्च कुम्भीपाकाश्च दारुणाः ।
028c	घोराश्च वारुणाः पाशा नोपसर्पन्ति भूमिदम् ॥
029a	निरया रौरवाद्याश्च तथा वैतरणी नदी ।
029c	तीव्राश्च यातनाः कृष्टा नोपसर्पन्ति भूमिदम् ॥
030a	चित्रगुप्ताः कलिः कालः कृतान्तो मृत्युरेव च ।
030c	यमश्च भगवान्साक्षात्पूजयन्ति महीप्रदम् ॥
031a	रुद्रः प्रजापतिः शक्रः सुरा ऋषिगणास्तथा ।
031c	अहं च प्रीतिमान्राजन्पूजयामो महीप्रदम् ॥
032a	कृशभृत्यस्य कृशगोः कृशाश्वस्य कृतातिथेः ।
032c	भूमिर्देया नरश्रेष्ठ स निधिः पारलौकिकः ॥
033a	सीदमानकुटुम्बाय श्रोत्रियायाग्निहोत्रिणे ।
033c	व्रतस्थाय दरिद्राय भूमिर्देया नराधिप ॥
034a	यथा हि धात्री क्षीरेण पुत्रं वर्धयति स्वयम् ।
034c	दातारमनुगृह्णाति दत्ता ह्येवं वसुन्धरा ॥
035a	यथा बिभर्ति गौर्वत्सं सृजन्ती क्षीरमात्मनः ।
035c	तथा सर्वगुणोपेता भूमिर्वहति भूमिदम् ॥
036a	यथा बीजनि रोहन्ति जलसिक्तानि भूपते ।
036c	तथा कामाः प्ररोहन्ति भूमिदस्य दिनेदिने ॥
037a	यथा तेजस्तु सूर्यस्य तमः सर्वं व्यपोहति ।
037c	तथा पापं नरस्येह भूमिदानं व्यपोहति ॥
038a	दाता दशानुगृह्णाति यो हरेद्दश हन्ति च ।
038c	अतीतान्यागतानीह कुलानि कुरुपुङ्गव ॥
039a	आश्रुत्य भूमिदानं तु दत्त्वा यो वा हरेत्पुनः ।
039c	स बद्धो वारुणैः पाशैः क्षिप्यते पूयशोणिते ॥
040a	स्वदत्तां परदत्तां वा यो हरेत् वसुन्धराम् ।
040c	न तस्य नरकाद्धोराद्विद्यते निष्कृतिः क्वचित् ॥
041a	ब्राह्मणस्य हृते क्षेत्रे हन्याद्द्वादश पूर्वजान् ।
041c	स गच्छेत्कृमियोनिं च न च मुच्येत जातु सः ॥
042a	दत्त्वा भूमिं द्विजेन्द्राय यस्तामेवोपजीवति ।
042c	गवां शतसहस्रस्य हन्तुः स लभते फलम् ॥
043a	सोधश्शिरास्तु पापात्मा कुम्भीपाकेषु पच्यते ।043c	दिव्यैर्वर्षसहस्रैस्तु कुम्भीपाकाद्विनिस्सृतः ।
043e	इह लोके भवेत्स श्वा रातजन्मनि पाण्डव ॥
044a	दत्त्वा भूमिं द्विजेन्द्राणां यस्तामेवोपजीवति ।
044c	स मूढो याति दुष्टात्मा नरकानेकविंशतिम् ।
044e	नरकेभ्यो विनिर्मुक्तः शुनां योनिं स गच्छति ॥
045a	हलकृष्टा मही देया सबीजा सस्यमालिनी ।
045c	अथवा सोदका देया दरिद्राय द्विजातये ॥
046a	एवं दत्ता मही राजन्प्रहृष्टेनान्तरात्मना ।
046e	सर्वान्कामानवाप्नोति मनसा चिन्तितानि च ॥
047a	बहुभिर्वसुधा दत्ता दीयते च नराधिपैः ।
047c	यस्य यस्य यदा भूमिस्तस्य तस्य तदा फलम् ॥
048a	यः प्रयच्छति कन्यां वै सुरूपां श्रोत्रियाय वै ।
048c	स ब्रह्मदेयो राजेन्द्र तस्य पुण्यफलं शृणु ॥
049a	बलीवर्दसहस्राणां दत्तानां धुर्यवाहिनाम् ।
049c	यत्पुण्यं लभते राजन्कन्यादानेन तत्फलम् ॥
050a	गवां शतसहस्रस्य सम्यग्दत्तस्थ यत्फलम् ।
050c	तत्फलं समवाप्नोतिः यः प्रयच्छति कन्यकाम् ॥
051a	यावन्ति चैव रोमाणि कन्यायाः कुरुपुङ्गव ।
051c	तावद्वर्षसहस्राणि मम लोके महीयते ॥
052a	ततश्चापि च्युतः कालादिह लोके स जायते ।
052c	षडङ्गविच्चतुर्वेदी सर्वलोकार्चितो द्विजः ॥
053a	यः सुवर्णं दरिद्राय ब्राह्मणाय प्रयच्छति ।
053c	श्रोत्रियाय सुवृत्ताय बहुपुत्राय पाण्डव ॥
054a	स मुक्तः सर्वपापेभ्यो बालसूर्यसमप्रभः ।
054c	विमानं दिव्यामारूढः कामगः कामभोगवान् ।
054e	वर्षकोटिं महातेजा मम लोके महीयते ॥
055a	ततः कालावतीर्णश्च सोस्मिँल्लोके हि जायते ।
055c	वेदवेदाङ्गविद्विप्रः कोटीधनपतिर्भवेत् ॥
056a	यश्च रूप्यं प्रयच्छेद्वै दरिद्राय द्विजातये ।
056c	कृशवृत्तेः कृशगवे स मुक्तः सर्वकिल्बिषैः ॥
057a	पूर्णचन्द्रप्रकाशेन विमानेन विराजता ।
057c	कामरूपि यथाकामं स्वर्गलोके महीयते ॥
058a	ततोऽवतीर्णः कालेन लोके चास्मिन्महायशाः ।
058c	सर्वलोकार्चितः श्रीमान्राजा भवति वीर्यवान् ॥
059a	तिलपर्वतकं यस्तु श्रोत्रियाय प्रयच्छति ।
059c	विशेषेण दरिद्राय तस्यापि शृणु यत्फलम् ॥
060a	पुण्यं वृषायुतोत्सर्गे यत्प्रोक्तं पाण्डुनन्दन ।
060c	तत्पुण्यं समनुप्राप्य तत्क्षणाद्विरजा भवेत् ॥
061a	यथा त्वचं भुजङ्गो वै त्यक्त्वा शुद्धतनुर्भवेत् ।
061c	तथा तिलप्रदानाद्वै पापं त्यक्त्वा विशुद्ध्यति ॥
062a	तिलषण्डं प्रयुञ्जानो जाम्बूनदविभूषितम् ।
062c	विमानं दिव्यमारूढः पितृलोके महीयते ॥
063a	षष्टिं वर्षसहस्राणि कामरूपी महायशाः ।
063c	तिलप्रदाता रमते पितृलोके यथासुखम् ॥
064a	यः प्रयच्छति विप्राय तिलधेनुं नराधिप ।
064c	श्रोत्रियाय दरिद्राय शृणु तस्यापि यत्फलम् ॥
065a	गोसहस्रप्रदानेन यत्पुण्यं समुदाहृतम् ।
065c	तत्पुण्यफलामाप्नोति तिलधेनुप्रदो नरः ॥
066a	तिलानां कुडवैर्यस्तु तिलधेनुं प्रयच्छति ।
066c	तावत्कोटिसमा राजन्स्वर्गलोके महीयते ॥
067a	अष्टाढकतिलैः कृत्वा तिलधेनुं नराधिप ।
067c	द्वात्रिंशन्निष्कसंयुक्तं विषुवे यः प्रयच्छति ।
067e	मद्भक्त्या मद्गतात्मा वै तस्य पुण्यफलं शृणु ॥
068a	कन्यादानसहस्रस्य विधिदत्तस्य यत्फलम् ।
068c	तत्पुण्यं समनुप्राप्तो मम लोके महीयते ॥
069a	मम लोकावतीर्णश्च सोस्मिँल्लोकेऽभिजायते ।
069c	ऋग्यजुस्सामवेदानां पारगो ब्राह्मणर्षभः ॥
070a	गां तु यस्तु दरिद्राय श्रोत्रियाय प्रयच्छति ।
070c	प्रसन्नां क्षीरिणीं पुण्यां सवत्सां कांस्यदोहिनीं ॥
071a	यत्किञ्चिद्दुष्कृतं कर्म तस्य पूर्वकृतं नृपः ।
071c	तत्सर्वं तत्क्षणादेव विनश्यति न संशयः ॥
072a	यानं च वृषसंयुक्तं दीप्यमानं स्वलङ्कृतम् ।
072c	आरूढः कामगं दिव्यं गोलोकमधिगच्छति ॥
073a	यावन्ति चैव रोमाणि तस्या गोस्तु नराधिप ।
073c	तावद्वर्षसहस्राणि गवां लोके महीयते ॥
074a	गोलोकादवतीर्णस्तु लोकेऽस्मिन्ब्राह्मणो भवेत् ।
074c	सत्रयाजी वदन्यश्च सर्वराजभिरर्चितः ॥
075a	तिलं गावः सुवर्णं चाप्यन्नं कन्या वसुन्धरा ।
075c	तारयन्तीह दत्तानि ब्राह्मणेभ्यो महाभुज ॥
076a	ब्राह्मणं वृत्तसम्पन्नमाहिताग्निमलोलुपम् ।
076c	तर्पयेद्विधिवद्राजन्स निधिः पारलौकिकः ॥
077a	आहिताग्निं दरिद्रं च श्रोत्रियं च जितेन्द्रियम् ।
077c	शूद्रान्नवर्जितं चैव द्विजं यत्नेन पूजयेत् ॥
078a	आहिताग्निः सदा पात्रमह्निहोत्री च वेदवित् ।
078c	पात्राणामपि तत्पात्रं शूद्रान्नं यस्य नोदरे ॥
079a	यच्च वेदमयं पात्रं यच्च पात्रं तपोमयम् ।
079c	असङ्कीर्णं च यत्पात्रं तत्पात्रं तारयिष्यति ॥
080a	नित्यस्वाध्यायनिरतास्त्वसङ्कीर्णेन्द्रियाश्च ये ।
080c	पञ्चयज्ञपरा नित्यं पूजितास्तारयन्ति ते ॥
081a	ये क्षान्तिदान्ताः श्रुतिपूर्णकर्णा जितेन्द्रियाः प्राणिवधे निवृत्ताः ।
081c	प्रतिग्रहे सङ्कुचिता गृहस्थास्ते ब्राह्मणास्तारयितुं समर्थाः ॥
082a	नित्योदकी नित्ययज्ञोपवीती नित्यस्वाध्यायी वृषलान्नवर्जी ।
082c	ऋतौ गच्छन्विधिवच्चापि जुह्वत्स ब्राह्मणस्तारयितुं समर्थः ॥
083a	ब्राह्मणो यस्तु मद्भक्तो मद्रागी मत्परायणः ।
083c	मयि संन्यस्तकर्मा च स विप्रस्तारयेद्ध्रुवम् ॥
084a	द्वादशाक्षरतत्वज्ञश्चतुर्व्यूहविभागवित् ।
084c	अच्छिद्रपञ्चकालज्ञः स विप्रस्तारयिष्यति ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि द्व्यधिकशततमोऽध्यायः ॥ 102 ॥

14-102-32 कृशातिथेरिति थ. पाठ ॥
14-102-56 कृशवृत्तेः कृशवृत्तये  ॥
14-102-67 मद्भक्ताय महात्मा वै इति थ. पाठः ॥
		
