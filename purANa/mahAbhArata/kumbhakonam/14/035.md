अध्यायः 035

कृष्णेनार्जुनं प्रति ब्राह्मणीब्राह्मणशब्दनिर्दिष्टयोः क्रमेण बुद्धिमनस्त्वकथनम् ॥ 1 ॥

001	ब्राह्मण्युवाच ।
001a	नेदमल्पात्मना शक्यं वेदितुं वाऽकृतात्मना ।
001c	बहु चाल्पं च सङ्क्षिप्तं विस्तृतं च मतं मम ॥
002a	उपायं तं मम ब्रूहि येनैषा लभ्यते मतिः ।
002c	तन्मन्ये कारणं कर्म यत एषा प्रवर्तते ॥
003	ब्राह्मण उवाच ।
003a	अरणीं ब्राह्मणीं विद्धि गुरुरस्योत्तरारणिः ।
003c	तपःश्रुतेऽभिमथिनी ज्ञानाग्निर्जायते ततः ॥
004	ब्राह्मण्युवाच ।
004a	यदिदं ब्रह्मणो लिङ्गं क्षेत्रज्ञ इति सञ्ज्ञितम् ।
004c	ग्रहीतुं येन यच्छक्यं लक्षणं तस्य तद्वद ॥
005	ब्राह्मण उवाच ।
005a	अलिङ्गो निर्गुणश्चैव कारणं नास्य विग्रहे ।
005c	उपायमेव वक्ष्यामि येन गृह्येत भावना ॥
006a	सम्यगप्युपदिष्टस्य ह्यमृतस्येव तृप्यसे ।
006c	कर्मबुद्धिरबुद्धित्वाज्ज्ञानलिङ्गान्निपातितः ।
007a	इदं कार्यमिदं नेति न मोक्षेषूपदिश्यते ।
007c	पश्यतः शृण्वतो बुद्धिरात्मनैवोपजायते ॥
008a	यावन्त इह शक्येरंस्तावतोंऽशान्प्रकल्पयेत् ।
008c	अव्यक्तान्व्यक्तरूपांश्च शतशोऽथ सहस्रशः ॥
009a	सर्वानुमानयुक्तांश्च सर्वान्प्रत्यक्षहेतुकान् ।
009c	यतः परं न विद्येत ततोऽभ्यासे भविष्यति ॥
010	श्रीभगवानुवाच ।
010a	ततस्तु तस्या ब्राह्मण्या मतिः क्षेत्रज्ञसंशये ।
010c	क्षेत्रज्ञानेन परतः क्षेत्रज्ञोऽन्यः प्रवर्तते ॥
011	अर्जुन उवाच ।
011a	क्व नु सा ब्राह्मणी कृष्ण क्व चासौ ब्राह्मणर्षभः ।
011c	याभ्यां सिद्धिरियं प्राप्ता तावुभौ वद मेऽच्युत ॥
012	श्रीभगवानुवाच ।
012a	मनो मे ब्राह्मणं विद्धि बुद्धिं मे विद्धि ब्राह्मणीम् ।
012c	क्षेत्रज्ञ इति यश्चोक्तः सोऽहमेव धनञ्जय ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चत्रिंशोऽध्यायः ॥

14-35-6 सम्यगुपायो दृष्टश्च भ्रमरैरिव लक्ष्यत इति झ.पाठः ॥ 
