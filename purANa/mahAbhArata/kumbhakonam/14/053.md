अध्यायः 053

कुरुपुराद्द्वारकां गच्छता कृष्णेन मध्येमार्गं दृष्टेनोदङ्केन सह संवादः ॥ 1 ॥ तथा कौरवादिविनाशे स्वोपेक्षाया हेतुत्वधिया स्वं प्रति शापदानोद्यतोदङ्कपरिसान्त्वनाय तं प्रति तत्वकथनोपक्रमः ॥ 2 ॥

001	वैशम्पायन उवाच ।
001a	तथा प्रयान्तं वार्ष्णेयं द्वारकां भरतर्षभाः ।
001c	परिष्वज्य न्यवर्तन्त सानुयात्राः परन्तपाः ॥
002a	पुनःपुनश्च वार्ष्णेयं पर्यष्वजत फल्गुनः ।
002c	आचक्षुर्विषयाच्चैनं स ददर्श पुनःपुनः ॥
003a	कृच्छ्रेणैव तु तां पार्थो गोविन्दे विनिवेशिताम् ।
003c	सञ्जहार ततो दृष्टिं कृष्णश्चाप्यपराजितः ॥
004a	तस्य प्रयाणे यान्यासन्निमित्तानि महात्मनः ।
004c	बहून्यद्भुतरूपाणि तानि मे गदतः शृणु ॥
005a	वायुर्वेगेन महता रथस्य पुरतो ववौ ।
005c	कुर्वन्निःशर्करं मार्गं विरजस्कमकण्टकम् ॥
006a	ववर्ष वासवश्चैव तोयं शुचि सुगन्धि च ।
006c	दिव्यानि चैव पुष्पाणि पुरतः शार्ङ्गधन्वनः ॥
007a	स प्रयातो महाबाहुः समेषु मरुधन्वसु ।
007c	ददर्शाथ मुनिश्रेष्ठमुदङ्कममितौजसम् ॥
008a	`महर्षिं सिद्धतपसं सर्वलोकान्तविश्रुतम् ।'
008c	स तं सम्पूज्य तेजस्वी मुनिं पृथुललोचनः ।
008e	पूजितस्तेन च तदा पर्यपृच्छदनामयम् ॥
009a	स पृष्टः कुशलं तेन सम्पूज्य मधुसूदनम् ।
009c	उदङ्को ब्राह्मणश्रेष्ठस्ततः पप्रच्छ माधवम् ॥
010a	कच्चिच्छौरे त्वया गत्वा कुरुपाण्डवसद्म तत् ।
010c	कृतं सौभ्रात्रमचलं तन्मे व्याख्यातुमर्हसि ॥
011a	अपि सन्धाय तान्वीरानुपावृत्तोऽसि केशव ।
011c	सम्बन्धिनः स्वदयितान्सततं वृष्णिपुङ्गव ॥
012a	कच्चित्पाण्डुसुताः पञ्च धृतराष्ट्रस्य चात्मजाः ।
012c	लोकेषु विहरिष्यन्ति त्वया सह परन्तप ॥
013a	स्वराष्ट्रे ते च राजानः कच्चित्प्राप्स्यन्ति वै सुखम् ।
013c	कौरवेषु प्रशान्तेषु त्वया नाथेन केशव ॥
014a	या मे सम्भावना तात त्वयि नित्यमवर्तत ।
014c	अपि सा सफला तात कृता ते भरतान्प्रति ॥
015	श्रीभगवानुवाच ।
015a	कृतो यत्नो मया पूर्वं सौशाम्ये कौरवान्प्रति ।
015c	नाशक्यन्त यदा साम्ये ते स्थापयितुमञ्जसा ।
015e	ततस्ते निधनं प्राप्ताः सर्वे ससुतबान्धवाः ॥
016a	न दिष्टमप्यतिक्रान्तुं शक्यं बुद्ध्या बलेन वा ।
016c	महर्षे विदितं भूयः सर्वमेतत्तवानघ ॥
017a	तेऽत्यक्रामन्मतिं मह्यं भीष्मस्य विदुरस्य च ।
017c	ततो यमक्षयं जग्मुः समासाद्येतरेतरम् ॥
018a	पञ्चैव पाण्डवाः शिष्टा हतमित्रा हतात्मजाः ।
018c	धार्तराष्ट्राश्च निहताः सर्वे ससुतबान्धवाः ॥
019a	इत्युक्तवचने कृष्णे भृशं क्रोधसमन्वितः ।
019c	उदङ्क इत्युवाचैनं रोषादुत्फुल्ललोचनः ॥
020a	यस्माच्छक्तेन ते कृष्ण न त्राताः कुरुपुङ्गवाः ।
020c	सम्बन्धिनः प्रियास्तस्माच्छप्स्येऽहं त्वामसंशयम् ॥
021a	न च ते प्रसभं यस्मात्ते निगृह्य निवारिताः ।
021c	तस्मान्मन्युपरीतस्त्वां शप्स्यामि मधुसूदन ॥
022a	त्वया शक्तेन हि सता मिथ्याचारेण माधव ।
022c	ते परीताः कुरुश्रेष्ठा नश्यन्तः स्म ह्युपेक्षिताः ॥
023	वासुदेव उवाच ।
023a	शृणु मे विस्तरेणेदं यद्वक्ष्ये भृगुनन्दन ।
023c	गृहाणानुनयं चापि तपस्वी ह्यसि भार्गवम् ॥
024a	श्रुत्वा च मे तदध्यात्मं मुञ्चेथाः शापमद्य वै ।
024c	न च मां तपसाऽल्पेन शक्तोऽभिभवितुं पुमान् ॥
025a	न च ते तपसो नाशमिच्छामि तपतां वर ।
025c	तपस्ते सुमहद्दीप्तं गुरवश्चापि तोषिताः ॥
026a	कौमारं ब्रह्मचर्यं ते जानामि द्विजसत्तम ।
026c	दुःखार्जितस्य तपसस्तस्मान्नेच्छामि तेऽव्ययम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि त्रिपञ्चाशोऽध्यायः ॥ 53 ॥

14-53-15 सौशाम्ये सौरस्ये ॥ 14-53-22 परीताः परितः प्राप्ताः ॥ 14-53-23 अनुनयं शिक्षाम् ॥ 14-53-24 मे मत्तः ॥
