अध्यायः 005

अङ्गीरसः पुत्रेण संवर्तेनाकारणवैरिणः स्वाग्रजन्मनो बृहस्पतेरुपद्रवासहनेन सर्वस्वत्यागपूर्वकमरण्यप्रवेशः ॥ 1 ॥ इन्द्रेण स्वातिशायिनि मरुत्ते राजनि स्पर्धया बृहस्पतिसाचिव्येन ततोप्यतिशयलिप्सया मरुत्तपुरोहितस्य बृहस्पतेर्भेदोपायेन वशीकरणम् ॥ 2 ॥ बृहस्पतिनेन्द्रंप्रति मरुत्तस्य स्वेनायाजनप्रतिज्ञानम् ॥ 3 ॥

001	युधिष्ठिर उवाच ।
001a	कथंवीर्यः समभवत्स राजा ददतांवरः ।
001c	कथं च जातरूपेण समयुज्यत वै नृपः ॥
002a	क्व च तत्साम्प्रतं द्रव्यं भगवन्नवतिष्ठते ।
002c	कथं च शक्यमस्माभिस्तदवाप्तुं तपोधन ॥
003	व्यास उवाच ।
003a	असुराश्चैव देवाश्च दक्षस्याऽऽसन्प्रजापतेः ।
003c	अपत्यं बहुलं तात तेऽस्पर्धन्त परस्परम् ॥
004a	तथैवाऽऽङ्गिरसः पुत्रौ पितृतुल्यौ बभूवतुः ।
004c	बृहस्पतिर्बृहत्तेजाः संवर्तश्च तपोधनः ॥
005a	तावति स्पर्धिनौ राजन्पृथगास्तां परस्परम् ।
005c	बृहस्पतिः स संवर्तं बाधते स्म पुनःपुनः ॥
006a	स बाध्यमानः सततं भ्रात्रा ज्येष्ठेन भारत ।
006c	अर्थानुत्सृज्य दिग्वासा वने वासमरोचयत् ॥
007a	वासवोऽप्यसुरान्सर्वान्विजित्य च निपात्य च ।
007c	इन्द्रत्वं प्राप्य लोकेषु ततो वव्रे पुरोहितम् ॥
008a	पुत्रमङ्गिरसो ज्येष्ठं विप्रज्येष्ठं बृहस्पतिम् ।
008c	याज्यस्त्वङ्गिरसः पूर्वमासीद्राजा करन्धमः ॥
009a	वीर्येणाप्रतिमो लोके वृत्तेन च बलेन च ।
009c	शतक्रतुरिवौजस्वी धर्मात्मा संशितव्रतः ।
010a	वाहनं यस्य योधाश्च मित्राणि विविधानि च ।
010c	शयनानि च मुख्यानि महार्हाणि च सर्वशः ॥
011a	ध्यानादेवाभवद्राजन्मुखवातेन सर्वशः ।
011c	स गुणैः पार्थिवान्सर्वान्वशे चक्रे नराधिपः ॥
012a	सञ्जीव्य कालमिष्टं च सशरीरो दिवं गतः ।
012c	बभूव तस्य पुत्रस्तु ययातिरिव धर्मवित् ॥
013a	अविक्षिन्नाम शत्रुञ्जित्स वशे कृतवान्महीम् ।
013c	विक्रमेण गुणैश्चैव पितेवाऽऽसीत्स पार्थिवः ॥
014a	तस्य वासवतुल्योऽभून्मरुत्तो नाम वीर्यवान् ।
014c	पुत्रस्तमनुरक्ताऽभूत्पृथिवी सागराम्बरा ॥
015a	स्पर्धते स स्म सततं देवराजेन नित्यदा ।
015c	वासवोऽपि मरुत्तेन स्पर्धते पाण्डुनन्दन ॥
016a	शुचिः स गुणवानासीन्मरुत्तः पृथिवीपतिः ।
016c	यतमानोऽपि यं शक्रो न विशेषयति स्म ह ॥
017a	सोऽशक्नुवन्विशेषाय समाहूय बृहस्पतिम् ।
017c	उवाचेदं वचो देवैः सहितो हरिवाहनः ॥
018a	बृहस्पते मरुत्तस्य मा स्म कार्षीः कथञ्चन ।
018c	दैवं कर्माथ पित्र्यं वा कर्ताऽसि मम चेत्प्रियम् ॥
019a	अहं हि त्रिषु लोकेषु सुराणां च बृहस्पते ।
019c	इन्द्रत्वं प्राप्तवानेको मरुत्तस्तु महीपतिः ॥
020a	कथं ह्यमर्त्यं ब्रह्मंस्त्वं याजयित्वा सुराधिपम् ।
020c	याजयेर्मृत्युसंयुक्तं मरुत्तमविशङ्कया ॥
021a	मां वा वृणीष्व भद्रं ते मरुत्तं वा महीपतिम् ।
021c	परित्यज्य मरुत्तं वा यथाजोषं भजस्व माम् ॥
022a	एवमुक्तः स कौरव्य देवराज्ञा बृहस्पतिः ।
022c	मुहूर्तमिव सञ्चिन्त्य देवराजानमब्रवीत् ॥
023a	त्वं भूतानामधिपतिस्त्वयि लोकाः प्रतिष्ठिताः ।
023c	नमुचेर्विश्वरूपस्य निहन्ता त्वं बलस्य च ॥
024a	त्वमाजहर्थ देवानामेको वीरश्रियं पराम् ।
024c	त्वं बिभर्षि भुवं द्यां च सदैव बलसूदन ॥
025a	पौरोहित्यं कथं कृत्वा तव देवगणेश्वर ।
025c	याजयेयमहं मर्त्यं मरुत्तं पाकशासन ॥
026a	समाश्वसिहि देवेन्द्र नाहं मर्त्यस्य कर्हिचित् ।
026c	ग्रहीष्यामि स्रुवं यज्ञे शृणु चेदं वचो मम ॥
027a	हिरण्यरेता नोष्णः स्यात्परिवर्तेत मेदिनी ।
027c	भासं तु न रविः कुर्यान्न तु सत्यं चलेन्मयि ॥
028	व्यास उवाच ।
028a	बृहस्पतिवचः श्रुत्वा शक्रो विगतमत्सरः ।
028c	प्रशस्यैनं विवेशाथ स्वमेव भवनं तदा ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि पञ्चमोऽध्यायः ॥ 5 ॥
