अध्यायः 115

कृष्णेन युधिष्ठिरम्प्रति विषुवाख्यपुण्यकालस्य महिमानुवर्णनपूर्वकं तत्र दानादिप्रशंसनम् ॥ 1 ॥ तथा गायत्रीजपमाहात्म्यकथनम्, अश्वत्थमाहात्म्यकथनं च ॥ 2 ॥ तथा नानाधर्मकथनपूर्वकं शिंशुमाराकृतिनिरूपणम्, पञ्चगव्यविधानकथनं च ॥ 3 ॥

001	वैशम्पायन उवाच ।
001a	केशवेनैवमाख्याते धर्मपुत्रः पुनःपुनः ।
001c	पप्रच्छ दानकालस्य विशेषं च विधिं नृप ॥
002	युधिष्ठिर उवाच ।
002a	देव किं फलमाख्यातं विषुवेष्मवरेश्वर ।
002c	सूर्येन्दूपप्लवे चैव वस्तुमर्हति तत्फलम् ॥
003	भगवानुवाच ।
003a	शृणुष्व राजन्विषुवे सोमार्कग्रहणेषु च ।
003c	व्यतीपातेऽयने चैव दानं स्यादक्षयं फलम् ॥
004a	राजन्नयनयोर्मध्ये विषुवं सम्प्रचक्षते ।
004c	समे रात्रिदिने तत्र सन्ध्यायां विषुवे नृप ॥
005a	ब्रह्माऽहं शङ्करश्चापि तिष्ठामः सहिताः सकृत् ।
005c	क्रियाकरणकार्याणामेकीभावत्वकारणात् ॥
006a	अस्माकमेकीभूतानां निष्कलं परमं पदम् ।
006c	तन्मुहूर्तं परं पुण्यं राजन्विषुवसञ्ज्ञितम् ॥
007a	तदेवाद्यक्षरं ब्रह्म परं ब्रह्मेति कीर्तितम् ।
007c	तस्मिन्मुहूर्ते सर्वे तु चिन्तयन्ति परं पदम् ॥
008a	देवाश्च वसवो रुद्राः पितरश्चाश्विनौ तथा ।
008c	साध्याश्च विश्वे गन्धर्वाः सिद्धा ब्रह्मर्षयस्तथा ॥
009a	सोमादयो ग्रहाश्चैव सरितः सागरास्तथा ।
009c	मरुतोप्सरसो नागा यक्षराक्षसगुह्यकाः ॥
010a	एते चान्ये च राजेन्द्र  विषुवे संयतेन्द्रियाः ।
010c	सोपवासाः प्रयत्नेन भवन्ति ध्यानतत्पराः ॥
011a	अन्नं गावस्तिलान्भूमिं कन्यादानं तथैव च ।011c	गृहमायतनं धान्यं वाहनं शयनं तथा ॥
012a	यच्चान्यच्च मया प्रोक्तं तत्प्रयच्छ युधिष्ठिर ।
012c	दीयते विषुवेष्वेवं श्रोत्रियेभ्यो विशेषतः ॥
013a	तस्य दानस्य कौन्तेय क्षयं नैवोपपद्यते ।
013c	वर्धतेऽहरहः पुण्यं तद्दानं कोटिसम्मितम् ॥
014a	विषुवे स्नपनं यस्तु मम कुर्याद्धरस्य वा ।
014c	अर्चनां च यतान्यायं तस्य पुण्यफलं शृणु ॥
015a	दशजन्मकृतं पापं तस्य सद्यो विनश्यति ।
015c	दशानामश्वमेधानामिष्टानां लभते फलम् ॥
016a	विमानं दिव्यमारूढः कामरूपी यथासुखम् ।
016c	स याति मामकं लोकं रुद्रलोकमथापि वा ॥
017a	तत्रस्थैर्देवगन्धर्वेर्गीयमानो यथासुखम् ।
017c	दिव्यवर्षसहस्राणि कोटिमेकं तु मोदते ॥
018a	ततश्चापि च्युतः कालादिह लोके द्विजोत्तमः ।
018c	चतुर्णामपि वेदानां पारगो ब्रह्मिविद्भवेत् ॥
019a	चन्द्रसूर्यग्रहे व्योम्नि मम वा शङ्करस्य वा ।
019c	गायत्रीं मामिकां वाऽपि जपेद्यः शङ्करस्य वा ॥
020a	शङ्खर्तूर्यस्वनैश्चैव कांस्यघण्टास्वनैरपि ।
020c	कारयेत्तु ध्वनिं भक्त्या तस्य पुण्यफलं शृणु ॥
021a	गान्धर्वैर्होमजप्यैश्च जप्तैरुत्कृष्टनामभिः ।
021c	दुर्बलोपि भवेद्राहुः सोमश्च बलवान्भवेत् ॥
022a	सूर्येन्दूपप्लवे चैव श्रोत्रियेभ्यः प्रदीयते ।
022c	तत्सहस्रगुणं भूत्वा दातारमुपतिष्ठति ॥
023a	महापातकयुक्तोपि यद्यपि स्यान्नरोत्तम ।
023c	निष्पापस्तत्क्षणादेव तेन दानेन जायते ॥
024a	चन्द्रसूर्यप्रकाशेन विमानेन विराजता ।
024c	याति सोमपुरं रम्यं सेव्यमानोप्सरोगणैः ॥
025a	यावदृक्षाणि तिष्ठन्ति गगने शशिना सह ।
025c	तावत्कालं स रजेन्द्र सोमलोके महीयते ॥
026a	ततश्चापि च्युतः कालादिह लोके युधिष्ठिर ।
026c	वेदवेदाङ्गविद्विप्रः कोटीधनपतिर्भवेत् ॥
027	युधिष्ठिर उवाच ।
027a	भगवंस्तव गायत्री जप्यते च कथं विभो ।
027c	किं वा तस्य फलं देव ममाचक्ष्व सुरेश्वर ॥
028	भगवानुवाच ।
028a	द्वादश्यां विषुवे चैव चन्द्रसूर्यग्रहे तथा ।
028c	अयने श्रवणे चैव व्यतीपाते तथैव च ॥
029a	अश्वत्तदर्शने चैव तथा मद्दर्शनेऽपि च ।
029c	जप्या तु मम गायत्री चाथवाऽष्टाक्षरं नृप ।
029e	आर्जितं दुष्कृतं तस्य नाशयेन्नात्र संशयः ॥
030	युधिष्ठिर उवाच ।
030a	अश्वत्थदर्शनं चैव किं त्वद्दर्शनसम्मितम् ।
030c	एतत्कथय मे देव परं कौतूहलं हि मे ॥
031	भगवानुवाच ।
031a	अहमश्वत्थरूपेण पालयामि जगत्त्रयम् ।
031c	अस्वत्थो न स्थितो यत्र नाहं तत्र प्रतिष्ठितः ॥
032a	यत्राहं संस्थितो राजन्नस्वत्थश्चापि तिष्ठति ।
032c	यस्त्वेनमर्चयेद्भक्त्या स मां साक्षात्समर्चति ॥
033a	यस्त्वेनं प्रहरेत्कोपान्मामेव प्रहरेत्तु सः ।
033c	तस्मात्प्रदक्षिणं कुर्यान्न च्छिन्द्यादेनमन्वहम् ॥
034a	व्रतस्य पारणं तीर्थमार्जवं तीर्थमुच्यते ।
034c	देवशुश्रूषणं तीर्थं गुरुशुश्रूषणं तथा ॥
035a	पितृशुश्रूषणं तीर्थं मातृशुश्रूषणं तथा ।
035c	दाराणां तोषणं तीर्थं गार्हस्थ्यं तीर्थमुच्यते ॥
036a	आतिथेयः परं तीर्थं ब्रह्मतीर्थं सनातनम् ।
036c	ब्रह्मिचर्यं परं तीर्तं त्रेताग्निस्तीर्थमुच्यते ॥
037a	मूलं धर्मं तु विज्ञाय मनस्तत्रावधार्यताम् ॥
037c	गच्छ तीर्थानि कौन्तेय धर्मो धर्मेण वर्धते ॥
038a	द्विविधं तीर्थमित्याहुः स्थावरं जङ्गमं तथा ।
038c	स्तावराज्जङ्गमं तीर्थं ततो ज्ञानपरिग्रहः ॥
039a	कर्मणाऽपि विशुद्धस्य पुरुषस्येह भारत ।
039c	हृदये सर्वतीर्थानि तीर्थभूतः स उच्यते ॥
040a	गुरुतीर्थं परं ज्ञानमतस्तीर्थं न विद्यते ।
040c	ज्ञानतीर्थं परं तीर्थं ब्रह्मतीर्थं सनातनम् ॥
041a	क्षमा तु परमं तीर्थं सर्वतीर्थेषु पाण्डव ।
041c	क्षमावतामयं लोकः परश्चैव क्षमावताम् ॥
042a	मानितोऽमानितो वाऽपि पूजितोऽपूजितोपि वा ।
042c	आक्रुष्टस्तर्जितो वाऽपि क्षमावांस्तीर्थमुच्यते ॥
043a	क्षमा यशः क्षमा दानं क्षमा यज्ञः क्षमा दमः ।
043c	क्षमाऽहिंसा क्षमा धर्मः क्षमा चेन्द्रियनिग्रहः ॥
044a	क्षमा दया क्षमा यज्ञः क्षमयैव धृतं जगत् ।
044c	क्षमावान्ब्राह्मणो देवः क्षमावान्ब्राह्मणो वरः ॥
045a	क्षमावानाप्नुयात्स्वर्गं क्षमावानाप्नुयाद्यशः ।
045c	क्षमावान्प्राप्नुयान्मोक्षं तस्मात्साद्युः स उच्यते ॥
046a	आत्मा नदी भारतपुण्यतीर्थमात्मा तीर्थं सर्वतीर्थप्रधानम् ।
046e	आत्मा यज्ञः सततं मन्यते वै स्वर्गो मोक्षः सर्वमात्मन्यधीनम् ॥
047a	आचारनैर्मल्यमुपागतेन सत्यक्षमानिस्तुलशीतलेन ।
047c	ज्ञानाम्बुना स्नाति हि नित्यमेवं किं तस्य भूयः सलिलेन तीर्थम् ॥
048	युधिष्ठिर उवाच ।
048a	भगवन्सर्वपापघ्नं प्रायश्चित्तमदुष्करम् ।
048c	त्वद्भक्तस्य सुरश्रेष्ठ मम त्वं वक्तुमर्हसि ॥
049	भगवानुवाच ।
049a	रहलस्यमिदमत्यर्थमश्राव्यं पापकर्मणाम् ।
049c	अधार्मिकाणामश्राव्यं प्रायश्चित्तं ब्रवीमि ते ॥
050a	पावनं ब्राह्मणं दृष्ट्वा मद्गतेनान्तरात्मना ।
050c	नमो ब्रह्मण्यदेवायेत्यभिवादनमाचरेत् ॥
051a	प्रदक्षिणं च यः कुर्यात्पुनरष्टाक्षरेण तु ।
051c	तेन तुष्टेन विप्रेणि तत्पापं क्षपयाम्यहम् ॥
052a	पोत्रकृष्टां वराहस्य मृत्तिकां शिरसा वहन् ।
052c	प्राणायामशतं कृत्वा नरः पापैः प्रमुच्यते ॥
053a	दक्षिणावर्तशङ्खाद्वा कपिलाशृङ्गतोपि वा ।
053c	प्राक्स्रोतसं नदीं गत्वा ममायतनसन्निधौ ॥
054a	सलिलेन तु यः स्नायात्सकृदेव रविग्रहे ।
054c	तस्य यत्सञ्चितं पापं तत्क्षणादेव नश्यति ॥
055a	मस्तकान्निस्सृतैस्तोयैः कपिलाया युधिष्ठिर ।055c	गोमूत्रेणापि यः स्नायाद्रोहिण्यां मम वा दिने ।
055e	विप्रपादच्युतैर्वाऽपि तोयैः पापं प्रणश्यति ॥
056a	नमस्येद्यस्तु मद्भक्त्या शिंशुमारं प्रजापतिम् ।
056c	चतुर्दशाङ्गसंयुक्तं तस्य पापं प्रणश्यति ॥
057a	ततश्चतुर्दशाङ्गानि शृणु तस्य युधिष्ठिर ।
057c	शिरो धर्मो हनुर्ब्रह्मा वृषावुत्तरदक्षिणौ ॥
058a	हृदयं तु भवेद्विष्णुरंसौ स्यातां तथाऽश्विनौ ।
058c	अत्रिर्मध्यं भवेद्राजँल्लिङ्गं संवत्सरं भवेत् ॥
059a	मित्रावरुणकौ पादावूरुद्वन्द्वं हुताशनः ।
059c	ततः पश्चाद्भवेदिन्द्रस्ततः पश्चात्प्रजापतिः ॥
060a	अभयं च ततः पश्चात्स एव ध्रुवसञ्ज्ञिकः ।
060c	एतान्यङ्गानि सर्वाणि शिंशुमारप्रजापतेः ॥
061a	पिबेत्तु पञ्चगव्यं यः पौर्णमास्यामुपोष्य तु ।
061c	तस्य नश्यति यत्पापं तत्पापं पूर्वसञ्चितम् ॥
062a	तथैव ब्रह्मकूर्चं तु समन्त्रं तु पृथक्पृथक् ।
062c	मासिमासि विबेद्यस्तु तस्य पापं प्रणश्यति ॥
063a	पात्रं च ब्रह्मकूर्चं च शृणु तत्र च भारत ।
063c	पालाशं पद्मपत्रं च ताम्रं वाऽथ हिरण्ययम् ।
063e	सादयित्वा तु गृह्णीयात्तत्तु पात्रमुदाहृतम् ॥
064a	गायत्र्या गृह्णते मूत्रं गन्धद्वारेति गोमयम् ।
064c	आप्यायस्वेति च क्षीरं दधिक्राण्वेति वै दधि ॥
065a	तेजोसिशुक्लमित्याज्यं देवस्यत्वेति कुशोदकम् ।
065c	आपोहिष्ठेत्यृचा गृह्य यवचूर्णं यथाविधि ॥
066a	ब्रह्मणे च यथा हुत्वा समिद्धे च हुताशने ।
066c	आलोड्य प्रणवेनैव निर्मथ्य प्रणवेन तु ॥
067a	उद्धृत्य प्रणवेनैव पिबेतु प्रणवेन तु ।
067c	महताऽपि स पापेन त्वचेवाहिर्विमुच्यते ॥
068a	भद्रं न हति यः पादं पठन्नृक्सहितां तदा ।
068c	अन्तर्जले वाऽभ्यादित्ये तस्य पापं प्रणश्यति ॥
069a	मम सूक्तं जपेद्यस्तु नित्यं मद्गतमानसः ।
069c	न पापेन स लिप्येत पद्मपत्रमिवाम्भसा ॥ ॥
इति श्रीमन्महाभारते आश्वमेधिकप्रर्वणि वैष्णवधर्मपर्वणि पञ्चदशाधिकशततमोऽध्यायः ॥ 115 ॥


