अध्यायः 002

धृतराष्ट्रेण समाश्वासनेऽपि तूष्णीं तिष्ठन्तो युधिष्ठिरस्य कृष्णेन परिसान्त्वनम् ॥ 1 ॥ पुनर्भीष्मद्रोणकर्णमारणानुस्मरणविषादेनारण्यगमनाय कृष्णानुज्ञानमाकाङ्क्षमाणस्य युधिष्ठिरस्य व्यासेन परिसान्त्वनम् ॥ 2 ॥

001	वैशम्पायन उवाच ।
001a	एवमुक्तस्तु राजाऽसौ धृतराष्ट्रेण धीमता ।
001c	तूष्णीम्बभूव मेधावी तमुवाचाथ केशवः ॥
002a	अतीव मनसा शोकः क्रियमाणो जनाधिप ।
002c	सन्तपयति चैतस्य पूर्वप्रेतान्पितामहान् ॥
003a	यजस्व विविधैर्यज्ञैर्बहुभिः स्वाप्तदक्षिणैः ।
003c	देवांस्तर्पय सोमेन स्वधया च पितॄनपि ॥
004a	अतिथीनन्नपानेन कामैरन्यैरकिञ्चनान् ।
004c	`त्वद्विधस्य महाबुद्धे नैतदद्योपपद्यते ।'
004e	विदितं वेदितव्यं ते कर्तव्यमपि ते कृतम् ॥
005a	श्रुताश्च राजधर्मास्ते भीष्माद्भागीरथीसुतात् ।
005c	कृष्णद्वैपायनाच्चैव नारदाद्विदुरात्तथा ॥
006a	नेमामर्हसि मूढानां वृत्तिं त्वमनुवर्तितुम् ।
006c	पितृपैतामहं वृत्तमास्थाय धुरमुद्वह ॥
007a	युक्तं हि यशसा क्षात्रं स्वर्गं प्राप्तुमसंशयम् ।
007c	नहि कश्चिद्धि शूराणां निहतोऽत्र पराङ्मुखः ॥
008a	त्यज शोकं महाराज भवितव्यं हि तत्तथा ।
008c	न शक्यास्ते पुनर्द्रष्टुं त्वया येऽस्मिन्रणे हताः ॥
009a	एतावदुक्त्वा गोविन्दो धर्मराजं युधिष्ठिरम् ।
009c	विरराम महातेजास्तमुवाच युधिष्ठिरः ॥
010a	गोविन्द मयि या प्रीतिस्तव सा विदिता मम ।
010c	सौहृदेन तथा प्रेम्णा सदा मय्यनुकम्पसे ॥
011a	प्रियं तु मे स्यात्सुमहत्कृतं चक्रगदाधर ।
011c	श्रीमन्प्रीतेन मनसा सर्वं यादवनन्दन ॥
012a	यदि मामनुजानीयाद्भवान्गन्तुं तपोवनम् ।
012c	`कृतकृत्यो भविष्यामि इति मे निश्चिता मतिः' ॥
013a	न हि शान्तिं प्रपश्यामि पातयित्वा पितामहम् ।
013c	`नृशंसः पुरुषव्याघ्रं गुरुं वीर्यबलान्वितम् ।'
013e	कर्णं च पुरुषव्याघ्रं सङ्ग्रामेष्वपलायिनम् ॥
014a	कर्मणा येन मुच्येयमस्मात्क्रूरादरिन्दम ।
014c	कर्मणा तद्विधत्स्वेह येन शुध्यति मे मनः ॥
015a	तमेवंवादिनं पार्थं व्यासः प्रोवाच धर्मवित् ।
015c	सान्त्वयन्सुमहातेजाः शुभं वचनमर्थवत् ॥
016a	सुकृता ते मतिस्तात पुनर्बाल्येन मुह्यसे ।
016c	किमाकाशे वयं सर्वे प्रलपामो मुहुर्मुहुः ॥
017a	विदिताः क्षत्रधर्मास्ते येषां युद्धेन जीविका ।
017c	तथा प्रवृत्तो नृपतिर्नाधिबन्धेन युज्यसे ॥
018a	मोक्षधर्माश्च निखिला याथातथ्येन ते श्रुताः ।
018c	`यथा वै कामजां मायां परित्युक्तं त्वमर्हसि ॥'
019a	असकृच्चापि सन्देहाश्छिन्नास्ते कामजा मया ।
019c	अश्रद्दधानो दुर्मेधा लुप्तस्मृतिरसि ध्रुवम् ॥
020ac	मैवं भव न ते युक्तमिदमज्ञानमीदृशम् ॥
021a	प्रायश्चित्तानि सर्वाणि विदितानि च तेऽनघ ।
021c	राजधर्माश्च ते सर्वे दानधर्माश्च ते श्रुताः ॥
022a	स कथं सर्वधर्मज्ञः सर्वागमविशारदः ।
022c	परिमुह्यसि भूयस्त्वमज्ञानादिव भारत ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि द्वितीयोऽध्यायः ॥ 2 ॥

14-2-16 पुनर्बाह्मेन मुह्यसे इति क.ट.थ.पाठः ॥
