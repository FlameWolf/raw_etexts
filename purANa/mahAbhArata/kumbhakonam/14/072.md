अध्यायः 072

व्यासेन युधिष्ठिरं प्रति पृथिवीसञ्चाराय मेध्याश्वोत्सर्जनचोदना ॥ 1 ॥ तथाऽश्वरक्षणेऽर्जुनस्य नियोजनम् ॥ 2 ॥

KK-14-02-072-001	वैशम्पायन उवाच ।
KK-14-02-072-001a	एवमुक्तस्तु कृष्णेन धर्मपुत्रो युधिष्ठिरः ।
KK-14-02-072-001c	व्यासमामन्त्र्य मेधावी ततो वचनमब्रवीत् ॥
KK-14-02-072-002a	यदा कालं भवान्वेत्ति हयमेधस्य तत्त्वतः ।
KK-14-02-072-002c	दीक्षयस्व तदा मां त्वं त्वय्यायत्तो हि मे क्रतुः ॥
KK-14-02-072-003	व्यास उवाच ।
KK-14-02-072-003a	अयं पैलोऽथ कौन्तेय याज्ञवल्क्यस्तथैव च ।
KK-14-02-072-003c	विधानं यद्यथा कालं तत्कर्तारौ न संशयः ॥
KK-14-02-072-004a	चैत्र्यां हि पौर्णमास्यां तु तव दीक्षा भविष्यति ।
KK-14-02-072-004c	सम्भाराः सम्भ्रियन्तां च यज्ञार्थं पुरुषर्षभ ॥
KK-14-02-072-005a	अश्वविद्याविदश्चैव सूता विप्राश्च तद्विदः ।
KK-14-02-072-005c	मेध्यमश्वं परीक्षन्तां तव यज्ञार्थसिद्धये ॥
KK-14-02-072-006a	तमुत्सृज यथाशास्त्रं पृथिवीं सागराम्बराम् ।
KK-14-02-072-006c	सपर्येतु यशो नाम्ना तव पार्थिव वर्धयन् ॥
KK-14-02-072-007a	इत्युक्तः स तथेत्युक्त्वा पाण्डवः पृथिवीपतिः ।
KK-14-02-072-007c	चकार सर्वं राजेन्द्र यथोक्तं ब्रह्मवादिना ॥
KK-14-02-072-008ac	सम्भाराश्चैव राजेन्द्र सर्वे सङ्कल्पितास्तथा ॥
KK-14-02-072-009a	स सम्भारान्समाहृत्य नृपो धर्मसुतस्तदा ।
KK-14-02-072-009c	न्यवेदयदमेयात्मा कृष्णद्वैपायनाय वै ॥
KK-14-02-072-010a	ततोऽब्रवीन्महातेजा व्यासो धर्मात्मजं नृपम् ।
KK-14-02-072-010c	यथाकालं यथायोगं सज्जाः स्म तव दीक्षणे ॥
KK-14-02-072-011a	स्फ्यश्च कूर्चश्च सौवर्णो यच्चान्यदपि कौरव ।
KK-14-02-072-011c	यत्तु योग्यं भवेत्किञ्चिद्रौक्मं तत्क्रियतामिति ॥
KK-14-02-072-012a	अश्वश्चोत्सृज्यतामद्य पृथ्व्यामथ यथाक्रमम् ।
KK-14-02-072-012c	सुगुप्तं चरतां चापि यथाशास्त्रं यथाविधि ॥
KK-14-02-072-013	युधिष्ठिर उवाच ।
KK-14-02-072-013a	अयमश्वो यथा ब्रह्मन्नुत्सृष्टः पृथिवीमिमाम् ।
KK-14-02-072-013c	चरिष्यति यथाकामं तत्र वै संविधीयताम् ॥
KK-14-02-072-014a	पृथिवीं पर्यटन्तं हि तुरगं कामचारिणम् ।
KK-14-02-072-014c	कः पालयेदिति मुने तद्भवान्वक्तुमर्हति ॥
KK-14-02-072-015a	इत्युक्तः स तु राजेन्द्र कृष्णद्वैपायनोऽब्रवीत् ।
KK-14-02-072-015c	भीमसेनादवरजः श्रेष्ठः सर्वधनुष्मताम् ।
KK-14-02-072-015e	जिष्णुः सहिष्णुर्धृष्णुश्च स एनं पालयिष्यति ॥
KK-14-02-072-016a	शक्तः स हि महीं जेतुं निवातकवचान्तकः ।
KK-14-02-072-016c	तस्मिन्ह्यस्त्राणि दिव्यानि दिव्यं संहननं तथा ।
KK-14-02-072-016e	दिव्यं धनश्चेषुधी च स एनमनुयास्यति ॥
KK-14-02-072-017a	स हि धर्मार्थकुशलः सर्वविद्याविशारदः ।
KK-14-02-072-017c	यथाशास्त्रं नृपश्रेष्ठ चारयिष्यति ते हयम् ॥
KK-14-02-072-018a	राजपुत्रो महाबाहुः श्यामो राजीवलोचनः ।
KK-14-02-072-018c	अभिमन्योः पिता वीरः स एनमनुयास्यति ॥
KK-14-02-072-019a	भीमसेनोऽपि तेजस्वी कौन्तेयोऽमितविक्रमः ।
KK-14-02-072-019c	समर्थो रक्षितुं राष्ट्रं नकुलश्च विशाम्पते ॥
KK-14-02-072-020a	सहदेवस्तु कौरव्य समायास्यति बुद्धिमान् ।
KK-14-02-072-020c	कुटुम्बतन्त्रं विधिवत्सर्वमेव महायशाः ॥
KK-14-02-072-021a	स तु सर्वं यथान्यायमुक्तः कुरुकुलोद्वहः ।
KK-14-02-072-021c	चकार फल्गुनं चापि सन्दिदेश हयं प्रति ॥
KK-14-02-072-022	युधिष्ठिर उवाच ।
KK-14-02-072-022a	एह्यर्जुन त्वया वीर हयोऽयं परिपाल्यताम् ।
KK-14-02-072-022c	त्वमर्हो रक्षितुं ह्येनं नान्यः कश्चन मानवः ॥
KK-14-02-072-023a	ये चापि त्वां महाबाहो प्रत्युद्यान्ति नराधिपाः ।
KK-14-02-072-023c	तैर्विग्रहो यथा न स्यात्तथा कार्यं त्वयाऽनघ ॥
KK-14-02-072-024a	आख्यातव्यश्च भवता यज्ञोऽयं मम सर्वशः ।
KK-14-02-072-024c	पार्थिवेभ्यो महाबाहो समये गम्यतामिति ॥
KK-14-02-072-025	वैशम्पायन उवाच ।
KK-14-02-072-025a	एवमुक्त्वा स धर्मात्मा भ्रातरं सव्यसाचिनम् ।
KK-14-02-072-025c	भीमं च नकुलं चैव पुरगुप्तौ समादधत् ॥
KK-14-02-072-026a	कुटुम्बतन्त्रे च तदा सहदेवं युधांपतिम् ।
KK-14-02-072-026c	अनुमान्य महीपालं धृतराष्ट्रं युधिष्ठिरः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि द्विसप्ततितमोऽध्यायः ॥ 72 ॥

14-72-11 स्फ्यः काष्ठखङ्गः स चात्र सौवर्णः । कूर्च आसनार्थं कुशमुष्टिः सोऽप्यत्र सौवर्णः ॥ 14-72-12 सुगुप्तं सुरक्षितं यथा स्यात्तथा ॥
