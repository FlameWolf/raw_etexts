अध्यायः 013

कामस्य शक्तिकथनेन दुर्जयत्वकथनपूर्वकं तज्जयोपायकथनम् ॥ 1 ॥

001	वासुदेव उवाच ।
001a	न बाह्यं द्रव्यमुत्सृज्य सिद्धिर्भवति भारत ।
001c	शारीरं द्रव्यमुत्सृज्य सिद्धिर्भवति वा न वा ॥
002a	बाह्यद्रव्यविमुक्तस्य शारीरेषु च गृह्यतः ।
002c	यो धर्मो यत्सुखं चैव द्विषतामस्तु तत्तव ॥
003a	द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् ।
003c	ममेति द्व्यक्षरो मृत्युर्न ममेति च शाश्वतम् ॥
004a	ब्रह्ममृत्यू ततो राजन्नात्मन्येव व्यवस्थितौ ।
004c	अदृश्यमानौ भूतानि योधयेतामसंशयम् ॥
005a	अविनाशोऽस्य तत्त्वस्य नियतो यदि भारत ।
005c	भित्त्वा शरीरं भूतानामहिंसां प्रतिपद्यते ॥
006a	लब्ध्वा हि पृथिवीं कृत्स्नां सहस्थावरजङ्गमाम् ।
006c	ममत्वं यस्य नैव स्यात्किं तया स करिष्यति ॥
007a	अथवा वसतः पार्थ वने वन्येन जीवतः ।
007c	ममता यस्य वित्तेषु मृत्योरास्ये स वर्तते ॥
008a	ब्राह्यान्तराणां शत्रूणां स्वभावं पश्य भारत ।
008c	यन्न पश्यति तद्भूतं मुच्यते स महाभयात् ॥
009a	कामात्मानं न प्रशंसन्ति लोके नेहाकामा काचिदस्ति प्रवृत्तिः ।
009c	सर्वे कामा मनसोऽङ्ग प्रभूता यान्पण्डितः संहरते विचिन्त्य ।
009e	भूयोभूयो जन्मनोऽभ्यासयोगाद्योगी योगं सारमार्गं विचिन्त्य ॥
010a	दानं च वेदाध्ययनं तपश्च काम्यानि कर्माणि च वैदिकानि ।
010c	व्रतं यज्ञान्नियमान्ध्यानयोगान्कामेन यो नाऽऽरभते विदित्वा ।
010e	यद्यच्चायं कामयते स धर्मो नयो धर्मो नियमस्तस्य मूलम् ॥
011a	अत्र गाथाः कामगीताः कीर्तयन्ति पुराविदः ।
011c	शृणु सङ्कीर्त्यमानास्ता अखिलेन युधिष्ठिर ॥
012	काम उवाच ।
012ac	नाहं शक्योऽनुपायेन हन्तुं भूतेन केनचित् ॥
013a	यो मां प्रयतते हन्तुं ज्ञात्वा प्रहरणे बलम् ।
013c	तस्य तस्मिन्प्रहरणे पुनः प्रादुर्भवाम्यहम् ॥
014a	यो मां प्रयतते हन्तुं यज्ञैर्विविधदक्षिणैः ।
014c	जङ्गमेष्विव धर्मात्मा पुनः प्रादुर्भवाम्यहम् ॥
015a	यो मां प्रयतते हन्तुं वेदैर्वेदान्तसाधनैः ।
015c	स्थावरेष्विव भूतात्मा तस्य प्रादुर्भवाम्यहम् ॥
016a	यो मां प्रयतते हन्तुं धृत्या सत्यपराक्रमः ।
016c	भावो भवामि तस्याहं स च मां नावबुध्यते ॥
017a	यो मां प्रयतते हन्तुं तपसा संशितव्रतः ।
017c	ततस्तपसि तस्याथ पुनः प्रादुर्भवाम्यहम् ॥
018a	यो मां प्रयतते हन्तुं मोक्षमास्थाय पण्डितः ।
018c	तस्य मोक्षरतिस्थस्य नृत्यामि च हसामि च ।
018e	अवध्यः सर्वभूतानामहमेकः सनातनः ॥
019a	तस्मात्त्वमपि तं कामं यज्ञैर्विविधदक्षिणैः ।
019c	धर्मे कुरु महाराज तत्र ते स भविष्यति ॥
020a	यजस्व वाजिमेधेन विधिवद्दक्षिणावता ।
020c	अन्यैश्च विविधैर्यज्ञैः समृद्धैराप्तदक्षिणैः ॥
021a	मा ते व्यथाऽस्तु निहतान्बन्धून्वीक्ष्य पुनःपुनः ।
021c	न शक्यास्ते पुनर्द्रष्टुं येऽहतास्मिन्रणाजिरे ॥
022a	स त्वमिष्ट्वा महायज्ञैः समृद्धैराप्तदक्षिणैः ।
022c	कीर्तिं लोके परां प्राप्य गतिमग्र्यां गमिष्यसि ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि त्रयोदशोऽध्यायः ॥ 13 ॥

14-13-1 न बाह्यस्य राज्यादेरर्थस्य त्यागात्त्यागी भवति किन्तु शारीरं कामादिकं त्यक्त्वैव सिद्धिर्मोक्षः नवेति शुष्कवैराग्यवतो विवेकशून्यस्य सिद्ध्यभावं सूचयति । उत्सृज्य सिद्धिर्भवति भारतेति क.ध.पाठः ॥ 14-13-2 गृद्ध्यतः सक्तस्य यो धर्मः सः अधर्म एव यत्सुखं तद्दुःखमेव ॥ 14-13-3 मम त्वं संसारहेतुः तदभावो ब्रह्मप्राप्तिहेतुरित्यर्थः ॥
