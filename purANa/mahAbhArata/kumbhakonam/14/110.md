अध्यायः 110
कृष्णेन युधिष्ठिरम्प्रत्यापद्धर्मकथनम् ॥ 1 ॥ तथा प्रशस्ताप्रशस्तब्राह्मणलक्षणकथनम् ॥ 2 ॥ तथा सामान्यतो नानाधर्मकथनपूर्वकं ब्राह्मण्यसिद्धिप्रकारकथनम् ॥ 3 ॥ तथा गुर्वाचार्योपाध्यायलक्षणकथनम् ॥ 4 ॥
	
KK-14-03-110-001	युधिष्ठिर उवाच ।
KK-14-03-110-001a	समुच्चयं च धर्माणां भोज्याभोज्यं तथैव च ।
KK-14-03-110-001c	श्रुतं मया त्वत्प्रसादादापद्धर्मं ब्रवीहि मे ॥
KK-14-03-110-002	भगवानुवाच ।
KK-14-03-110-002a	दुर्भिक्षे राष्ट्रसम्बाधेऽप्याशौचे मृतसूतके ।
KK-14-03-110-002c	धर्मकालेऽध्वनि तथा नियमो येन लुप्यते ॥
KK-14-03-110-003a	दूराध्वगमनात्खिन्नो द्विजालाभेऽथ शूद्रतः ।
KK-14-03-110-003c	अकृतन्नं तु यत्किञ्चिद्गृह्णीयादात्मवृत्तये ॥
KK-14-03-110-004a	आतुरो दुःखितो वाऽपि तथाऽऽर्तो वा बुभुक्षितः ।
KK-14-03-110-004c	भुञ्जन्नविधिना विप्रः प्रायश्चित्तीयते न च ॥
KK-14-03-110-005a	निमन्त्रितस्तु यो विप्रो विधिवद्धव्यकव्ययोः ।
KK-14-03-110-005c	मांसादीन्यपि भुञ्जानः प्रायश्चित्तीयते न च ॥
KK-14-03-110-006a	अष्टौ तान्यव्रतघ्नानि आपो मूलं घृतं पयः ।
KK-14-03-110-006c	हविर्ब्राह्मणकाम्या च गुरोर्वचनमौषधम् ॥
KK-14-03-110-007a	अशक्तो विधिवत्कर्तुं प्रायश्चित्तानि यो नरः ।
KK-14-03-110-007c	विदुषां वचनेनापि दानेनापि विशुद्ध्यति ॥
KK-14-03-110-008a	अनृतावृतुकाले वा दिवा रात्रौ तथाऽपि वा ।
KK-14-03-110-008c	प्रोषितस्तु स्त्रियं गच्छेत्प्रायश्चित्तीयते न च ॥
KK-14-03-110-009	युधिष्ठिर उवाच ।
KK-14-03-110-009a	प्रशस्याः कीदृशा विप्रा निन्द्याश्चापि सुरेश्वर ।
KK-14-03-110-009a	अष्टकायाश्च कः कालस्तन्मे कथय सुव्रत ॥
KK-14-03-110-010	भगवानुवाच ।
KK-14-03-110-010a	सत्यसन्धं द्विजं दृष्ट्वा स्थानाद्वेपति भास्करः ।
KK-14-03-110-010c	एष मे मण्डलं भित्त्वा याति ब्रह्म सनातनम् ॥
KK-14-03-110-011a	कुलीनः कर्मकृद्वैद्यस्तथा चाप्यानृशंस्यवान् ।
KK-14-03-110-011c	श्रीमानृजुः सत्यवादी पात्रं सर्व इमे द्विजाः ॥
KK-14-03-110-012a	एते चाग्रासनस्थास्ते भुञ्जानाः प्रथमं द्विजाः ।
KK-14-03-110-012c	तस्यां पङ्क्त्यां तु ये चान्ये तान्पुनन्त्येव दर्शनात् ॥
KK-14-03-110-013a	मद्भक्ता ये द्विजश्रेष्ठा मद्भक्ता मत्परायणाः ।
KK-14-03-110-013c	तान्पङ्क्तिपावनान्विद्धि पूज्यांश्चैव विशेषतः ॥
KK-14-03-110-014a	निन्द्याञ्शृणु द्विजान्राजन्नपि वा वेदपारगान् ।
KK-14-03-110-014c	ब्राह्मणच्छद्मना लोके चरतः पापकारिणः ॥
KK-14-03-110-015a	अनग्निरनधीयानः प्रतिग्रहरुचिस्तु यः ।
KK-14-03-110-015c	यतस्ततस्तु भुञ्जानस्तं विद्याद्ब्रह्मदूषकम् ॥
KK-14-03-110-016a	मृतसूतकपुष्टाङ्गो यश्च शूद्रान्नभुग्द्विजः ।
KK-14-03-110-016c	अहं चापि न जानामि गतिं तस्य नराधिप ॥
KK-14-03-110-017a	शूद्रान्नरसपुष्टाङ्गोऽप्यधीयानो हि नित्यशः ।
KK-14-03-110-017c	जपतो जुह्वतो वाऽपि गतिरूर्ध्वं न विद्यते ॥
KK-14-03-110-018a	आहिताग्निश्च यो विप्रः शूद्रान्नान्न निवर्तते ।
KK-14-03-110-018c	पञ्च तस्य प्रणश्यन्ति आत्मा ब्रह्म त्रयोऽग्नयः ॥
KK-14-03-110-019a	शूद्रप्रेषणकर्तुश्च ब्राह्मणस्य विशेषतः ।
KK-14-03-110-019c	भूमावन्नं प्रदातव्यं श्वसृगालसमो हि सः ॥
KK-14-03-110-020a	प्रेतभूतं तु यः शूद्रं ब्राह्मणो ज्ञानदुर्बलः ।
KK-14-03-110-020c	अनुगच्छेन्नीयमानं त्रिरात्रमशुचिर्भवेत् ॥
KK-14-03-110-021a	त्रिरात्रे तु ततः पूर्णे नदीं गत्वा समुद्रगाम् ।
KK-14-03-110-021c	प्राणायामशतं कृत्वा घृतं प्राश्य विशुद्ध्यति ॥
KK-14-03-110-022a	अनाथं ब्राह्मणं प्रेतं ये वहन्ति द्विजोत्तमाः ।
KK-14-03-110-022c	पदेपदेऽश्वमेधस्य फलं ते प्राप्नुवन्ति हि ॥
KK-14-03-110-023a	न तेषामशुभं किञ्चित्पापं वा शुभकर्मणाम् ।
KK-14-03-110-023c	जलावगाहनादेव सद्यः शौचं विधीयते ॥
KK-14-03-110-024a	शूद्रवेश्मनि विप्रेणि क्षीरं वा यदि वा दधि ।
KK-14-03-110-024c	निवृत्तेन न भोक्तव्यं विद्धि शूद्रान्नमेव तत् ॥
KK-14-03-110-025a	विप्राणां भोक्तुकामानामत्यन्तं चान्नकाङ्क्षिणाम् ।
KK-14-03-110-025c	यो विघ्नं कुरुते मर्त्यस्ततो नान्योस्ति पापकृत् ॥
KK-14-03-110-026a	सर्वे च वेदाः सहषङ्भिरङ्गैः साङ्ख्यं पुराणं च कुले च जन्म ।
KK-14-03-110-026c	नैतानि सर्वाणि गतिर्भवन्ति शीलव्यपेतस्य नृप द्विजस्य ॥
KK-14-03-110-027a	ग्रहोपरागे विषुवेऽयनान्ते पित्र्ये मघासु स्वसुते च जाते ।
KK-14-03-110-027c	गयेषु पिण्डेषु च पाण्डुपुत्र दत्तं भवेन्निष्कसहस्रतुल्यम् ॥
KK-14-03-110-028a	वैशाखमासस्य तु या तृतीयाऽनवद्याऽसौ कार्तिकशुक्लपक्षे ।
KK-14-03-110-028c	नभस्यमासस्य च कृष्णपक्षे त्रयोदशी पञ्चदशी च माघे ॥
KK-14-03-110-029a	उपप्लवे चन्द्रमसो रवेश्च श्राद्धस्य कालो ह्ययनद्वये च ।
KK-14-03-110-029c	पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः ।
KK-14-03-110-029e	श्राद्धं कृतं तेन समासहस्रं रहस्यमेतत्पितरो वदन्ति ॥
KK-14-03-110-030a	यस्त्वेकपङ्क्त्यां विषमं ददाति स्नेहाद्भयाद्वा यदि वाऽर्थहेतोः ।
KK-14-03-110-030c	क्रूरं दुराचारमनात्मवन्तं ब्रह्मघ्नमेनं कवयो वदन्ति ॥
KK-14-03-110-031a	धनानि येषां विपुलानि सन्ति नित्यं रमन्ते परलोकमूढाः ।
KK-14-03-110-031c	तेषामयं शत्रुवरघ्नलोको नान्यत्सुखं देहसुखे रतानाम् ॥
KK-14-03-110-032a	ये चैव मुक्तास्तपसि प्रयुक्ताः स्वाध्यायशीला जरयन्ति देहम् ।
KK-14-03-110-032c	जितेन्द्रिया भूतहिते निविष्टास्तेषामसौ चापि परश्च लोकः ॥
KK-14-03-110-033a	ये चैव विद्यां न तपो न दानं न चापि मूढाः प्रजने यतन्ते ।
KK-14-03-110-033c	न चापि गच्छन्ति सुखानि भोगांस्तेषामयं चापि परश्च नास्ति ॥
KK-14-03-110-034	युधिष्ठिर उवाच ।
KK-14-03-110-034a	नारायण पुराणेश लोकावास नमोस्तु ते ।
KK-14-03-110-034c	श्रोतुमिच्छामि कार्त्स्न्येन धर्मसारसमुच्चयम् ॥
KK-14-03-110-035	भगवानुवाच ।
KK-14-03-110-035a	धर्मसारं महाप्राज्ञ मनुना प्रोक्तमादितः ।
KK-14-03-110-035c	प्रवक्ष्यामि मनुप्रोक्तं पौराणां श्रुतिसंहितम् ॥
KK-14-03-110-036a	अग्निचित्कपिला सत्री राजा भिक्षुर्महोदधिः ।
KK-14-03-110-036c	दृष्टमात्रात्पुनत्येते तस्मात्पश्येत तान्सदा ॥
KK-14-03-110-037a	गौरेकस्यैव दातव्या न बहूनां युधिष्ठिर ।
KK-14-03-110-037c	सा गौर्विक्रयमापन्ना दहत्यासप्तमं कुलम् ॥
KK-14-03-110-038a	बहूनां न प्रदातव्या गौर्वस्त्रं शयनं स्त्रियः ।
KK-14-03-110-038c	तादृग्भूतं तु तद्दानं दातारं नोपतिष्ठति ॥
KK-14-03-110-039a	आक्रम्य ब्राह्मणैर्भुक्तमनार्याणां च वेश्मनि ।
KK-14-03-110-039c	गोभिश्च पुण्यं तत्तेषां राजसूयाद्विशिष्यते ॥
KK-14-03-110-040a	मा ददात्विति यो ब्रूयाद्ब्राह्मणेषु च गोषु च ।
KK-14-03-110-040c	तिर्यग्योनिशतं गत्वा चण्डालेषूपजायते ॥
KK-14-03-110-041a	ब्राह्मणस्वं च यद्दैवं दरिद्रस्यैव यद्धनम् ।
KK-14-03-110-041c	गुरोश्चापि हृतं राजन्स्वर्गस्थानपि पातयेत् ॥
KK-14-03-110-042a	धर्मं जिज्ञासमानानां प्रमाणं परमं श्रुतिः ।
KK-14-03-110-042c	द्वितीयं धर्मशास्त्राणि तृतीयं लोकसङ्ग्रहः ॥
KK-14-03-110-043a	आसमुद्राच्च यत्पूर्वादासमुद्राच्च पश्चिमात् ।
KK-14-03-110-043c	हिमाद्रिविन्ध्ययोर्मध्यमार्यावर्तं प्रचक्षते ॥
KK-14-03-110-044a	सरावतीदृषद्वत्योर्देवनद्योर्यदन्तरम् ।
KK-14-03-110-044c	तद्देवनिर्मितं देशं ब्रह्मवर्तं प्रचक्षते ॥
KK-14-03-110-045a	यस्मिन्देशे य आचारः पारम्पर्यक्रमागतः ।
KK-14-03-110-045c	वर्णानां सान्तरालानां स सदाचार उच्यते ॥
KK-14-03-110-046a	कुरुक्षेत्रं च मत्स्याश्च पाञ्चालाः शूरसेनयः ।
KK-14-03-110-046c	एते ब्रह्मर्षिदेशास्तु ब्रह्मावर्तादनन्तराः ॥
KK-14-03-110-047a	एतद्देशप्रसूतस्य सकाशादग्रजन्मनः ।
KK-14-03-110-047c	स्वं चारित्रं च गृह्णीयुः पृथिव्यां सर्वमानवाः ॥
KK-14-03-110-048a	हिमवद्विन्ध्ययोर्मध्यं यत्प्राग्विशसनादपि ।
KK-14-03-110-048c	प्रत्यगेव प्रयागात्तु मध्यदेशः प्रकीर्तितः ॥
KK-14-03-110-049a	कृष्णसारस्तु चरति मृगो यत्र स्वभावतः ।
KK-14-03-110-049c	स ज्ञेयो याज्ञिको देशो म्लेच्छदेशस्ततः परम् ॥
KK-14-03-110-050a	एतान्विज्ञाय देशांस्तु संश्रयेरन्द्विजातयः ।
KK-14-03-110-050c	शूद्रस्तु यस्मिन्कस्मिन्वा निवसेद्वृत्तिकर्शितः ॥
KK-14-03-110-051a	आचारः प्रथमो धर्मो ह्यहिंसा सत्यमेव च ।
KK-14-03-110-051c	दानं चैव यथाशक्ति नियमाश्च यमैः सह ॥
KK-14-03-110-052a	वैदिकैः कर्मभिः पुण्यैर्निषेकादिर्द्विजन्मनाम् ।
KK-14-03-110-052c	कार्यः शरीरसंस्कारः पावनः प्रेत्य चेह च ॥
KK-14-03-110-053a	गर्भहोमैर्जातकर्मनामचौलोपनायनैः ।
KK-14-03-110-053c	स्वाध्यायैस्तद्व्रतैश्चैव विवाहस्नातकव्रतैः ।
KK-14-03-110-053e	महायज्ञैश्च यज्ञैश्च ब्राह्मीयं क्रियते तनुः ॥
KK-14-03-110-054a	धर्मोर्थौ यदि न स्यातां शुश्रुषा वाऽपि तद्विधा ।
KK-14-03-110-054c	विद्या तस्मिन्नवप्तव्या शुभं बीजमिवोषरे ॥
KK-14-03-110-055a	लौकिकं वैदिकं वाऽपि तथाऽऽध्यात्मिकमेव वा ।
KK-14-03-110-055c	यस्माज्ज्ञानमिदं प्राप्तं तं पूर्वमभिवादयेत् ॥
KK-14-03-110-056a	सव्येन सव्यं सङ्गृह्य दक्षिणेन तु दक्षिणम् ।
KK-14-03-110-056c	न कुर्यादेकहस्तेन गुरोः पादाभिवादनम् ॥
KK-14-03-110-057a	निषेकादीनि कर्माणि यः करोति यथाविधि ।
KK-14-03-110-057c	अध्यापयति चैवेनं स विप्रो गुरुरुच्यते ॥
KK-14-03-110-058a	कृत्वोपनयनं वेदान्योध्यापयति नित्यशः ।
KK-14-03-110-058c	सकल्पान्सरहस्यांश्च स चोपाध्याय उच्यते ॥
KK-14-03-110-059a	साङ्गांश्च वेदानध्याप्य शिक्षयित्वा व्रतानि च ।
KK-14-03-110-059c	विवृणोति च मन्त्रार्थानाचार्यः सोभिधीयते ॥
KK-14-03-110-060a	उपाध्यायाद्दशाचार्य आचार्याणां शतं पिता ।
KK-14-03-110-060c	पितुः शतगुणं माता गौरवेणातिरिच्यते ॥
KK-14-03-110-061a	एतेषामपि सर्वेषां गरीयान्ज्ञानदो गुरुः ।
KK-14-03-110-061c	गुरोः परतरं किञ्चिन्न भूतं न भविष्यति ॥
KK-14-03-110-062a	तस्मात्तेषां वशे तिष्ठिच्छुश्रूषापरमो भवेत् ।
KK-14-03-110-062c	अवमानाद्धि तेषां तु नरकं स्यान्न संशयः ॥
KK-14-03-110-063a	हीनाङ्गानतिरिक्ताङ्गान्विद्याहीनान्वयोधिकान् ।
KK-14-03-110-063c	रूपद्रविणहीनांश्च जातिहीनांश्च नाक्षिपेत् ॥
KK-14-03-110-064a	शपता यत्कृतं पुण्यं शप्यमानं तु गच्छति ।
KK-14-03-110-064c	शप्यमानस्य यत्पापं शपन्तमनुगच्छति ॥
KK-14-03-110-065a	नास्तिक्यं वेदनिन्दां च देवतानां च कुत्सनम् ।
KK-14-03-110-065c	द्वेषं डंभं च मानं च क्रोधं तैक्ष्ण्यं विवर्जयेत् ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि दशाधिकशततमोऽध्यायः ॥ 110 ॥
