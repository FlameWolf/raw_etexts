अध्यायः 055

कृष्णेनोदङ्काय विश्वरूपप्रदर्शनपूर्वकं पिपासाकाले जललाभरूपवरदानम् ॥ 1 ॥ कृष्णेनोदङ्कायामृतदानं चोदितेनेन्द्रेण कदाचिद्वनमध्ये पिपासुमुदङ्कं प्रति चण्डालवेषेण जलस्वीकारप्रार्थने उदङ्केन चण्डालत्वबुद्ध्या तदधिक्षेपः ॥ 2 ॥ पश्चात्तस्य तिरोधानेन परितप्यन्तमुदङ्कं प्रति तत्र संनिहितेन कृष्णेनेन्द्रकृतवञ्चनानिवेदनपूर्वकं मरुप्रदेशे जललाभरूपवरदानम् ॥ 3 ॥

001	उदङ्क उवाच ।
001a	अभिजानामि जगतः कर्तारं त्वां जनार्दन ।
001c	नूनं भवत्प्रसादोऽयमिति मे नास्ति संशयः ॥
002a	चित्तं च सुप्रसन्नं मे त्वद्भावगतमच्युत ।
002c	विनिवृत्तश्च मे कोप इति विद्धि परन्तप ॥
003a	यदि त्वनुग्रहं कञ्चित्त्वत्तोऽर्हामि जनार्दन ।
003c	द्रष्टुमिच्छामि ते रूपं वैष्णवं तन्निदर्शय ॥
004	वैशम्पायन उवाच ।
004a	ततः स तस्मै प्रीतात्मा दर्शयामास तद्वपुः ।
004c	शाश्वतं वैष्णवं धीमान्ददृशे यद्धनञ्जयः ॥
005a	स ददर्श महात्मानं विश्वरूपं महाभुजम् ।
005c	सहस्रसूर्यप्रतिमं दीप्तिमत्पावकोपमम् ।
005e	सर्वमाकाशमावृत्य तिष्ठन्तं सर्वतोमुखम् ॥
006a	तद्दृष्ट्वा परमं रूपं विष्णोर्वैष्णवमद्भुतम् ।
006c	विस्मयं च ययौ विप्रस्तं दृष्ट्वा परमेश्वरम् ॥
007	उदङ्क उवाच ।
007a	`नमोनमस्ते सर्वात्मन्नारायण परात्मक ।
007c	परमात्मन्पद्मनाभ पुण्डरीकाक्ष माधव ॥
008a	हिरण्यगर्भरूपाय संसारोत्तारणाय च ।
008c	पुरुषाय पुराणाय शान्तश्यामाय ते नमः ॥
009a	अविद्यातिमिरादित्यं भवव्याधिमहौषधिम् ।
009c	संसारार्णवसारं त्वां प्रणमामि गतिर्भव ॥
010a	सर्ववेदैकवेद्याय सर्ववेदमयाय च ।
010c	वासुदेवाय नित्याय नमो भक्तप्रियाय ते ॥
011a	दयया दुःखमोहान्मां समुद्धर्तुमिहार्हसि ।
011c	कर्मभिर्बहुभिः पापैर्बद्धं पाहि जनार्दन ॥'
012a	विश्वकर्मन्नमस्तेऽस्तु विश्वात्मन्विश्वसम्भव ।
012c	पद्म्यां ते पृथिवी व्याप्ता शिरसा चावृतं नभः ॥
013a	द्यावापृथिव्योर्यन्मध्यं जठरेण तवावृतम् ।
013c	भुजाभ्यामावृताश्चाशास्त्वमिदं सर्वमच्युत ॥
014a	संहरस्व पुनर्देव रूपमक्षय्यमुत्तमम् ।
014c	पुनस्त्वां स्वेन रूपेण द्रष्टुमिच्छामि शाश्वतम् ॥
015	वैशम्पायन उवाच ।
015a	तमुवाच प्रसन्नात्मा गोविन्दो जनमेजय ।
015c	वरं वृणीष्वेति तदा तमुदङ्कोऽब्रवीदिदम् ।
016a	पर्याप्त एष एवाद्य वरस्त्वत्तो महाद्युते ।
016c	यत्ते रूपमिदं कृष्ण पश्यामि प्रभवाप्ययम् ॥
017a	तमब्रवीत्पुनः कृष्णो मा त्वमत्र विचारय । 
017c	अवश्यमेतत्कर्तव्यममोघं दर्शनं मम ॥
018	उदङ्कक उवाच ।
018a	अवश्यं करणीयं च यद्येतन्मन्यसे विभो ।
018c	तोयमिच्छामि यत्रेष्टं मरुष्वेतद्धि दुर्लभम् ॥
019a	ततः संहृत्य तत्तेजः प्रोवाचोदङ्कमीश्वरः ।
019c	एष्टव्ये सति चिन्त्योऽहमित्युक्त्वा द्वारकां ययौ ॥
020a	ततः कदाचिद्भगवानुदङ्कस्तोयकाङ्क्षया ।
020c	तृषितः परिचक्राम मरौ सस्मार चाच्युतम् ॥
021a	ततो दिग्वाससं धीमान्मातङ्गं मलपङ्किनम् ।
021c	अपश्यत मरौ तस्मिञ्श्वयूथपरिवारितम् ॥
022a	भीषणं बद्धनिस्त्रिंशं बाणकार्मुकधारिणम् ।
022c	तस्याधःस्रोतसोऽपश्यद्वारि भूरि द्विजोत्तमः ॥
023a	स्मरन्नेव च तं प्राह मातङ्गः प्रहसन्निव ।
023c	एह्युदङ्क प्रतीच्छस्व मत्तो वारि भृगूद्वह ।
023e	कृपा हि मे सुमहती त्वां दृष्ट्वा तृट्समाश्रितम् ॥
024a	इत्युक्तस्तेन स मुनिस्तत्तोयं नाभ्यनन्दत ।
024c	चिक्षेप च स तं धीमान्वाग्भिरुग्राभिरच्युतम् ।
025a	पुनःपुनश्च मातङ्गः पिबस्वेति तमब्रवीत् ।
025c	न चापिबत्स सक्रोधः क्षुभितेनान्तरात्मना ॥
026a	स तथा निश्चयात्तेन प्रत्याख्यातो महात्मना ।
026c	श्वभिः सह महाराज तत्रैवान्तरधीयत ॥
027a	उदङ्कस्तं तथा दृष्ट्वा ततो व्रीडितमानसः ।
027c	मेने प्रलब्धमात्मानं कृष्णेनामित्रघातिना ॥
028a	अथ तेनैव मार्गेण शङ्कचक्रगदाधरः ।
028c	आजगाम महाबाहुरुदङ्कश्चैनमब्रवीत् ॥
029a	न युक्तं तादृशं दातुं त्वया पुरुषसत्तम ।
029c	सलिलं विप्रमुख्येभ्यो मातङ्गस्रोतसा विभो ॥
030a	इत्युक्तवचनं तं तु महाबुद्धिर्जनार्दनः ।
030c	उदङ्कं श्लक्ष्णया वाचा सान्त्वयन्निदमब्रवीत् ॥
031a	यादृशेनेह रूपेण योग्यं दातुं धृतेन वै ।
031c	तादृशं खलु ते दत्तं यच्च त्वं नावबुध्यथाः ॥
032a	मया त्वदर्थमुक्तो वै वज्रपाणिः पुरन्दरः ।
032c	उदङ्कायामृतं देहि तोयरूपमिति प्रभुः ॥
033a	स मामुवाच देवेन्द्र न मर्त्योऽमर्त्यतां व्रजेत् ।
033c	अन्यमस्मै वरं देहीत्यसकृद्भृगुनन्दन ॥
034a	अमृतं देयमित्येव मयोक्तः स शचीपतिः ।
034c	स मां प्रसाद्य देवेन्द्रः पुनरेवेदमब्रवीत् ॥
035a	यदि देयमवश्यं वै मातङ्गोऽहं महामते ।
035c	भूत्वाऽमृतं प्रदास्यामि भार्गवाय महात्मने ॥
036a	यद्येवं प्रतिगृह्णाति भार्गवोऽमृतमद्य वै ।
036c	प्रदातुमेष गच्छामि भार्गवस्यामृतं विभो ।
036e	प्रत्याख्यातस्त्वहं तेन दास्यामि न कथञ्चन ॥
037a	स तथा समयं कृत्वा तेन रूपेण वासवः ।
037c	उपस्थितस्त्वया चापि प्रत्याख्यातोऽमृतं ददत् ।
037e	चाण्डालरूपी भगवान्सुमहांस्ते व्यतिक्रमः ॥
038a	यत्तु शक्यं मया कर्तुं भूय एव तवेप्सितम् ।
038c	तोयेप्सां तव दुर्धर्षां करिष्ये सफलामहम् ॥
039a	येष्वहःसु च ते ब्रह्मन्सलिलेप्सा भविष्यति ।
039c	तदा मरौ भविष्यन्ति जलपूर्णाः पयोधराः ॥
040a	रसवच्च प्रदास्यन्ति तोयं ते भृगुनन्दन ।
040c	उदङ्कमेघा इत्युक्ताः ख्यातिं यास्यन्ति चापि ते ॥
041a	इत्युक्तः प्रीतिमान्विप्रः कृष्णेन स बभूव ह ।
041c	अद्याप्युदङ्कमेघाश्च मरौ वर्षन्ति भारत ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चपञ्चाशोऽध्यायः ॥ 55 ॥

14-55-3 ते रूपमैश्वरमिति झ.पाठः ॥ 14-55-19 एष्टव्ये जलेऽपेक्षिते सति ॥ 14-55-21 मातङ्गं चण्डालविशेषम् ॥ 14-55-22 अधः पाददेशे स्रोतसो दृतेर्वारीति सम्बन्धः । ततः शङ्कितमानस इति क.ट.थ.पाठः ॥ 14-55-24 चिक्षेप निन्दितवान् ॥ 14-55-27 प्रलब्धं वञ्चितम् ॥
