अध्यायः 084

दक्षिणां दिशमुपागतेनार्जुनेन चेदीशितुः शिशुपालात्मजस्य पूजापरिग्रहणम् ॥ 1 ॥ तथा काशिकोसलादिदेशाधिपतिपराजयपूर्वकं गान्धारदेशगमनम् ॥ 2 ॥

001	वैशम्पायन उवाच ।
001a	मागधेनार्चितो राजन्पाण्डवः श्वेतवाहनः ।
001c	दक्षिणां दिशमास्थाय चारयामास तं हयम् ॥
002a	ततः स पुनरावर्त्य हयः कामचरो बली ।
002c	आससाद पुरीं रम्यां चेदीनां शुक्तिसाह्वयाम् ॥
003a	शरभेणार्चितस्तत्र शिशुपालसुतेन सः ।
003c	युद्धपूर्वं तदा तेन पूजया च महाबलः ॥
004a	ततोऽर्चितो ययौ राजंस्तदा स तुरगोत्तमः ।
004c	काशीनङ्गान्कोसलांश्च किरातानाथ तङ्गणात् ॥
005a	पूजां तत्र यथान्यायं प्रतिगृह्य धनञ्जयः ।
005c	पुनरावृत्त्य कौन्तेयो दशार्णानगमत्तदा ॥
006a	तत्र चित्राङ्गदो नाम बलवानरिमर्दनः ।
006c	तेन युद्धमभूत्तस्य विजयस्यातिभैरवम् ॥
007a	तं चापि वशमानीय किरीटी पुरुषर्षभः ।
007c	निषादराज्ञो विषयमेकलव्यस्य जग्मिवान् ॥
008a	एकलव्यसुतश्चैनं युद्धेन जगृहे तदा ।
008c	तत्र चक्रे निषादैः स सङ्ग्रामं रोमहर्षणम् ॥
009a	ततस्तमपि कौन्तेयः समरेष्वपराजितः ॥
009c	जिगाय युधि दुर्धर्षो यज्ञविघ्नार्थमागतम् ॥
010a	स तं जित्वा महाराज नैषादिं पाकशासनिः ।
010c	अर्चितः प्रययौ भूयो दक्षिणं सलिलार्णवम् ॥
011a	तत्रापि द्रविडैरान्ध्रै रौद्रैर्माहिषकैरपि ।
011c	तथा कोल्लगिरेयैश्च युद्धमासीत्किरीटिनः ॥
012a	तांश्चापि विजयो जित्वा नातितीव्रेण कर्मणा ।
012c	तुरङ्गमवशेनाथ सुराष्ट्रानभितो ययौ ।
012e	गोकर्णमथ चासाद्य प्रभासमपि जग्मिवान् ॥
013a	ततो द्वारवतीं रम्यां वृष्णिवीराभिपालिताम् ।
013c	आससाद हयः श्रीमान्कुरुराजस्य यज्ञियः ॥
014a	तमुन्मथ्य हयश्रेष्ठं यादवानां कुमारकाः ।
014c	प्रययुस्तांस्तदा राजन्नुग्रसेनो न्यवारयत् ॥
015a	ततः पुराद्विनिष्क्रम्य वृष्ण्यन्धकपतिस्तदा ।
015c	सहितो वासुदेवेन मातुलेन किरीटिनः ॥
016a	तौ समेत्य कुरुश्रेष्ठं विधिवत्प्रीतिपूर्वकम् ।
016c	परया भारतश्रेष्ठं पूजया समवस्थितौ ।
016e	ततस्ताभ्यामनुज्ञातो ययौ येन हयो गतः ॥
017a	ततः स पश्चिमं देशं समुद्रस्य तदा हयः ।
017c	क्रमेण व्यचरत्स्फीतं ततः पञ्चनदं ययौ ॥
018a	तस्मादपि स कौरव्य गन्धारविषयं हयः ।
018c	विचचार यथाकामं कौन्तेयानुगतस्तदा ॥
019a	ततो गान्धारराजेन युद्धमासीत्किरीटिनः ।
019c	घोरं शकुनिपुत्रेण पूर्ववैरानुसारिणा ॥ ॥

इति श्रीमन्महाभारते आश्वमेधिकपर्वणि अनुगीतापर्वणि चतुरशीतितमोऽध्यायः ॥ 84 ॥
