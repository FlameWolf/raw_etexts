अध्यायः 084

दक्षिणां दिशमुपागतेनार्जुनेन चेदीशितुः शिशुपालात्मजस्य पूजापरिग्रहणम् ॥ 1 ॥ तथा काशिकोसलादिदेशाधिपतिपराजयपूर्वकं गान्धारदेशगमनम् ॥ 2 ॥

KK-14-02-084-001	वैशम्पायन उवाच ।
KK-14-02-084-001a	मागधेनार्चितो राजन्पाण्डवः श्वेतवाहनः ।
KK-14-02-084-001c	दक्षिणां दिशमास्थाय चारयामास तं हयम् ॥
KK-14-02-084-002a	ततः स पुनरावर्त्य हयः कामचरो बली ।
KK-14-02-084-002c	आससाद पुरीं रम्यां चेदीनां शुक्तिसाह्वयाम् ॥
KK-14-02-084-003a	शरभेणार्चितस्तत्र शिशुपालसुतेन सः ।
KK-14-02-084-003c	युद्धपूर्वं तदा तेन पूजया च महाबलः ॥
KK-14-02-084-004a	ततोऽर्चितो ययौ राजंस्तदा स तुरगोत्तमः ।
KK-14-02-084-004c	काशीनङ्गान्कोसलांश्च किरातानाथ तङ्गणात् ॥
KK-14-02-084-005a	पूजां तत्र यथान्यायं प्रतिगृह्य धनञ्जयः ।
KK-14-02-084-005c	पुनरावृत्त्य कौन्तेयो दशार्णानगमत्तदा ॥
KK-14-02-084-006a	तत्र चित्राङ्गदो नाम बलवानरिमर्दनः ।
KK-14-02-084-006c	तेन युद्धमभूत्तस्य विजयस्यातिभैरवम् ॥
KK-14-02-084-007a	तं चापि वशमानीय किरीटी पुरुषर्षभः ।
KK-14-02-084-007c	निषादराज्ञो विषयमेकलव्यस्य जग्मिवान् ॥
KK-14-02-084-008a	एकलव्यसुतश्चैनं युद्धेन जगृहे तदा ।
KK-14-02-084-008c	तत्र चक्रे निषादैः स सङ्ग्रामं रोमहर्षणम् ॥
KK-14-02-084-009a	ततस्तमपि कौन्तेयः समरेष्वपराजितः ॥
KK-14-02-084-009c	जिगाय युधि दुर्धर्षो यज्ञविघ्नार्थमागतम् ॥
KK-14-02-084-010a	स तं जित्वा महाराज नैषादिं पाकशासनिः ।
KK-14-02-084-010c	अर्चितः प्रययौ भूयो दक्षिणं सलिलार्णवम् ॥
KK-14-02-084-011a	तत्रापि द्रविडैरान्ध्रै रौद्रैर्माहिषकैरपि ।
KK-14-02-084-011c	तथा कोल्लगिरेयैश्च युद्धमासीत्किरीटिनः ॥
KK-14-02-084-012a	तांश्चापि विजयो जित्वा नातितीव्रेण कर्मणा ।
KK-14-02-084-012c	तुरङ्गमवशेनाथ सुराष्ट्रानभितो ययौ ।
KK-14-02-084-012e	गोकर्णमथ चासाद्य प्रभासमपि जग्मिवान् ॥
KK-14-02-084-013a	ततो द्वारवतीं रम्यां वृष्णिवीराभिपालिताम् ।
KK-14-02-084-013c	आससाद हयः श्रीमान्कुरुराजस्य यज्ञियः ॥
KK-14-02-084-014a	तमुन्मथ्य हयश्रेष्ठं यादवानां कुमारकाः ।
KK-14-02-084-014c	प्रययुस्तांस्तदा राजन्नुग्रसेनो न्यवारयत् ॥
KK-14-02-084-015a	ततः पुराद्विनिष्क्रम्य वृष्ण्यन्धकपतिस्तदा ।
KK-14-02-084-015c	सहितो वासुदेवेन मातुलेन किरीटिनः ॥
KK-14-02-084-016a	तौ समेत्य कुरुश्रेष्ठं विधिवत्प्रीतिपूर्वकम् ।
KK-14-02-084-016c	परया भारतश्रेष्ठं पूजया समवस्थितौ ।
KK-14-02-084-016e	ततस्ताभ्यामनुज्ञातो ययौ येन हयो गतः ॥
KK-14-02-084-017a	ततः स पश्चिमं देशं समुद्रस्य तदा हयः ।
KK-14-02-084-017c	क्रमेण व्यचरत्स्फीतं ततः पञ्चनदं ययौ ॥
KK-14-02-084-018a	तस्मादपि स कौरव्य गन्धारविषयं हयः ।
KK-14-02-084-018c	विचचार यथाकामं कौन्तेयानुगतस्तदा ॥
KK-14-02-084-019a	ततो गान्धारराजेन युद्धमासीत्किरीटिनः ।
KK-14-02-084-019c	घोरं शकुनिपुत्रेण पूर्ववैरानुसारिणा ॥ ॥

इति श्रीमन्महाभारते आश्वमेधिकपर्वणि अनुगीतापर्वणि चतुरशीतितमोऽध्यायः ॥ 84 ॥
