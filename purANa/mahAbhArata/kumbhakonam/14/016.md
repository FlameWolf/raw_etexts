अध्यायः 016

वैशम्पायनेन कुरुविजयानन्तरं हास्तिनपुरे कृष्णार्जुनविहारप्रकारवर्णनम् ॥ 1 ॥ कृष्णेनार्जुनं प्रति युधिष्ठिरे स्वस्य निजनगरजिगमिषानिवेदनचोदना ॥ 2 ॥

KK-14-01-016-001	जनमेजय उवाच ।
KK-14-01-016-001a	विजिते पाण्डवेयैस्तु प्रशान्ते च द्विजोत्तम ।
KK-14-01-016-001c	राष्ट्रे ते चत्रतुर्वीरौ वासुदेवधनञ्जयौ ॥
KK-14-01-016-002	वैशम्पायन उवाच ।
KK-14-01-016-002a	विजिते पाण्डवै राजन्प्रशान्ते च विशाम्पतौ ।
KK-14-01-016-002c	राष्ट्रे बभूवतुर्हृष्टौ वासुदेवधनञ्जयौ ॥
KK-14-01-016-003a	विजह्राते मुदा युक्तौ दिवि देवेश्वराविव ।
KK-14-01-016-003c	तौ वनेषु विचित्रेषु पर्वतेषु ससानुषु ॥
KK-14-01-016-004a	तीर्थेषु चैव पुण्येषु पल्वलेषु नदीषु च ।
KK-14-01-016-004c	चङ्क्रम्यमाणौ संहृष्टावश्विनाविव नन्दने ॥
KK-14-01-016-005a	इन्द्रप्रस्थे महात्मानौ रेमाते कृष्णपाण्डवौ ।
KK-14-01-016-005c	प्रविश्य तां सभां रम्यां विजह्राते च भारत ॥
KK-14-01-016-006a	तत्र युद्धकथाश्चित्राः परिक्लेशांश्च पार्थिव ।
KK-14-01-016-006c	कथायोगे कथायोगे कथयामासतुः सदा ॥
KK-14-01-016-007a	ऋषीणां देवतानां च वंशांस्तावाहतुः सदा ।
KK-14-01-016-007c	प्रीयमाणौ महात्मानौ पुराणावृषिसत्तमौ ॥
KK-14-01-016-008a	मधुरास्तु कथाश्चित्राश्चित्रार्थपदनिश्चयाः ।
KK-14-01-016-008c	निश्चयज्ञः स पार्थाय कथयामास केशवः ॥
KK-14-01-016-009a	पुत्रशोकाभिसन्तप्तं ज्ञातीनां च सहस्रशः ।
KK-14-01-016-009c	कथाभिः शमयामास पार्थं शौरिर्जनार्दनः ॥
KK-14-01-016-010a	स तमाश्वास्य विधिवद्विधानज्ञो महातपाः ।
KK-14-01-016-010c	अपहृत्याऽऽत्मनो भारं विशश्रामेव सात्वतः ॥
KK-14-01-016-011a	ततः कथान्ते गोविन्दो गुडाकेशमुवाच ह ।
KK-14-01-016-011c	सान्त्वयञ्श्लक्ष्णया वाचा हेतुयुक्तमिदं वचः ॥
KK-14-01-016-012a	विजितेयं धरा कृत्स्ना सव्यसाचिन्परन्तप ।
KK-14-01-016-012c	त्वद्बाहुबलामाश्रित्य राज्ञा धर्मसुतेन ह ॥
KK-14-01-016-013a	असपत्नां महीं भुङ्क्ते धर्मराजो युधिष्ठिरः ।
KK-14-01-016-013c	भीमसेनानुभावेन यमयोश्च नरोत्तम ॥
KK-14-01-016-014a	धर्मेण राज्ञा धर्मज्ञ प्राप्तं राज्यमकण्टकम् ।
KK-14-01-016-014c	धर्मेण निहतः सङ्ख्ये स च राजा सुयोधनः ॥
KK-14-01-016-015a	अधर्मरुचयो लुब्धाः सदा चाप्रियवादिनः ।
KK-14-01-016-015c	धार्तराष्ट्रा दुरात्मानः सानुबन्धा निपातिताः ॥
KK-14-01-016-016a	प्रशान्तामखिलां पार्थ पृथिवीं पृथिवीपतिः ।
KK-14-01-016-016c	भुङ्क्ते धर्मसुतो राजा त्वया गुप्तः कुरूद्वह ॥
KK-14-01-016-017a	रमे चाहं त्वया सार्धमरण्येष्वपि पाण्डव ।
KK-14-01-016-017c	किमु यत्र जनोऽयं वै पृथा चामित्रकर्शन ॥
KK-14-01-016-018a	यत्र धर्मसुतो राजा यत्र भीमो महाबलः ।
KK-14-01-016-018c	यत्र माद्रवतीपुत्रौ रतिस्तत्र परा मम ॥
KK-14-01-016-019a	तथैव स्वर्गलोकेषु सभोद्देशेषु कौरव ।
KK-14-01-016-019c	रमणीयेषु पुण्येषु सहितस्य त्वयाऽनध ॥
KK-14-01-016-020a	कालो महांस्त्वतीतो मे शूरसूनुमपश्यतः ।
KK-14-01-016-020c	बलदेवं च कौरव्य तथाऽन्यान्वृष्णिपुङ्गवान् ॥
KK-14-01-016-021a	सोऽहं गन्तुमभीप्सामि पुरीं द्वारावतीं प्रति ।
KK-14-01-016-021c	रोचतां गमनं तुभ्यं ममापि पुरुषर्षभ ॥
KK-14-01-016-022a	उक्तो बहुविधं राजा तत्रतत्र युधिष्ठिरः ।
KK-14-01-016-022c	सह भीष्मेण यद्युक्तमस्माभिः शोककर्शितः ॥
KK-14-01-016-023a	शिष्टो युधिष्टिरोऽस्माभिः शास्ता सन्नपि पाण्डवः ।
KK-14-01-016-023c	तेन तत्तु वचः सम्यग्गृहीतं सुमहात्मना ॥
KK-14-01-016-024a	धर्मपुत्रे हि धर्मज्ञे कृतज्ञे सत्यवादिनि ।
KK-14-01-016-024c	सत्यं धर्मो मतिश्चाग्र्या स्थितिश्च सततं स्थिरा ॥
KK-14-01-016-025a	तत्र गत्वा महात्मानं यदि ते रोचतेऽर्जुन ।
KK-14-01-016-025c	अस्मद्गमनसंयुक्तं वचो ब्रूहि जनाधिपम् ॥
KK-14-01-016-026a	न हि तस्याप्रियं कुर्यां प्राणत्यागेऽप्युपस्थिते ।
KK-14-01-016-026c	कुतो गन्तुं महाबाहो पुरीं द्वारावतीं प्रति ॥
KK-14-01-016-027a	सर्वं त्विदमहं पार्थ त्वत्प्रीतिहितकाम्यया ।
KK-14-01-016-027c	ब्रवीमि सत्यं कौरव्य न मिथ्यैतत्कथञ्चन ॥
KK-14-01-016-028a	प्रयोजनं च निर्वृत्तमिह वासेन मेऽर्जुन ।
KK-14-01-016-028c	धार्तराष्ट्रो हतो राजा सबलः सपदानुगः ॥
KK-14-01-016-029a	पृथिवी च वशे तात धर्मपुत्रस्य धीमतः ।
KK-14-01-016-029c	स्थिता समुद्रवसना सशैलवनकानना ॥
KK-14-01-016-030a	चिता रत्नैर्बहुविधैः कुरुराजस्य पाण्डव ।
KK-14-01-016-030c	धर्मेण राजा धर्मज्ञः पातु सर्वां वसुन्धराम् ॥
KK-14-01-016-031a	उपास्यमानो मुनिभिः सिद्धैश्चापि महात्मभिः ।
KK-14-01-016-031c	स्तूयमानश्च सततं बन्दिभिर्भरतर्षभ ॥
KK-14-01-016-032a	तं मया सह गत्वाऽद्य राजानं कुरुवर्धनम् ।
KK-14-01-016-032c	आपृच्छ कुरुशार्दूल गमनं द्वारकां प्रति ॥
KK-14-01-016-033a	इदं शरीरं वसु यच्च मे गृहे निवेदितं पार्थ सदा युधिष्ठिरे ।
KK-14-01-016-033c	प्रियश्च मान्यश्च हि मे युधिष्ठिरः सदा कुरूणामधिपो महामतिः ॥
KK-14-01-016-034a	प्रयोजनं चापि निवासकारणे न विद्यते मे त्वदृते नृपात्मज ।
KK-14-01-016-034c	स्थिता हि पृथ्वी तव पार्थ शासने गुरोः सुवृत्तस्य युधिष्ठिरस्य च ॥
KK-14-01-016-035a	इतीदमुक्तः स तदा महात्मना जनार्दनेनामितविक्रमोऽर्जुनः ।
KK-14-01-016-035c	तथेति दुःखादिव वाक्यमैरयज्जनार्दनं सम्प्रतिपूज्य पार्थिव ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि षोडशोऽध्यायः ॥ 16 ॥

14-16-4 शैलेषु गह्वरारण्ये पल्वलेष्विति क.थ.पाठः ॥ 
