अध्यायः 061

कृष्णेन सभायां वसुदेवं प्रति अभिमन्युनिधनाकथने सुभद्रया तं प्रति तत्कथनचोदनापूर्वकं शोकान्मोहावेशेन भुवि निपतनम् ॥ 1 ॥ ततः कृष्णेन वसुदेवपरिसान्त्वनम् ॥ 2 ॥

KK-14-02-061-001	वैशम्पायन उवाच ।
KK-14-02-061-001a	कथयन्नेव तु तदा वासुदेवः प्रतापवान् ।
KK-14-02-061-001c	महाभारतयुद्धं तत्कथान्ते पितुरग्रतः ॥
KK-14-02-061-002a	अभिमन्योर्वधं वीरः सोऽत्यक्रामन्महामतिः ।
KK-14-02-061-002c	अप्रियं वसुदेवस्य मा भूदिति महामनाः ॥
KK-14-02-061-003a	मा दौहित्रवधं श्रुत्वा वसुदेवो महात्ययम् ।
KK-14-02-061-003c	दुःखशोकाभिसन्तप्तो भवेदिति महामतिः ॥
KK-14-02-061-004a	सुभद्रा तु तमुत्क्रान्तमात्मजस्य वधं रणे ।
KK-14-02-061-004c	आचक्ष्व कृष्ण सौभद्रवधमित्यपतद्भुवि ॥
KK-14-02-061-005a	तामपश्यन्निपतितां वसुदेवः क्षितौ तदा ।
KK-14-02-061-005c	दृष्ट्वैव च पपातोर्व्यां सोऽपि दुःखेन मूर्छितः ॥
KK-14-02-061-006a	ततः स दौहित्रवधाद्दुःखशोकसमाहतः ।
KK-14-02-061-006c	वसुदेवो महाराज कृष्णं वाक्यमथाब्रवीत् ॥
KK-14-02-061-007a	ननु त्वं पुण्डरीकाक्ष सत्यवाग्भुवि विश्रुतः ।
KK-14-02-061-007c	यद्दौहित्रवधं मेऽद्य न ख्यापयसि शत्रुहन् ॥
KK-14-02-061-008a	तद्भागिनेयनिधनं तत्त्वेनाऽऽचक्ष्व मे प्रभो ।
KK-14-02-061-008c	सदृशाक्षस्तव कथं शत्रुभिर्निहतो रणे ।
KK-14-02-061-009a	दुर्मरं बत वार्ष्णेय कालेऽप्राप्ते नृभिः सह ।
KK-14-02-061-009c	यत्र मे हृदयं दुःखाच्छतधा न विदीर्यते ॥
KK-14-02-061-010a	किमब्रवीत्त्वां सङ्ग्रामे सुभद्रां मातरं प्रति ।
KK-14-02-061-010c	मां चापि पुण्डरीकाक्ष चपलाक्षः प्रियो मम ॥
KK-14-02-061-011a	आहवं पृष्ठतः कृत्वा कच्चिन्न निहतः परैः ।
KK-14-02-061-011c	कच्चिन्मुखं न गोविन्द तेनाजौ विकृतं कृतम् ॥
KK-14-02-061-012a	स हि कृष्ण महातेजाः श्लाघन्निव ममाग्रतः ।
KK-14-02-061-012c	बालभावेन विजयमात्मनोऽकथयत्प्रभुः ।
KK-14-02-061-013a	कच्चिन्न निकृतो बालो द्रोणकर्णकृपादिभिः ।
KK-14-02-061-013c	धरण्यां निहतः शेते तन्ममाचक्ष्व केशव ॥
KK-14-02-061-014a	स हि द्रोणं च भीष्मं च कर्णं च बलिनां वरम् ।
KK-14-02-061-014c	स्पर्धते स्म रणे नित्यं दुहितुः पुत्रको मम ॥
KK-14-02-061-015a	एवंविधं बहु तदा विलपन्तं सुदुःखितम् ।
KK-14-02-061-015c	पितरं दुःखिततरं गोविन्दो वाक्यमब्रवीत् ॥
KK-14-02-061-016a	न तेन विकृतं वक्त्रं कृतं सङ्ग्राममूर्धनि ।
KK-14-02-061-016c	न पृष्ठतः कृतश्चापि सङ्ग्रामस्तेन दुस्तरः ॥
KK-14-02-061-017a	निहत्य पृथिवीपालान्सहस्रशतसङ्घशः ।
KK-14-02-061-017c	खेदितो द्रोणकर्णाभ्यां दौःशासनिवशं गतः ॥
KK-14-02-061-018a	एको ह्येकेन सततं युध्यमानो यदि प्रभो ।
KK-14-02-061-018c	न स शक्येत सङ्ग्रामे निहन्तुमपि वज्रिणा ॥
KK-14-02-061-019a	समाहूते च सङ्ग्रामे पार्थे संशप्तकैस्तदा ।
KK-14-02-061-019c	पर्यवार्यत सङ्क्रुद्धैः स द्रोणादिभिराहवे ॥
KK-14-02-061-020a	ततः शत्रुवधं कृत्वा सुमहान्तं रणे पितः ।
KK-14-02-061-020c	दौहित्रस्तव वार्ष्णेय दौःशासनिवशं गतः ॥
KK-14-02-061-021a	नूनं च स गतः स्वर्गं जहि शोकं महामते ।
KK-14-02-061-021c	न हि व्यसनमासाद्य सीदन्ति कृतबुद्धयः ॥
KK-14-02-061-022a	द्रोणकर्णप्रभृतयो येन प्रतिसमासिताः ।
KK-14-02-061-022c	रणे महेन्द्रप्रतिमाः स कथं नाप्नुयाद्दिवम् ॥
KK-14-02-061-023a	स शोकं जहि जुर्धर्ष मा च मन्युवशं गमः ।
KK-14-02-061-023c	शस्त्रपूतां हि स गतिं गतः परपुरञ्जयः ॥
KK-14-02-061-024a	तस्मिंस्तु निहते वीरे सुभद्रेयं स्वसा मम ।
KK-14-02-061-024c	दुःखार्ताऽथो सुतं प्राप्य कुररीव ननाद ह ॥
KK-14-02-061-025a	द्रौपदीं च समासाद्य पर्यतप्यत दुःखिता ।
KK-14-02-061-025c	आर्ये क्व दारकाः सर्वे द्रष्टुमिच्छामि तानहम् ॥
KK-14-02-061-026a	अस्यास्तु वचनं श्रुत्वा सर्वास्ताः कुरुयोषितः ।
KK-14-02-061-026c	भुजाभ्यां परिगृह्यैनां चुक्रुशुः परमार्तवत् ॥
KK-14-02-061-027a	उत्तरां चाब्रवीद्भद्रे भर्ता स क्व नु ते गतः ।
KK-14-02-061-027c	क्षिप्रमागमनं मह्यं तस्य त्वं वेदयस्व ह ॥
KK-14-02-061-028a	ननु नामाद्य वैराटि श्रुत्वा मम गिरं सदा ।
KK-14-02-061-028c	भवनान्निष्पतत्याशु कस्मान्नाभ्येति ते पतिः ॥
KK-14-02-061-029a	अभिमन्योऽनुशयिनो मातुलास्ते महारथाः ।
KK-14-02-061-029c	कुशलं चाब्रुवन्सर्वे त्वां युयुत्सुमिहागतम् ॥
KK-14-02-061-030a	आचक्ष्व मेऽद्य सङ्ग्रामं यथापूर्वमरिन्दम ।
KK-14-02-061-030c	कस्मादेवं विलपतीं नाद्येह प्रतिभाषसे ।
KK-14-02-061-031a	एवमादि तु वार्ष्णेय्यास्तस्यास्तत्परिदेवितम् ।
KK-14-02-061-031c	श्रुत्वा पृथा सुदुःखार्ता शनैर्वाक्यमथाब्रवीत् ॥
KK-14-02-061-032a	सुभद्रे वासुदेवेन तथा सात्यकिना रणे ।
KK-14-02-061-032c	पित्रा च लालितो बालः स हतः कालधर्मणा ॥
KK-14-02-061-033a	ईदृशो मर्त्यधर्मोऽयं मा शुचो यदुनन्दिनि ।
KK-14-02-061-033c	पुत्रो हि तव दुर्धर्षः सम्प्राप्तः परमां गतिम् ॥
KK-14-02-061-034a	कुले महति जाताऽसि क्षत्रियाणां महात्मनाम् ।
KK-14-02-061-034c	मा शुचश्चपलाक्षं त्वं पद्मपत्रनिभेक्षणे ॥
KK-14-02-061-035a	उत्तरां त्वमवेक्षस्व गुर्विणीं मा शुचः शुभे ।
KK-14-02-061-035c	पुत्रमेषा हि तस्याशु जनयिष्यति भामिनी ॥
KK-14-02-061-036a	एवमाश्वासयित्वैनां कुन्ती यदुकुलोद्वह ।
KK-14-02-061-036c	विहाय शोकं दुर्धर्षं श्राद्धमस्य ह्यकल्पयत् ॥
KK-14-02-061-037a	समनुज्ञाप्य धर्मज्ञं राजानं भीममेव च ।
KK-14-02-061-037c	यमौ यमोपमौ चैव ददौ दानान्यनेकशः ॥
KK-14-02-061-038a	ततः प्रदाय बह्वीर्गा ब्राह्मणेभ्यो यदूद्वह ।
KK-14-02-061-038c	समाहृष्य तु वार्ष्णेयी वैराटीमब्रवीदिदम् ॥
KK-14-02-061-039a	वैराटि नेह सन्तापस्त्वया कार्यो ह्यनिन्दिते ।
KK-14-02-061-039c	भर्तारं प्रति सुश्रोणि गर्भस्थं रक्ष वै शिशुम् ॥
KK-14-02-061-040a	एवमुक्त्वा ततः कुन्ती विरराम महाद्युते ।
KK-14-02-061-040c	तामनुज्ञाप्य चैवेमां सुभद्रां समुपानयम् ॥
KK-14-02-061-041a	एवं स निधनं प्राप्तो दौहित्रस्तव मानद ।
KK-14-02-061-041c	सन्तापं त्यज दुर्धर्ष मा च शोके मनः कृथाः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि एकषष्टितमोऽध्यायः ॥ 61 ॥

14-61-11 कच्चिद्दुःखेन गोविन्द तत्राजौ विमुखीकृतः इति थ.पाठः ॥ 14-61-19 समाहृते च सङ्ग्रामादिति झ.पाठः । पर्यवार्यत सतुष्टैरिति थ.पाठः ॥
