अध्यायः 085

अर्जुनेन शकुनितनयपराजयपूर्वकं तत्सेनावमर्दनम् ॥ 1 ॥ ततः शकुनिभार्यया तेन स्वसुतवधसम्भावनया रणाङ्गणमेत्यार्जुनस्य प्रसादनम् ॥ 2 ॥ अर्जुनेन गान्धारीगौरवात्तत्सम्माननपूर्वकं तत्तनयसमाश्वासनम् ॥ 3 ॥

001	वैशम्पायन उवाच ।
001a	शकुनस्तनयो वीरो गान्धाराणां महारथः ।
001c	प्रत्युद्ययौ गुडाकेशं सैन्येन महता वृतः ।
001e	हस्त्यश्वरथयुक्तेन पताकाध्वजमालिना ॥
002a	अमृष्यमाणास्ते योधा नृपस्य शकुनेर्वधम् ।
002c	अभ्ययुः सहिताः पार्थं प्रगृहीतशरासनाः ॥
003a	स तानुवाच धर्मात्मा बीभत्सुरपराजितः ।
003c	युधिष्टिरस्य वचनं न च ते जगृहुर्हितम् ॥
004a	वार्यमाणास्तु पार्थेन सान्त्वपूर्वममर्षिताः ।
004c	परिवार्य हयं जग्मुस्ततश्चुक्रोध पाण्डवः ॥
005a	ततः शिरांसि दीप्ताग्रैस्तेषां चिच्छेद पाण्डवः ।
005c	क्षुरैर्गाण्डीवनिर्मुक्तैर्नातियत्नादिवार्जुनः ॥
006a	ते वध्यमानाः पार्थेन हयमुत्सृज्य सम्भ्रमात् ।
006c	न्यवर्तन्त महाराज शरवर्षार्दिता भृशम् ॥
007a	वितुद्यमानस्तैश्चापि गान्धारैः पाण्डुनन्दनः ।
007c	आदिश्याऽऽदिश्य तेजस्वी परानेतानवारयत् ॥
008a	वध्यमानेषु तेष्वाजौ गान्धारेषु समन्ततः ।
008c	स राजा शकुनेः पुत्रः पाण्डवं प्रत्यवारयत् ॥
009a	तं युध्यमानं राजानं क्षत्रधर्मे व्यवस्थितम् ।
009c	पार्थोऽब्रवीन्न मे वध्या राजानो राजशासनात् ॥
010a	अलं युद्धेन ते वीर न तेऽस्त्वद्य पराजयः ।
010c	इत्युक्तस्तदनादृत्य वाक्यमज्ञानमोहितः ।
010e	स शक्रसमकर्माणं समवाकिरदाशुगैः ॥
011a	तस्य पार्थः शिरस्त्राणमर्धचन्द्रेण पत्रिणा ।
011c	अपाहरदमेयात्मा जयद्रथशिरो यथा ॥
012a	तं दृष्ट्वा विस्मयं जग्मुर्गान्धाराः सर्व एव ते ।
012c	इच्छता तेन न हतो राजेत्यपि च ते विदुः ॥
013a	गान्धारराजपुत्रस्तु पलायनकृतक्षणः ।
013c	ययौ तैरेव सहितस्त्रस्तैः क्षुद्रमृगैरिव ॥
014a	तेषां तु तरसा पार्थस्तत्रैव परिधावताम् ।
014c	प्रजहारोत्तमाङ्गानि भल्लैः सन्नतपर्वभिः ॥
015a	उच्छ्रितांस्तु भुजान्केचिन्नाबुध्यन्त शरैर्हृतान् ।
015c	शरैर्गाण्डीवनिर्मुक्तैः पृथुभिः पार्थचोदितैः ॥
016a	सम्भ्रान्तनरनागाश्वमपतद्विद्रुतं बलम् ।
016c	हतविद्रुतभूयिष्ठमावर्तत मुहुर्मुहुः ॥
017a	नाभ्यदृश्यन्त वीरस्य केचिदग्रेऽग्र्यकर्मणः ।
017c	रिपवः पात्यमाना वै ये सहेरन्महाशरान् ॥
018a	ततो गान्धारराजस्य मन्त्रिवृद्धपुरःसरा ।
018c	जननी निर्ययौ भीता पुरस्कृत्यार्घ्यमुत्तमम् ॥
019a	सा न्यवारयदव्यग्रा तं पुत्रं युद्धदुर्मदम् ।
019c	प्रसादयामास च तं जिष्णुमक्लिष्टकारिणम् ॥
020a	तां पूजयित्वा बीभत्सुः प्रसादमकरोत्प्रभुः ।
020c	शकुनेश्चापि तनयं सान्त्वयन्निदमब्रवीत् ॥
021a	न मे प्रियं महाबाहो यत्ते बुद्धिरियं कृता ।
021c	प्रतियोद्धुममित्रघ्न भ्रातैव त्वं ममानघ ॥
022a	गान्धारीं मातरं स्मृत्वा धृतराष्ट्रकृतेन च ।
022c	तेन जीवसि राजंस्त्वं निहतास्त्वनुगास्तव ॥
023a	मैवं भूः शाम्यतां वैरं मा तेऽभूद्बुद्धिरीदृशी ।
023c	आगन्तव्यं परां चैत्रीमश्वमेधे नृपस्य नः ॥
024a	इत्युक्त्वाऽनुययौ पार्थो हयं तं कामचारिणम् ।
024c	ते न्यवर्तन्त गान्धारा हतशिष्टाः स्वकं पुरम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चाशीतितमोऽध्यायः ॥ 85 ॥
