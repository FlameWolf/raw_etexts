अध्यायः 057

शापाद्राक्षसत्वं गतेन सौदासेनोदङ्कभक्षणोद्यमे उदङ्केन पुनः प्रत्यागमनप्रतिज्ञापूर्वकं तं प्रति कुण्डलयाचनम् ॥ 1 ॥ उदङ्केन सौदासवचसा तत्पत्नीं प्रति कुण्डलयाचने तया तं प्रति मणिकुण्डलमहिमादिकथनपूर्वकं राजाभिज्ञानानयनचोदना ॥ 2 ॥

KK-14-02-057-001	वैशम्पायन उवाच ।
KK-14-02-057-001a	स तं दृष्ट्वा तथाभूतं राजानं घोरदर्शनम् ।
KK-14-02-057-001c	दीर्घश्मश्रुधरं नॄणां शोणितेन समुक्षितम् ॥
KK-14-02-057-002a	चकार न व्यथां विप्रो राजा त्वेनमथाब्रवीत् ।
KK-14-02-057-002c	प्रत्युत्थाय महातेजा भयकर्ता यमोपमः ॥
KK-14-02-057-003a	दिष्ट्या त्वमसि कल्याण षष्ठे काले ममान्तिकम् ।
KK-14-02-057-003c	भक्ष्यं मृगयमाणस्य सम्प्राप्तो द्विजसत्तम ॥
KK-14-02-057-004	उदङ्क उवाच ।
KK-14-02-057-004a	राजन्गुर्वर्थिनं विद्धि चरन्तं मामिहागतम् ।
KK-14-02-057-004c	न च गुर्वर्थमुद्युक्तं हिंस्यमाहुर्मनीषिणः ॥
KK-14-02-057-005	राजोवाच ।
KK-14-02-057-005a	षष्ठे काले ममाहारो विहितो द्विजसत्तम ।
KK-14-02-057-005c	न शक्यस्त्वं समुत्स्रष्टुं क्षुधितेन मयाऽद्य वै ॥
KK-14-02-057-006	उदङ्क उवाच ।
KK-14-02-057-006a	एवमस्तु महाराज समयः क्रियतां तु मे ।
KK-14-02-057-006c	गुर्वर्थमभिनिर्वर्त्य पुनरेष्यामि ते वशम् ॥
KK-14-02-057-007a	संश्रुतश्च मया योऽर्थो गुरवे राजसत्तम ।
KK-14-02-057-007c	त्वदधीनः स राजेन्द्र तं त्वां भिक्षे नरेश्वर ॥
KK-14-02-057-008a	ददासि विप्रमुख्येभ्यस्त्वं हि रत्नानि नित्यदा ।
KK-14-02-057-008c	दाता च त्वं नरव्याघ्र पात्रभूतः क्षिताविह ।
KK-14-02-057-008e	पात्रं प्रतिग्रहे चापि विद्धि मां नृपसत्तम ॥
KK-14-02-057-009a	उपाहृत्य गुरोरर्थं त्वदायत्तमरिन्दम ।
KK-14-02-057-009c	समयेनेह राजेन्द्र पुनरेष्यामि ते वशम् ॥
KK-14-02-057-010a	सत्यं ते प्रतिजानामि नात्र मिथ्या कथञ्चन ।
KK-14-02-057-010c	अनृतं नोक्तपूर्वं मे स्वैरेष्वपि कुतोऽन्यथा ॥
KK-14-02-057-011	सौदास उवाच ।
KK-14-02-057-011a	यदि मत्तस्तवाऽऽयत्तो गुर्वर्थः कृत एव सः ।
KK-14-02-057-011c	यदि चास्ति प्रतिग्राह्यं साम्प्रतं तद्वदस्व मे ॥
KK-14-02-057-012	उदङ्क उवाच ।
KK-14-02-057-012a	प्रतिग्राह्यो मतो मे त्वं सदैव पुरुषर्षभ ।
KK-14-02-057-012c	सोऽहं त्वामनुसम्प्राप्तो भिक्षितुं मणिकुण्डले ॥
KK-14-02-057-013	सौदास उवाच ।
KK-14-02-057-013a	पत्न्यास्ते मम विप्रर्षे उचिते मणिकुण्डले ।
KK-14-02-057-013c	वरयार्थं त्वमन्यं वै तं ते दास्यामि सुव्रत ॥
KK-14-02-057-014	उदङ्क उवाच ।
KK-14-02-057-014a	अलं ते व्यपदेशेन प्रमाणं यदि ते वयम् ।
KK-14-02-057-014c	प्रयच्छ कुण्डले मह्यं सत्यवाग्भव पार्थिव ॥
KK-14-02-057-015	वैशम्पायन उवाच ।
KK-14-02-057-015a	इत्युक्तस्त्वब्रवीद्राजा तमुदङ्कं पुनर्वचः ।
KK-14-02-057-015c	गच्छ मद्वचनाद्देवीं ब्रूहि देहीति सत्तम ॥
KK-14-02-057-016a	सैवमुक्ता त्वया नूनं मद्वाक्येन शुचिव्रता ।
KK-14-02-057-016c	प्रदास्यति द्विजश्रेष्ठ कुण्डले ते न संशयः ॥
KK-14-02-057-017	उदङ्क उवाच ।
KK-14-02-057-017a	क्व पत्नी भवतः शक्या मया द्रष्टुं नरेश्वर ।
KK-14-02-057-017c	स्वयं वाऽपि भवान्पत्नीं किमर्थं नोपसर्पति ॥
KK-14-02-057-018	सौदास उवाच ।
KK-14-02-057-018a	तां द्रक्ष्यति भवानद्य कास्मिंश्चिद्वननिर्झरे ।
KK-14-02-057-018c	षष्ठे काले न हि मया सा शक्या द्रष्टुमद्य वै ॥
KK-14-02-057-019	वैशम्पायन उवाच ।
KK-14-02-057-019a	उदङ्कस्तु तथोक्तः स जगाम भरतर्षभ ।
KK-14-02-057-019c	मदयन्तीं च दृष्ट्वा स ज्ञापयत्स्वप्रयोजनम् ॥
KK-14-02-057-020a	सौदासवचनं श्रुत्वा ततः सा पृथुलोचना ।
KK-14-02-057-020c	प्रत्युवाच महाबुद्धिमुदङ्कं जनमेजय ॥
KK-14-02-057-021a	एवमेतन्महाब्रह्मन्नानृतं वदसेऽनघ ।
KK-14-02-057-021c	अभिज्ञानं तु किञ्चित्त्वं समानयितुमर्हसि ॥
KK-14-02-057-022a	इमे हि दिव्ये मणिकुण्डले मे देवाश्च यक्षाश्च महर्षयश्च ।
KK-14-02-057-022c	तैस्तैरुपायैरपहर्तुकामाश्छिद्रेषु नित्यं परितर्कयन्ति ॥
KK-14-02-057-023a	निक्षिप्तमेतद्भुवि पन्नगास्तु रत्नं समासाद्य परामृशेयुः ।
KK-14-02-057-023c	यक्षास्तथोच्छिष्टधृतं सुराश्च निद्रावशाद्वा परिधर्षयेयुः ॥
KK-14-02-057-024a	छिद्रेष्वेतेष्विमे नित्यं ह्रियेते द्विजसत्तम ।
KK-14-02-057-024c	देवराक्षसनागानामप्रमत्तेन धार्यते ॥
KK-14-02-057-025a	एते दिवाऽपि भासेते रात्रौ च द्विजसत्तम ।
KK-14-02-057-025c	नक्तं नक्षत्रताराणां प्रभामाक्षिप्य वर्ततः ॥
KK-14-02-057-026a	एते ह्यामुच्य भगवन्क्षुत्पिपासाभयं कुतः ।
KK-14-02-057-026c	विषाग्निश्वापदेभ्यश्च भयं जातु न विद्यते ॥
KK-14-02-057-027a	ह्रस्वेन चैते आमुक्ते भवतो ह्रस्वके तदा ।
KK-14-02-057-027c	अनुरूपेण चामुक्ते जायेते तत्प्रमाणके ॥
KK-14-02-057-028a	एवंविधे ममैते वै कुण्डले परमार्चिते ।
KK-14-02-057-028c	त्रिषु लोकेषु विज्ञाते तदभिज्ञानमानय ॥ ॥

इति श्रीमन्महाभारते आश्वमेधिकपर्वणि अनुगीतापर्वणि सप्तपञ्चाशोऽध्यायः ॥ 57 ॥

14-57-24 छिद्रेष्वेतेष्विमे इति पूर्वान्वयि । नागानां नागैः ह्रियेत इति सम्बन्धः ॥
