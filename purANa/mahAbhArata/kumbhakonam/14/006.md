अध्यायः 006

बृहस्पतिना इन्द्रे स्वेन मरुत्तस्यायाजनप्रतिज्ञानश्रवणामर्षिणा मरुत्तेनि स्वयाजनप्रार्थेन तत्प्रत्याख्यानम् ॥ 1 ॥ ततः प्रतिनिवृत्तस्य मरुत्तस्य मध्येमार्गं नारदसमागमः ॥ 2 ॥ नारदचोदनया मरुत्तेन वाराणसीद्वारे स्वेन स्थापितकुणपावलोकनेन प्रलायमानं संवर्तं प्रत्यनुगमनम् ॥ 3 ॥ संवर्तेन तत्प्रतिनिवर्तनाय पांसुकर्दमप्रक्षेपेऽप्यनिवर्तमानं तमवलोक्य विजने न्यग्रोधमूले समुपवेशः ॥ 4 ॥

001	व्यास उवाच ।
001a	अत्राप्युदाहरन्तीममितिहासं पुरातनम् ।
001c	बृहस्पतेश्च संवादं मरुत्तस्य च धीमतः ॥
002a	देवराजस्य समयं कृतमाङ्गिरसेन ह ।
002c	श्रुत्वा मरुत्तो नृपतिर्मन्युमाहारयत्परम् ॥
003a	सङ्कल्प्य मनसा यज्ञं करन्धमसुतात्मजः ।
003c	बृहस्पतिमुपागम्य वाग्मी वचनमब्रवीत् ॥
004a	भगवन्यन्मया पूर्वमभिगम्य तपोधन ।
004c	कृतोऽभिसन्धिर्यज्ञस्य भवतो वचनाद्गुरो ॥
005a	तमहं यष्टुमिच्छामि सम्भाराः सम्भृताश्च मे ।
005c	याज्योऽस्मि भवतः साधो तत्प्राप्नुहि विधत्स्व च ॥
006	बृहस्पतिरुवाच ।
006a	न कामये याजयितुं त्वामहं पृथिवीपते ।
006c	वृतोऽस्मि देवराजेन प्रतिज्ञातं च तस्य मे ॥
007	मरुत्त उवाच ।
007a	पित्र्यमस्मि तव क्षेत्रं बहुमन्ये च ते भृशम् ।
007c	तवास्मि याज्यतां प्राप्तो भजमानं भजस्व माम् ॥
008	बृहस्पतिरुवाच ।
008a	अमर्त्यं याजयित्वाऽहं याजयिष्ये कथं नरम् ।
008c	मरुत्त गच्छ वा मा वा निवृत्तोऽस्म्यद्य याजनात् ॥
009a	न त्वां याजयिताऽस्म्यद्य वृणु यं त्वमिहेच्छसि ।
009c	उपाध्यायं महाबाहो यस्ते यज्ञं करिष्यति ॥
010	व्यास उवाच ।
010a	एवमुक्तस्तु नृपतिर्मरुत्तो व्रीडितोऽभवत् ।
010c	प्रत्यागच्छन्सुसंविग्नो ददर्श पथि नारदम् ॥
011a	देवर्षिणा समागम्य नारदेनि स पार्थिवः ।
011c	विधिवत्प्राञ्जलिस्तस्थावथैनं नारदोऽब्रवीत् ॥
012a	राजर्षे नातिहृष्टोऽसि कच्चित्क्षेमं तवानघ ।
012c	क्व गतोऽसि कुतश्चेदमप्रीतिस्थानमागतम् ॥
013a	श्रोतव्यं चेन्मया राजन्ब्रूहि मे पार्थिवर्षभ ।
013c	व्यपनेष्यामि ते मन्युं सर्वयत्नैर्नराधिप ॥
014a	एवमुक्तो मरुत्तः स नारदेन महर्षिणा ।
014c	विप्रलम्भमुपाध्यायात्सर्वज्ञे तं न्यवेदयत् ॥
015	मरुत्त उवाच ।
015a	गतोऽस्म्यङ्गिरसः पुत्रं देवाचार्यं बृहस्पतिम् ।
015c	यज्ञार्थमृत्विजं प्रष्टुं स च मां नाभ्यनन्दत ॥
016a	प्रत्याख्यातश्च तेनाहं जीवितुं नाद्य कामये ।
016c	परित्यक्तश्च गुरुणा दूषितश्चास्मि नारद ॥
017	व्यास उवाच ।
017a	एवमुक्तस्तु राज्ञा स नारदः प्रत्युवाच ह ।
017c	आविक्षितं महाराज वाचा सञ्जीवयन्निव ॥
018a	राजन्नङ्गिरसः पुत्रः संवर्तो नाम धार्मिकः ।
018c	चङ्क्रमीति दिशः सर्वा दिग्वासा मोहयन्प्रजाः ॥
019a	तं गच्छ यदि याज्यं त्वां न वाञ्छति बृहस्पतिः ।
019c	प्रसन्नस्त्वां महातेजाः संवर्तो याजयिष्यति ॥
020	मरुत्त उवाच ।
020a	सञ्जीवितोऽहं भवता वाक्येनानेन नारद ।
020c	पश्येयं क्व नु संवर्तं शंस मे वदतांवर ॥
021a	कथं च तस्मै वर्तेयं कथं मां न परित्यजेत् ।
021c	प्रत्याख्यातश्च तेनापि नाहं जीवितुमुत्सहे ॥
022	नारद उवाच ।
022a	उन्मत्तवेषं बिभ्रत्स चङ्क्रमीति यथासुखम् ।
022c	वाराणसीं तु नगरीमभीक्ष्णमुपसेवते ॥
023a	तस्या द्वारं समासाद्य न्यसेथाः कुणपं क्वचित् ।
023c	तं दृष्ट्वा यो निवर्तेत संवर्तः स महीपते ॥
024a	तं पृष्ठतोऽनुगच्छेथा यत्र गच्छेत्स वीर्यवान् ।
024c	तमेकान्ते समासाद्य प्राञ्जलिः शरणं व्रजेः ॥
025a	पृच्छेत्त्वां यदि केनाहं तवाऽऽख्यात इति स्म ह ।
025c	ब्रूयास्त्वं नारदेनेति स कुत्र इति शत्रुहन् ॥
026a	स चेत्त्वामनुयुञ्जीत ममानुगमनेप्सया ।
026c	शंसेथा वह्निमारूढं मामपि त्वमशङ्कया ॥
027	व्यास उवाच ।
027a	स तथेति प्रतिश्रुत्य पूजयित्वा च नारदम् ।
027c	अभ्यनुज्ञाय राजर्षिर्ययौ वाराणसीं पुरीम् ॥
028a	तत्र गत्वा यथोक्तं स पुर्या द्वारे महायशाः ।
028c	कुणपं स्थापयामास नारदस्य वचः स्मरन् ॥
029a	यौगपद्येन विप्रश्च पुरीद्वारमथाविशत् ।
029c	ततः स कुणपं दृष्ट्वा सहसा संन्यवर्तत ॥
030a	स तं निवृत्तमालक्ष्य प्राञ्जलिः पृष्ठतोऽन्वगात् ।
030c	आविक्षितो महीपालः संवर्तमुपशिक्षितुम् ॥
031a	स च तं विजने दृष्ट्वा पांसुभिः कर्दमेन च ।
031c	श्लेष्मणा चैव राजानं ष्ठीवनैश्च समाकिरत् ॥
032a	स तथा बाध्यमानो वै संवर्तेन महीपतिः ।
032c	अन्वगादेव तमृषिं प्राञ्जलिः सम्प्रसादयन् ॥
033a	ततो निवर्त्य संवर्तः परिश्रान्त उपाविशत् ।
033c	शीतलच्छायमासाद्य न्यग्रोधं बहुशाखिनम् ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि षष्ठोऽध्यायः ॥ 6 ॥

14-6-13 मन्युं दैन्यम् ॥
