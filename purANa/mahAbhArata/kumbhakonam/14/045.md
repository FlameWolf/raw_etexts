अध्यायः 045

ब्रह्मणा महर्षीन्प्रति शरीरस्य कालचक्रवत्सर्वनाशकत्वोक्तिपूर्वकं गृहस्थधर्मानुष्ठानस्य श्रेयःसाधनत्वोक्तिः ॥ 1 ॥

KK-14-02-045-001	ब्रह्मोवाच ।
KK-14-02-045-001a	बुद्धिसारं मनस्तम्भमिन्द्रियग्रामबन्धनम् ।
KK-14-02-045-001c	महाभूतारविष्कम्भं निमेषपरिवेष्टनम् ॥
KK-14-02-045-002a	जराशोकसमाविष्टं व्याधिव्यसनसञ्चरम् ।
KK-14-02-045-002c	देशकालविचारीदं श्रमव्यायामनिःस्वनम् ॥
KK-14-02-045-003a	अहोरात्रपरिक्षेपं शीतोष्णपरिमण्डलम् ।
KK-14-02-045-003c	सुखदुःखान्तसंश्लेषं क्षुत्पिपासावकीलकम् ॥
KK-14-02-045-004a	छायातपविलेखं च निमेषोन्मेषविह्वलम् ।
KK-14-02-045-004c	शोकमोहजराकीर्णं वर्तमानमचेतनम् ॥
KK-14-02-045-005a	मासार्धमासगुणितं विषमं लोकसञ्चरम् ।
KK-14-02-045-005c	तमोनिचयपङ्कं च रजोवेगप्रवर्तकम् ॥
KK-14-02-045-006a	सत्त्वालङ्कारदीप्तं च गुणसङ्घातमण्डलम् ।
KK-14-02-045-006c	विरतिग्रहणाभीकं शोकसंहारवर्तनम् ॥
KK-14-02-045-007a	क्रियाकारणसंयुक्तं रागविस्तारमायतम् ।
KK-14-02-045-007c	लोभेप्सापरिविक्षोभं विविक्तज्ञानसम्भवम् ॥
KK-14-02-045-008a	भयमोहपरीवारं भूतसम्मोहकारकम् ।
KK-14-02-045-008c	आनन्दप्रीतिचारं च कामक्रोधपरिग्रहम् ॥
KK-14-02-045-009a	महदादिविशेषान्तमव्यक्तं प्रभवाप्ययम् ।
KK-14-02-045-009c	मनोजवनमश्रान्तं कालचक्रं प्रवर्तते ॥
KK-14-02-045-010a	एतद्द्वन्द्वसमायुक्तं कालचक्रमचेतनम् ।
KK-14-02-045-010c	विसृजेत्सङ्क्षिपेच्चापि बोधयेत्स्वापयेज्जगम् ॥
KK-14-02-045-011a	कालचक्रप्रवृत्तिं च निवृत्तिं चैव तत्त्वतः ।
KK-14-02-045-011c	यस्तु वेद नरो नित्यं न स भूतेषु मुह्यति ॥
KK-14-02-045-012a	विमुक्तः सर्वसङ्क्लेशैः सर्वद्वन्द्वातिगो मुनिः ।
KK-14-02-045-012c	विमुक्तः सर्वपापेभ्यः प्राप्नोति परमां गतिम् ॥
KK-14-02-045-013a	गृहस्थो ब्रह्मचारी च वानप्रस्थोऽथ भिक्षुकः ।
KK-14-02-045-013c	चत्वार आश्रमाः प्रोक्ताः सर्वे गार्हस्थ्यमूलकाः ॥
KK-14-02-045-014a	यः कश्चिदिह लोकेऽस्मिन्नाश्रमः परिकीर्तितः ।
KK-14-02-045-014c	तस्यान्तगमनं श्रेयः कीर्तिरेषा सनातनी ॥
KK-14-02-045-015a	संस्कारैः संस्कृतः पूर्वं यथावच्चरितव्रतः ।
KK-14-02-045-015c	जातौ गुणविशिष्टायां समावर्तेत वेदवित् ॥
KK-14-02-045-016a	स्वदारनिरतो नित्यं शिष्टाचारो जितेन्द्रियः ।
KK-14-02-045-016c	पञ्चभिश्च महायज्ञैः श्रद्दधानो यजेदिह ॥
KK-14-02-045-017a	देवतातिथिशिष्टाशी निरतो वेदकर्मसु ।
KK-14-02-045-017c	इज्याप्रदानयुक्तश्च यथाशक्ति यथाविधि ॥
KK-14-02-045-018a	न पाणिपादचपलो न नेत्रचपलो मुनिः ।
KK-14-02-045-018c	न च वागङ्गचपल इति शिष्टस्य गोचरः ॥
KK-14-02-045-019a	नित्यं यज्ञोपवीती स्याच्छुक्लवासाः शुचिव्रतः ।
KK-14-02-045-019c	नियतो यमदानाभ्यां सदा शिष्टैश्च संविशेत् ॥
KK-14-02-045-020a	जितशिश्नोदरो मैत्रः शिष्टाचारसमन्वितः ।
KK-14-02-045-020c	वैणवीं धारयेद्यष्टिं सोदकं च कमण्डलुम् ॥
KK-14-02-045-021a	`त्रीणि धारयते नित्यं कमण्डलुमतन्द्रितः ।
KK-14-02-045-021c	एकमाचमनार्थाय एकं वै पादधावनम् ।
KK-14-02-045-021e	एकं शौचविधानार्थमित्येतत्त्रितयं तथा ॥'
KK-14-02-045-022a	अधीत्याध्यापनं कुर्यात्तथा यजनयाजने ।
KK-14-02-045-022c	दानं प्रतिग्रहं वाऽपि षड्गुणां वृत्तिमाचरेत् ॥
KK-14-02-045-023a	त्रीणि कर्माणि जानीत ब्राह्मणानां तु जीविकाः ।
KK-14-02-045-023c	याजनाध्यापने चोभे शुद्धाच्चापि प्रतिग्रहः ॥
KK-14-02-045-024a	अथ शेषाणि चान्यानि त्रीणि कर्माणि यानि तु ।
KK-14-02-045-024c	दानमध्ययनं यज्ञो धर्मयुक्तानि तानि तु ॥
KK-14-02-045-025a	तेष्वप्रमादं कुर्वीत त्रिषु कर्मसु धर्मवित् ।
KK-14-02-045-025c	दान्तो मैत्रः क्षमायुक्तः सर्वभूतसमो मुनिः ॥
KK-14-02-045-026a	सर्वमेतद्यथाशक्ति विप्रो निर्वर्तयञ्शुचिः ।
KK-14-02-045-026c	एवं युक्तो जयेत्स्वर्गं गृहस्थः संशितव्रतः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि पञ्चचत्वारिंशोऽध्यायः ॥ 45 ॥

14-45-1 इन्द्रियग्रामवर्धनमिति क.ट.थ.पाठः ॥ 14-45-8 अनन्तप्रतिसारं चेति ट.पाठः ॥ 14-45-10 मोहयेत्सामरं जगदिति क.ट.थ.पाठः ॥ 
