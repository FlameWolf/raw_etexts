श्रीः
अध्यायः 087

कृष्णेन बलरामादिभिः सह युधिष्ठिराश्वमेधाय हास्तिनपुरम्प्रत्यागमनम् ॥ 1 ॥ तथा युधिष्ठिरम् प्रति नानादेशेभ्य आगमिष्यतां राज्ञामप्रमादेन यथोचितपूजाया मणलूरादागमिष्यतो बभ्रुवाहनस्य सम्माननस्य च कर्तव्यताप्रतिपादकार्जुनसन्देशनिवेदनम् ॥ 2 ॥

KK-14-02-87-001	वैशम्पायन उवाच 
KK-14-02-87-001a	समागतान्वेदविदो राज्ञश्च पृथिवीश्वरान् ।
KK-14-02-87-001c	दृष्ट्वा युधिष्ठिरो राजा भीमसेनमभाषत ॥
KK-14-02-87-002a	उपयाता नरव्याघ्रा य एते पृथिवीश्वराः ।
KK-14-02-87-002c	एतेषां क्रियतां पूजा पूजार्हा हि नराधिपाः ॥
KK-14-02-87-003a	इत्युक्तः स तथा चक्रे नरेन्द्रेण यशस्विना ।
KK-14-02-87-003c	भीमसेनो महातेजा यमाभ्यां सह पाण्डवः ॥
KK-14-02-87-004a	अथाभ्यगच्छद्गोविन्दो वृष्णिभिः सह धर्मजम् ।
KK-14-02-87-004c	बलदेवं पुरस्कृत्य सर्वप्राणभृतां वरः ॥
KK-14-02-87-005a	युयुधानेन सहितः प्रद्युम्नेन गदेन च ।
KK-14-02-87-005c	निशठेनाथ साम्बेन तथैव कृतवर्मणा ॥
KK-14-02-87-006a	तेषामपि परां पूजां चक्रे भीमो महारथः ।
KK-14-02-87-006c	विविशुस्ते च वेश्मानि रत्नवन्ति च सर्वशः ॥
KK-14-02-87-007a	युधिष्ठिरसमीपे तु कथान्ते मधुसूदनः ।
KK-14-02-87-007c	अर्जुनं कथयामास बहुसङ्ग्रामकर्शितम् ॥
KK-14-02-87-008a	स तं प्रपच्छ कौन्तेयः पुनःपुनररिन्दमम् ।
KK-14-02-87-008c	धर्मजः शक्रजं जिष्णुं समाचष्ट जगत्पतिः ॥
KK-14-02-87-009a	आगमद्द्वारकावासी समाप्तः पुरुषो नृप ।
KK-14-02-87-009c	योऽद्राक्षीत्पाण्डवश्रेष्ठं बहुसङ्ग्रामकर्शितम् ॥
KK-14-02-87-010a	समीपे च महाबाहुमाचष्ट च मम प्रभो ।
KK-14-02-87-010c	कुरु कार्याणि कौन्तेय हयमेधार्थसिद्धये ॥
KK-14-02-87-011a	इत्युक्तः प्रत्युवाचैनं धर्मराजो युधिष्ठिरः ।
KK-14-02-87-011c	दिष्ट्या स कुशली जिष्णुरुपायाति च माधव ॥
KK-14-02-87-012a	यदिदं सन्दिदेशास्मिन्पाण्डवानां बलाग्रणीः ।
KK-14-02-87-012c	तदाख्यातमिहेच्छामि भवता यदुनन्दन ॥
KK-14-02-87-013a	इत्युक्तो धर्मराजेन वृष्ण्यन्धकपतिस्तदा ।
KK-14-02-87-013c	प्रोवाचेदं वचो वाग्मी धर्मात्मानं युधिष्ठिरम् ॥
KK-14-02-87-014a	इदमाह महाराज पार्थवाक्यं नरेश्वरः ।
KK-14-02-87-014c	वाच्यो युधिष्ठिरः कृष्ण काले वाक्यमिदं मम ॥
KK-14-02-87-015a	आगमिष्यन्ति राजानः सर्वे वै कौरवर्षभ ।
KK-14-02-87-015c	प्राप्तानां महतां पूजा कार्या ह्येतत्क्षमं हि नः ॥
KK-14-02-87-016a	इत्येतद्वचनाद्राजा विज्ञाप्यो मम मानद ।
KK-14-02-87-016c	तथा चात्ययिकं न स्याद्यदर्घाहरणेऽभवत् ॥
KK-14-02-87-017a	कर्तुमर्हति तद्राजा भवांश्चाप्यनुमन्यताम् ।
KK-14-02-87-017c	राजद्वेषान्न नश्येयुरिमा राजन्पुनः प्रजाः ॥
KK-14-02-87-018a	इदमन्यच्च कौन्तेय वचः स पुरुषोऽब्रवीत् ।
KK-14-02-87-018c	धनञ्जयस्य नृपते तन्मे निगदतः शृणु ॥
KK-14-02-87-019a	उपयास्यति यज्ञं नो मणलूरपतिर्नृपः ।
KK-14-02-87-019c	पुत्रो मम महातेजा दयितो बभ्रुवाहनः ॥
KK-14-02-87-020a	तं भवान्मदपेक्षार्थं विधिवत्प्रतिपूजयेत् ।
KK-14-02-87-020c	स तु भक्तोऽनुरक्तश्च मम नित्यमिति प्रभो ॥
KK-14-02-87-021a	इत्येतद्वचनं श्रुत्वा धर्मराजो युधिष्ठिरः ।
KK-14-02-87-021c	अभिनन्द्यास्य तद्वाक्यमिदं वचनमब्रवीत् ॥ 

इति श्रीमन्महाभारते आश्वमेधिकपर्वणि अनुगीतापर्वणि सप्ताशीतितमोऽध्यायः ॥ 87 ॥

14-87-7 भोजराजन्यानां वर्धनः ॥ 14-87-8 जानुनोरधस्थः पश्चाद्भागीयो मांसलः प्रदेशः पिण्डिका । ते उभे अस्याधिके स्वदेशादधोभागपर्यन्तं बहुलमालम्बमाने ॥
