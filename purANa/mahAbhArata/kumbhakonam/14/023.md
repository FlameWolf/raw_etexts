अध्यायः 023

कृष्णेनार्जुनं प्रति पृथग्घ्राणादीन्द्रियगुणप्रतिपादनपूर्वकं तेषां मनसा सह विवादप्रतिपादकब्राह्मणदम्पतिसंवादानुवादः ॥ 1 ॥

KK-14-02-023-001	ब्राह्मण उवाच ।
KK-14-02-023-001a	अत्राप्युदाहरन्तीममितिहासं पुरातनम् ।
KK-14-02-023-001c	सुभगे सप्तहोतॄणां विधानमिह यादृशम् ॥
KK-14-02-023-002a	घ्राणश्चक्षुश्च जिह्वा च त्वक् श्रोत्रं चैव पञ्चमम् ।
KK-14-02-023-002c	मनो बुद्धिश्च सप्तैते होतारः पृथगाश्रिताः ॥
KK-14-02-023-003a	सूक्ष्माकाशे समं प्राप्ते न पश्यन्तीतरेतरम् ।
KK-14-02-023-003c	एतद्वै सप्तहोतृत्वं स्वभावाद्विद्धि शोभने ॥
KK-14-02-023-004	ब्राह्मण्युवाच ।
KK-14-02-023-004a	सूक्ष्मे तु काशे सम्प्राप्ते कथं नान्योन्यदर्शिनः ।
KK-14-02-023-004c	कथं स्वभावाद्भगवन्नेतदाचक्ष्व मे प्रभो ॥
KK-14-02-023-005	ब्राह्मण उवाच ।
KK-14-02-023-005a	गुणज्ञानेषु विज्ञानं गुणज्ञानामभिज्ञता ।
KK-14-02-023-005c	परस्परं गुणानेते नाभिजानन्ति कर्हिचित् ॥
KK-14-02-023-006a	जिह्वा चक्षुस्तथा श्रोत्रं त्वङ्मनो बुद्धिरेव च ।
KK-14-02-023-006c	न गन्धानधिगच्छन्ति घ्राणस्तानधिगच्छति ॥
KK-14-02-023-007a	घ्राणं चक्षुस्तथा श्रोत्रं त्वङ्मनो बुद्धिरेव च ।
KK-14-02-023-007c	न रसानधिगच्छन्ति जिह्वा तानधिगच्छति ॥
KK-14-02-023-008a	घ्राणं जिह्वा तथा श्रोत्रं त्वङ्मनो बुद्धिरेव च ।
KK-14-02-023-008c	न रूपाण्यधिगच्छन्ति चक्षुस्तान्यधिगच्छति ॥
KK-14-02-023-009a	घ्राणं जिह्वा ततश्चक्षुः श्रोत्रं बुद्धिर्मनस्तथा ।
KK-14-02-023-009c	न स्पर्शानधिगच्छन्ति त्वक्च तानधिगच्छति ॥
KK-14-02-023-010a	घ्राणं जिह्वा च चक्षुश्च त्वङ्मनो बुद्धिरेव च ।
KK-14-02-023-010c	न शब्दानधिगच्छन्ति श्रोत्रं तानधिगच्छति ॥
KK-14-02-023-011a	घ्राणं जिह्वा च चक्षुश्च त्वक् श्रोत्रं बुद्धिरेव च ।
KK-14-02-023-011c	सङ्कल्पान्नाधिगच्छन्ति मनस्तानधिगच्छति ॥
KK-14-02-023-012a	घ्राणं जिह्वा च चक्षुश्च त्वक् श्रोत्रं मन एव च ।
KK-14-02-023-012c	न निष्ठामधिगच्छन्ति बुद्धिस्तामधिगच्छति ॥
KK-14-02-023-013a	अत्राप्युदाहरन्तीममितिहासं पुरातनम् ।
KK-14-02-023-013c	इन्द्रियाणां च संवादं मनसश्चैव भामिनि ॥
KK-14-02-023-014	मन उवाच ।
KK-14-02-023-014a	नाघ्राति मामृते घ्राणं रसं जिह्वा न वेत्ति च ।
KK-14-02-023-014c	रूपं चक्षुर्न गृह्णाति त्वक् स्पर्शं नावबुध्यते ॥
KK-14-02-023-015a	न श्रोत्रं बुध्यते शब्दं मया हीनं कथञ्चन ।
KK-14-02-023-015c	प्रवरं सर्वभूतानामहमस्मि सनातनम् ॥
KK-14-02-023-016a	अगाराणीव शून्यानि शान्तार्चिष इवाग्नयः ।
KK-14-02-023-016c	इन्द्रियाणि न भासन्ते मया हीनानि नित्यशः ॥
KK-14-02-023-017a	काष्ठानीवार्द्रशुष्काणि यतमानैरपीन्द्रियैः ।
KK-14-02-023-017c	गुणार्थान्नाधिगच्छन्ति मामृते सर्वजन्तवः ॥
KK-14-02-023-018	इन्द्रियाण्यूचुः ।
KK-14-02-023-018a	एवमेतद्भवेत्सत्यं यथैतन्मन्यते भवान् ।
KK-14-02-023-018c	ऋतेऽस्मानस्मदर्थांस्त्वं भोगान्भुङ्क्ते भवान्यदि ॥
KK-14-02-023-019a	यद्यस्मासु प्रलीनेषु तर्पणं प्राणधारणम् ।
KK-14-02-023-019c	भोगान्भुङ्क्ते भवान्सत्यं यथैतन्मन्यते तथा ॥
KK-14-02-023-020a	अथवाऽस्मासु लीनेषु तिष्ठत्सु विषयेषु च ।
KK-14-02-023-020c	यदि सङ्कल्पमात्रेण भुङ्क्ते भोगान्यथार्थवत् ॥
KK-14-02-023-021a	अथ चेन्मन्यसे सिद्धिमस्मदर्थेषु नित्यदा ।
KK-14-02-023-021c	घ्राणेन रूपमादत्स्व रसमादत्स्व चक्षुषा ॥
KK-14-02-023-022a	श्रोत्रेण गन्धानादत्स्व स्पर्शानादत्स्व जिह्वया ।
KK-14-02-023-022c	त्वचा च शब्दमादत्स्व बुद्ध्या स्पर्शमथापि च ॥
KK-14-02-023-023a	बलवन्तो ह्यनियमा नियमा दुर्बलीयसाम् ।
KK-14-02-023-023c	भोगानपूर्वानादत्स्व नोच्छिष्टं भोक्तुमर्हति ॥
KK-14-02-023-024a	यथा हि शिष्यः शास्तारं श्रुत्यर्थमभिधावति ।
KK-14-02-023-024c	ततः श्रुतमुपादाय श्रुतार्थमुपतिष्ठति ॥
KK-14-02-023-025a	विषयानेवमस्माभिर्दर्शितानभिमन्यसे ।
KK-14-02-023-025c	अनुभूतानतीतांश्च स्वप्ने जागरणे तथा ॥
KK-14-02-023-026a	वैमनस्यं गतानां च जन्तूनामल्पचेतसाम् ।
KK-14-02-023-026c	अस्मदर्थे कृते दृश्यते प्राणधारणम् ॥
KK-14-02-023-027a	बहूनपि हि सङ्कल्पान्मत्वा स्वप्नानुपास्य च ।
KK-14-02-023-027c	बुभुक्षया पीड्यमानो विषयानेन धावति ॥
KK-14-02-023-028a	अगारमद्वारमिव प्रविश्य सङ्कल्पभोगान्विषयानविन्दन् ।
KK-14-02-023-028c	प्राणक्षये शान्तिमुपैति नित्यं दारुक्षयेऽग्निर्ज्वलितो यथैव ॥
KK-14-02-023-029a	कामं तु नष्टेषु गुणेषु सङ्गः कामं च नान्योन्यगुणोपलब्धिः ।
KK-14-02-023-029c	अस्मान्विना नास्ति तपोपलब्धिस्तामप्यृते त्वां न भजेत्प्रहर्षः ॥ ॥

इति श्रीमन्महाभारते आश्वमेधिकपर्वणि अनुगीतापर्वणि त्रयोविंशोऽध्यायः ॥ 23 ॥ 
