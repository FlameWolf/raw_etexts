अध्यायः 074

अर्जुनेन त्रैगर्तानां पराजयः ॥ 1 ॥

001	वैशम्पायन उवाच ।
001a	त्रिगर्तैरभवद्युद्धं कृतवैरैः किरीटिनः ।
001c	महारथसमाज्ञातैर्हतानां पुत्रनप्तृभिः ॥
002a	ते समाज्ञाय सम्प्राप्तं यज्ञियं तुरगोत्तमम् ।
002c	विषयान्तं ततो वीरा दंशिताः पर्यवारयन् ॥
003a	रथिनो बद्धतूणीराः सदश्वैः समलङ्कृतैः ।
003c	परिवार्य हयं राजन्ग्रहीतुं सम्प्रचक्रमुः ॥
004a	ततः किरीटी सञ्चिन्त्य तेषां तत्र चिकीर्षितम् ।
004c	वारयामास तान्वीरान्सान्त्वपूर्वमरिन्दमः ॥
005a	तदनादृत्य ते सर्वे शरैरभ्यहनंस्तदा ।
005c	तमोरजोभ्यां सञ्छन्नांस्तान्किरीटी न्यवारयत् ॥
006a	तानब्रवीत्ततो जिष्णुः प्रहसन्निव भारत ।
006c	निवर्तध्वमधर्मज्ञाः श्रेयो जीवितमेव च ॥
007a	स हि वीरः प्रयास्यन्वै धर्मराजेन वारितः ।
007c	हतबान्धवा न ते पार्थ हन्तव्याः पार्थिवा इति ॥
008a	स तदा तद्वचः श्रुत्वा धर्मराजस्य धीमतः ।
008c	तान्निवर्तध्वमित्याह न न्यवर्तन्त चापि ते ॥
009a	ततस्त्रिगर्तराजानं सूर्यवर्माणमाहवे ।
009c	विनद्य शरजालेनि प्रजहास धनञ्जयः ॥
010a	ततस्ते रथघोषेण रथनेमिस्वनेन च ।
010c	पूरयन्तो दिशः सर्वा धनञ्जयमुपाद्रवन् ॥
011a	सूर्यवर्मा ततः पार्थे शराणां नतपर्वणाम् ।
011c	शतान्यमुञ्चद्राजेन्द्र लघ्वस्त्रमभिदर्शयन् ॥
012a	तथैवान्ये महेष्वासा ये च तस्यानुयायिनः ।
012c	मुमुचुः शरवर्षाणि धनञ्जयवधैषिणः ॥
013a	स ताञ्ज्यामुखनिर्मुक्तैर्बहुभिः सुबहूञ्शरान् ।
013c	चिच्छेद पाण्डवो राजंस्ते भूमौ न्यपतंस्तदा ॥
014a	केतुवर्मा तु तेजस्वी तस्यैवावरजो युवा ।
014c	युयुधे भ्रातुरर्थाय पाण्डवेन यशस्विना ॥
015a	तमापतन्तं सम्प्रेक्ष्य केतुवर्माणमाहवे ।
015c	अभ्यघ्नन्निशितैर्बाणैर्बीभत्सुः परवीरहा ॥
016a	केतुवर्मण्यभिहते धृतवर्मा महारथः ।
016c	रथेनाशु समुत्पत्य शरैर्जिष्णुमवाकिरत् ॥
017a	तस्य तां शीघ्रतामीक्ष्य तुतोषातीव वीर्यवान् ।
017c	गुडाकेशो महातेजा बालस्य धृतवर्मणः ॥
018a	न सन्दधानं ददृशे नाददानं च तं तदा ।
018c	किरन्तमेवं स शरान्ददृशे पाकशासनिः ॥
019a	स तु तं पूजयामास धृतवर्माणमाहवे ।
019c	मनसा तु मुहूर्तं वै रणे समभिहर्षयन् ॥
020a	`न विव्याध रणे क्रुद्धः कुन्तीपुत्रो हसन्निव ।
020c	सौभद्रस्येव तत्कर्म दृष्ट्वा बालस्य विस्मितः ॥
021a	तं पन्नगमिव क्रुद्धं कुरुवीरः स्मयन्निव ।
021c	प्रीतिपूर्वं महाबाहुः प्राणैर्न व्यपरोपयत् ॥
022a	स तथा रक्ष्यमाणो वै पार्थेनामिततेजसा ।
022c	धृतवर्मा शरं दीप्तं मुमोच विजये तदा ॥
023a	स तेन विजयस्तूर्णमासीद्विद्धः करे भृशम् ।
023c	मुमोच गाण्डिवं मोहात्तत्पपाताथ भूतले ॥
024a	धनुषः पततस्तस्य सव्यसाचिकराद्विभो ।
024c	बभूव सदृशं रूपं शक्रचापस्य भारत ॥
025a	तस्मिन्निपतिते दिव्ये महाधनुषि पार्थिवः ।
025c	चकार सस्वनं हासं धृतवर्मा महाहवे ॥
026a	ततो रोषार्दितो जिष्णुः प्रमृज्य रुधिरं करात् ।
026c	धनुरादत्त तद्दिव्यं शरवर्षैर्ववर्ष च ॥
027a	ततो हलहलाशब्दो दिवस्पृगभवत्तदा ।
027c	नानाविधानां भूतानां तत्कर्माणि प्रशंसताम् ॥
028a	ततः सम्प्रेक्ष्य सङ्क्रुद्धं कालान्तकयमोपमम् ।
028c	जिष्णुं त्रैगर्तका योधाः परीताः पर्यवारयन् ॥
029a	अभिसृत्य परीप्सार्थं ततस्ते धृतवर्मणः ।
029c	परिवव्रुर्गुडाकेशं तत्राक्रुद्ध्यद्धनञ्जयः ॥
030a	ततो योधाञ्जघानाऽऽशु तेषां स दश चाष्ट च ।
030c	महेन्द्रवज्रप्रतिमैरायसैर्बहुभिः शरैः ॥
031a	तान्सम्प्रभग्नान्सम्प्रेक्ष्य त्वरमाणो धनञ्जयः ।
031c	शरैराशीविषाकारैर्जघान स्वनवद्धसन् ॥
032a	ते भग्नमनसः सर्वे त्रैगर्तकमहारथाः ।
032c	दिशोऽभिदुद्रुवू राजन्धनञ्जयशरार्दिताः ॥
033a	`हतावशिष्टा हि पराः पार्थं दृष्टपराक्रमाः ।'
033c	तमूचुः पुरुषव्याघ्रं संशप्तकनिषूदनम् ॥
034a	तवाऽऽस्म किङ्कराः सर्वे सर्वे वै वशगास्तव ।
034c	आज्ञापयस्व नः पार्थ प्रह्वान्प्रेष्यानवस्थितान् ।
034e	करिष्यामः प्रियं सर्वं तव कौरवनन्दन ॥
035a	एतदाज्ञाय वचनं सर्वांस्तानब्रवीत्तदा ।
035c	जीवितं रक्षत नृपाः शासनं प्रतिगृह्यताम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि चतुःसप्ततितमोऽध्यायः ॥ 74 ॥

14-74-01 महारथत्वेन सम्यगाज्ञातैः पाण्डवीयैर्हतानां पुत्रनप्तृभिस्त्रिगर्तैः ॥
