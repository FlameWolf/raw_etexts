अध्यायः 046

ब्रह्मणा महर्षीन्प्रति ब्रह्मचारिवनस्थधर्मनिरूपणपूर्वकं तदनुष्ठानस्य श्रेयःसाधनत्वोक्तिः ॥ 1 ॥

001	ब्रह्मोवाच ।
001a	एवमेतेन मार्गेण पूर्वोक्तेन यथाविधि ।
001c	अधीतवान्यथाशक्ति तथैव ब्रह्मचर्यवान् ॥
002a	स्वधर्मनिरतो विद्वान्सर्वेन्द्रिययतो मुनिः ।
002c	गुरोः प्रियहिते युक्तः सत्यधर्मपरः शुचिः ॥
003a	गुरुणा समनुज्ञातो भुञ्जीतान्नमकुत्सयन् ।
003c	हविष्यभैक्ष्यभुक् चापि स्थानासनविहारवान् ॥
004a	द्विकालमग्निं जुह्वानः शुचिर्भूत्वा समाहितः ।
004c	धारयीत सदा दण्डं बैल्वं पालाशमेव वा ॥
005a	क्षौमं कार्पासिकं वाऽपि मृगाजिनमथापि वा ।
005c	सर्वं काषायरक्तं वा वासो वाऽपि द्विजस्य ह ॥
006a	मेखला च भवेन्मौञ्जी जटी नित्योदकस्तथा ।
006c	यज्ञोपवीती स्वाध्यायी अलुप्तनियतव्रतः ॥
007a	पूताभिश्च तथैवाद्भिः सदा दैवततर्पणम् ।
007c	भावेन नियतः कुर्वन्ब्रह्मचारी प्रशस्यते ॥
008a	एवं युक्तो जयेत्स्वर्गमूर्ध्वरेताः समाहितः ।
008c	न संसरति जातीषु परमं स्थानमाश्रितः ॥
009a	संस्कृतः सर्वसंस्कारैस्तथैव ब्रह्मचर्यवान् ।
009c	ग्रामान्निष्क्रम्य चारण्ये मुनिः प्रव्रजितो वसेत् ॥
010a	चर्मवल्कलसंवासी सायं प्रातरुपस्पृशेत् ।
010c	अरण्यगोचरो नित्यं न ग्रामं प्रविशेत्पुनः ॥
011a	अर्चयन्नतिथीन्काले दद्याच्चापि प्रतिश्रयम् ।
011c	फलपत्रावरैर्मूलैः श्यामाकेन च वर्तयन् ॥
012a	स नित्यमुदकं वायुं सर्वं वानेयमाश्रयेत् ।
012c	प्राश्नीयादानुपूर्व्येण यथादीक्षमतन्द्रितः ॥
013a	समूलफलशाकाद्यैरर्चेदतिथिमागतम् ।
013c	यद्भक्षः स्यात्ततो दद्याद्भिक्षां नित्यमतन्द्रितः ॥
014a	देवतातिथिपूर्वं च सदा प्राश्नीत वाग्यतः ।
014c	अस्कन्दितमनाश्चैव लघ्वाशी देवताश्रयः ॥
015a	दान्तो मैत्रः क्षमायुक्तः केशाञ्श्मश्रु च धारयन् ।
015c	जुह्वन्स्वाध्यायशीलश्च सत्यधर्मपरायणः ॥
016a	न्यस्तदेहः सदा दक्षो वननित्यः समाहितः ।
016c	एवं युक्तो जयेत्स्वर्गं वानप्रस्थो जितेन्द्रियः ॥
017a	गृहस्थो ब्रह्मचारी च वानप्रस्थोऽथवा पुनः ।
017c	य इच्छेन्मोक्षमास्थातुमुत्तमां वृत्तिमाश्रयेत् ॥
018a	अभयं सर्वभूतेभ्यो दत्त्वा नैष्कर्म्यमाचरेत् ।
018c	सर्वभूतहितो मैत्रः सर्वेन्द्रिययतो मुनिः ॥
019a	अयाचितमसंक्लृप्तमुपपन्नं यदृच्छया ।
019c	कृत्वा प्राह्णे चरेद्भैक्ष्यं विधूमे भुक्तवज्जने ॥
020a	वृत्ते शरावसम्पाते भैक्ष्यं लिप्सेत मोक्षवित् ।
020c	लाभेन च न हृष्येत नालाभे विमना भवेत् ।
020e	न चातिभिक्षां भिक्षेत केवलं प्राणयात्रिकः ॥
021a	यात्रार्थी कालमाकाङ्क्षंश्चरेद्भैक्ष्यं समाहितः ।
021c	लाभं साधारणं नेच्छेन्न भुञ्जीताभिपूजितः ॥
022a	अभिपूजितलाभाद्धि विजुगुप्सेत भिक्षुकः ।
022c	भुक्तान्यन्नानि तिक्तानि कषायकटुकानि च ॥
023a	नास्वादयीत भुञ्जानो रसांश्च मधुरांस्तथा ।
023c	यात्रामात्रं च भुञ्जीत केवलं प्राणधारणम् ॥
024a	असंरोधेन भूतानां वृत्तिं लिप्सेत मोक्षवित् ।
024c	न चान्यमन्नं लिप्सेत भिक्षमाणः कथञ्चन ॥
025a	न सन्निकाशयेद्धर्मं विविक्ते चारजाश्चरेत् ।
025c	शून्यागारमण्यं वा वृक्षमूलं नदीं तथा ॥
026a	प्रतिश्रयार्थं सेवेत पार्वतीं वा पुनर्गुहाम् ।
026c	ग्रामैकरात्रिको ग्रीष्मे वर्षास्वेकत्र वा वसेत् ॥
027a	अध्वा सूर्येण निर्दिष्टः कीटवच्च चरेन्महीम् ।
027c	दयार्थं चैव भूतानां समीक्ष्य पृथिवीं चरेत् ॥
028a	सञ्चयांश्च न कुर्वीत स्नेहवासं च वर्जयेत् ।
028c	पूताभिरद्भिर्नित्यं वै कार्यं कुर्वीत मोक्षवित् ॥
029a	उपस्पृशेदुद्धृताभिरद्भिश्च पुरुषः सदा ।
029c	अहिंसा ब्रह्मचर्यं च सत्यमार्जवमेव च ॥
030a	अक्रोधश्चानसूया च दमो नित्यमपैशुनम् ।
030c	अष्टस्वेतेषु युक्तः स्याद्व्रतेषु नियतेन्द्रियः ॥
031a	अपापमशठं वृत्तमजिह्मं नित्यमाचरेत् ।
031c	जोषयेत सदा भोज्यं ग्रासमागतमस्पृहः ॥
032a	यात्रामात्रं च भुञ्जीत केवलं प्राणयात्रिकम् ।
032c	धर्मलब्धमथाश्नीयान्न काममनुवर्तयेत् ॥
033a	ग्रासादाच्छादनादन्यन्न गृह्णीयात्कथञ्चन ।
033c	यावदाहारयेत्तावत्प्रतिगृह्णीत नाधिकम् ॥
034a	परेभ्यो न प्रतिग्राह्यं न च देयं कदाचन ।
034c	दैन्यभावाच्च भूतानां संविभज्य सदा बुधः ॥
035a	नाददीत परस्वानि न गृह्णीयान्न याचयेत् ।
035c	न किञ्चिद्विषयं भुक्त्वा स्पृहयेत्तस्य वै पुनः ॥
036a	मृदमापस्तथाऽन्नानि पत्रपुष्पफलानि च ।
036c	असंवृतानि गृह्णीयात्प्रवृत्तानि च कार्यवान् ॥
037a	न शिल्पजीविकां जीवेद्द्विरन्नं नोत कामयेत् ।
037c	न द्वेष्टा नोपदेष्टा च भवेच्च निरुपस्कृतः ॥
038a	श्रद्धापूतानि भुञ्जीत निमित्तानि च वर्जयेत् ।
038c	मुधावृत्तिरसक्तश्च सर्वभूतैरसन्धितः ॥
039a	आशीर्युक्तानि सर्वाणि हिंसायुक्तानि यानि च ।
039c	लोकसङ्ग्रहधर्मं च नैव कुर्यान्न कारयेत् ॥
040a	सर्वभावानतिक्रम्य लघुमात्रः परिव्रजेत् ।
040c	समः सर्वेषु भूतेषु स्थावरेषु चरेषु च ॥
041a	परं नोद्वेजयेत्कञ्चिन्न च कस्यचिदुद्विजेत् ।
041c	विश्वास्यः सर्वभूतानामग्र्यो मोक्षविदुच्यते ॥
042a	अनागतं च न ध्यायेन्नातीतमनुचिन्तयेत् ।
042c	वर्तमानमुपेक्षेत कालाकाङ्क्षी समाहितः ॥
043a	न चक्षुषा न मनसा न वाचा दूषयेत्क्वचित् ।
043c	न प्रत्यक्षं परोक्षं वा किञ्चिद्दुष्टं समाचरेत् ॥
044a	इन्द्रियाण्युपसंहृत्य कूर्मोऽङ्गानीव सर्वशः ।
044c	क्षीणेन्द्रियमनोबुद्धिर्निरीहः सर्वतत्त्ववित् ॥
045a	निर्द्वन्द्वो निर्नमस्कारो निःस्वाहाकार एव च ।
045c	निर्ममो निरहङ्कारो निर्योगक्षेम आत्मवान् ॥
046a	निराशीर्निर्गुणः शान्तो निरासक्तो निराश्रयः ।
046c	आत्मसङ्गी च तत्त्वज्ञो मुच्यते नात्र संशयः ॥
047a	अपादपाणिपृष्ठं तदशिरस्कमनूदरम् ।
047c	अभिन्नगुणकर्माणं केवलं विमलं स्थिरम् ॥
048a	अगन्धमरसस्पर्शमरूपाशब्दमेव च ।
048c	अनुगम्यमनासक्तममांसमपि चैव यत् ॥
049a	निश्चिन्तमव्ययं दिव्यं गृहस्थमपि सर्वदा ।
049c	सर्वभूतस्थमात्मानं ये पश्यन्ति न ते मृताः ॥
050a	न तत्र क्रमते बुद्धिर्नेन्द्रियाणि न देवताः ।
050c	वेदा यज्ञाश्च लोकाश्च न तपो न व्रतानि च ॥
051a	यत्र ज्ञानवतां प्राप्तिरलिङ्गग्रहणा स्मृता ।
051c	तस्मादलिङ्गधर्मज्ञो धर्मतत्त्वमुपाचरेत् ॥
052a	गूढधर्माश्रितो विद्वान्विज्ञानचरितं चरेत् ।
052c	अमूढो मूढरूपेण चरेद्धर्ममदूषयन् ॥
053a	यथैनमवमन्येरन्परे सततमेव हि ।
053c	तथावृत्तश्चरेच्छान्तः सतां धर्मानकुत्सयन् ॥
054a	य एवं वृत्तसम्पन्नः स मुनिः श्रेष्ठ उच्यते ।
054c	इन्द्रियाणीन्द्रियार्थांश्च महाभूतानि पञ्च च ॥
055a	मनो बुद्धिरहङ्कारमव्यक्तं पुरुषं तथा ।
055c	एतत्सर्वं प्रसङ्ख्याय यथावत्तत्त्वनिश्चयात् ॥
056a	ततः स्वर्गमवाप्नोति विमुक्तः सर्वबन्धनैः ।
056c	एतावदन्तवेलायां परिसङ्ख्याय तत्त्ववित् ॥
057a	ध्यायेदेकान्तमास्थाय मुच्यतेऽथ निराश्रयः ।
057c	निर्मुक्तः सर्वसङ्गेभ्यो वायुराकाशगो यथा ॥
058ac	क्षीणकोशो निरातङ्कस्तथेदं प्राप्नुयात्परम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि षट्चत्वारिंशोऽध्यायः ॥ 46 ॥ 

14-46-08 जयेल्लोकान्वानप्रस्थो जितेन्द्रिय इति झ. पाठः ॥ 14-46-10 सायं प्रातरपः स्पृशेदिति क. पाठः ॥ 14-46-35 न किञ्चिद्द्वेषद्भुक्त्वा तस्मै नो गर्हयेत्पुनरिति क. पाठः । स्पृहयेदितरस्य वै इति ट. थ. पाठः॥
