अध्यायः 046

ब्रह्मणा महर्षीन्प्रति ब्रह्मचारिवनस्थधर्मनिरूपणपूर्वकं तदनुष्ठानस्य श्रेयःसाधनत्वोक्तिः ॥ 1 ॥

KK-14-02-046-001	ब्रह्मोवाच ।
KK-14-02-046-001a	एवमेतेन मार्गेण पूर्वोक्तेन यथाविधि ।
KK-14-02-046-001c	अधीतवान्यथाशक्ति तथैव ब्रह्मचर्यवान् ॥
KK-14-02-046-002a	स्वधर्मनिरतो विद्वान्सर्वेन्द्रिययतो मुनिः ।
KK-14-02-046-002c	गुरोः प्रियहिते युक्तः सत्यधर्मपरः शुचिः ॥
KK-14-02-046-003a	गुरुणा समनुज्ञातो भुञ्जीतान्नमकुत्सयन् ।
KK-14-02-046-003c	हविष्यभैक्ष्यभुक् चापि स्थानासनविहारवान् ॥
KK-14-02-046-004a	द्विकालमग्निं जुह्वानः शुचिर्भूत्वा समाहितः ।
KK-14-02-046-004c	धारयीत सदा दण्डं बैल्वं पालाशमेव वा ॥
KK-14-02-046-005a	क्षौमं कार्पासिकं वाऽपि मृगाजिनमथापि वा ।
KK-14-02-046-005c	सर्वं काषायरक्तं वा वासो वाऽपि द्विजस्य ह ॥
KK-14-02-046-006a	मेखला च भवेन्मौञ्जी जटी नित्योदकस्तथा ।
KK-14-02-046-006c	यज्ञोपवीती स्वाध्यायी अलुप्तनियतव्रतः ॥
KK-14-02-046-007a	पूताभिश्च तथैवाद्भिः सदा दैवततर्पणम् ।
KK-14-02-046-007c	भावेन नियतः कुर्वन्ब्रह्मचारी प्रशस्यते ॥
KK-14-02-046-008a	एवं युक्तो जयेत्स्वर्गमूर्ध्वरेताः समाहितः ।
KK-14-02-046-008c	न संसरति जातीषु परमं स्थानमाश्रितः ॥
KK-14-02-046-009a	संस्कृतः सर्वसंस्कारैस्तथैव ब्रह्मचर्यवान् ।
KK-14-02-046-009c	ग्रामान्निष्क्रम्य चारण्ये मुनिः प्रव्रजितो वसेत् ॥
KK-14-02-046-010a	चर्मवल्कलसंवासी सायं प्रातरुपस्पृशेत् ।
KK-14-02-046-010c	अरण्यगोचरो नित्यं न ग्रामं प्रविशेत्पुनः ॥
KK-14-02-046-011a	अर्चयन्नतिथीन्काले दद्याच्चापि प्रतिश्रयम् ।
KK-14-02-046-011c	फलपत्रावरैर्मूलैः श्यामाकेन च वर्तयन् ॥
KK-14-02-046-012a	स नित्यमुदकं वायुं सर्वं वानेयमाश्रयेत् ।
KK-14-02-046-012c	प्राश्नीयादानुपूर्व्येण यथादीक्षमतन्द्रितः ॥
KK-14-02-046-013a	समूलफलशाकाद्यैरर्चेदतिथिमागतम् ।
KK-14-02-046-013c	यद्भक्षः स्यात्ततो दद्याद्भिक्षां नित्यमतन्द्रितः ॥
KK-14-02-046-014a	देवतातिथिपूर्वं च सदा प्राश्नीत वाग्यतः ।
KK-14-02-046-014c	अस्कन्दितमनाश्चैव लघ्वाशी देवताश्रयः ॥
KK-14-02-046-015a	दान्तो मैत्रः क्षमायुक्तः केशाञ्श्मश्रु च धारयन् ।
KK-14-02-046-015c	जुह्वन्स्वाध्यायशीलश्च सत्यधर्मपरायणः ॥
KK-14-02-046-016a	न्यस्तदेहः सदा दक्षो वननित्यः समाहितः ।
KK-14-02-046-016c	एवं युक्तो जयेत्स्वर्गं वानप्रस्थो जितेन्द्रियः ॥
KK-14-02-046-017a	गृहस्थो ब्रह्मचारी च वानप्रस्थोऽथवा पुनः ।
KK-14-02-046-017c	य इच्छेन्मोक्षमास्थातुमुत्तमां वृत्तिमाश्रयेत् ॥
KK-14-02-046-018a	अभयं सर्वभूतेभ्यो दत्त्वा नैष्कर्म्यमाचरेत् ।
KK-14-02-046-018c	सर्वभूतहितो मैत्रः सर्वेन्द्रिययतो मुनिः ॥
KK-14-02-046-019a	अयाचितमसंक्लृप्तमुपपन्नं यदृच्छया ।
KK-14-02-046-019c	कृत्वा प्राह्णे चरेद्भैक्ष्यं विधूमे भुक्तवज्जने ॥
KK-14-02-046-020a	वृत्ते शरावसम्पाते भैक्ष्यं लिप्सेत मोक्षवित् ।
KK-14-02-046-020c	लाभेन च न हृष्येत नालाभे विमना भवेत् ।
KK-14-02-046-020e	न चातिभिक्षां भिक्षेत केवलं प्राणयात्रिकः ॥
KK-14-02-046-021a	यात्रार्थी कालमाकाङ्क्षंश्चरेद्भैक्ष्यं समाहितः ।
KK-14-02-046-021c	लाभं साधारणं नेच्छेन्न भुञ्जीताभिपूजितः ॥
KK-14-02-046-022a	अभिपूजितलाभाद्धि विजुगुप्सेत भिक्षुकः ।
KK-14-02-046-022c	भुक्तान्यन्नानि तिक्तानि कषायकटुकानि च ॥
KK-14-02-046-023a	नास्वादयीत भुञ्जानो रसांश्च मधुरांस्तथा ।
KK-14-02-046-023c	यात्रामात्रं च भुञ्जीत केवलं प्राणधारणम् ॥
KK-14-02-046-024a	असंरोधेन भूतानां वृत्तिं लिप्सेत मोक्षवित् ।
KK-14-02-046-024c	न चान्यमन्नं लिप्सेत भिक्षमाणः कथञ्चन ॥
KK-14-02-046-025a	न सन्निकाशयेद्धर्मं विविक्ते चारजाश्चरेत् ।
KK-14-02-046-025c	शून्यागारमण्यं वा वृक्षमूलं नदीं तथा ॥
KK-14-02-046-026a	प्रतिश्रयार्थं सेवेत पार्वतीं वा पुनर्गुहाम् ।
KK-14-02-046-026c	ग्रामैकरात्रिको ग्रीष्मे वर्षास्वेकत्र वा वसेत् ॥
KK-14-02-046-027a	अध्वा सूर्येण निर्दिष्टः कीटवच्च चरेन्महीम् ।
KK-14-02-046-027c	दयार्थं चैव भूतानां समीक्ष्य पृथिवीं चरेत् ॥
KK-14-02-046-028a	सञ्चयांश्च न कुर्वीत स्नेहवासं च वर्जयेत् ।
KK-14-02-046-028c	पूताभिरद्भिर्नित्यं वै कार्यं कुर्वीत मोक्षवित् ॥
KK-14-02-046-029a	उपस्पृशेदुद्धृताभिरद्भिश्च पुरुषः सदा ।
KK-14-02-046-029c	अहिंसा ब्रह्मचर्यं च सत्यमार्जवमेव च ॥
KK-14-02-046-030a	अक्रोधश्चानसूया च दमो नित्यमपैशुनम् ।
KK-14-02-046-030c	अष्टस्वेतेषु युक्तः स्याद्व्रतेषु नियतेन्द्रियः ॥
KK-14-02-046-031a	अपापमशठं वृत्तमजिह्मं नित्यमाचरेत् ।
KK-14-02-046-031c	जोषयेत सदा भोज्यं ग्रासमागतमस्पृहः ॥
KK-14-02-046-032a	यात्रामात्रं च भुञ्जीत केवलं प्राणयात्रिकम् ।
KK-14-02-046-032c	धर्मलब्धमथाश्नीयान्न काममनुवर्तयेत् ॥
KK-14-02-046-033a	ग्रासादाच्छादनादन्यन्न गृह्णीयात्कथञ्चन ।
KK-14-02-046-033c	यावदाहारयेत्तावत्प्रतिगृह्णीत नाधिकम् ॥
KK-14-02-046-034a	परेभ्यो न प्रतिग्राह्यं न च देयं कदाचन ।
KK-14-02-046-034c	दैन्यभावाच्च भूतानां संविभज्य सदा बुधः ॥
KK-14-02-046-035a	नाददीत परस्वानि न गृह्णीयान्न याचयेत् ।
KK-14-02-046-035c	न किञ्चिद्विषयं भुक्त्वा स्पृहयेत्तस्य वै पुनः ॥
KK-14-02-046-036a	मृदमापस्तथाऽन्नानि पत्रपुष्पफलानि च ।
KK-14-02-046-036c	असंवृतानि गृह्णीयात्प्रवृत्तानि च कार्यवान् ॥
KK-14-02-046-037a	न शिल्पजीविकां जीवेद्द्विरन्नं नोत कामयेत् ।
KK-14-02-046-037c	न द्वेष्टा नोपदेष्टा च भवेच्च निरुपस्कृतः ॥
KK-14-02-046-038a	श्रद्धापूतानि भुञ्जीत निमित्तानि च वर्जयेत् ।
KK-14-02-046-038c	मुधावृत्तिरसक्तश्च सर्वभूतैरसन्धितः ॥
KK-14-02-046-039a	आशीर्युक्तानि सर्वाणि हिंसायुक्तानि यानि च ।
KK-14-02-046-039c	लोकसङ्ग्रहधर्मं च नैव कुर्यान्न कारयेत् ॥
KK-14-02-046-040a	सर्वभावानतिक्रम्य लघुमात्रः परिव्रजेत् ।
KK-14-02-046-040c	समः सर्वेषु भूतेषु स्थावरेषु चरेषु च ॥
KK-14-02-046-041a	परं नोद्वेजयेत्कञ्चिन्न च कस्यचिदुद्विजेत् ।
KK-14-02-046-041c	विश्वास्यः सर्वभूतानामग्र्यो मोक्षविदुच्यते ॥
KK-14-02-046-042a	अनागतं च न ध्यायेन्नातीतमनुचिन्तयेत् ।
KK-14-02-046-042c	वर्तमानमुपेक्षेत कालाकाङ्क्षी समाहितः ॥
KK-14-02-046-043a	न चक्षुषा न मनसा न वाचा दूषयेत्क्वचित् ।
KK-14-02-046-043c	न प्रत्यक्षं परोक्षं वा किञ्चिद्दुष्टं समाचरेत् ॥
KK-14-02-046-044a	इन्द्रियाण्युपसंहृत्य कूर्मोऽङ्गानीव सर्वशः ।
KK-14-02-046-044c	क्षीणेन्द्रियमनोबुद्धिर्निरीहः सर्वतत्त्ववित् ॥
KK-14-02-046-045a	निर्द्वन्द्वो निर्नमस्कारो निःस्वाहाकार एव च ।
KK-14-02-046-045c	निर्ममो निरहङ्कारो निर्योगक्षेम आत्मवान् ॥
KK-14-02-046-046a	निराशीर्निर्गुणः शान्तो निरासक्तो निराश्रयः ।
KK-14-02-046-046c	आत्मसङ्गी च तत्त्वज्ञो मुच्यते नात्र संशयः ॥
KK-14-02-046-047a	अपादपाणिपृष्ठं तदशिरस्कमनूदरम् ।
KK-14-02-046-047c	अभिन्नगुणकर्माणं केवलं विमलं स्थिरम् ॥
KK-14-02-046-048a	अगन्धमरसस्पर्शमरूपाशब्दमेव च ।
KK-14-02-046-048c	अनुगम्यमनासक्तममांसमपि चैव यत् ॥
KK-14-02-046-049a	निश्चिन्तमव्ययं दिव्यं गृहस्थमपि सर्वदा ।
KK-14-02-046-049c	सर्वभूतस्थमात्मानं ये पश्यन्ति न ते मृताः ॥
KK-14-02-046-050a	न तत्र क्रमते बुद्धिर्नेन्द्रियाणि न देवताः ।
KK-14-02-046-050c	वेदा यज्ञाश्च लोकाश्च न तपो न व्रतानि च ॥
KK-14-02-046-051a	यत्र ज्ञानवतां प्राप्तिरलिङ्गग्रहणा स्मृता ।
KK-14-02-046-051c	तस्मादलिङ्गधर्मज्ञो धर्मतत्त्वमुपाचरेत् ॥
KK-14-02-046-052a	गूढधर्माश्रितो विद्वान्विज्ञानचरितं चरेत् ।
KK-14-02-046-052c	अमूढो मूढरूपेण चरेद्धर्ममदूषयन् ॥
KK-14-02-046-053a	यथैनमवमन्येरन्परे सततमेव हि ।
KK-14-02-046-053c	तथावृत्तश्चरेच्छान्तः सतां धर्मानकुत्सयन् ॥
KK-14-02-046-054a	य एवं वृत्तसम्पन्नः स मुनिः श्रेष्ठ उच्यते ।
KK-14-02-046-054c	इन्द्रियाणीन्द्रियार्थांश्च महाभूतानि पञ्च च ॥
KK-14-02-046-055a	मनो बुद्धिरहङ्कारमव्यक्तं पुरुषं तथा ।
KK-14-02-046-055c	एतत्सर्वं प्रसङ्ख्याय यथावत्तत्त्वनिश्चयात् ॥
KK-14-02-046-056a	ततः स्वर्गमवाप्नोति विमुक्तः सर्वबन्धनैः ।
KK-14-02-046-056c	एतावदन्तवेलायां परिसङ्ख्याय तत्त्ववित् ॥
KK-14-02-046-057a	ध्यायेदेकान्तमास्थाय मुच्यतेऽथ निराश्रयः ।
KK-14-02-046-057c	निर्मुक्तः सर्वसङ्गेभ्यो वायुराकाशगो यथा ॥
KK-14-02-046-058ac	क्षीणकोशो निरातङ्कस्तथेदं प्राप्नुयात्परम् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि षट्चत्वारिंशोऽध्यायः ॥ 46 ॥ 

14-46-08 जयेल्लोकान्वानप्रस्थो जितेन्द्रिय इति झ. पाठः ॥ 14-46-10 सायं प्रातरपः स्पृशेदिति क. पाठः ॥ 14-46-35 न किञ्चिद्द्वेषद्भुक्त्वा तस्मै नो गर्हयेत्पुनरिति क. पाठः । स्पृहयेदितरस्य वै इति ट. थ. पाठः॥
