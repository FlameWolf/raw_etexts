अध्यायः 015

वैशम्पायनेन जनमेजयं प्रति युधिष्ठिरस्य प्रजापालनकाले प्रजादीनामभ्युदयप्रकारवर्णनम् ॥ 1 ॥

KK-14-01-015-001	`*वैशम्पायन उवाच ।
KK-14-01-015-001a	स समाश्वास्य पितरं प्रज्ञाचक्षुषमीश्वरम् ।
KK-14-01-015-001c	अन्वशासत धर्मात्मा पृथिवीं भ्रातृभिः सह ॥
KK-14-01-015-002a	यथा मनुर्महाराजो रामो दाशरथिर्यथा ।
KK-14-01-015-002c	तथा भरतसिंहोऽपि पालयामास मेदिनीम् ॥
KK-14-01-015-003a	नाधर्म्यमभवत्तत्र सर्वो धर्मरुचिर्जनः ।
KK-14-01-015-003c	बभूव नरशार्दूल यथा कृतयुगे तथा ॥
KK-14-01-015-004a	कलिमासन्नमाविष्टं निवार्य नृपनन्दनः ।
KK-14-01-015-004c	भ्रातृभिः सहितो धीमान्बभौ धर्मबलोद्धतः ॥
KK-14-01-015-005a	ववर्ष भगवान्देवः काले देशे यथेप्सितम् ।
KK-14-01-015-005c	निरामयं जगदभूत्क्षुत्पिपासे न किञ्चन ॥
KK-14-01-015-006a	आधिर्नास्ति मनुष्याणां व्यसने नाभवन्मतिः ।
KK-14-01-015-006c	ब्राह्मणप्रमुखा वर्णास्ते स्वधर्मोत्तराः शुभाः ॥
KK-14-01-015-007a	धर्मसत्यप्रधानाश्च सत्यं सद्विषयान्वितम् ।
KK-14-01-015-007c	धर्मासनस्थः सद्भिः स स्त्रीबालातुरवृद्धकान् ।
KK-14-01-015-007e	वर्णक्रमान्पूर्णभृतान्साकल्याद्रक्षणोद्यतः ॥
KK-14-01-015-008a	अवृत्तिवृत्तिदानाद्यैर्यज्ञाद्यैर्व्याधितैरपि ।
KK-14-01-015-008c	आमुष्मिकं भयं नास्ति लौकिकं कृतमेव ॥
KK-14-01-015-009a	स्वर्गलोकोपमो लोकस्तदा तस्मिन्प्रशासति ।
KK-14-01-015-009c	बभूव सुखमेवाग्रं तद्विशिष्टतरं परम् ॥
KK-14-01-015-010a	नार्यः पतिव्रताः सर्वा रूपवत्यः स्वलङ्कृताः ।
KK-14-01-015-010c	यथोक्तवृत्ताः स्वगुणैर्बभूवुः प्रीतिहेतवः ॥
KK-14-01-015-011a	पुमांसः पुण्यशीलाढ्याः स्वंस्वं धर्ममनुव्रताः ।
KK-14-01-015-011c	सुखिनः सूक्ष्ममप्येनो न कुर्वन्ति कदाचन ॥
KK-14-01-015-012a	सर्वे नराश्च नार्यश्च सततं प्रियवादिनः ।
KK-14-01-015-012c	अजिह्ममनसः शुक्ला बभूवुः श्रमवर्जिताः ॥
KK-14-01-015-013a	भूषिताः कुण्डलैर्हारैः कटकैः कटिसूत्रकैः ।
KK-14-01-015-013c	सुवाससः सुगन्धाढ्याः प्रायशः पृथिवीतले ॥
KK-14-01-015-014a	सर्वे ब्रह्मविदो विप्राः सर्वत्र परिनिष्ठिताः ।
KK-14-01-015-014c	वलीपलितहीनास्तु सुखिनो दीर्घदर्शिनः ॥
KK-14-01-015-015a	इच्छा न जायतेऽन्यत्र वर्णेषु न च सङ्करः ।
KK-14-01-015-015c	मनुष्याणां महाराज मर्यादा सुव्यवस्थिता ॥
KK-14-01-015-016a	तस्मिञ्शासति राजेन्द्रे मृगव्यालसरीसृपाः ।
KK-14-01-015-016c	अन्योन्यमपि चान्येषु न बाधन्ते कदाचन ॥
KK-14-01-015-017a	गावः सुक्षीरभूयिष्ठाः सुस्ववालमुखोदराः ।
KK-14-01-015-017c	अपीडिताः कर्षकाद्यैर्हृतव्याधिकवत्सकाः ॥
KK-14-01-015-018a	अवन्ध्यकाला मनुजाः पुरुषार्थेषु च क्रमात् ।
KK-14-01-015-018c	विषयेष्वनिषिद्धेषु वेदशास्त्रेषु चोद्यताः ॥
KK-14-01-015-019ac	सुवृत्ता वृषभाः पुष्टा रसनाभाः सुखोदयाः ॥
KK-14-01-015-020a	अतीव मधुरः शब्दः स्पर्शश्चातिसुखं रसम् ।
KK-14-01-015-020c	रूपं दृष्टिक्षमं रम्यं मनोज्ञं गन्धवद्बभौ ॥
KK-14-01-015-021a	धर्मार्थकामसंयुक्तं मोक्षाभ्युदयसाधनम् ।
KK-14-01-015-021c	प्रह्लादजननं पुण्यं सम्बभूवाथ मानसम् ॥
KK-14-01-015-022a	स्थावरा बहुपुष्पाढ्याः फलच्छायावहास्तथा ।
KK-14-01-015-022c	सुस्पर्शा विषहीनाश्च सुपत्रत्वक्प्ररोहिणः ॥
KK-14-01-015-023a	मनोनुकूलाः सर्वेषां चेष्टाभूतापवर्जिताः ।
KK-14-01-015-023c	तथा बभूव राजर्षिस्तद्वृत्तमभवद्भुवि ॥
KK-14-01-015-024a	सर्वलक्षणसम्पन्नाः पाण्डवा धर्मचारिणः ।
KK-14-01-015-024c	ज्येष्ठानुवर्तिनः सर्वे बभूवुः प्रियदर्शनाः ॥
KK-14-01-015-025a	सिंहोरस्का जितक्रोधास्तेजोबलसमन्विताः ।
KK-14-01-015-025c	आजानुबाहवः सर्वे दानशीला जितेन्द्रियाः ॥
KK-14-01-015-026a	तेषु शासत्सु धरणीमृतवः स्वगुणैर्बभुः ।
KK-14-01-015-026c	सुखोदयाय वर्तन्ते ग्रहास्तारागणैः सह ॥
KK-14-01-015-027a	मही च सस्यबहुला सर्वरत्नगुणोदया ।
KK-14-01-015-027c	कामधुग्धेनुवद्भोगान्फलन्ति स्म सहस्रधा ॥
KK-14-01-015-028a	मन्वादिभिः कृताः पूर्वं मर्यादा मानवेषु याः ।
KK-14-01-015-028c	अनतिक्रम्य ताः सर्वाः कुलेषु समयानि च ।
KK-14-01-015-028e	अन्वशासत राजानो धर्मपुत्रप्रियङ्कराः ॥
KK-14-01-015-029a	महाकुलानि धर्मिष्ठा वर्धयन्तो विशेषतः ।
KK-14-01-015-029c	मनुप्रणीतया वृत्त्या तेऽन्वशासन्वसुन्धराम् ॥
KK-14-01-015-030a	राजवृत्तिर्हि सा शश्वद्धर्मिष्ठाऽभून्महीतले ।
KK-14-01-015-030c	प्रायो लोकमतिस्तात राजवृत्तानुगामिनी ॥
KK-14-01-015-031a	एवं भारतवर्षं स्वं राजा स्वर्गं सुरेन्द्रवत् ।
KK-14-01-015-031c	शशास जिष्णुना सार्धं गोत्रां गाण्डीवधन्वना' ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि पञ्चदशोऽध्यायः ॥ 15 ॥

*अयमध्यायो दाक्षिणात्यकोशेष्वेव दृश्यते ।
14-15-31 शशास विष्णुना सार्धं गुप्तो गाण्डीवधन्वनेति थ.पाठः ॥ 
