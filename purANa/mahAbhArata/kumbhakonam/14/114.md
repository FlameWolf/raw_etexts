अध्यायः 114
कृष्णेन युधिष्ठिरम्प्रति केशवादिभगवन्मूर्त्युपास्तिपूर्वकं मार्गशीर्षादिद्वादशद्वादशीव्रताचरणफलकथनम् ॥ 1 ॥ युधिष्ठिरेण विस्तरेण कृष्णस्तवनम् ॥ 2 ॥ पुनः कृष्णेन युधिष्ठिराय एकादश्युपवासपूर्वकं द्वादश्यां भगवत्पूजायाः फलकथनम् ॥ 3 ॥

001	युधिष्ठिर उवाच ।
001a	एवं संवत्सरं पूर्णमेकभुक्तेन यः क्षिपेत् ।
001c	तस्य पुण्यफलं यद्वै तन्ममाचक्ष्व केशव ॥
002	भगवानुवाच ।
002a	शृणु पाण्डव तत्त्वं मे वचनं पुण्यमुत्तमम् ।
002c	यदकृत्वाऽथवा कृत्वा नरः पापैः प्रमुच्यते ॥
003a	एकभुक्तेन वर्तेत नरः संवत्सरं तु यः ।
003c	ब्रह्मचारी जितक्रोधो ह्यधश्शायी जितेन्द्रियः ॥
004a	शुचिश्चि स्नानतो व्यग्रः सत्यवागनसूयकः ।004c	अर्चन्नेव तु मां नित्यं मद्गतेनान्तरात्मना ।
004e	सन्ध्ययोस्तु जपेन्नित्यं मद्गायत्रीं समाहितः ॥
005a	नमो ब्रह्मण्यदेवायेत्यसकृन्मां प्रणम्य च ।
005c	विप्रमग्रासने कृत्वा यावकं भैत्रमेव वा ॥
006a	भुक्त्वा तु वाग्यतो भूमावाचान्तस्य द्विजन्मनः ।
006c	नमोऽस्तु वासुदेवायेत्युक्त्वा तु चरणौ स्पृशेत् ॥
007a	मासेमासे समाप्ते तु भोजयित्वा द्विजाञ्शुचीन् ।
007c	संवत्सरे ततः पूर्णे दद्यात्तु व्रतदक्षिणाम् ॥
008a	नवनीतमयीं गां वा तिलधेनुमथापि वा ।008c	विप्रहस्तच्युतैस्तोयैः सहिरण्यैः समुक्षितः ।
008e	तस्य पुण्यफलं राजन्कथ्यमानं मया शृणु ॥
009a	दशजन्मकृतं पापं ज्ञानतोऽज्ञानतोपि वा ।
009c	तद्विनश्यति तस्याशु नात्र कार्या विचारणा ॥
010	युधिष्ठिर उवाच ।
010a	सर्वेषामुपवासानां यच्छ्रेयः सुमहत्फलम् ।
010c	यच्च निःश्रेयसं लोके तद्भवान्वक्तुमर्हति ॥
011	भगवानुवाच ।
011a	शृणु राजन्यथापूर्वं मयाऽभीष्टं तु मोदते ।
011c	तथा ते कथयिष्यामि मद्भक्ताय युधिषठिर ॥
012a	यस्तु भक्त्या शुचिर्भूत्वा पञ्चम्यां मे नराधिप ।012c	उपवासव्रतं कुर्यात्त्रिकालं चार्चयंस्तु माम् ।
012e	सर्वक्रतुफलं लब्ध्वा मम लोके महीयते ॥
013	युधिष्ठिर उवाच ।
013a	भगवन्देवदेवेश पञ्चमी नाम का तव ।
013c	तामहं श्रोतुमिच्छामि कथयस्व ममानघ ॥
014	भगवानुवाच ।
014a	पर्वद्वयं च द्वादश्यां श्रवणं च नराधिप ।
014c	मत्पञ्चमीति विख्यातां मत्प्रिया च विशेषतः ॥
015a	तस्मात्तु ब्राह्मणश्रेष्ठैर्मन्निवेशितबुद्धिभिः ।
015c	उपवासस्तु कर्तव्यो मत्प्रियार्तं विशेषतः ॥
016a	द्वादश्यामेव वा कुर्यादुपवासमशक्नुवन् ।
016c	तेनाहं परमां प्रीति यास्यामि नरपुङ्गव ॥
017a	अहोरात्रेण द्वादश्यां मार्गशीर्षेण केशवम् ।
017c	उपोष्य पूजयेद्यो मां सोऽस्वमेधफलं लभेत् ॥
018a	द्वादश्यां पुष्यमासे तु नाम्ना नारायणं तु माम् ।
018c	उपोष्य पूजयेद्यो मां वाजिमेधफलं लभेत् ॥
019a	द्वादश्यां माघमासे तु मामुपोष्य तु माधवम् ।
019c	पूजयेद्यः समाप्नोति राजसूयफलं नृप ॥
020a	द्वादश्यां फाल्गुने मासि गोविन्दाख्यमुपोष्य माम् ॥
020c	पूजयेद्यः समाप्नोति ह्यतिरात्रफलं नृप ॥
021a	द्वादश्यां मासि चैत्रे तु मां विष्णुं समुपोष्य यः ।
021c	पूजयंस्तदवाप्नोति पौण्डरीकस्य यत्फलम् ॥
022a	द्वादश्यां मासि वैशाखे मधुसूदनसञ्ज्ञितम् ।
022c	उपोष्य पूजयेद्यो मां सोग्निष्टोमस्य पाण्डव ॥
023a	द्वादश्यां ज्येष्ठमासे तु मामुपोष्य त्रिविक्रमम् ।
023c	अर्ययेद्यः समाप्नोति गवां मेधफलं नृप ॥
024a	आषाढे वामनाख्यं मां द्वादश्यां समुपोष्य यः ।
024c	नरमेधस्य स फलं प्राप्नोति भरतर्षभ ॥
025a	द्वादश्यां श्रावणे मासि श्रीधराख्यमुपोष्य माम् ।
025c	पूजयेद्य समाप्नोति पञ्चयज्ञफलं नृप ॥
026a	मासे भाद्रपदे यो मां हृषीकेशाख्यमर्चयेत् ।
026c	उपोष्य स समाप्नोति सौत्रामणिफलं नृप ॥
027a	द्वादश्यामाश्वयुङ्मासे पद्मनाभमुपोष्य माम् ।
027c	अर्चयेद्यः समाप्नोति गोसहस्रफलं नृप ॥
028a	द्वादश्यां कार्तिके मासि मां दामोदरसञ्ज्ञितम् ।
028c	उपोष्य पूजयेद्यस्तु सर्वक्रतुफलं नृप ॥
029a	केवलेनोपवासेन द्वादश्यां पाण्डुनन्दन ।
029c	यत्फलं पूर्वमुद्दिष्टं तस्यार्धं लभते नृप ॥
030a	श्रावणेऽप्येवमेवं मामर्चयेद्भक्तिमान्नरः ।
030c	मम सालोक्यमाप्नोति नात्र कार्या विचारणा ॥
031a	मासेमासे समभ्यर्च्य क्रमशो मामतन्द्रितः ।
031c	पूर्णे संवत्सरे कुर्यात्पुनः संवत्सरं तु माम् ॥
032a	एवं द्वादशवर्षं यो मद्भक्तो मत्परायणः ।
032c	अविघ्नमर्चयानस्तु मम सायुज्यमाप्नुयात् ॥
033a	अर्चयेत्प्रीतिमान्यो मां द्वादश्यां वेदसंहिताम् ।
033c	स पूर्वोक्तफलं राजँल्लभते नात्र संशयः ॥
034a	गन्धं पुष्पं फलं तोयं पत्रं वा मूलमेव वा ।
034c	द्वादश्यां मम यो दद्यात्तत्समो नास्ति मत्प्रियः ॥
035a	एतेन विधिना सर्वे देवाः शक्रपुरोगमाः ।
035c	मद्भक्ता नरशार्दूल स्वर्गलोकं तु भुञ्जते ॥
036	वैशम्पायन उवाच ।
036a	एवं वदति देवेशे केशवे पाडुनन्दनः ।
036c	कृताञ्जलिः स्तोत्रमिदं भक्त्तया धर्मात्मजोऽब्रवीत् ॥c
037a	सर्वलोकेश देवेश हृषीकेशक नमोस्तु ते ।
037c	सहस्रशिरसे नित्यं सहस्राक्ष नमोस्तु ते ॥
038a	त्रयीमय त्रयीनाथ त्रयीस्तुत नमोनमः ।
038c	यज्ञात्मन्यज्ञसम्भूत यज्ञनाथ नमोनमः ॥
039a	चतुर्मूर्ते चतुर्बाहो चतुर्व्यूह नमोनमः ।
039c	लोकात्मँल्लोककृन्नाथ लोकावास नमोनमः ॥
040a	सृष्टिसंहारकर्त्रे तु नरसिंह नमोनमः ।
040c	भक्तप्रिय नमस्तेऽस्तु कृष्ण नाथ नमोनमः ॥
041a	लोकप्रिय नमस्तेऽस्तु भक्तवत्सल ते नमः ।
041c	ब्रह्मवास नमस्तेऽस्तु ब्रह्मनाथ नमोनमः ॥
042a	रुद्ररूप नमस्तेऽस्तु रुद्रकर्मरताय ते ।
042c	पञ्चयज्ञ नमस्तेऽस्तु सर्वयज्ञ नमोनमः ॥
043a	कृष्णप्रिय नमस्तेऽस्तु कृष्णनाथ नमोनमः ।
043c	योगिप्रिय नमस्तेऽस्तु योगिनाथ नमोनमः ॥
044a	हयवक्त्र नमस्तेऽस्तु चक्रपाणे नमोनमः ।
044c	पञ्चभूत नमस्तेऽस्तु पञ्चायुध नमोनमः ॥
045	वैशम्पायन उवाच ।
045a	भक्तिगद्गदया वाचा स्तुवत्येवं युधिष्ठिरे ।
045c	गृहीत्वा केशवो हस्ते प्रीतात्मा तं न्यवारयत् ॥
046a	निवार्य च पुनर्वाचा भक्तिनम्रं युधिष्ठिरम् ।
046c	वक्तुमेव नरश्रेष्ठ धर्मपूत्रं प्रचक्रमे ॥
047	भगवानुवाच ।
047a	अन्यवत्किमिदं राजन्मां स्तौषि नरपुङ्गव ।
047c	तिष्ठ पृच्छ यथापूर्वं धर्मपूत्र युधिष्ठिर ॥
048	युधिष्ठिर उवाच ।
048a	भगवंस्त्वत्प्रसादात्तु धर्मं स्मृत्वा पुनःपुनः ।
048c	न शान्तिरस्ति मे देव नृत्यतीव च मे मनः ॥
049a	इदं च धर्मसम्पन्नं वक्तुमर्हसि माधव ।
049c	कृष्णपक्षेषु द्वादश्यामर्चनीयः कथं भवेत् ॥
050	भगवानुवाच ।
050a	शृणु राजन्यथापूर्वं तत्सर्वं कथयामि ते ।
050c	परमं कृष्णद्वादश्यामर्चनायां फलं मम ॥
051a	एकादश्यामुपोष्याथ द्वादश्यामर्चयेत्तु माम् ।
051c	विप्रानपि यथालाभं पूजयेद्भक्तिमान्नरः ॥
052a	स गच्छेद्दक्षिणामूर्तिं मां वा नात्र विचारणा ।
052c	चन्द्रसालोक्यमथवा ग्रहनक्षत्रपूजितः ॥ ॥

इति श्रीमन्महाभारते आश्वमेधिकपर्वणि वैष्णवधर्मपर्वणि चतुर्दशाधिकशततमोऽध्यायः ॥ 114 ॥
	
