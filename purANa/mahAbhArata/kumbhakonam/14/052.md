अध्यायः 052

अनुगीतोपदेशानन्तरं कृष्णार्जुनाभ्यां हास्तिनपुरं प्रति प्रस्थानम् ॥ 1 ॥ तत्र मध्येमार्गमर्जुनेन कृष्णं प्रति स्तुतिपूर्वकं व्यासनारदादिभ्यः स्वस्य कृष्णयाथात्म्यावगतिनिवेदनम् ॥ 2 ॥ ततः कृष्णेन सहार्जुनेन हास्तिनपुरमेत्य धृतराष्ट्रादिभ्यः पादाभिवादनम् ॥ 3 ॥ ततो युधिष्ठिराद्यनुमत्या सुभद्रामानीय सहसात्यकिना द्वारकां प्रति प्रस्थानम् ॥ 4 ॥

KK-14-02-052-001	वैशम्पायन उवाच ।
KK-14-02-052-001a	ततोऽभ्यनोदयत्कृष्णो युज्यतामिति दारुकम् ।
KK-14-02-052-001c	मुहूर्तादिव चाचष्ट युक्तमित्येव दारुकः ॥
KK-14-02-052-002a	तथैव चानुयात्राणि चोदयामास पाण्डवः ।
KK-14-02-052-002c	सन्नह्यध्वं प्रयास्यामो नगरं गजसाह्वयम् ॥
KK-14-02-052-003a	इत्युक्ताः सैनिकास्ते तु सज्जीभूता विशाम्पते ।
KK-14-02-052-003c	आचख्युः सज्जमित्येवं पार्थायामिततेजसे ॥
KK-14-02-052-004a	ततस्तौ रथमास्थाय प्रयातौ कृष्णपाण्डवौ ।
KK-14-02-052-004c	विकुर्वाणौ कथाश्चित्राः प्रीयमाणौ विशाम्पते ॥
KK-14-02-052-005a	रथस्थं तु महातेजा वासुदेवं धनञ्जयः ।
KK-14-02-052-005c	पुनरेवाब्रवीद्वाक्यमिदं भरतसत्तम ॥
KK-14-02-052-006a	त्वत्प्रसादाज्जयः प्राप्तो राज्ञा वृष्णिकुलोद्वह ।
KK-14-02-052-006c	निहताः शत्रवश्चापि प्राप्तं राज्यमकण्टकम् ॥
KK-14-02-052-007a	नाथवन्तश्च भवता पाण्डवा मधुसूदन ।
KK-14-02-052-007c	भवन्तं प्लवमासाद्य तीर्णाः स्म कुरुसागरम् ।
KK-14-02-052-007e	`भक्तांस्त्वमाश्रितानस्मान्पालयामुत्र चेह च ॥'
KK-14-02-052-008a	विश्वकर्मन्नमस्तेऽस्तु विश्वात्मन्विश्वसत्तम ।
KK-14-02-052-008c	तथा त्वामभिजानामि तथा चाहं भवान्मतः ॥
KK-14-02-052-009a	त्वत्तेजःसम्भवो नित्यं हुताशो मधुसूदन ।
KK-14-02-052-009c	रतिः क्रीडामयी तुभ्यं माया ते रोदसी विभो ॥
KK-14-02-052-010a	त्वयि सर्वमिदं विश्वं यदिदं स्थाणु जङ्गमम् ।
KK-14-02-052-010c	त्वं हि सर्वं विकुरुषे भूतग्रामं चतुर्विधम् ॥
KK-14-02-052-011a	पृथिवीं चान्तरिक्षं च तथा स्थावरजङ्गमम् ।
KK-14-02-052-011c	हसितं तेऽमला ज्योत्स्ना ऋतवश्चेन्द्रियाणि ते ॥
KK-14-02-052-012a	प्राणो वायुः सततगः क्रोधो मृत्युः सनातनः ।
KK-14-02-052-012c	प्रसादे चापि पद्मा श्रीर्नित्यं त्वयि महामते ॥
KK-14-02-052-013a	रतिस्तुष्टिर्धृतिः क्षान्तिर्मतिः कान्तिश्चराचरम् ।
KK-14-02-052-013c	त्वमेवेह युगान्तेषु निधनं प्रोच्यसेऽनघ ॥
KK-14-02-052-014a	सुदीर्घेणापि कालेन न ते शक्या गुणा मया ।
KK-14-02-052-014c	आत्मा च परमो वक्तुं नमस्ते नलिनेक्षण ॥
KK-14-02-052-015a	विदितो मे सुदुर्धर्ष नारदाद्देवलात्तथा ।
KK-14-02-052-015c	कृष्णद्वैपायनाच्चैव तथा कुरुपितामहात् ॥
KK-14-02-052-016a	त्वयि सर्वं समासक्तं त्वमेवैको जनेश्वरः ।
KK-14-02-052-016c	यच्चानुग्रहसंयुक्तमेतदुक्तं त्वयाऽनघ ॥
KK-14-02-052-017a	एतत्सर्वमहं सम्यगाचरिष्ये जनार्दन ।
KK-14-02-052-017c	इदं चाद्भुतमत्यन्तं कृतमस्मत्प्रियेप्सया ॥
KK-14-02-052-018a	यत्पापो निहतः सङ्ख्ये कौरव्यो धृतराष्ट्रजः ।
KK-14-02-052-018c	त्वया दग्धं हि तत्सैन्यं मया विजितमाहवे ॥
KK-14-02-052-019a	भवता तत्कृतं कर्म येनावाप्तो जयो मया ।
KK-14-02-052-019c	दुर्योधनस्य सङ्ग्रामे तव बुद्धिपराक्रमैः ॥
KK-14-02-052-020a	कर्णस्य च वधोपायो यथावत्सम्प्रदर्शितः ।
KK-14-02-052-020c	सैन्धवस्य च पापस्य भूरिश्रवस एव च ॥
KK-14-02-052-021a	`तस्मात्त्वमेव सञ्चिन्त्य हितं कुरु यथा तथा ।'
KK-14-02-052-021c	अहं च प्रीयमाणेन त्वया देवकिनन्दन ।
KK-14-02-052-021e	यदुक्तस्तत्करिष्यामि न हि मेऽत्र विचारणा ॥
KK-14-02-052-022a	राजानं च समासाद्य धर्मात्मानं युधिष्ठिरम् ।
KK-14-02-052-022c	चोदयिष्यामि धर्मज्ञ गमनार्थं तवानघ ॥
KK-14-02-052-023a	आदृतं हि ममैतत्ते द्वारकागमनं प्रभो ।
KK-14-02-052-023c	अचिरादेव द्रष्टा त्वं मातुलं मे जनार्दन ।
KK-14-02-052-023e	बलदेवं च दुर्धर्षं तथाऽन्यान्वृष्णिपुङ्गवान् ॥
KK-14-02-052-024a	एवं सम्भाषमाणौ तौ प्राप्तौ वारणसाह्वयम् ।
KK-14-02-052-024c	तथा विविशतुश्चोभौ सम्प्रहृष्टनराकुलम् ॥
KK-14-02-052-025a	तौ गत्वा धृतराष्ट्रस्य गृहं शक्रगृहोपमम् ।
KK-14-02-052-025c	ददृशाते महाराज धृतराष्ट्रं जनेश्वरम् ॥
KK-14-02-052-026a	विदुरं च महाबुद्धिं राजानं च युधिष्ठिरम् ।
KK-14-02-052-026c	भीमसेनं च दुर्धर्षं माद्रीपुत्रौ च पाण्डवौ ॥
KK-14-02-052-027a	धृतराष्ट्रमुपासीनं युयुत्सुं चापराजितम् ।
KK-14-02-052-027c	गान्धारीं च महाप्रज्ञां पृथां कृष्णां च भामिनीम् ॥
KK-14-02-052-028a	सुभद्राद्याश्च ताः सर्वा भरतानां स्त्रियस्तथा ।
KK-14-02-052-028c	ददृशाते स्त्रियः सर्वा गान्धारीपरिचारिकाः ॥
KK-14-02-052-029a	ततः समेत्य राजानं धृतराष्ट्रमरिन्दमौ ।
KK-14-02-052-029c	निवेद्य नामधेये स्वे तस्य पादावगृह्णताम् ॥
KK-14-02-052-030a	गान्धार्याश्च पृथायाश्च धर्मराजस्य चैव हि ।
KK-14-02-052-030c	भीमस्य च महात्मानौ तथा पादावगृह्णताम् ॥
KK-14-02-052-031a	क्षत्तारं चापि सङ्गृह्य पृष्ट्वा कुशलमव्ययम् ।
KK-14-02-052-031c	`परिष्वज्य महात्मानं वेश्यापुत्रं महारथम् ।'
KK-14-02-052-031e	तैः सार्धं नृपतिं वृद्धं ततस्तौ पर्युपासताम् ॥
KK-14-02-052-032a	ततो निशि महाराजो धृतराष्ट्रः कुरूद्वहान् ।
KK-14-02-052-032c	जनार्दनं च मेधावी व्यसर्जयत वै गृहान् ॥
KK-14-02-052-033a	तेऽनुज्ञाता नृपतिना ययुः स्वं स्वं निवेशनम् ।
KK-14-02-052-033c	धनञ्जयगृहानेव ययौ कृष्णस्तु वीर्यवान् ॥
KK-14-02-052-034a	तत्रार्चितो यथान्यायं सर्वकामैरुपस्थितः ।
KK-14-02-052-034c	कृष्णः सुष्वाप मेधावी धनञ्जयसहायवान् ॥
KK-14-02-052-035a	प्रभातायां तु शर्वर्यां कृत्वा पौर्वाह्णिकीं क्रियाम् ।
KK-14-02-052-035c	धर्मराजस्य भवनं जग्मतुः परमार्चितौ ।
KK-14-02-052-035e	यत्राऽऽस्ते स सहामात्यो धर्मराजो महाबलः ॥
KK-14-02-052-036a	तौ प्रविश्य महात्मानौ तद्गृहं परमार्चितम् ।
KK-14-02-052-036c	धर्मराजं ददृशतुर्देवराजमिवाश्विनौ ॥
KK-14-02-052-037a	समासाद्य तु राजानं वार्ष्णेयकुरुपुङ्गवौ ।
KK-14-02-052-037c	निषीदतुरनुज्ञातौ प्रीयमाणेन तेन तौ ॥
KK-14-02-052-038a	ततः स राजा मेधावी विवक्षू प्रेक्ष्य तावुभौ ।
KK-14-02-052-038c	प्रोवाच वदतां श्रेष्ठो वचनं राजसत्तमः ॥
KK-14-02-052-039a	विवक्षू हि युवां मन्ये वीरौ यदुकुरूद्वहौ ।
KK-14-02-052-039c	ब्रूतं कर्ताऽस्मि सर्वं वां नचिरान्मा विचार्यताम् ॥
KK-14-02-052-040a	इत्युक्तः फल्गुनस्तत्र धर्मराजानमब्रवीत् ।
KK-14-02-052-040c	विनीतवदुपागम्य वाक्यं वाक्यविशारदः ॥
KK-14-02-052-041a	अयं चिरोषितो राजन्वासुदेवः प्रतापवान् ।
KK-14-02-052-041c	भवन्तं समनुज्ञाप्य पितरं द्रष्टुमिच्छति ॥
KK-14-02-052-042a	स गच्छेदभ्यनुज्ञातो भवता यदि मन्यसे ।
KK-14-02-052-042c	आनर्तनगरीं वीरस्तदनुज्ञातुमर्हसि ॥
KK-14-02-052-043	युधिष्ठिर उवाच ।
KK-14-02-052-043a	पुण्डरीकाक्ष भद्रं ते गच्छ त्वं मदुसूदन ।
KK-14-02-052-043c	पुरीं द्वारवतीमद्य द्रष्टुं शूरसुतं प्रभो ॥
KK-14-02-052-044a	रोचते मे महाबाहो गमनं तव केशव ।
KK-14-02-052-044c	मातुलश्चिरदृष्टो मे त्वया देवी च देवकी ॥
KK-14-02-052-045a	समेत्य मातुलं गत्वा बलदेवं च मानद ।
KK-14-02-052-045c	पूजयेथा महाप्राज्ञ मद्वाक्येन यथाऽर्हतः ॥
KK-14-02-052-046a	स्मरेथाश्चापि मां नित्यं भीमं च बलिनां वरम् ।
KK-14-02-052-046c	फाल्गुनं सहदेवं च नकुलं चैव मानद ॥
KK-14-02-052-047a	आनर्तानवलोक्य त्वं पितरं च महाभुजः ।
KK-14-02-052-047c	वृष्णींश्च पुनरागच्छेर्हयमेधे ममानघ ॥
KK-14-02-052-048a	स गच्छ रत्नान्यादाय विविधानि वसूनि च ।
KK-14-02-052-048c	यच्चप्यन्यन्मनोज्ञं ते तदप्यादत्स्व सात्वत ॥
KK-14-02-052-049a	इयं च वसुधा कृत्स्ना प्रसादात्तव केशव ।
KK-14-02-052-049c	अस्मानुपागता वीर निहताश्चापि शत्रवः ॥
KK-14-02-052-050a	स्वर्गापवर्गविषयं त्वद्भक्तानां न दुर्लभम् ।
KK-14-02-052-050c	संसारगहने चेद्धपापाग्निप्रशमाम्बुद ॥'
KK-14-02-052-051a	एवं ब्रुवति कौरव्ये धर्मराजे युधिष्ठिरे ।
KK-14-02-052-051c	वासुदेवो वरः पुंसामिदं वचनमब्रवीत् ॥
KK-14-02-052-052a	तवैव रत्नानि धनं च केवलं धरा तु कृत्स्ना तु महाभुजाऽद्य वै ।
KK-14-02-052-052c	यदस्ति चान्यद्द्रविणं गृहे मम त्वमेव तस्येश्वर नित्यमीश्वरः ॥
KK-14-02-052-053a	तथेत्यथोक्तः प्रतिपूजितस्तदा गदाग्रजो धर्मसुतेन वीर्यवान् ।
KK-14-02-052-053c	पितृष्वसारं त्ववदद्यथाविधि सम्पूजितश्चाप्यगमत्प्रदक्षिणम् ॥
KK-14-02-052-054a	तया स सम्यक् प्रतिनन्दितस्ततस्तथैव सर्वैर्विदुरादिभिस्तथा ।
KK-14-02-052-054c	विनिर्ययौ नागपुराद्गदाग्रजो रथेन दिव्येन चतुर्भुजः स्वयम् ॥
KK-14-02-052-055a	रथे सुभद्रामधिरोप्य भामिनीं युधिष्ठिरस्यानुमते जनार्दनः ।
KK-14-02-052-055c	पितृष्वसुश्चापि तथा महाभुजो विनिर्ययौ पौरजनाभिसंवृतः ॥
KK-14-02-052-056a	तमन्वयाद्वानरवर्यकेतनः ससात्यकिर्माद्रवतीसुतावपि ।
KK-14-02-052-056c	अगाधबुद्धिर्विदुरश्च माधवं स्वयं च भीमो गजराजविक्रमः ॥
KK-14-02-052-057a	निवर्तयित्वा कुरुराष्ट्रवर्धनांस्ततः स सर्वान्विदुरं च वीर्यवान् ।
KK-14-02-052-057c	जनार्दनो दारुकमाह सत्वरः प्रचोदयाश्वानिति सात्यकिं तथा ॥
KK-14-02-052-058a	ततो ययौ शत्रुगणप्रमर्दनः शिनिप्रवीरानुगतो जनार्दनः ।
KK-14-02-052-058c	यथा निहत्यारिगणं शतकतुर्दिवं तथाऽऽनर्तपुरीं प्रतापवान् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि द्विपञ्चाशोऽध्यायः ॥ 52 ॥

14-52-01 रथ इति रथमिति चार्धद्वयेऽपि शेषः ॥ 14-52-16 अनुग्रहः एतत्सम्यगाचरेत्याज्ञारूपः ॥
