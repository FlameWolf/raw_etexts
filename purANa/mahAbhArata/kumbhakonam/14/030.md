अध्यायः 030

ब्राह्मणेन स्वभार्यां प्रति हिंसाया अकर्तव्यत्वे महर्षिवचसां प्रमाणीकरणोपयोगितया परशुरामचरित्रकथनारम्भः ॥ 1 ॥ रामेण कार्तवीर्ये निहते तदनुयायिभिर्जमदग्नेर्हननम् ॥ 2 ॥ ततः क्रुद्धेन रामेण त्रिःसप्तकृत्वः सर्वक्षत्रियहनने तत्पितृभी रामस्य परिसान्त्वप्रयतनम् ॥ 3 ॥

KK-14-02-030-001	ब्राह्मण उवाच ।
KK-14-02-030-001a	अत्राप्युदाहरन्तीममितिहासं पुरातनम् ।
KK-14-02-030-001c	कार्तवीर्यस्य संवादं समुद्रस्य च भामिनि ॥
KK-14-02-030-002a	कार्तवीर्यार्जुनो नाम राजा बाहुसहस्रवान् ।
KK-14-02-030-002c	येन सागरपर्यन्ता धनुषा निर्जिता मही ॥
KK-14-02-030-003a	स कदाचित्समुद्रान्ते विचरन्बलदर्पितः ।
KK-14-02-030-003c	अवाकिरच्छरशतैः समुद्रमिति नः श्रुतम् ॥
KK-14-02-030-004a	तं समुद्रो नमस्कृत्य कृताञ्जलिरुवाच ह ।
KK-14-02-030-004c	मा मुञ्च वीर नाराचान्ब्रूहि किं करवाणि ते ॥
KK-14-02-030-005a	मदाश्रयाणि भूतानि त्वद्विसृष्टैर्महेषुभिः ।
KK-14-02-030-005c	वध्यन्ते राजशार्दूल तेभ्यो देह्यभयं विभो ॥
KK-14-02-030-006	अर्जुन उवाच ।
KK-14-02-030-006a	मत्समो यदि सङ्ग्रामे शरासनधरः क्वचित् ।
KK-14-02-030-006c	विद्यते तं समाचक्ष्व यः समो मे महामृधे ॥
KK-14-02-030-007	समुद्र उवाच ।
KK-14-02-030-007a	महर्षिर्जमदग्निस्ते यदि राजन्पुरा श्रुतः ।
KK-14-02-030-007c	तस्य पुत्रस्तवाऽऽतिथ्यं यथावत्कर्तुमर्हति ॥
KK-14-02-030-008a	ततः स राजा प्रययौ क्रोधेन महता वृतः ।
KK-14-02-030-008c	स तमाश्रममागम्य राममेवान्वपद्यत ॥
KK-14-02-030-009a	स रामप्रतिकूलानि चकार सह बन्धुभिः ।
KK-14-02-030-009c	आयासं जनयामास रामस्य च महात्मनः ॥
KK-14-02-030-010a	ततस्तेजः प्रजज्वाल रामस्यामिततेजसः ।
KK-14-02-030-010c	प्रदहन्रिपुसैन्यानि तदा कमललोचने ॥
KK-14-02-030-011a	ततः परशुमादाय स तं बाहुसहस्रिणम् ।
KK-14-02-030-011c	चिच्छेद सहसा रामो बहुशाखमिव द्रुमम् ॥
KK-14-02-030-012a	तं हतं पतितं दृष्ट्वा समेताः सर्वबान्धवाः ।
KK-14-02-030-012c	असीनादाय शक्तीश्च भार्गवं पर्यधावयन् ॥
KK-14-02-030-013a	रामोऽपि धनुरादाय रथमारुह्य सत्वरः ।
KK-14-02-030-013c	विसृजञ्शरवर्षाणि व्यधमत्पार्थिवं बलम् ॥
KK-14-02-030-014a	ततस्तु क्षत्रियाः केचिज्जमदग्निं निहत्य च ।
KK-14-02-030-014c	विविशुर्गिरिदुर्गाणि मृगाः सिंहार्दिता इव ॥
KK-14-02-030-015a	तेषां स्वविहितं कर्म तद्भयान्नानुतिष्ठताम् ।
KK-14-02-030-015c	प्रजा वृषलतां प्राप्ता ब्राह्मणानामदर्शनात् ॥
KK-14-02-030-016a	एवं ते द्रविडाऽभीराः पुण्ड्राश्च शबरैः सह ।
KK-14-02-030-016c	वृषलत्वं परिगता व्युत्थानात्क्षत्रधर्मतः ॥
KK-14-02-030-017a	ततश्च हतवीरासु क्षत्रियासु पुनः पुनः ।
KK-14-02-030-017c	द्विजैरुत्पादितं क्षत्रं जामदग्न्यो न्यकृन्तत ॥
KK-14-02-030-018a	एकविंशतिमे याते रामं वागशरीरिणी ।
KK-14-02-030-018c	दिव्या प्रोवाच मधुरा सर्वलोकपरिश्रुता ॥
KK-14-02-030-019a	रामराम निवर्तस्व कं गुणं तात पश्यसि ।
KK-14-02-030-019c	क्षत्रबन्धूनिमान्प्राणैर्विप्रयोज्य पुनः पुनः ॥
KK-14-02-030-020a	तथैव तं महात्मानमृचीकप्रमुखास्तदा ।
KK-14-02-030-020c	पितामहा महाभाग निवर्तस्वेत्यथाब्रुवन् ॥
KK-14-02-030-021a	पितुर्वधममृष्यंस्तु रामः प्रोवाच तानृषीन् ।
KK-14-02-030-021c	नार्हन्तीह भवन्तो मां निवारयितुमित्युत ॥
KK-14-02-030-022	पितर ऊचुः ।
KK-14-02-030-022a	नार्हसे क्षत्रबन्धूंस्त्वं निहन्तुं जयतांवर ।
KK-14-02-030-022c	नेह युक्तं त्वया हन्तुं ब्राह्मणेन सता नृपान् ॥ ॥

इति श्रीमन्महाभारते आश्वमेधिकपर्वणि अनुगीतापर्वणि त्रिंशोऽध्यायः ॥ 30 ॥

14-30-15 तेषामुपरतं कर्मेति ट.पाठः ॥ 14-30-16 व्युत्थानात्क्षत्रधर्मिण इति झ.पाठः ॥ 
