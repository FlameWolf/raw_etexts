अध्यायः 001

गङ्गायां भीष्मायोदकदानानन्तरं बन्धुशोकविषण्णं युधिष्ठिरं प्रति धृतराष्ट्रेण समाश्वासनम् ॥ 1 ॥ तथा विदुरवचनानादरेण स्वस्यैतादृशानर्थप्राप्तिकथनम् ॥ 2 ॥

KK-14-01-001-001	श्रीवेदव्यासाय नमः ।
KK-14-01-001-001a	नारायणं नमस्कृत्य नरं चैव नरोत्तमम् ।
KK-14-01-001-001c	देवीं सरस्वतीं व्यासं ततो जयमुदीरयेत् ॥
KK-14-01-001-002	वैशम्पायन उवाच ।
KK-14-01-001-002a	कृतोदकस्तु राजानं धृतराष्ट्रं युधिष्ठिरः ।
KK-14-01-001-002c	पुरस्कृत्य महाबाहुरुत्तताराकुलेन्द्रियः ॥
KK-14-01-001-003a	उत्तीर्य तु महाबाहुर्बाष्पव्याकुललोचनः ।
KK-14-01-001-003c	पपात तीरे गङ्गाया व्याधविद्ध इव द्विपः ॥
KK-14-01-001-004a	तं सीदमानं जग्राह भीमः कृष्णेन चोदितः ।
KK-14-01-001-004c	मैवमित्यब्रवीच्चैनं कृष्णः परबलार्दनः ॥
KK-14-01-001-005a	तमार्तं पतितं भूमौ श्वसन्तं च पुनः पुनः ।
KK-14-01-001-005c	ददृशुः पार्थिवा राजन्धर्मपुत्रं युधिष्ठिरम् ॥
KK-14-01-001-006a	तं दृष्ट्वा दीनमनसं गतसत्वं नरेश्वरम् ।
KK-14-01-001-006c	भूयः शोकसमाविष्टाः पाण्डवाः समुपाविशन् ॥
KK-14-01-001-007a	राजा तु धृतराष्ट्रस्तं तथा दीनो महाभुजम् ।
KK-14-01-001-007c	वाक्यमाह महाबुद्धिः प्रज्ञाचक्षुर्नरेश्वरम् ॥
KK-14-01-001-008a	उत्तिष्ठ कुरुशार्दूल कुरु कार्यमनन्तरम् ।
KK-14-01-001-008c	क्षत्रधर्मेण कौन्तेय जितेयमवनी त्वया ॥
KK-14-01-001-009a	भुङ्क्ष्व सार्धं भ्रातृभिस्तां सुहृद्भिश्च जनेश्वर ।
KK-14-01-001-009c	शोचितव्यं न पश्यामि त्वया धर्मभृतांवर ॥
KK-14-01-001-010a	शोचितव्यं मया चैव गान्धार्या च महीपते ।
KK-14-01-001-010c	ययोः पुत्रशतं नष्टं स्वप्नलब्धं यथा धनम् ॥
KK-14-01-001-011a	अश्रुत्वा हितकामस्य विदुरस्य महात्मनः ।
KK-14-01-001-011c	वाक्यानि सुमहार्थानि परितप्यामि दुर्मतिः ॥
KK-14-01-001-012a	उक्तवान्विदुरो यन्मां धर्मात्मा दिव्यदर्शनः ।
KK-14-01-001-012c	दुर्योधनापराधेन कुलं ते विनशिष्यति ॥
KK-14-01-001-013a	स्वस्ति चेदिच्छसे राजन्कुलस्य कुरु मे वचः ।
KK-14-01-001-013c	वध्यतामेष दुष्टात्मा मन्दो राजा सुयोधनः ॥
KK-14-01-001-014a	कर्णश्च शकुनिश्चैव नैनं पश्यतु कर्हिचित् ।
KK-14-01-001-014c	द्यूतसङ्घातमप्येषामप्रमादेन वारय ॥
KK-14-01-001-015a	अभिषेचय राजानं धर्मात्मानं युधिष्ठिरम् ।
KK-14-01-001-015c	स पालयिष्यति वशी धर्मेण पृथिवीमिमाम् ॥
KK-14-01-001-016a	अथ नेच्छसि राजानं कुन्तीपुत्रं युधिष्ठिरम् ।
KK-14-01-001-016c	`विनाशमुपयास्तन्ति तव पुत्रा न संशयः ।'
KK-14-01-001-016e	मेढीभूतः स्वयं राज्यं प्रतिगृह्णीष्व पार्थिव ॥
KK-14-01-001-017a	समं सर्वेषु भूतेषु वर्तमानं नराधिप ।
KK-14-01-001-017c	अनुजीवन्तु सर्वे त्वां ज्ञातयो ज्ञातिवर्धंन ॥
KK-14-01-001-018a	एवं ब्रुवति कौन्तेय विदुरे दीर्घदर्शिनि ।
KK-14-01-001-018c	दुर्योधनमहं पापमन्ववर्तं वृथामतिः ॥
KK-14-01-001-019a	अश्रुत्वा तस्य धीरस्य वाक्यानि मधुराण्यहम् ।
KK-14-01-001-019c	फलं प्राप्य महद्दुःखं निमग्नः शोकसागरे ॥
KK-14-01-001-020a	वृद्धौ हि तेऽद्य पितरौ पश्य नौ दुःखितौ नृप ।
KK-14-01-001-020c	न शोचितव्यं भवता पश्यामीह जनाधिप ॥ ॥

इति श्रीमन्महाभारते आश्वमेधिकपर्वणि अश्वमेधपर्वणि प्रथमोऽध्यायः ॥ 1 ॥

14-1-1 कृतोदकं त्विति झ.पाठः ॥ 14-1-2 उत्ततार गङ्गात इति शेषः ॥
