अध्यायः 036

कृष्णेनार्जुनं प्रति परब्रह्मस्वरूपतत्प्राप्तिसाधनादिप्रतिपादकगुरुशिष्यसंवादानुवादः ॥ 1 ॥

KK-14-02-036-001	अर्जुन उवाच ।
KK-14-02-036-001a	ब्रह्म यत्परमं ज्ञेयं तन्मे व्याख्यातुमर्हसि ।
KK-14-02-036-001c	भवतो हि प्रसादेन सूक्ष्मे मे रमते मतिः ॥
KK-14-02-036-002	वासुदेव उवाच ।
KK-14-02-036-002a	अत्राप्युदाहरन्तीममितिहासं पुरातनम् ।
KK-14-02-036-002c	संवादं मोक्षसंयुक्तं शिष्यस्य गुरुणा सह ॥
KK-14-02-036-003a	कश्चिद्ब्राह्मणमासीनमाचार्यं संशितव्रतम् ।
KK-14-02-036-003c	शिष्यः पप्रच्छ मेधावी किंस्विच्छ्रेयः परन्तप ॥
KK-14-02-036-004a	भगवन्तं प्रपन्नोऽहं निःश्रेयसपरायणः ।
KK-14-02-036-004c	याचे त्वां शिरसा विप्र यद्ब्रूयां ब्रूहि तन्मम ॥
KK-14-02-036-005a	तमेवंवादिनं पार्थ शिष्यं गुरुरुवाच ह ।
KK-14-02-036-005c	कथयस्व प्रवक्ष्यामि यत्र ते संशयो द्विज ॥
KK-14-02-036-006a	इत्युक्तः स कुरुश्रेष्ठ गुरुणा गुरुवत्सलः ।
KK-14-02-036-006c	प्राञ्जलिः परिपप्रच्छ यत्तच्छृणु महामते ॥
KK-14-02-036-007	शिष्य उवाच ।
KK-14-02-036-007a	कुतश्चाहं कुतश्च त्वं तत्सत्यं ब्रूहि यत्परम् ।
KK-14-02-036-007c	कुतो जातानि भूतानि स्थावराणि चराणि च ॥
KK-14-02-036-008a	केन जीवन्ति भूतानि तेषामायुश्च किं परम् ।
KK-14-02-036-008c	किं सत्यं किं तपो विप्र के गुणाः सद्भिरीरिताः ॥
KK-14-02-036-009a	के पन्थानः शिवाश्च स्युः किं सुखं कि च दुष्कृतम् ।
KK-14-02-036-009c	एतान्मे भगवन्प्रश्नान्याथातथ्येन सुव्रत ॥
KK-14-02-036-010a	वक्तुमर्हसि विप्रर्षे यथावदिह तत्त्वतः ।
KK-14-02-036-010c	त्वदन्यः कश्च न प्रश्नानेतान्वक्तुमिहार्हति ॥
KK-14-02-036-011a	ब्रूहि धर्मविदां श्रेष्ठ परं कौतूहलं मम ।
KK-14-02-036-011c	मोक्षधर्मार्थकुशलो भवाँल्लोकेषु गीयते ॥
KK-14-02-036-012a	सर्वसंशयसंच्छेत्ता त्वदन्यो न च विद्यते ।
KK-14-02-036-012c	संसारभीरवश्चैव मोक्षकामास्तथा वयम् ॥
KK-14-02-036-013	वासुदेव उवाच ।
KK-14-02-036-013a	तस्मै सम्प्रतिपन्नाय यथावत्परिपृच्छते ।
KK-14-02-036-013c	शिष्याय गुणयुक्ताय शान्ताय गुरुवर्तिने ॥
KK-14-02-036-014a	छायाभूताय दान्ताय यतते ब्रह्माचारिणे ।
KK-14-02-036-014c	तान्प्रश्नानब्रवीत्पार्थ मेधावी स धृतव्रतः ।
KK-14-02-036-014e	गुरुः कुरुकुलश्रेष्ठ सम्यक्सर्वानरिन्दम ॥
KK-14-02-036-015	गुरुरुवाच ।
KK-14-02-036-015a	ब्रह्मणोक्तमिदं धर्ममृषिप्रवरसेवितम् ।
KK-14-02-036-015c	वेदविद्यासमावाप्तं तत्त्वभूतार्थभावनम् ॥
KK-14-02-036-016a	ज्ञानं त्वेव परं विद्यः संन्यासं तप उत्तमम् ।
KK-14-02-036-016c	यस्तु वेद निराबाधं ज्ञानतत्त्वं विनिश्चयात् ।
KK-14-02-036-016e	सर्वभूतस्थमात्मानं स सर्वगतिरिष्यते ॥
KK-14-02-036-017a	यो विद्वान्सहसंवासं विवासं चैव पश्यति ।
KK-14-02-036-017c	तथैवैकत्वनानात्वे स दुःखात्परिमुच्यते ॥
KK-14-02-036-018a	यो न कामयते किञ्चिन्न किञ्चिदभिमन्यते ।
KK-14-02-036-018c	इह लोकस्थ एवैष ब्रह्मभूयाय कल्पते ॥
KK-14-02-036-019a	प्रधानगुणतत्त्वज्ञः सर्वभूतविधानवित् ।
KK-14-02-036-019c	निर्ममो निरहङ्कारो मुच्यते नात्र संशयः ॥
KK-14-02-036-020a	अव्यक्तबीजप्रभवो बुद्धिस्कन्धमयो महान् ।
KK-14-02-036-020c	महाहङ्कारविटप इन्द्रियाङ्कुरकोटरः ॥
KK-14-02-036-021a	महाभूतविशेषश्च विशेषप्रतिशाखवान् ।
KK-14-02-036-021c	सदापर्णः सदापुष्पः शुभाशुभफलोदयः ॥
KK-14-02-036-022a	आजीवः सर्वभूतानां ब्रह्मबीजः सनातनः ।
KK-14-02-036-022c	एतज्ज्ञात्वा च तत्त्वानि ज्ञानेन परमासिना ।
KK-14-02-036-022e	छित्त्वा चामरतां प्राप्य जहाति मृत्युजन्मनी ॥
KK-14-02-036-023a	भूतभव्यभविष्यादिधर्मकामार्थनिश्चयम् ।
KK-14-02-036-023c	सिद्धसङ्घपरिज्ञातं पुराकल्पं सनातनम् ॥
KK-14-02-036-024a	प्रवक्ष्येऽहं महाप्राज्ञ पदमुत्तममद्य ते ।
KK-14-02-036-024c	बुद्ध्वा यदिह संसिद्धा भवन्तीह मनीषिणः ॥
KK-14-02-036-025a	उपगम्यर्षयः पूर्वं जिज्ञासन्तः परस्परम् ।
KK-14-02-036-025c	प्रजापतिभरद्वाजौ गौतमो भार्गवस्तथा ॥
KK-14-02-036-026a	वसिष्ठः कश्यपश्चैव विश्वामित्रोऽत्रिरेव च ।
KK-14-02-036-026c	मार्गान्सर्वान्परिक्रम्य परिश्रान्तः स्वकर्मभिः ॥
KK-14-02-036-027a	ऋषिमाङ्गिरसं वृद्धं पुरस्कृत्य तु ते द्विजाः ।
KK-14-02-036-027c	ददृशुर्ब्रह्मभवने ब्रह्माणं वीतकल्मषम् ॥
KK-14-02-036-028a	तं प्रणम्य महात्मानं सुखासीनं महर्षयः ।
KK-14-02-036-028c	पप्रच्छुर्विनयोपेता नैःश्रेयसमिदं परम् ॥
KK-14-02-036-029a	कथं कर्म कृतं साधु कथं मुच्येत किल्बिषात् ।
KK-14-02-036-029c	के नो मार्गाः शिवाश्च स्युः किं सत्यं किं च दुष्कृतं ॥
KK-14-02-036-030a	कौ चोभौ कर्मणां मार्गौ प्राप्नुयुर्दक्षिणोत्तरौ ।
KK-14-02-036-030c	निरयं चापवर्गं च भूतानां प्रभवाप्ययौ ॥
KK-14-02-036-031a	इत्युक्तः स मुनिश्रेष्ठैर्यदाह प्रपितामहः ।
KK-14-02-036-031c	तत्तेऽहं सम्प्रवक्ष्यामि शृणु शिष्य यथागमम् ॥
KK-14-02-036-032	ब्रह्मोवाच ।
KK-14-02-036-032a	सत्याद्भूतानि जातानि स्थावराणि चराणि च ।
KK-14-02-036-032c	तपसा तानि जीवन्ति जीवितं तद्धि सुव्रतम् ।
KK-14-02-036-032e	स्वां योनिं पुनरागम्य वर्तते स्वेन कर्मणा ॥
KK-14-02-036-033ac	सत्यं हि गुणसंयुक्तं नियतं पञ्चलक्षणम् ॥
KK-14-02-036-034a	ब्रह्म सत्यं तपः सत्यं सत्यं चैव प्रजापतिः ।
KK-14-02-036-034c	सत्याद्भूतानि जातानि सत्यं भूतमयं जगत् ॥
KK-14-02-036-035a	तस्मात्सत्याश्रया विप्रा नित्यं योगपरायणाः ।
KK-14-02-036-035c	अतीतक्रोधसन्तापा नियता धर्मसेतवः ॥
KK-14-02-036-036a	अन्योन्यनियतान्वैद्यान्धर्मसेतुप्रवर्तकान् ।
KK-14-02-036-036c	तानहं सम्प्रवक्ष्यामि शाश्वताँल्लोकभावनान् ॥
KK-14-02-036-037a	चातुर्विद्यं तथा वर्णांश्चातुराश्रमिकान्पृथक् ।
KK-14-02-036-037c	धर्ममेकं चतुष्पादं नित्यमाहुर्मनीषिणः ॥
KK-14-02-036-038a	पन्थानं वः प्रवक्ष्यामि शिवं क्षेमकरं द्विजाः ।
KK-14-02-036-038c	नियतं ब्रह्मभावाय यातं पूर्वं मनीषिभिः ॥
KK-14-02-036-039a	गदन्तस्तु ममाद्येह पन्थानं दुर्विदं परैः ।
KK-14-02-036-039c	निबोधत महाभागा निखिलेन परं पदम् ॥
KK-14-02-036-040a	ब्रह्मचर्यमिहैवाहुराश्रमं प्रथमं पदम् ।
KK-14-02-036-040c	गार्हस्थ्यं तु द्वितीयं स्याद्वानप्रस्थमतः परम् ।
KK-14-02-036-040e	ततः परं तु विज्ञेयमध्यात्मं परमं पदम् ॥
KK-14-02-036-041a	ज्योतिराकाशमादित्यो वायुरिन्द्रः प्रजापतिः ।
KK-14-02-036-041c	नोपैति यावदध्यात्मं तावदेतान्न पश्यति ॥
KK-14-02-036-042a	तस्योपायं प्रवक्ष्यामि पुरस्तात्तं निबोधत ।
KK-14-02-036-042c	फलमूलानिलभुजां मुनीनां वसतां वने ॥
KK-14-02-036-043a	वानप्रस्थं द्विजातीनां त्रयाणामुपदिश्यते ।
KK-14-02-036-043c	सर्वेषामेव वर्णानां गृहस्थोऽयं विशिष्यते ॥
KK-14-02-036-044a	श्रद्धालक्षणमित्येकं धर्मं धीराः प्रचक्षते ।
KK-14-02-036-044c	`नैष्ठिकोऽथ यतिर्वाऽपि विरक्तो ब्रह्मदर्शनः ॥'
KK-14-02-036-045a	इत्येवं देवयाना वः पन्थानः परिकीर्तिताः ।
KK-14-02-036-045c	सद्भिरध्यासिता धीरैः कर्मभिर्धर्मसेतवः ॥
KK-14-02-036-046a	एतेषां पृथगध्यास्ते यो धर्मं संशितव्रतः ।
KK-14-02-036-046c	कालात्पश्यति भूतानां सदैव प्रभवाप्ययौ ॥
KK-14-02-036-047a	अतस्तत्त्वानि वक्ष्यामि याथातथ्येन हेतुना ।
KK-14-02-036-047c	विषयस्थानि सर्वाणि वर्तमानानि भागशः ॥
KK-14-02-036-048a	महानात्मा तथाऽव्यक्तमहङ्कारस्तथैव च ।
KK-14-02-036-048c	इन्द्रियाणि दशैकं च महाभूतानि पञ्च च ॥
KK-14-02-036-049a	विशेषाः पञ्चभूतानामित्येषा वैदिकी श्रुतिः ।
KK-14-02-036-049c	चतुर्विंशतिरेषा वस्तत्वानां परिकीर्तिता ॥
KK-14-02-036-050a	तत्वानामथ यो वेद सर्वेषां प्रभवाप्ययौ ।
KK-14-02-036-050c	स धीरः सर्वभूतेषु न मोहमधिगच्छति ॥
KK-14-02-036-051a	तत्त्वानि यो वेदयते यथातथं गुणांश्च सर्वानखिलाश्च देवताः ।
KK-14-02-036-051c	विधूतपाप्मा प्रविमुच्य बन्धनं स सर्वलोकानमलान्समश्नुते ॥ ॥

इति श्रीमन्महाभारते आश्वमेधिकपर्वणि अनुगीतापर्वणि षट्त्रिंशोऽध्यायः ॥

14-36-10 कश्च कोऽपि ॥ 14-36-29 कथं कर्म क्रियात्साद्यु इति झ.पाठः । क्रियात्कुर्वीत । के । नोऽस्माकम् ॥ 14-36-43 गार्हस्थ्यं तद्विधीयते इति झ.पाठः ॥ 
