अध्यायः 076

शकुनिना दुर्योधनस्य चिन्तया कार्श्यादिकं बोधितेन धृतराष्ट्रेण दुर्योधनम्प्रति चिन्ताकारणप्रश्नः ॥ 1 ॥ दुर्योधनेन तत्कथनपुर्वकं धृतराष्ट्रं प्रति द्यूताभ्यनुज्ञानप्रार्थनम् ॥ 2 ॥ धृतराष्ट्रेण द्यूतसभानिर्माणाज्ञापनपूर्वकं पाण्डवानयनाय विदुरं प्रति चोदनम् ॥ 3 ॥

001	वैशम्पायन उवाच ॥
001a	अनुभूय तु राज्ञस्तं राजसूयं सुदुर्मतिः ।
001c	`युधिष्ठिरस्य शकुनिर्दुर्योधनसुसंयुतः ॥
002a	विवेश हास्तिनपुरं दुर्योधनमतेन सः ।
002c	बाढमित्येव शकुनिर्दृढं हृदि चकार ह ॥
003a	अस्वस्थतां च तां दृष्ट्वा धार्तराष्ट्रस्य पापकृत् ।
003c	भारतानां च दुष्टात्मा क्षयाय हि नृपक्षयः' ॥
004a	प्रियकृन्मतमाज्ञाय पूर्वं दुर्योधनस्य तत् ।
004c	प्रज्ञाचक्षुषमासीनं शकुनिः सौबलस्तदा ॥
005a	दुर्योधनवचः श्रुत्वा धृतराष्ट्रं जनाधिपम् ।
005c	उपगम्य महाप्राज्ञं शकुनिर्वाक्यमब्रवीत् ॥
006	शकुनिरुवाच ।
006a	दुर्योधनो महाराज विवर्णो हरिणः कृशः ।
006c	दीनश्चिन्तापरश्चैव तं विद्धि मनुजाधिप ॥
007a	न वै परीक्षसे सम्यगसह्यं शत्रुसम्भवम् ।
007c	ज्येष्ठपुत्रस्य हृच्छोकं किमर्थं नावबुध्यसे ॥
008a	`एवमुक्तः शकुनिना धृतराष्ट्रो जनेश्वरः ।
008c	दुर्योधनं समाहूयं इदं वचनमब्रवीत्' ॥
009	धृतराष्ट्र उवाच ।
009a	दुर्योधन कुतोमूलं भृशमार्तोऽसि पुत्रक ।
009c	श्रोतव्यश्चेन्मया सोऽर्थो ब्रूहि मे कुरुनन्दन ॥
010a	अयं त्वां शकुनिः प्राह विवर्णं हरिणं कृशम् ।
010c	चिन्तयंश्च न पश्यामि शोकस्य तव सम्भवम् ॥
011a	ऐश्वर्यं हि महत्पुत्र त्वयि सर्वं प्रतिष्ठितम् ।
011c	भ्रातरः सुहृदश्चैव नाचरन्ति तवाप्रियम् ॥
012a	आच्छादयसि प्रावारानश्नासि पिशितौदनम् ।
012c	आजानेया वहन्त्यश्वाः केनासि हरिणः कृशः ॥
013a	शयनानि महार्हाणि योषितश्च मनोरमाः ।
013c	गुणवन्ति च वेश्मानि विहाराश्च यथासुखम् ॥
014a	देवनामिव ते सर्वं वाचि बद्धं न संशयः ।
014c	स दीन इव दुर्धर्ष कस्माच्छोचसि पुत्रक ॥
015a	`मात्रा पित्रा च पुत्रस्य यद्वै कार्यं परं स्मृतम् ।
015c	प्राप्तस्त्वमसि तत्तात निखिलां नः कुलश्रियम् ॥
016a	उपस्थितः सर्वकामैस्त्रिदिवे वासवो यथा ।
016c	विविधैरन्नपानैश्च प्रवरैः किं नु शोचसि ॥
017a	निरुक्तं निगमं छन्दः षडङ्गान्यस्त्रशास्त्रवान् ।
017c	अधीती कृतविद्यस्त्वं दशव्याकरणैः कृपात् ॥
018a	हलायुधात्कृपाद्द्रोणादस्त्रविद्यामधीतवान् ।
018c	भ्राताज्येष्ठः स्थितो राज्ये किमु शोचसि पुत्रक ॥
019a	पृथग्जनैरलभ्यं यदशनाच्छादनं बहु ।
019c	प्रभुः सन्भुञ्जसे पुत्र संस्तुतः सूतमागधैः ॥
020a	तस्य ते विदितप्रज्ञ शोकमूलमिदं कथम् ।
020c	लोकेस्मिञ्ज्येष्ठभागन्यस्तन्ममाचक्ष्व पृच्छतः ॥
021	वैशम्पायन उवाच ॥
021a	तस्य तद्वचनं श्रुत्वा मन्दः क्रोधवशानुगः ।
021c	पितरं प्रत्युवाचेदं स्वमतिं सम्प्रकाशयन् ' ॥
022	दुर्योधन उवाच ॥
022a	अश्नाम्याच्छादये चाहं यथा कुपुरुषस्तथा ।
022c	अमर्षं धारये चोग्रं निनीषुः कालपर्ययम् ॥
023a	अमर्षणः स्वाः प्रकृतीरभिभूय परं स्थितः ।
023c	क्लेशान्मुमुक्षुः परजान्स वै पुरुष उच्यते ॥
024a	सन्तोषो वै श्रियं हन्ति ह्यभिमानं च भारत ।
024c	अनुक्रोशभये चोभे यैर्वृतो नाश्नुते महत् ॥
025a	न मां प्रीणाति मद्भुक्तं श्रियं दृष्ट्वा युधिष्ठेरे ।
025c	अतिज्वलन्तीं कौन्तेये विवर्णकरणीं मम ॥
026a	सपत्नानृद्व्यतोत्मानं हीयमानं निशाम्य च ।
026c	अदृश्यामपि कौन्तेय श्रियं पश्यन्निवोद्यताम् ॥
027a	तस्मादहं विवर्णश्च दीनश्च हरिणः कृशः ।
027c	अष्टाशीतिसहस्राणि स्नातका गृहमेधिनः ॥
028a	त्रिंशद्दासीक एकैको यान्बिभर्ति युधिष्ठिरः ।
028c	दशान्यानि सहस्राणि यतीनामूर्ध्वरेतसाम् ।
028e	भुञ्जते रुक्मपात्रीभिर्युधिष्ठिरनिवेशने ॥
029a	कदलीमृगमोकानि कृष्णश्यामारुणानि च ।
029c	काम्भोजः प्राहिणोत्तस्मै परार्ध्यानपि कम्बलान् ।
029e	गजयोषिद्गवाश्वस्य शतशोऽथ सहस्रशः ॥
030a	त्रिशतं चोष्ट्रवामीनां शतानि विचरन्त्युत ।
030c	राजन्या बलिमादाय समेता हि नृपक्षये ॥
031a	पृथग्विधानि रत्नानि पार्थिवाः पृथिवीपते ।
031c	आहरन्क्रतुमुख्येऽस्मिन्कुन्तीपुत्राय भूरिशः ॥
032a	न क्वचिद्धि मया तादृग्दृष्टपूर्वो न च श्रुतः ।
032c	यादृग्धनागमो यज्ञे पाण्डुपुत्रस्य धीमतः ॥
033a	`असत्यं चेदिदं सर्वं सञ्जयं प्रष्टुमर्हसि' ।
033c	अपर्यन्तं धनौघं तं दृष्ट्वा शत्रोरहं नृप ।
033e	शर्म नैवाभिगच्छामि चिन्तयानो विशाम्पते ॥
034a	ब्रह्मणा वाटधानाश्च गोमन्तः शतसङ्घशः ।
034c	त्रिखर्वं बलिमादाय द्वारि तिष्ठन्ति वारिताः ॥
035a	कमण्डलूनुपादाय जातरूपमयाञ्शुभान् ।
035c	त्रैखर्वाः प्रतिवेद्यास्मै लेभिरेऽथ प्रवेशनम् ॥
036a	यथैव मधु शक्राय धारयन्त्यमरस्त्रियः ।
036c	तदस्मै कांस्यमाहार्षीद्वारुणं कलशोदधिः ॥
037a	शङ्खप्रवरमादाय वासुदेवोऽभिषिक्तवान् ।
037c	शैक्यं रुक्मसहस्रस्य बहुरत्नविभूषितम् ॥
038a	दृष्ट्वा च मम तत्सर्वं ज्वररूपमिवाभवत् ।
038c	गृहीत्वा तत्तु गच्छन्ति समुद्रौ पूर्वदक्षिणौ ॥
039a	तथैव पश्चिमं यान्ति गृहीत्वा भरतर्षभ ।
039c	उत्तरं तु न गच्छन्ति विना तात पतत्रिणः ।
039e	तत्र गत्वाऽर्जुनो दण्डमाजहारामितं धनम् ॥
040a	`कृतां बैन्दुसरै रत्नैर्मयेन स्फाटिकच्छदाम् ।
040c	अपश्यं नलिनीं पूर्णामुदकस्येव भारत ॥
041a	उत्कर्षन्तं च वासश्च प्राहसन्मां वृकोदरः ।
041c	किङ्कराश्च सभापाला जहसुर्भरतर्षभ ॥
042a	पित्रोरर्थे विशेषेण प्रावृण्वं तत्र जीवितम् ।
042c	तत्र त्म यदि शक्तः स्यां घातयेयं वृकोदरम् ॥
043ac	सपत्नेनापहासो हि स मां दहति भारत ॥
044a	तत्र स्फाटिकतोयां हि स्फाटिकाम्बुजशोभिताम् ।
044c	सभां पुष्करिणीं मत्वा पतितोऽस्मि नराधिप ॥
045a	तत्र मामहसद्भीमः सह पार्थेन सस्वरम् ।
045c	द्रौपदी च सह स्त्रीभिः पातयन्ती मनो मम ॥
046a	क्लिन्नवस्त्रस्य च जले किङ्करा राजचोदिताः ।
046c	ददुर्वासांसि मेऽन्यानि तच्च दुःखतरं मम ॥
047a	अस्तम्भा इव तिष्ठन्ति स्तम्भा इव सहस्रशः ।
047c	सोहं तत्राहतो राजन्स्फटिकाभ्यन्तरे विभो ॥
048a	अद्वारेण विनिर्गच्छन्द्वारसंस्थानरूपिणा ।
048c	अभिहत्य शिलां भूयो ललाटेनास्मि विक्षतः ॥
049a	आमृशन्निव तां दृष्ट्वा मार्गान्तरमुपाविशम् ।
049c	इदं द्वारमिदं राजन्नद्वारमिति मां प्रति ।
049e	अद्भुतं प्रहसन्वाक्यं बभाषे स वृकोदरः ॥
050a	स्त्रियश्च तत्र मां दृष्ट्वा जहसुस्तादृशं नृप ।
050c	सर्वं हासकरं तेषां सदस्यानां नरर्षभ ॥
051a	न श्रुतानि न दृष्टानि यानि रत्नानि मे क्वचित् ।
051c	तानि मे तत्र दृष्टानि तेन तप्तोस्मि दुःखितः ॥
052a	हुताशनं प्रवेक्ष्यामि प्रवेक्ष्यामि महोदधिम् ।
052c	सम्भावितस्य चाकीर्तिर्मरणादतिरिच्यते' ॥
053ac	इदं चाद्भुतमत्रासीत्तन्मे निगदतः शृणु ॥
054a	पूर्णे शतसहस्रे तु विप्राणां भुञ्जतां सदा ।
054c	स्थापितस्तत्र सञ्ज्ञार्थं शङ्खो ध्मायति नित्यसः ॥
055a	मुहुर्मुहुः प्रणदतस्तस्य शङ्खस्य भारत ।
055c	अनिशं शब्दमश्रौषं ततो रोमाणि मेऽहृषन् ॥
056a	पार्थिवैर्बहुभिः कीर्णमुपस्थानं दिदृक्षुभिः ।
056c	अशोभत महाराज नक्षत्रैर्द्यैरिवामला ॥
057a	सर्वरत्नान्युपादाय पार्थिवा वै जनेश्वर ।
057c	यज्ञे तस्य महाराज पाण्डुपुत्रस्य धीमतः ॥
058a	वैश्या इव महीपाला द्विजातिपरिवेषकाः ।
058c	न सा श्रीर्देवराजस्य यमस्य वरुणस्य च ।
058e	गुह्यकाधिपतेर्वापि या श्री राजन्युधिष्ठिरे ॥
059a	तां दृष्ट्वा पाण्डुपुत्रस्य श्रियं परमिक्रामहम् ।
059c	शान्तिं न परिगच्छामि दह्यमानेन चेतसा ॥
060a	`अप्राप्य पाण्डवैश्वर्यं शमो मम न विद्यते ।
060c	अरीन्बाणैः शाययिष्ये शयिष्ये वा हतः परैः ॥
061a	एतादृशस्य मे किं नु जीवितेन परन्तप ।
061c	वर्धन्ते पाण्डवा राजन्वयं हि स्थितवृद्धयः' ॥
062	शकुनिरुवाच ॥
062a	यामेतामतुलां लक्ष्मीं दृष्टवानसि पाण्डवे ।
062c	तस्याः प्राप्तावुपायं मे शृणु सत्यपराक्रम ॥
063a	अहमक्षेष्वभिज्ञोऽस्मि पृथिव्यामपि भारत ।
063c	हृदयज्ञः पणज्ञश्च विशेषज्ञश्च देवने ॥
064a	द्यूतप्रियश्च कौन्तेयो न च जानाति देवितुम् ।
064c	आहूतश्चैष्यति व्यक्तं नित्यमेवाह्वयत्स्वयम् ॥
065a	नियतं तं विजेष्यामि कृत्वा तु कपटं विभो ।
065c	आनयामि समृद्धिं तां दिव्यां चोपाह्वयस्व तम् ॥
066	वैशम्पायन उवाच ॥
066a	एवमुक्तः शकुनिना राजा दुर्योधनस्ततः ।
066c	धृतराष्ट्रमिदं वाक्यमपदान्तरमब्रवीत् ॥
067a	अयमुत्सहते राजञ्श्रियमाहर्तुमक्षवित् ।
067c	द्यूतेन पाण्डुपुत्रस्य तदनुज्ञातुमर्हसि ॥
068	धृतराष्ट्र उवाच ॥
068a	क्षत्ता मन्त्री महाप्राज्ञः स्थितो यस्यास्मि शासने ।
068c	तेन सङ्गम्य वेत्स्यामि कार्यस्यास्य विनिश्चयम् ॥
069a	स हि धर्मं पुरस्कृत्य दीर्घदर्शी परं हितम् ।
069c	उभयोः पक्षयोर्युक्तं वक्ष्यत्यर्थविनिश्चयम् ॥
070	दुर्योधन उवाच ।
070a	निवर्तयिष्यति त्वाऽसौ यदि क्षत्ता समेष्यति ।
070c	निवृत्ते त्वयि राजेन्द्र मरिष्येऽहमसंशयम् ॥
071a	स त्वं मयि मृते राजन्विदुरेण सुखी भव ।
071c	भोक्ष्यसे पृथिवीं कृत्स्नां किं मया त्वं करिष्यसि ॥
072	वैशम्पायन उवाच ॥
072a	आर्तवाक्यं तु तत्तस्य प्रणयोक्तं निशम्य सः ।
072c	धृतराष्ट्रोऽब्रवीत्प्रेष्यन्दुर्योधनमते स्थितः ॥
073a	स्थूणासहस्रैर्बृहतीं शतद्वारां सभां मम ।
073c	मनोरमां दर्शनीयामाशु कुर्वन्तुं शिल्पिनः ॥
074a	ततः संस्तीर्य रत्नैस्तां तक्ष्ण आनाय्य सर्वशः ।
074c	सुकृतां सुप्रवेशां च निवेदयत मेऽशनैः ॥
075a	दूर्योधनस्य शान्त्यर्थमिति निश्चित्य भूमिपः ।
075c	धृतराष्ट्रो महाराज प्राहिणोद्विदुराय वै ॥
076a	अपृष्ट्वा विदुरं स्वस्य नासीत्कश्चिद्विनिश्चयः ।
076c	द्यूते दोषांश्च जानन्स पुत्रस्नेहादकृष्यत ॥
077a	तच्छ्रुत्वा विदुरो धीमान्कलिद्वारमुपस्थितम् ।
077c	विनाशमुखमुत्पन्नं धृतराष्ट्रमुपाद्रवत् ॥
078a	सोऽभिगम्य महात्मानं भ्राता भ्रातरमग्रजम् ।
078c	मूर्ध्ना प्रणम्य चरणाविदं वचनमब्रवीत् ॥
079	विदुर उवाच ।
079a	नाभिनन्दामि ते राजन्व्यवसायमिमं प्रभो ।
079c	पुत्रैर्भेदो यथा न स्थाद्द्यूतहेतोस्तथा कुरु ॥
080	धृतराष्ट्र उवाच ।
080a	क्षत्तः पुत्रेषु पुत्रैर्मे कलहो न भविष्यति ।
080c	यदि देवाः प्रसादं नः करिष्यन्ति न संशयः ॥
081a	अशुभं वा शुभं वापि हितं वा यदि वाऽहितम् ।
081c	प्रवर्ततां सुहृद्द्यूतं दिष्टमेतन्न संशयः ॥
082a	मयि सन्निहिते द्रोणे भीष्मे त्वयि च भारत ।
082c	अनयो दैवविहितो न कथञ्चिद्भविष्यति ॥
083a	गच्छ त्वं रथमास्थाय हयैर्वातसमैर्जवे ।
083c	खाण्डवप्रस्थमद्यैव समानय युधिष्ठिरम् ॥
084a	न वाच्यो व्यवसायो मे विदुरैतद्ब्रवीमि ते ।
084c	दैवमेव परं मन्ये येनैतदुपपद्यते ॥
085a	इत्युक्तो विदुरो धीमान्नेदमस्तीति चिन्तयन् ।
085c	आपगेयं महाप्राज्ञमभ्यगच्छत्सुदुःखितः ॥ ॥

इति श्रीमन्महाभारते सभापर्वणि द्यूतपर्वणि षट्सप्ततितमोऽध्यायः ॥ 76 ॥

2-76-9 कुतोमूलं किंमुलम् । कुतइति प्रथमार्थे तसिः ॥ 2-76-29 कदलीमृगा हरिणविशेषास्तेषां मोकान्यजिनानि तान्येव कृष्णश्यामारुणानि चित्रवर्णानीत्यर्थः ॥ 2-76-34 वाटाः क्षेत्रादिवृत्तयस्तासां धाना अभिनवोद्भेदो येषां ते सस्यादिसम्पन्नक्षेत्रादिवृत्तिमन्त इत्यर्थः ॥ 2-76-37 शैक्यं वरत्रामयं पात्राधारभूतं शिक्यं कावडीति प्रसिद्धं तत्र स्थितं पात्रं शैक्यम् । एतेन सामुद्र्य आप उक्ताः ॥
